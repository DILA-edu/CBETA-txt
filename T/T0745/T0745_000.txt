佛弟子諸阿羅漢諸行各為第一如舍利弗智慧第一樂說微妙法目連神足第一常乘神通至六道見眾生受善惡果報還來為人說之目連又一時至恒河邊見五百餓鬼群來趣水有守水鬼執鐵杖驅馳令不得近於是諸鬼逕詣目連所禮目連足各問其罪因緣有一鬼白目連言大德我受此身常患熱渴先聞此恒水清涼且美歡喜趣之入中洗浴而便沸熱舉身爛壞若飲一口五藏焦爛臭不可當何因緣故受如此罪目連報言汝先世時作相師相人吉凶少實多虛或毀或譽自稱審諦以動人心詐惑欺誑以求利養迷惑眾生失如意事是故今日雖聞此水清涼且美到不如意此是惡行花報後方受地獄苦報復有一鬼白目連言我常為大狗利牙赤目來噉我肉遺有骨在風還吹起肉續復生狗復來噉我常受此苦何因緣故爾目連答言汝前世時作天祠主常教眾生殺羊以血祠天汝自食肉是故今日以肉償之此是惡行華報後方受地獄苦果億百千倍也復有一鬼白目連言大德我常身上有糞遍塗漫亦復噉之何因緣故受如是罪目連語言汝前世時作婆羅門惡邪不信罪福有乞食道人意不欲使更來即取其鉢盛滿中糞以飯著上持與道人道人得已持還本處以手食飯糞污其手是故今日受如此罪此惡行華報後方受地獄苦果復有一鬼白目連言大德我腹極大如甕咽喉手脚甚細如針不得飲食何因緣故受如此苦目連答言汝前世時作聚落主自恃豪貴飲酒縱橫輕欺餘人奪其飲食飢困眾生由是因緣受如此罪此是華報地獄苦果方在後也復有一鬼白目連言我常趣溷欲食糞有大群鬼捉杖驅我不得近廁口中爛臭飢困無賴何因緣故受如此罪目連答言汝前世時作佛圖主有諸白衣賢者供養眾僧供設食具若有客僧來汝便粗設麁供客僧去已自食細者以是因緣故糞尚叵得何況好食此是華報耳後當受地獄果復有一鬼白目連言我身上遍滿生舌斧來斫舌斷續復生如此不已何因緣故爾目連答言汝前世時作道人眾僧差作蜜漿石蜜塊大難消以斧斫之盜心噉一口以是因緣故斧還斫舌復有一鬼白目連言我常有七枚熱鐵丸直入我口入腹五藏焦爛出還復入何因緣故受如此罪目連答言汝前世時作沙彌行果蓏子到師所敬其師故偏心多與實長七枚是故受如此罪此是華報後受地獄果復有一鬼白目連言常有二熱鐵輪在我兩腋下轉身體焦爛何因故爾目連答言汝前世時與眾僧作餅盜心取二番挾兩腋底是故受如此罪此是花報後方受地獄果復有一餓鬼白目連言我丸極大如甕行時擔著肩上住則坐上進止患苦何因緣故爾目連答言汝前世時作市令常以輕稱小斗而與重稱大斗而取常自欲得大利於己侵剋餘人是故受如此罪此是華報地獄苦果方在後也復有一鬼白目連言我常兩肩有眼胸有口鼻常無有頭何因緣故爾目連答言汝前世時恒作魁膾弟子若殺罪人時汝常有歡喜心以繩著髻挽之以是因緣故受如此罪此是惡行華報地獄苦果方在後也復有一鬼白目連言我常有熱鐵針入出我身受苦無賴何因緣故爾目連答言汝前世時作調馬師或作調象師象馬難制汝以鐵針刺脚又時牛遲亦以針刺是故受罪如是此惡行華報地獄苦果方在後耳復有一鬼白目連言我身常有火出焦熱懊惱何因緣故爾目連答言汝前世時作國王夫人更一夫人王甚幸愛常生妬心伺欲危害值王臥起去時所愛夫人眠猶未起著衣即生惡心正值作餅有熱麻油即以灌其腹腹爛即死以是因緣受罪如是復有一鬼白目連言常有旋風迴轉我身不得自在隨意東西心常惱悶何因緣故爾目連答言汝前世時常作卜師或時實語或時妄語迷惑人心不得隨意是故受如此罪此是華報地獄苦果在後復有一鬼白目連言我身常如塊肉無有手脚眼耳鼻等恒為虫鳥所食罪苦難堪何因緣故爾目連答言汝前世時常與他藥墮他兒胎是故受如此罪此是華報地獄苦果方在後耳復有一鬼白目連言常有熱鐵籠籠落我身焦熱懊惱何因緣故受如此罪目連答言汝前世時常以羅網掩捕魚鳥是故受如此罪此是惡行華報苦果在後復有一鬼白目連言我以物自蒙籠頭亦常畏人來殺我心常怖懼不可堪忍何因故爾目連答言汝前世時婬犯外色常畏人見或畏其夫主捉縛打殺或畏官法戮之都市常懷恐怖相續是故受此罪此是惡行華報後方受地獄果耳復有一鬼問曰我受此身肩上常有銅瓶滿中洋銅手捉一杓取自灌頭舉體焦爛如是受苦無數無量有何因緣罪咎如此目連答言汝前身時出家為道典僧飲食以一酥瓶私著餘處有客道人來者不與之去已出酥行與舊僧此酥是招提僧物一切有分此人藏隱雖與不等由是緣故受此罪也目連復見一天女坐一蓮華上縱廣百由旬此華獨妙殊於餘者所欲資生之具堂殿飲食隨念欲得盡從華出進止隨身目連問言作何善行受報如此天女答言迦葉佛滅度後遺全舍利諸弟子輩建七寶塔高廣四十里時我作女人出見寶塔中佛像相好信敬情發念佛功德脫頭上華奉獻於像以是因緣故受報獨妙如此舍利弗夏盛熱時遊行至菴羅園中有一客作人汲井水溉灌於樹此人於佛無有大信見舍利弗發小信心喚舍利弗言大德來脫衣樹下坐我當以水澆之不失溉灌兼相利益於是舍利弗脫衣受洗身得涼樂隨意遊行此客作人其夜命終即生忉利天上有大威力次釋提桓因便自念言我何因生此自觀宿命信心微薄因客作溉灌計水洗浴舍利弗我若信心純厚知必有報故設浴具以為供養自惟為功雖少以遇良田獲報甚多即詣舍利弗所散花供養舍利弗因其淨信之心即為說法得須陀洹道目連復見一神身體極大有金色手五指常流甘露若有行人所須飲食資生之具盡從指出恣而與之目連問言汝是何天福報功德奇特乃爾天王答言我非忉利天王乃至非第六天王亦非梵天王我是大鬼神乃依其國大城住為遊行觀看故來至此目連問言汝作何善行得如此報答言彼國大城名曰羅樓我昔在中作貧女人又織毛縷囊賣以自活居計轉貧屋舍壞盡遂至陌頭近一大富好施長者家織囊自活日欲中時若有沙門婆羅門持鉢乞食問我言某長者家為在何處我心真實無有虛妄歡喜舉手指示其家言彼處去彼處去日時欲過勿復餘求以是因緣故得報如是貧女人以隨喜心助行施者得報如此何況實行布施者也佛在世時有五大國王迦葉佛時為善知識出家為道釋迦文佛出世皆得道迹今說一王得道因緣國名槃提王名憂達那其國殷富人民熾盛王有二萬夫人第一夫人字月明容儀端正王甚愛敬王時大會作眾伎樂命月明舞月明夫人衣以上服金銀名寶纓絡其身舞甚奇雅悅眾歡情王善能相見其夫人將終相現不過半歲奄然殞逝恩愛離苦憂慼不視月明怪而問之王以死事大故恐其憂惱隱而不說慇懃重問王便答言汝壽命短將終不久愛離之情是故愁耳月明白言夫生有死自世之常何獨憂耶若顧隆念但相告示見放出家王善其言聽其入道王欲證明果報增益信心與之結誓語言汝若出家持戒思惟設未成道必生天上生天上已還至我所聽汝出家月明即許其誓於是喚諸比丘尼即度將去以貴重能捨五欲多來問訊恭敬供養妨其道業是故遊行諸國從出家日數滿六月持戒清淨懃思惟道厭惡世間得阿那含道於一聚落命終即生色天上觀昔因緣於王有要要赴本誓觀王沒於五欲𢤱戾難化直爾而往無以感發宜以恐逼爾乃降伏便自變身作大羅剎衣毛振竪執五尺刀因王夜靜臥去之不遠在虛空中王覺已甚大怖畏語言汝雖有士眾千萬今唯屬我不得自在死時已至何緣得濟王即報言我無因緣惟恃本所作善修心清淨死生善處天可之言如此因緣最為可恃更無餘理王便問言汝是何神使我大生怖畏退縮天答言我是月明夫人王放出家思惟離欲生色天上今來赴要王言汝雖說此我猶不信復汝本形爾乃可信天即變形如本月明衣裳服飾如本在王邊立王欲心發即趣欲捉月明念言此人欲態不淨何可近之於是即還上昇虛空為王說法語王此身無常彈指叵保譬如朝露日出則滅不惟無常貪著於身王不見盛年華色老所吞滅諸根朽邁目視不明耳聽不聰形敗腐朽無所復直譬如釀酒綟取淳味糟無所直是身既老無可貪樂唯有死在是身既生死常與俱王不見胎中死者出胎死者壯時死者老時死者是身危脆死賊常隨須臾叵信身心火然但是眾苦心有三毒憂惱身有寒熱飢渴眾患而不生厭貪著我身宮人妓女華色五欲國財妻子悉非我有死至之時無一隨去身自尚棄何況餘物生死憂喜無一可奇凡細愚闇迷沒五欲迴流生死莫知出路王是智人何不厭離出家求道王時善心生許其出家月明重化之曰若當出家當求好師當聞妙法聞妙法已受而修行日夕精進翹懃勿懈說此語已忽然不現王至天明禪位太子捨離五欲投迦旃延出家為道時人以其國王捨重榮利求正真道臣吏人民多來供養恭敬問訊妨修道業於是遊行至摩竭國佛為說法得阿羅漢道諸根靜默無所求欲執持瓦鉢入王舍城乞得宿飯齋還林中坐草而食洴沙王出遊遇見詣林問訊汝本為王出入營從椎鐘鳴鼓人民聚落貲輸庫藏珍奇資生自然今作乞兒獨行乞食豈可樂耶汝還罷道相與分半國治道人答言我大國王聚落甚多今復何緣捨大就小非我所宜洴沙王復問汝本食以上味盛以寶器今執瓦鉢乞殘宿食不亦難乎汝本為王勇夫將士侍衛今日單獨豈不恐怖汝本在深宮夫人后妃妓女娛樂好聲妙色盈悅耳目坐以寶床敷以綩綖細褥今日飄然獨宿林野臥敷草蓐豈不苦哉道人報言我以此知足無所貪樂洴沙王言汝是可憐之人道人答言汝是可憐人非我也所以者何汝為五欲所纏恩愛所驅使不得自在我今心意靜悅無欲自在快樂種種為洴沙王說法已王即還去問曰此四眾皆好佛道欲行菩薩三事有欲一日一夜行者有欲七日行者乃有終身行者為得幾許福耶答曰此問甚深吾不能答唯佛能知此福多少自捨如來不能了也如月氏國王欲求佛道故作三十二塔供養佛相一一作之至三十一時有惡人觸王王心退轉如此惡人云何可度即時迴心捨生死向涅槃作第三十二浮圖以求解脫由是因緣成羅漢道是故此寺名波羅提木叉自爾以來未滿二百年此寺今在吾亦見之寺寺皆有好形像王去世後一人得菴羅樹花其色如金是人得好花欲為首飾即自惟念此頭無常壞時狐狗食噉糞土同流何用嚴飾即持入佛塔見佛像相好心生念言此是釋迦牟尼佛像相好續念佛功德佛是一切智人大慈大悲十力四無所畏等功德念已心熱毛竪即以華上佛上佛已念言雖聞佛說一華供養必得大報不知齊限多少即出見勸化道人問言以一花散佛得幾許福德答言我厭世苦捨五欲出家受戒而已不讀經書如此深事我不能知當問讀經聰明者即往問讀經道人答言我如畫師隨所聞見無有天眼神通不能知見善惡果報即示坐禪道人可往問坐禪道人上座是六通羅漢必知此事即便往問念佛功德心熱毛竪以一花散佛得幾許福德阿羅漢即為觀之捨此身已次第受天上人中福德一世至千萬億世從一大劫乃至八萬大劫福猶不盡過是以往不能復知阿羅漢自以眾所推舉一花果報云何不知即語此人小住語已遣化身至兜率天上詣彌勒所具稱賢者所說表之彌勒得幾許果報彌勒答言不能知正使恒河沙等一生補處菩薩尚不能知況我一身所以者何佛有無量功德福田甚良於中種種果報無盡待我將來成佛乃能知之
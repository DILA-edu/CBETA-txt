此經言約義富事遠理深豈止勝鬘之一經乃總方等之宗要余翫味既重鐩鑽累年捃拾古今搜撿經論撰其文玄勒成三軸若少參聖旨則福施群生如其有差請冥加授玄意有五一釋名題二敘緣起三辨宗旨四明教不同五論經分齊就釋名門更開三別一立名意二明通別三正釋名眾經所以立名者然至理無名聖人無名相中為眾生故假名相說欲令眾生因此名相悟無名相如懸峯可陟要假繩梯至道寂寥寔由名相蓋是垂教之大宗群聖之本意也又所以立名令依名識法因法起行因行得解脫果龍樹呵五百部云不知佛意為於解脫故法華經云如來所演經典皆為度脫諸眾生故又所以立名者至人說法有略有廣略則一題之名廣則一部之教演略為廣開一題成一部括廣為略卷一部成一題也又為利根人但標一題猶如龍樹入彼海宮觀經題目便能悟解為彼鈍人聞略題目未解尋廣文乃悟又為鈍根人不能具受廣經便略持一題為利根人堪能廣持故明一部又為欲簡別使眾部不同是故諸經各題名字欲令眾生因於眾題各解諸法故明一部又欲分邪正教異內外差別故首題名字若韋陀廣主謂外道經名般若涅槃內教之稱亦如三墳五典震旦俗書大小二乘天竺聖教以如是等眾因緣故是以聖教首題名也次明立名通別門者有人言此經所明章別十五始從歎佛終至勝鬘師子吼章章雖十五要分為二前十四章是自利行後一利他今言勝鬘師子吼者是第十五利他行一乘大方便及與方廣是前十四自利行也所以不次第者彼後一章標人樹德標人在初故前舉之一乘者即是第五一乘大方便者是初四章方廣者即是無邊聖諦等章如此分配謂之別也今所明者不同斯義一就此經難之二用淨名經為類一以此經難者若言後有勝鬘師子吼章即用為題者後立經名中今以此勝鬘師子吼經囑汝亦應但付囑一章經也然後既通付一部知今題勝鬘師子吼亦通題一經勝鬘師子吼既通一部則一乘大方便等義亦同然引淨名為類者如維摩經一名不思議解脫然彼非但詺不思議品以為不思議解脫乃是通名一部故肇師言此經始自淨國終于供養其文雖殊不思議一也以彼類此故知今言一乘非唯詺一乘章以為一乘次明正釋名門者今就一題作五雙十義釋之言五雙十義初人法一雙題勝鬘謂能說之人也師子吼已下明所說之法謂人法一雙師子吼者譬也一乘大方便方廣者法也謂法譬一雙一乘者謂體實也大方便者謂權用也謂體用一雙從勝鬘師子吼至一乘大乘大方便謂一經之別名也方廣者謂大乘經之通稱也謂通別一雙從勝鬘至方廣謂所詮之理也經者能詮之教謂理故一雙蓋是不二而二故開五雙若二而不二則十義無別故下章云無異攝受無異正法也今次第釋之夫道不孤運弘之由人斯乃法身大士託質女形隱迹後宮和光同俗欲弘風靡之化故現妃后之形仰請於佛闡揚大教是以須題勝鬘之人也又所以題人者一佛自說二弟子說三諸天說四仙人說五化人說今欲簡異佛說故題勝鬘也又眾經標題大明二種一者佛所說經多從法為稱弟子所說者多從人立名佛若從人則諸部無別今欲使諸部名別故從法為名弟子若從法則有濫師說今欲使師資義分故從人是以師從法欲明法別資從人為明人異但汎明從人凡有四種一從能說人以受名即如此釋經等二從所說人而立稱如阿彌陀佛經等三從能問人以立名如文殊問般若經等四從所為人以立名如提謂經等今此經從能說之人立名如前所明又女人穢陋兼以五礙三監遂能弘闡一乘使七歲以上成佛蓋是世所希逢宜須題其盛威德是以首題標其人名言勝鬘者外國名為尸利摩羅尸利此翻名之為勝摩羅名鬘鬘謂華鬘而言勝者一釋云鬘中之上故云勝鬘勝鬘父母借彼世間殊勝之鬘以美其女故號勝鬘也又其人生時人獻首飾之華故因事立稱波斯匿王為無兒息祈神請福後忽生一女國民群寮皆悉歡喜各貢上寶華彫麗珍飾即從此事立名故號勝鬘也二云以女比華鬘女勝於鬘故曰勝鬘凡有二勝一形勝二德勝形勝者女貌絕倫華鬘不並如世云將華比面則面勝於華也德勝者其女聰慧利根通敏易悟有勝世人故云德勝又波斯匿王唯生此女王之愛惜為光飾種胤是女聰敏愛重勝世寶彫飾於體故云勝鬘雖因世事為子立名冥與德合如彼純陀父母所立名解妙義維摩云無垢稱須菩提號曰空生皆世俗立名而冥與德合大士亦爾內備諸德而自莊嚴如世華鬘用為首飾故云勝鬘涅槃云德鬘優婆夷故知以眾德為鬘也古注云蓋法身同事之美名攝物之麗稱也徵之以事四體唯首為尊飾嚴首唯鬘為貴比般若則證鑒居宗暉照則備德兼美斯乃借喻顯實故獨標勝鬘者也此釋意明外譬有三一者四體二者有頭三者有鬘莊嚴於頭合中以因中諸行為四體果地平等大慧為眾德之最故名為頭自平等大慧以外餘果地一切諸德莊嚴此慧故名為鬘也馥法師云勝鬘者云大士以三乘為法身二乘冠其首飾此意明三乘之解猶未端嚴一乘之慧方為妙極故也維摩經云深心為華鬘竺道生注云鬘既為首鬘束髮使不亂也又釋深心者深入實相之心也所入實相既其妙微則徹理之心心亦端嚴端嚴之慧居眾善之先猶鬘之在首問華之與鬘有何異耶答涅槃經云願諸眾生皆得佛華三昧七覺妙鬘繫其首頭故華之與鬘應是二物若如維摩云深心為華鬘則以華為鬘應是一物次論勝鬘住舊說皆云是法身菩薩但解法身不同若依智度論六地為肉身七地已上為法身什肇注淨名大意亦爾有人言依地經及此經義七地已前為色身八地已上為法身則勝鬘應是八地已上法身又如淨名天女辨屈身子舊多云是八地法身今勝鬘盛說不愧於此故知是八地法身依法華論解觀世音品云知法界者謂知法性法性者謂真如法身則初地便得法身又釋六根清淨中地前菩薩是受於肉身故經云雖未得無漏法性之妙體則知登地便證法身攝論等意亦爾若依涅槃經其名曰德鬘優婆夷位階十地安住不動為眾生故現受女身為王后者欲母儀四海德範六宮先導之以俗禮後引之入佛慧即五生中謂勝生身也師子吼者勝鬘是其舊名師子吼是其新稱勝鬘美其人也師子吼者歎其說也外國云呵梨此云師子漢書中說師子作黃色然實應具五色但見其黃色者耳形容亦不過大但以威猛能伏諸獸為獸中王馥法師引思益經解師子吼有其多義略說三種一如說修行二無畏說三決定說所說如所行所行如所說無有虛說故名師子吼二無畏說者世俗云小聖見大聖神氣盡矣而勝鬘親於佛前對於勝眾縱任辨才闡揚妙法無所畏懼故淨名云演法無畏如師子吼又無畏有二一不畏他二能令他畏獸王震吼亦復如是一不畏於百獸二令百獸生畏大士演法義亦同然不畏他者勝人臨座而弘道綽然謂不畏他也能令外道驚愧天魔慴懼謂令他畏也師子吼名決定說者此借師子性情為喻如師子度河望直而過若使邪曲即是迴還菩薩演教義亦如是依究竟理說究竟教若不究竟即便不說故下文云師子吼者一向記說一向記說猶是決定說也又菩薩說法能上弘大道下利群生邪無不摧正無不顯故下文云決定宣唱一乘了義又能摧伏非法惡人是故名為師子吼也又師子吼者有十一義後當具說次明一乘大方便已下明所說之法至道無二故稱為一運用自在目之為乘依法華論此大乘脩多羅有十七種名第十四名一乘經以此法門顯示如來無上菩提究竟之體破二乘非究竟故此以究竟果德名曰一乘下一章義亦同爾故以汎論一義凡有十種法華疏內以具明之今略敘宗要一對昔三是故名一如法華云為聲聞說四諦為緣覺說十二因緣為菩薩說六波羅密為對彼三是故明一故云唯有一理無有三理唯教一人無有三人又為對二是故明一如法華云唯此一事實餘二則非真問對二對三言似相違云何通會答此猶是一義無相違也三是通明二是別說三是通明者三中之一即是一乘是彼二乘故名三言二乘者但明三中之二此非真實三中之一謂真實也問何以得知三中之一唯實餘二非真答法華經云但有一佛乘故為眾生說法無有餘乘若二若三二謂緣覺三謂聲聞故以知三中之一為佛乘也今舉一譬示之如人手中唯執一菓為諸子故說有三菓此是於一說三故三是方便亦得言唯有一菓於一菓上說有餘二故二是方便一是真實也所以然者唯有一菓無有三菓而言三者故三是方便唯有一菓無有餘二而言有餘二者故二是方便也對二對三類亦如是猶是一義也此具如法華廣說二者破三明一昔赴三緣權說三教然三乘之人執為定實今為破之是故明一三者會三歸一如下文說於一乘中開出諸乘今會之歸一是故言一也四者本來無別所以言一如法華云諸法從本來常自寂滅相法華論云三乘之人同一真如法身是故言一五者三即是一達觀之者體悟三即是一相六者覆三明一所化眾生常有三一兩緣是以如來具有三一兩教如二鳥雙遊不相捨離昔為三緣覆一辨三今為一緣覆三以明一也七非三非一歎美為一如大品云諸法如中非但無有三乘亦無獨一菩薩之乘故知就理未曾三一非一非三歎美為一所言大方便者依法華論第十三名一切諸佛大巧方便經天親釋云依此法門成大菩提已為眾生說人天聲聞辟支佛等諸善法故此意明大菩提一乘為真實為眾生說四乘為大巧方便依此文為正解所以此標二名者一乘為體方便為用一乘為實三乘為權欲明從體起用及會權歸實結束佛教始終故明此二也有人言一乘明所說之體大方便者明此法化義窮善巧故云方便若汎釋有五種方便一進趣方便如見道前七方便等二善巧名為方便如十波羅蜜等三善權方便如無三說三等四施造方便凡所造作善巧施為故名方便如地持所說十二巧方便等五顯此一乘離相巧成故名方便方便中極故名為大此即用一乘為方便也復有人言今此所論是其第四施造方便又前四章漸增向果亦得說為進趣方便復有人云乘有三義謂性隨得十五章中初四後二是乘隨義第五是得義餘七明性義隨義進趣善巧性義習成善巧得義攝益作用善巧故名方便今謂若爾則方便攝十五章盡復何用一乘又一乘章明乘是果可是乘得如來藏可是乘性法身等云何乘性耶今所明者如法華論既有二名便有兩義一乘經既是無上菩提大巧方便經即四乘教也此即權實兩舉體用雙明義無增減故有誠文宜可依用大方廣者上來明別今次辨通如大方廣佛華嚴亦如大方等大集故知方廣是大乘經之通名也所以須通者或恐物疑勝鬘所說非方等之例是故今明勝鬘所說即是方廣方廣者依法華論第三名方大廣謂無礙大乘門隨順眾生根住持成就故此意通明大乘門無礙故名方廣言別釋者理正曰方文富稱廣又一乘無德不包曰廣離於偏邪稱方古注云真解無偏為方理包無限稱廣所言經者自上已來明所詮之理今明詮理之教即是理教一雙也如涅槃七善中釋知法知義知法者謂十二部經知義者謂十二部經所明之義即理教之明證也言經者天竺名修多羅此方隨義翻譯非一傳譯者多用綖本二名以翻修多羅若依分別功德論及四分律并驗現今天竺僧詺縫衣之綖為修多羅則以綖翻修多羅若依仁王經及留支三藏所云則以本翻修多羅若綖若本並有文證但驗方言難可偏定所言綖者如世間綖有貫穿攝持之用諸佛言教亦有貫法相攝人之能與綖大同故從喻立名所言本者以教能顯理教為理本教能起行故教為行本今行為經言綖本者蓋是翻譯之家隨方音便故以經名代於綖本類如毘含藏正翻為滅若依根本翻名應言四分滅十誦滅等但翻譯之家見此方俗法判罪教門名之為律是以佛法制罪教門亦為律故名四分律十誦律等此亦如是若依根本翻名以為綖本應言涅槃綖法華綖等亦是翻譯之家以見此方先傳國禮訓世教門名為五經是以佛法訓世教門亦稱為經故言涅槃經等既隨俗代名還依隨俗釋義俗言經者常也雖先賢後聖而教範古今恒然故名為常佛法亦爾雖三世諸佛隨感去留教範古今不可改易第二說經緣起門問淨名經歎諸菩薩云其見聞者無不蒙益諸有所作悉不唐捐今勝鬘既是法身大士隨感以現形適機而演教如肇公云法身無像物感則形冥權無謀動與事會今有何等大因緣故演說此經答意乃多途略明二種一為踰闍國內七歲已上男女之流宿昔共勝鬘結大乘眷屬今欲使其善根成就故假仰請佛起諸願行乃至承佛神力說斯經二者通為一切學大乘人使稟教之流識大乘法十五條義則疑無不滅解無不生但有進路而無退道究竟一乘得成佛也是以第十六名云此經斷一切疑決定了義即其明證問以何義故知有通別二種意耶答佛於踰闍國內像現虛空勝鬘對佛演說斯教佛去已後勝鬘與王各化國內所有人民令七歲已上皆學大乘法是故當知有別為也佛還舍衛告命阿難及以帝釋令於天上人間廣弘斯教是故當知有通為也次明宗旨門此中有二一正明宗旨二明同異此經章雖十五統其旨趣以一乘為宗所以然者凡有二義一者凡欲識經宗宜觀經題若舒之章有十五若卷之則歸乎一乘是故用一乘為經旨也二者如法華云三世諸佛略明五乘廣則八萬法藏雖有廣略不同而意唯為顯一理教乎一人故譬喻品云諸有所說皆為無上菩提悉為化菩薩故今當復以譬喻更明此義更明此義者更明唯有一理唯教一人故知若法若譬若語若默諸有所作為明一乘法華既爾此經亦然問若爾一教便足何煩兩經答般若一法遂有五時一乘無二何妨兩說又雖復至道唯一轉勢說法故有多門如將適病人迴變食味又廣略有無互現此經略說法華廣明此有二死五住之言則法華無也彼有三會及種種權實則此教無也餘有無事多不可具敘若約緣不同者法華為迴小入大人說故涌出品云除前修習學小乘者如是等人我今亦令得聞是經入於佛慧即明證也此經為直往菩薩說阿踰闍國謂無生國此國常說無生常有學大乘人習無生觀故為之直說一乘使成佛也問若爾但應說一乘法何故文中復辨三乘答為一乘人令識權實識權則無退路解實直進不迴又識權即能化他解實則成自行又此為會三故辨三非為三緣而說三也第二同異門者人言此經亦以一乘為宗於境智二門乘義是境例如法華會三歸一三一是二智之境今明會五歸一一是實智之境今謂義不全爾若三一是所觀之義則名為境即能照之智亦是乘故下文云一乘即菩提菩提即智也大乘通境智有人言於因果二門乘義是因因能趣果今謂義不全爾乘具因果及非因果如下會二乘歸一乘即以因果義為乘若以三乘四智為乘即從因趣果義縱任自在嬉戲快樂此是自運名乘佛自住大乘還以此法度他即以運他名乘此則因果俱運則因果俱乘非因非果乘者非因非果言忘慮絕故名大乘文殊十禮經云諸佛虛空相虛空亦無相離諸因果故敬禮無所觀問非因非果云何名運答體悟非因果令人出四句超百非故是真運故以非因非果是乘體因果是用江南瑤法師云此經以三義為宗論解惑所繫辨明八諦諦則如解之所解如惑之所惑也次辨解惑之本故明自性清淨本無染後則會二歸一乘此言三義者以聖諦為解惑之境即是一義自性清淨是解惑之本是其二義一乘明滅惑修行得成極果是其三義古人雖不見乘三義而初一是乘境次一是乘性後一是乘得今亦不同此說若取三義乘性乘境乘得此三攝乘義盡古人不見論明此三義所以不說之今明此經有十五章悉得是經名並得是乘體但案題為宗故以一乘為正也次辨教差別門有二一明立教意次明教門不同論云泥洹是真法寶眾生藉種種門入門雖不同大明二種一藉事以受悟如香積佛土以香為佛事二因無言以登聖如寂漠世界外無示說內無識慮三因方言以改凡如娑婆國土隨物而現形適機而演教教雖萬差考其大宗同是無名相中強名相說欲令眾生因言以悟無言也但取相之徒聞至理無言教有於言無言之理不得有言有言之教不可無言是則理教永分生乎二見大品云諸有二者無道無果涅槃云明與無明愚者謂二故下章云堅執妄說違背正教名為外道腐敗種子是故不應起理教二見今所明者所詮之理絕言詮理之言常絕故言滿十方不吐一名字如天女之詰身子汝乃知解脫無言而未悟言即解脫既云言即解脫亦應解脫即言言即解脫雖言無言解脫即言雖無言而言言而無言非定有言無言而言非定無言故非言非無言亦非理非教名心無所依乃識理教意也如法華云我以無數方便引導眾生令離諸著像法決疑經云我從初出世乃至涅槃不說一字不度一人大集經云菩薩了一切法門疾得菩提所謂一切法心無所著肇法師云其為論也言而無當破而不執儻然靡據事不失真蕭焉無寄理自玄會家師朗和上每登高座誨彼門人常云言以不住為端心以無得為主故深經高匠啟悟群生令心無所著所以然者以著是累根眾苦之本以執著故三世諸佛敷經演論皆令眾生心無所著所以令無著者著者是累根眾苦之本以執著故起決定分別定分別故則生煩惱煩惱因緣即便起業業因緣故則受生老病死之苦有所得人未學佛法從無始來任運於法而起著心今聞佛法更復起著是為著上而復生著著心堅固苦根轉深無由解脫欲令弘經利人及行道自行勿起著心此敘說教之大意也次明教門不同南土人云教有三種一頓教二漸教三無方不定教頓教謂華嚴之流漸教從趣鹿苑乃至涅槃五時次第目之為漸三無方之教出前二種之外即勝鬘尊經是也故此經過大品包法華與涅槃齊極雖以一乘為體而顯言常住故得與涅槃理同雖說一體三歸而以一乘為致故包法華之說既義適兩教故屬無方又是別應於機非雙林之說故異涅槃立三教者云楞伽法鼓及以此經並屬無方之教但法鼓居此經之前何以知之法鼓在舍衛城為波斯匿王說王於佛所始得大乘之信方遣書報女乃有今說故知法鼓居此經之前楞伽經第四卷云我以神力建立令勝鬘及二智滿足諸菩薩等宣說如來藏及識藏亦文云勝鬘夫人承佛威神力說如來境界以此故知楞伽在此經後也在南海楞伽山頂為海中住大菩薩明八識二死五住一乘無相常住如來藏等法鼓對大迦葉說明如來常住真我之性又明化城窮子等譬事似法華佛因波斯匿王擊鼓吹唄來佛所因為說法鼓在此經前後義實如之三教五時非今所用北土彰於五時立四宗教謂因緣假名不真及真如是等義法華疏內具論得失從菩提留支度後至於即世大分佛教為半滿兩宗亦云聲聞菩薩二藏然此既有經論誠文不可排斥但眾生聞於二藏則起大小二心然須知至道未曾小大赴大緣故而強名為大隨順小緣故假名為小欲令因此大小了悟至理非大非小然既不住於兩是豈可心存於二非識此大宗則三藏無失問為大小人說二藏者何等是大小人耶答菩薩有二一直往菩薩二迴小入大為此二人說菩薩藏為直往人說亦得名之為頓以不從小入於大故為迴小人說目之為漸以其從小入於大故此之頓漸如法華說是諸眾生始見我身聞我所說即便信受入如來慧此直往頓也除前修習學小乘者如是之人我今亦令得聞是經入於佛慧即迴小漸也說聲聞藏亦為二人一本乘聲聞二退大取小為此二人說聲聞藏今此經二藏之中菩薩藏攝二菩薩中直往所收以彼七歲已上未曾入小頓聞大乘是故名為直往人也問大小二乘俱有三藏此經於三藏中何藏所收攝答題既云經經者謂修多羅修多羅藏攝問何故非餘二藏所收答修多羅通又為三藏之本通詮一切者名修多羅本教局詮戒行名曰毘尼重辨前二者名阿毘曇故婆沙云種種雜說名修多羅廣說戒律名曰毘尼說總相別相名阿毘曇涅槃經云此是契經甚深之義此是戒律輕重之相此是毘曇分別法句故知此三約能詮之教有其本末約所詮有通局不同是故此經初藏所攝次明經分齊門若依天竺二種不同龍樹釋般若不開章門天親解涅槃預科分齊震旦諸師亦有二說如什肇注淨名不開於文融朗解法華有其章段今謂開與不開可適時而用又佛意在悟道但令得悟則隨時用之攝大乘論云教無定相以利益為定但使得益則稱會佛心中論云諸法無決定相諸法無量方便眾生根性亦復無遍故隨機用之勿生執著也但末代相承多開章門以其章門示經起盡識義類不同今略明三說一分為七分二開為二章三開為三段言七分者第一初五句結集緣起幽宗分第二信法未久已下壽量所解接化分第三而說偈言已下方便顯德起信分第四說調伏大願已下契理之行修成分第五初觀聖諦已下明行所契理非作分第六勝鬘夫人已下真子勝鬘必堪紹繼聖蹤分第七祇洹已下付囑流通奉行分有人言此經二處二會言二處者一舍衛處二踰闍處舍衛處謂出家人處踰闍在家人處又舍衛是佛住處踰闍是菩薩住處又舍衛是他業所起處謂須達為佛造也踰闍是自業所感處約此二處說法即成二會一一會中各有三分從初乃至哩念請佛為序分十五章經以為正宗佛去已後勝鬘及王宣通此法謂流通分第二會三分者爾時世尊入祇桓林名為序分爾時世尊告天帝已下廣說是經明正宗說已告天帝已下讚歎勸學付囑流通古舊相傳多開三分謂序正流通從初至咸以清淨心歎佛實功德名序分從如來妙色已下十五章經為正說分從放勝光明以下為流通分所以明三者聖人說法必有由致故有序分由致既彰正宗宜開故有正說如來大悲無限眾生無窮非止益當時復欲遠傳遐代故有流通分又約時有初中後善故開三分又約法有體相用故開三分放光動地表所說相正說顯諸法體流通明經有勢力令聞者得利故名為用次約利有三謂信解行序分相令未信者信正說令已信者解流通歎教勸持令已解者行此皆大判也三章各二序中二者一傳經序二說經序正中二者一正說經宗二勸信護法流通二者一勝鬘流通二佛流通初明二序義有多門一約人時有異傳說不同故立二序人異者所謂如來阿難時異者謂當時後代如來自說益於當時阿難結集在於後代宗歸雖一須立二序但二序名不同凡有四對一從義以立名謂通序別序眾經大同故名通序發起事別稱為別序二從時作名謂經前序經後序別序謂經前序通序謂經後序三從人作名即如來序阿難序如來說經阿難傳經四從義意作名謂證信序發起序此皆大判也言大判者如是我聞一向是傳經序良以說經之前未有此言既經之後方有故一向屬傳經序一時已下可具二義若阿難後之所立屬傳經序當佛說時實有化主時處屬說經序若依論所釋化主時處屬說經序法華論云城山最勝表經亦勝十地論言此法勝故在於初時及勝處說依此二論即以化主時處屬說經序依智度論說時方人令生信故屬傳經序雖復不定大判為言如是等六事佛命令安故總屬傳經序也從時波斯匿王下是發起序釋此不定有人言從初至偈名之為序從偈已下即屬正宗今所明者如前所說初至妙色身前名為序說也今略以六門釋之一明數門依江南諸師但明五事以佛屬住處攝次天親燈論以明六事第四是教主若依三藏凡有七事開我聞為二今以六為定也二明立六意門一為證信故立六如龍樹云說時方人令生信故二簡內外外經以阿漚二字為首內教以六事在初三分經論不同弟子之論歸敬三寶如來之經明乎六事三有無門當佛說時實有六事謂有信心及傳聞人時節教主處所同聞而未立名字此是體有文無後之所立文體俱有四具不具門餘經具足六事金光明經略無同聞此經亦無同聞之文至後當說五前後門溫室等經稱我聞如是要前有傳法之人方有所傳之法二如是我聞要有信心方得入於佛法六因緣門阿難四問答第四問答故有此六事也如三世諸佛證如三世諸佛說故言如是問稱如便足何須言是答為欲簡相似言是者是三世諸佛說是三世諸佛證故言是也故古注云說得於理文旨相扶為如理說應解徵信無昧為是有人言阿難遵佛所說之言如於諸佛法說理如理說事如事說因如因說果如果說如是一切如法之言是當道理故言如是也良以乖法名之為非故如法之言得稱如是有人言如是者謂指牒法辭如經中說如是等功德如是菩薩等今亦爾如是所說教門我皆得聞故云如是我聞亦是印述之辭如是如是誠如聖教如是如是如汝所說今亦爾印定佛法使人生信故言如是有人言依智度論意如是者是信義要具三一是所信之法二明信心三明信相內心信可是法口如是言言是法稱合道理故言如是我聞者古注云明用表承宣明其能虛已崇聽祗納音旨也有人言阿難對彼未來眾生陳已所說故言我聞問阿難既是得理聖人有何所以同凡說我答云阿難雖復說我不同凡夫云何不同說我有三一者凡夫見使未亡見心說我二者學人見使雖除慢使猶在慢心說我三無學人見慢已除隨世流布宣說言我然今阿難結集法時身居無學見慢已斷隨世流布宣說我聞故不同凡也問無我是勝真諦所收有我既著世諦所攝何不從勝宣說無我從劣說我答化我眾生法須如是若不說我何由可得標別彼此令人識故知為別此彼令人識故須說我也乃至諸佛化我眾生例皆同爾我有三種一佛性是主是常是故名我二八自在作用故名我三統御名我若就阿難實得具有二我今辨圓經但用後我問三種阿難持於三藏出何經耶答出闍王懺悔經如法華疏說阿難有三種一直阿難翻為歡喜持聲聞藏二阿難跋陀此云歡喜賢持緣覺藏三阿難伽羅此云歡喜海持菩薩藏此是一人為三亦是非三示三又非三非一能三能一以其能三故三人持三也聞者智度論云耳根不壞聲在可聞處意欲聞情塵和合故耳識生隨耳識即生意識能分別種種因緣得聞地持亦云聽所知言說是名聞也一時者古注云美不異時不失機感應冥符也大明一義凡四種一者人一二者法一三者時一四者機一言人一者從始至末並是如來一人說無有餘人故言人一二者法一阿難所領還是佛所說無有異法故言法一三者時一如來一時說阿難一時領故言時一四者機一眾生一時有感如來一時有應機感交接故云一時此一皆大判也言大判者初亦有勝鬘說義不同得言人一但始終印定成經皆由於佛故推功在佛名為人一亦不得定如來一時說阿難一時領自有阿難初未得聞後方得聞今但始終皆是阿難從佛聞法故云一時耳所言時者攝論云時有三種一平等謂無沈浮顛倒二和合謂令聞正法能聞三轉法輪時正說正受佛者標其化主也問何故標佛耶答略明四義一簡邪明正阿難若從外道天魔邊聞則不可信以從一切智正師邊聞故傳經可信二簡師弟子佛法五人說今不從餘四人邊聞唯從佛聞是故稱佛三者為印定成經雖有餘人所說佛不印定不得成經今欲印定成經是故標佛四明教起所由由佛在舍衛故勝鬘父母生信心父母既信書報勝鬘勝鬘請佛故如來應之由佛應故勝鬘歎佛如是展轉有十五章經皆由於佛佛為教本是以標佛也佛者覺也覺有兩義一覺察二者覺悟言覺察者對煩惱障煩惱侵害事等如賊唯聖覺知不為其害如人覺賦賊無能為故名為覺言覺悟者對其智障無明昏侵事等如睡聖慧獨朗如曉得悟故名為覺所對無明有二一性結無明迷覆性理對除彼迷覺法實性故名為覺二事中無明於事不了對除彼迷覺知一切善惡無記故名為覺故持地云義饒益聚非義饒益聚非義非非義饒益聚平等開覺故名為佛既能自覺復能他覺覺行窮滿說之為佛言其自覺簡異凡夫云覺他者彰別二乘覺行窮滿顯異菩薩又四句一眠而不覺謂凡夫二覺而不眠所謂諸佛三亦眠亦覺所謂菩薩二乘望凡為覺望佛為眠四非眠非覺泯上三門歸言亡慮絕問佛有三種一化佛二應佛三法佛今稱佛住者三佛之中是何佛住耶答義有多門今就一途論之普賢觀經云釋迦牟尼名毘盧遮那遍一切處其佛住處名常寂光毘盧遮那即是法身法身佛住於常樂我淨四德之土然佛與土義論人法謂人為能住四德為所住若同性經云應身住淨土化身居穢國今是化佛也攝論云地前見化佛登地見應身者此應身是與真如相應名為應身應身有二一內應與真如相應住真如土二外應住淨土奇特相好教菩薩也地前未見真如但見八相成道故言見化身更有四句如金光明三身品說也所言住者凡有二種一者內住二者外住內住有二一約人論六欲天住法是為天住梵天乃至非想非非想住法說為梵住諸佛辟支羅漢住法說為聖住三種住中住聖住憐愍眾生故住舍衛國二約行以別論云布施持戒善心三事故名天住慈悲喜捨名為梵住空無相無作說為聖住聖住法佛於中住復說四住三如上第四佛住首楞嚴三昧十力無畏等如地持中亦約行分三與彼說大同小異若說梵住與前不異若說天住以八禪等為天住此義則異若說聖住亦同亦異同住三空更加滅盡正受為異地持又說梵住中多住大悲天住中多住第四禪聖住中多住空及滅盡定也所言外住者凡有四雙一化處住有淨穢二土如釋迦居穢彌陀住淨二者異住同住如釋迦異俗住伽灆天王佛與俗同住猶如天子三未捨壽分住捨壽分住未捨壽分住則無量歲捨壽分住如答魔王請唯留三月餘無量歲悉皆捨之四通住別住行住坐臥皆名為住謂通住也四儀中一稱為別住若內若外皆是無住而住住無所住也古注云列佛所在重明旨異舍衛是六師所居佛住伏其頑首也舍衛國者此住處有二一通處二別處亦是在家人處出家人處亦是喧處之與靜慮一欲生信故委曲題之二欲道俗兼化所以喧靜雙舉也舍衛國者三藏云彼國正音應云奢羅摩死底此言好名聞國昔有仙人好名聞在此中住從仙人作名故云好名聞國也又云此國具有四義一多寶二此中人多受五欲樂三有法德此國中人多行施戒謂之法德四未來得解脫明此國中人未來多生人天中及得解脫果有此四義遠聞餘國故云好名聞國也從來舊翻為聞物國此多出好物遠聞諸國故名聞物也十二由經云無物不有勝於餘處也問何故復名舍婆提答昔劫初有仙人兄弟二人弟名舍婆此云幼少兄稱阿婆提此云不可害二人共造此城因以名之弟略去婆兄略去阿二名雙取故名舍婆提舍婆提復名憍薩羅故智度論云有好妙國土名憍薩羅近在雪山邊日種諸釋子我在此中生憍薩羅未詳翻譯仁王經列十六大國第一憍薩羅第二舍衛國兩國為異與釋論不同今未詳問佛何故多在王舍城及舍婆提答佛前受頻婆娑羅請故故住王舍城次受波斯匿王請住舍衛又王舍城舍衛國土豐樂多有人眾佛於多人處教化眾生也如經說舍衛國有九億家賢愚經說有十八億人也王舍城中有十二億家又此二國多聰明人及六師等故佛多住又報法身恩多住王城報生身恩多住舍衛問佛生迦維羅衛云何乃云生舍婆提答佛元祖已來在舍婆提未居迦維從本立名故云住舍衛報生身恩問佛從幾世已來住迦維羅國耶答佛祖名彌悉離王在雪山南住國名舍婆提王有二夫人后生一子名長生次夫人生四子一名聽目二名照目三名爾樓四名彌樓后子立用為太子四子多計才藝后恐父王死後四子奪其位故數向王讒之王遂用其語徙四子并母在雪山西北憍娑羅二國界空地此是波斯匿王國地界造城名迦毘羅城四子中其彌樓王即是親祖從彌樓生烏樓烏樓生劬頭羅劬頭羅生尸烋羅尸烋羅生淨飯王至佛為七世祖也此合取彌悉離王為七世若直從四子已後只六世耳問佛住舍衛凡得幾年答經云住舍衛得二十五年有九億家三億家不見佛不聞法三億家亦見佛亦聞法三億家見佛不聞法真諦三藏云舍衛始終得七年王城得四年今未詳也問住阿踰闍國對勝鬘說此經何故不云佛住阿踰闍國而言住舍衛耶答是佛住舍衛付囑此經故從佛住處立名也又舍衛是大國踰闍是小國從大處立名也又從本立名佛本在舍衛勝鬘於踰闍感佛故末在踰闍從本立名故稱舍衛問若從佛住處立名亦應從佛題經答各就一義約能說人立名故名勝鬘經就佛印定付囑故舉佛住處也祇樹給孤獨園者此第二別處就文為二一者祇樹二給孤獨園祇謂祇陀三藏云外國云鳩摩羅陀此云童真太子又言祇陀者此翻戰勝昔有賊欲破舍衛舍衛國主與賊交戰遂使勝賊因戰勝日仍生太子故字為戰勝太子捨此樹處為佛起立門樓故云祇樹也給孤獨園者有長者名須達多有人言須謂須陀洹其人得須陀洹果故以為名今謂不爾未見佛時已名須達也須達是外國語此名善與彼家父母乞子禱祠神祇遂生此子以善神授與故名善與彼土曾十二年不雨其人巨富拔濟孤獨從德立名稱給孤獨也以黃金布地市得此園名給孤獨園又給孤獨敘其下愍以金市園標其上敬又給孤獨敘其能濟悲田市園造寺敘其能供敬田又給孤獨敘其未見佛時修善市園明其見佛已後殖福必是大權故有斯盛德問國為通處園為別處而前通後別樹為別處園為通處何故前別後通答祇陀為君須達為臣是君臣次第不就通別前後也又祇樹是門處故前明園是精舍故後舉又祇陀是本稱給孤是末名問何因造立精舍答餘經廣說須達長者有七男兒六已婚竟為第七兒婚往王舍城因得見佛遂獲初果仍請佛還舍衛佛命身子與其俱還以黃金滿八十頃市得此園此園在舍衛城南去城一千步三藏云須達為過去第四鳩留村馱佛已於此地起精舍爾時此地廣四十里佛及人壽四萬歲須達爾時名毘沙長者以黃金版布地寶衣覆之供養佛也第五拘那含牟尼佛人及佛壽三萬歲爾時須達名太家主長者以銀布地滿中乳牛牛子以為供養爾時地廣三十里第六迦葉佛壽及人壽二萬歲須達爾時名大悉長者以七寶布地地廣二十里為供養第七釋迦佛及人壽百歲地廣十里以金布地用為供養彌勒佛出世地還廣四十里以七寶布地為供養佛及人壽八萬歲須達爾時名儴伽王儴伽此云螺其色白如螺出家得成羅漢問餘經皆有第六同聞今何故闕耶答一云佛說經時在於宮內無聲聞菩薩唯下有婇女上有諸天不足為證古注云良以勝鬘淵悟超絕獨感至聖不參凡學也又如來現證傳天帝阿難是末故不列也後付囑經時囑經時囑為唯有阿難及以帝釋亦不足為證故無同聞眾也二解云亦有同聞即此經文云如來光明普照大眾及天人修羅而不列者為略故也又此經本有四卷今存略有一卷時波斯匿王下若七分明義上來明結集緣起幽宗分今是第二籌量所解接化分若就二序明義上來證信序竟今第二次釋發起序就文為二第一明外緣發起第二明內因感悟二文各五初章五者一總明信法未久二別敘王問夫人三末利訓答四者作書歎佛五遣使送書敬授勝鬘此五生起即成次第初中前牒王及夫人次總明信法未久波斯匿王者此翻為和悅以其情用弘和故云和悅又以德接民能令萬性和悅又翻為月光如仁王經云月光王三藏云性月而言光者聞法解悟得法光明故言光也有人言波斯匿王與佛同日生佛號日光國人言佛既號日光當號大王為月光也因國人號稱為月光若依父母所立名者字為勝軍以其鬪戰無敵不勝故云勝軍次論王位仁王經云於過去十千劫於龍光王佛法中為四住開士今位登十地言時波斯匿王者猶是佛住舍衛時約前佛住以明信法未久時故言時也末利夫人者亦云摩利此是華名江南有中寺安法師多所博識云此華色白而形小故以華為名此間無物以翻之猶存末利之稱有人言末利本字黃頭從末利園得之因園受稱故云末利如經云其人本是舍衛城內耶若達家守園之婢於一日中請食守園路值如來入城乞食黃頭見佛相好具足發信敬心念言我奉獻飲食或見哀受遂往求施佛時許之當施食時即自要願願脫婢使為王夫人其時值王出田遊獵天時暑熱遙見黃頭所守之園叢林欝茂馳往就之王馬駿快在前而至黃頭見王迎接扶下引至涼處敷衣請坐隨王所須巧稱王心王問儞是誰家之女黃頭實答王具問已將從始至遣使人呼耶若達達至王問是卿何親達答曰是婢王令索價達云直爾奉上乞不用價王言我今婢為夫人不得虛爾達時遂索百千兩金王即與之香湯洗浴衣夫人服與王同輦載之還王宮王極寵厚五百夫人中得為第一故今舉之此能信人有人言末利是釋摩男家庶女也言信法者先事外道今始歸佛信於佛法故言信法何緣得信如經中說末利夫人因獻佛食得脫婢使為王夫人常自思念何緣得爾豈不由昔施沙門食得此福報即問左右頗曾見如是人不傍人對曰此應是佛今在祇園末利聞已辭王禮覲佛為說法遂得信解因信勸土王心未迴因十七群童子比丘入城乞食食已出城於阿脂羅河遊戲王與夫人昇樓遙見王語夫人所作正爾何是可尊勸我令信夫人有愧答云此是年少耳王何不看舍利弗大迦葉等十七群中有一人得禪定天耳遙聞王語在岸上向諸比丘云汝等洗竟可上岸著衣各盛滿瓶水置前結跏趺坐諸比丘隨其言是得定比丘以神通力接諸比丘昇空而去末利夫人見已而白王言王看我所尊者作如是行王遂起信便往佛前佛為王說法得正信解名為信法此事出僧祇律第九卷十誦律第三卷問為信大法為信小法答相傳云信小法已久中阿含第六十卷有善生經廣說彼王得信之事中本起經度波斯匿王品亦說得小乘信故知得小乘信已久但得大乘信未久問何緣信大乘答波斯匿王吹䗍擊鼓與末利夫人相隨詣佛佛因為說擊法鼓經出常樂我淨之音王於是始得信大乘法故云信法未久未久者以前初信望後籌量時不遙也故言未久問何故敘信法未久古注云王世事邪道始悟正信今欲顯必不得久習為未久又就事言之父母之情慈愛於子父母始得信解即欲以已所信令子悟之故有未久之言若就理辨波斯末利多是大權勝鬘夫人亦非實行每欲速弘大道使物早悟一乘故敘信法未久之言也共相謂言下第二別明王告夫人就文有四一標女名位二歎女內德三明若女見佛必蒙深利第四明宜可與書共相謂言者夫妻共談欲論女量行迭相告發故云共相謂言斯句是總敘夫妻之言問王告夫人夫人未語云何得名共相謂言一釋云前來本有語論因此而生今說故云共相謂言又人云王向夫人有所說即是共語不必兩人同語為共相謂言且王今前言夫人後答始終論之則是共相謂言也古注云天慈發內理化無偏故云共也勝鬘夫人是我之女者正別標女名位也勝鬘為名夫人是位又末利亦是夫人今欲標異母親故復云勝鬘夫人也是我之女者知子莫若於父故云我之女也又顯父慈愛之重欲以道法利之故云是我之女又我以生其肉身復欲使佛發其慧命故云是我之女聽慧利根通敏易悟者第二歎女之德女若無德雖報無益良由有德報必蒙利故歎女之德也智之在耳曰聽智之在心曰慧速疾達理稱利能生妙解為根故云聽慧利根也通敏易悟者上歎其內解今美其外學博達事理曰通內明在心為敏一聞即領稱易未解令解名悟問善聽為聰善察為明今何故云聰慧不言明慧答今正示因聞得悟故也若見佛者下上敘其內德今第三明外值勝緣或可勸其自往佛所或可知其必能通感仰覩金容為見佛義見佛者見佛寶也必速解法明聞法能解也必速解法謂解也心得無疑謂信也即上敏悟之義也若前未得小乘之信今報令得正解為離邪道之疑前若已得小乘之信於大乘理未解今報得大乘之信必離小乘之疑古注云封形存見亦未識佛能深悟速解為見真佛也宜時遣信發其道意下第四章也以內有明慧之因外值諸佛之緣因緣既具故宜及時遣信發其道心也夫人白言今正是時下第三敘夫人答也今正是時者道機不可差也又以勝鬘感佛必蒙利益故言今正是時又正是踰闍國內眾生機感得益之時故也以事為釋正是作書遣使之時王及夫人與勝鬘書下第四作書歎佛所以須父母作書者一欲明父母之言必無虛妄使勝鬘信受是故作書二使勝鬘知二親萬德心生歡喜是故作書三欲使勝鬘傳教傳教未聞使同發道意也書疏之儀各隨國風在始或當前有勞問而今此中但云歎佛作書正應是王而言王及夫人者共議既同則是父母同作一書也書者舒也若使不舒即隱內義是故遣書略讚如來無量功德者書不能載故稱略又書尚不能盡言焉能窮德是以言略又勝鬘根利不煩廣美故云略歎雖復略讚而言約事圓故云無量功德歎美聖德名讚惡盡曰功善滿稱德又德者得也修功所得故名功德也又功謂功能諸行皆有潤益之力此功是其善行家德名功德也如清冷功能是水家之德即遣內人下第五遣使送書就文為二初遣內人次內人䘖命宮閤之事非外所通故言內人也名旃提羅者出使人名也依外國語四名相濫一名旃提羅此云奄人二扇提羅此云石女三云旃陀羅此云殺狗人四旃荼羅此名為月又旃提羅者此云善信其人善而有信故言善信今謂奄人是其通名善信當其別稱未曾有經云旃提羅翻為應作王宮內有四石女此則一人古注旃提羅內監也使人奉書下第二內人䘖命王既有命故齎書往彼阿踰闍者此翻云無生此國往昔大乘人住多解無生國從人立名故云無生國也又翻為不可戰邊城嶮固不可攻戰是支祥王所居為舍衛之附庸入其宮內者上敘其通處今到其別處也既是女人又是家信故直進宮內跪而授書故云敬授是敬君王之命意不在勝鬘勝鬘得書下自上已來外緣發起今第二內因感悟由外緣發起故內因感悟故此二章通名發起序也就文亦五第一明勝鬘歡喜二明述書歎佛欲申供養三明興請感佛第四辨於佛應第五三業敬歎此五即是次第可生起之得書歡喜者就理釋者書中詮明佛德發以大乘之信是冥相關有逾常意趣是故歡喜又事中女在他國得父母書復覩使人顏色知國平安二尊萬福是故歡喜頂受者上明內心歡喜今明外形頂戴又所詮事重冥致極敬故頂戴而受不云奉勅直言得書者此是經家述事非勝鬘自言又外國之法得尊長書前以手受次頂戴之顯已敬仰然後尋讀故云頂受又法前拜書及信人然後受書頂戴而受執文曰讀背文曰誦始則領受在心曰受終則憶而不忘曰持此書讚揚佛德異於常信故言生希有心又此心由來未發故名希有上父母遣書令發道意今果如上語則顯知子莫若於父也又佛德超出世間深懷奇特為生希有心向旃提羅者對使而言故云向旃提羅旃提羅是父母之使對之如對父母又旃提羅是傳佛之使對之猶如對佛所以說偈者一偈言約能攝多義勝鬘欲以略言攝佛廣德二者偈言巧妙勝鬘欲以美妙之言讚揚佛德是故說偈三者隨從國法天竺風化若見國王父母尊長及以三寶多說偈讚歎勝鬘今隨國法是故說偈如法華疏內具陳也我聞佛音聲者依七分明義三分已竟今是第三方便顯德起信分所言方便顯德起信者父母送書勝鬘悟解感佛臨降即欲承佛威神為眾說法但恐物未肯信受故前歎佛德次明佛為授記物方生信然後始得為物說法故言顯德起信分今明遠亦有斯意也但如前分文今是五中第二上半述書歎佛下半審書許供我聞佛音聲者我聞父母歎佛音聲故云我聞佛音聲也問勝鬘用眼讀書不曾耳聽何故言聞答父母作書以身表口勝鬘覽讀以目代耳故名為聞又解書本詮聲勝鬘尋書如從父母面聞也又解傳道聲於書上故言聞又解父母作書讚歎於佛此是身造口業勝鬘讀書目作耳業也世所未曾有者述書所讚也如書所歎乃是出世功德故云世所未曾有也所言真實者審定書言也問前云勝鬘利根易悟今既得書何故疑惑不即領受答事有難信易信世事易信出世難信今書所傳世間未有故須審定又勝鬘是聰慧人凡所得事審而詳之不同愚人遇便信受故毘婆沙云聰明之人有二種相一善說法二善思量也應當修供養者一解云佛必如書中讚歎真實不虛者則是無上福田理合供養也又解必如書所歎真實不虛者則傳書之人有大恩德我須報其人恩供養之也故梵本文云是言若真實我當與汝衣也修謂營修修飾供具又修是修行欲令行供養仰惟佛世尊者此第三勝鬘仰請所以仰請者既書所歎必能利益於我是故仰請令我得見半行以下須上明佛有普慈之惠半行明上哀於下請令得見書云慕上曰仰勝鬘在生死內復受女形是極凡下如來居生死之外為大丈夫高遠之極故以下情慕上所以稱仰惟者思惟將欲請感而下情測度意地思惟也仰惟如伏度伏度之例也佛世尊者出所測度之人佛者覺也世間有一夕之眠則有一朝之覺既有生死長夜則有朗然大覺也既能自覺復能覺悟世間為世崇重故云世尊普為世間出者釋上思惟測度之意我思惟測度如來大慈無偏如日月之照世故云普為世間出如華嚴云無盡平等妙法界悉皆充滿如來身無取無起永寂滅為一切歸故出世也亦應垂哀愍者夫如來出世正為救苦眾生然我是世間一數亦應哀愍於我言亦應者以上世間之言以類於已故亦應也又慈在於佛未敢自專故言亦應上心慈下目之為垂我則有苦無樂故請佛哀愍請心決定故言必令我得見即生此念時下第四明如來赴應但釋應凡有三家第一解云無應法起如涅槃云五指實無師子但以慈善根力令見師子今亦如是佛實不從空而應但勝鬘默念自於空中見佛此解似同攝論心外無境之義也第二釋云有應法起勝鬘默念如來應起故有應法起第三釋云經具二文宜應雙用隨心所見心外無法是故無起而境宛然故言有起須知無起而起起無所起也就文有三一明應時二辨應處三出應儀即生此念時者謂應時也一釋云佛應與心念同時若聲響之相應故云念也又釋要須念力成就如來應念現身但起示起速無差故云即念時而現耳空中現者第二明應處也今就事理釋之就事而言男女有隔既應後宮不宜到地就理釋者法身無為而無所不為即寂而動故云空中現又示赴感無方來無處所卓爾現空又示普應十方常是四絕又示如來覺諸法如幻如虛空以示常行於空故於空現又云佛真法身猶若虛空應物現形如水中月此明法身如空以本垂迹如從空而現又會勝鬘上歎云我聞佛音聲世所未曾有世間之人不知感逝空即應今既知感逝空即應故是世間所無也問前云男女事隔於空現者觀經何故於宮現耶答彼言宮中現者在虛空之宮現耳未必在地又聖迹無方不可一類或處空現形或入宮應物也普放淨光明顯示無比身者第三明應儀凡有二句一者普放光明二者現無比身有四面大光及項後圓光此並常光今更現非常之光謂於支節毛孔舉體放光故名為普亦可一光遍滿虛空通徹宮內故稱為普又欲明感者便見無感者不覩非是光有偏私故名為普所言淨者一光體皎潔二能除眾生垢闇顯示無比身者佛常身丈六已自端嚴今復為光所照相好明了故云顯示天下無類故云無比如常歎佛偈云天上天下無如佛十方世界亦無比世間所有我悉見一切無有如佛者又本有常光今更普放光本是丈六身今更示奇特之身故云無比身也所以顯示無比身者欲起勝鬘願求之心復欲發其不虛之歎故也勝鬘及眷屬頭面接足禮者此第五勝鬘敬歎初半偈敘敬下半偈明歎自有見佛歎而不敬今具足也頭是一身之尊足是一身之卑以尊捉卑顯敬誠之至問勝鬘在地如來處空云何得接答此舉內心運想言接耳咸以清淨心者又上是身業敬今是意業敬歎佛實功德口業敬此是總標歎如來妙色身下別出歎辭咸者同也勝鬘之與眷屬同運淨心以歎於佛又淨者信也起淨信之心又不雜煩惱心歎名淨心實功德者書內歎佛但是聞聲有言無事今覩佛形則事稱於言故稱為實又眾德依實理而成又妙出妄情故名為實如來妙色身下經有三分自上已來序說已竟今是第二正說依經下文凡有十六名字一歎如來第一義真實功德二不思議大受三一切願攝大願四說不思議攝受正法五說入一乘六說無邊聖諦七說如來藏八說法身九說空義隱覆真實十說一諦十一說常住安隱一依十二說顛倒真實十三說自性清淨心隱覆十四說如來真子十五說勝鬘夫人師子吼此十五並有別章解釋第十六云復次憍尸迦此經所說斷一切疑決定了義入一乘道今謂前十五有別章解釋後章之一章總貫前之十五故章雖十六不出總別二也有人言唯有十四章第十五無別體今用十五也就前十五章古今南北開合不同隨心所見種種異說今前以六門總釋十五章經宜留意觀之則略見一部之大意勿咎其煩也一鉤鎖相生二章段次第三適機前後四互相攝五以言無言六如行說鉤鎖相生者書傳盛德面覩妙身故前歎佛發心願求也歎佛既發菩提心次明修菩薩行菩薩之行以止惡為本故次明受十大受十受辨其止善故次明行善是以興於大願十受之終云不忘失正法三願之末明攝受護持正法今欲廣釋攝受正法成前願行故次明攝受正法攝受正法雖是一乘但欲轉名示義明攝受從一生多一乘則攝多歸一故次明一乘一乘所以究竟由究竟諦成故次明無邊聖諦無邊聖諦說如來藏故次明如來藏藏顯成身故次明法身法身不離如來藏佛知所藏是其真實能藏是空以空義隱覆真實故次明其義所覆即是一諦故次明一諦此之一諦可以依憑故明一依接此一依即明依藏有生死故是真實不依藏有生死名為顛倒故有顛倒真實章生死依藏所依是深今欲明此義故有自性清淨煩惱隱覆始從歎佛終竟自性清淨能信此法堪紹佛業為佛真子故有真子章若不信此法則是外道種子非法惡人宜須降伏故有勝鬘師子吼章也次明章段次第此欲示經起盡明義之大節也然章雖十五大開二門初十三章正明說法次有二章明勸信護法所以有此二者勝鬘當今教主機緣屬在其人於前明說法說法既竟則信之大益毀之大損故次明勸信守護就此兩章各分為二初門二者前有三章明起說方便次十章經正明說法所以然者夫妙道難弘憙生疑謗要須三行三成止謗息疑尊人受道方得演說也三行三成者一歎佛發心佛即授記二受大受佛為現證空出聲華三發大願則如來印成以此三門為說法由漸故是方便方便既成然後開宗授道故有第二次明正說後章二者勝鬘說法既竟佛欲令人信故第一前明勸信如來既明信法有益勝鬘則明不信為損宜須摧伏故第二次明護法也就前說法方便及與正說各開為二初門二者歎佛明菩提心十受三願明修菩薩行正說二者一明乘行二明乘境然由境成行應前明境但欲接上願行之因故明攝受一乘之果故前明乘行行不孤生起必託境故次明境就乘行乘境各開為二乘行二者攝受辨廣大出生一乘明無二收入乘境二者初有四章總明量無量諦顯佛與二乘究竟非究竟次有四章就無量諦中自明三諦非究竟一諦為究竟此之兩章各開為二初章二者第一聖諦一章明二乘依有量諦無有三法所謂無究竟智無究竟諦無究竟聖佛依無量諦則有此三也次之三章依無量諦中說藏說法身及空義隱覆即顯有量諦中不說此三法後章二者一依一諦此二約顯時之境顛倒真實及自性清淨煩惱隱覆此二隱時之藏至此已來敘章段次第意竟第三適機前後門者夫根性不同法無定相如來善巧非一故教門無定前後若應聞四諦以得悟則前明四諦若宜聽一乘以受則後演一乘餘章類爾其猶六度自有從檀至智自從智至檀次第相生無方演說今亦爾也第四明相攝門者若作一乘明義則一切無非一乘故十五章經皆一乘也若四諦明義則十五章經無非四諦故華嚴云一中解無量無量中解一展轉生非實智者無所畏但諸佛菩薩約義不同轉勢說法故有十五章經之差別也第五言無言者無言而言故言有十五言而無言故不吐一字此如空中種樹華菓宛然虛裏織羅文綵不失肇公云釋迦掩室於摩竭淨名杜口於毘耶須菩提無言而顯道釋梵絕聽以雨華若留意此言則小參聖旨其守著文字則是堅執妄談第六行說門者夫留古訓今則使今學古勝鬘如行而說亦令末俗如說而行勝鬘歎佛末俗亦須用之而歎十受三願乃至信正降邪並須如說行也若不爾者聖有徒勞之弊貧人有數寶之失第一歎如來真實第一義功德章略以三門釋之一來意門二釋名門三分齊門一來意門者略明六義一承書所聞二眼親覩三欲信佛佛為生信之本四欲歸依於佛歎佛功德即明堪歸之事五發心求佛須識佛勝德可以願求六欲利益群生令識佛德方得禮念稱歎及以歸依前五自行後一利他也二釋名門者體如而來故名如來又如諸佛故名如來問體如而來故名如來此是應身可有來義真如法身云何有來答如本隱今顯亦得稱來德不虛稱故云真實古注云聖應除惑功德之實也理極莫過名為第一深有所以目之為義修功所得故名功德又即功為德如燈有破暗顯物之功即以此功為燈家之德故名功德美其實德故名為歎次分齊門者就此一章大開為二第一歎佛功德第二請護所以有此二者佛有勝德是故揄揚欲發心願求是以請護就初歎佛又開為二一者別歎二者總歎如來廣德非別不彰故前別歎非別能盡故須總歎又前正明歎後辨歎所不能歎乃窮稱歎之美就別歎中有四義三義二義一義無義所言四義者一歎應身二歎法身三歎解脫四歎波若面覩金容故前歎應身本故次歎法身法身清淨無諸非法故次歎解脫解脫得成功由波若故次歎波若所言三義者應身真身並屬法身次歎解脫後歎波若此三次第者生死有三謂報及業與煩惱以為次第法身對報解脫對業般若對於煩惱亦成次第所言二義者雖有三德不出二義解脫一德累無不盡法身波若德無不圓所言一義者累無不盡不可為有德無不圓不可為無名為中道是故經云佛性名為中道種子中道之法名之為佛說中道故名大法師此三種中道必有次第由佛性本是中道中道未現名種子中道顯現目之為佛還為眾生說中道法名大法師次言無義者經云遠離二邊不著中道如後文說敬禮難思議心行滅故不可思言語斷故不可議故如來之德舒之則遍乎法界卷之則慮絕言亡若體斯意者方可識此中文也今且就三德釋之初兩偈歎法身次一偈歎解脫後一偈歎般若涅槃經三法以解脫為初法身為次般若為後今法身為端者正以仰對金容就迹尋本也但解三德不同江南有其三釋第一雲法師云舉法身對生死色舉般若對生死中心生死色心被縛佛地法身般若無累故舉解脫對彼有縛第二藏法師云法身當體舉解脫對昔有餘涅槃舉般若對昔無餘涅槃第三旻法師云法身當體與第二不異但萬德不出智斷舉解脫明斷舉般若明智北土諸師云夫涅槃以對生死生死有三一果報身二業三煩惱對生死報身故說法身對生死故說解脫對生死煩惱故說般若今明可具此諸義也初歎法身二偈四門釋之一卷舒門二出正解門三同異門四詳得失門卷舒門者有四義三義二義一義無義有義所言四義者初偈歎應身如來色無盡一句歎色報身智慧亦復然歎智慧身一切法常住歎如如身楞伽經中有此四身言三義者初有五句歎佛色身智慧亦復然歎佛智慧一切法常住歎餘戒定等諸功德法言二義者前別歎色智後總美眾德謂總別一雙也言一義者雖有總別不同望後解脫波若皆屬歎法身故是一義又一義者如肇公云本迹雖殊不思議一故一義也又一義者即寂而動故真即是應即動而寂故應即是真故肇師云豈近捨丈六遠求法身者哉言無義者即寂而動雖真而應即動而寂雖應而真雖真而應故真非定真雖應而真故應非定應非真非應慮絕言亡稱為無義雖非真應而真應宛然故是無義而有義故稱有義也第二正釋門者古舊釋次第相生如來妙色身者既面覩金容故前歎妙色一從妙因所生二由妙本所垂是故稱妙也世間無與等者無物與之齊故言無等無物可比故言無比出情識之外故言不思超言說之境稱為不議此皆自近之遠有五歎也言自近之遠者妙微語過世間亦有無等語能過出世間雖過世間於出世中有二乘菩薩可得比類是故今明於出世中亦無比類猶言可思可議是故今明心不能思口不能議有此妙身是故今敬禮又上三句辨歎下一句明敬自有敬而不歎歎而不敬今則具足又三句辨口業下句明身業心通二處如來色無盡者上雖五歎恐物有盡極未必能一切處一切時常應是故今明能應物無盡所以無盡者由本無盡故應常不盡由群生無盡故垂形不窮故有無盡歎也智慧亦復然者上歎色形今美智慧歎色有六一微妙二無等三無比四不思五不議六不盡今歎智慧義亦應然但略示智同於色色既無盡則智亦無盡無盡者無量無邊之智慧也所以偏歎色智者形則無倫智則無盡蓋是物之欣要故偏說之問上覩金容可歎妙色未明智慧云何歎智答將一色類智既有絕妙之身必有超群之智又前赴感中具明色智知感即應故是智無不周普放淨光故形色無比上既雙覩故今俱歎一切法常住者上雖歎色智恐未必具於餘德是故今明具一切德故下文說成就一切佛法名如來法身問若爾法身攝一切德何故復有波若答若作法身名說無非法身餘二亦爾故下文說智慧身自在則波若中有法身今法身中亦有波若故云智慧亦復然解脫亦有法身故云是故禮法王若就別義者攝論云法身是眾德所依如身根為眾根所依是故法身具一切德雖具眾德未必是常故云常住所以常者如來藏中過恒沙佛法顯成今德是故為常若是無常不足歸依以是常住故可歸依今佛異昔佛故明常住佛今歸異昔歸故歸依常住古舊之釋判其真應者一行半歎應身常住已下歎法身今用此意第三同異門初偈及第二偈下半人無異釋有人言如來色無盡者此歎報身報身其有常色常故無盡智慧亦復然者此歎智慧報身之中不出功德智慧以智慧同色常住故言亦復然第四詳論得失門且前問後家若言無盡是常住義者下句復云一切法常住文則為煩又下歸依章中明無盡歸常住歸若無盡即是常住者文則不應兩出又即言不巧世間云絕倫之貌無盡之才若以常釋無盡則於歎不巧是故應用初師之說次論法身有色無色古今論諍有人言法身有色泥洹經云妙色湛然常安穩不隨時節劫數遷涅槃云捨無常色獲得常色地論云如來相好莊嚴為實報身又菩薩廣劫修作相好之因而何無果以文義推之當知法身有色破無色者云若言色是礙義故佛果無色者亦應心是緣義應說佛果無心佛遂有無緣之心應有無礙之色問無礙云何名色答若爾佛無緣云何有知次江南雲旻藏等悉云佛果無色故涅槃云願得如來無色主身文殊十禮經云無色無形相無根無住處不生不滅故敬禮無所觀也破有色者云若言佛果有色者應架芎隆之屋帶楚之裳難意云法身既有無礙之色應處無礙之宅應著無礙之衣也肇公注淨名至人空洞無像豈國土之有恒竺道生著法身無淨土論明法身無淨土此皆用無色義也通初家難云色與心此二非類麁心可研習為妙心麁色不可研習為妙色是故佛果則無色有心問若爾經云何言捨無常色答蓋是妙有炳然故言色耳二家各執互成諍論今依龍樹一言決之中論法品云諸佛或說我或說於無我諸法實相中無我非無我亦應云諸佛或說色或說於非色諸法實相中非色非無色又非色非不色不知何以目之歎美為色亦非心非不心不知何以目之歎美為心故色與無色義不相違又若言有色異心有心異色則成二見經云諸有二者無道無果又若言有色有心則名有所得有所得者無四無礙有色無色此雖一句之經乃是佛法大事悉須用龍樹意通之則無所滯著也降伏心過惡者第二歎解脫前既明法身則無非法故次明解脫又前既對生死之報以明法身今對生死之業故次明解脫降伏心過惡者斷意地煩惱除其因患謂心解脫也及以身四種歎離果患身有生老病死四種之縛佛悉斷盡故言身四種色難已窮心滯復盡便到佛果難伏之地如來生不能生老不能老病不能病死不能死故云難伏地佛能伏於眾累不為眾累所伏以能伏眾累不為眾累所伏便是自在法王是故致敬有人言身四種者分段之身四大所成以為四種如六種成人是業果義言難伏地者謂金剛心金剛能滅眾惑不為眾惑所侵故言已到馥師以無明住地為難伏地無始無明最為大力唯佛能除二乘不斷到之言度謂已過此累也此實是斷而言伏者如降伏四魔難伏已伏則高昇累表於法自在故稱法王有人言降伏心過惡則是遠離意三邪也及與身者身三殺盜婬也及四種者離口四過但舉身則兼口言四則兼意三蓋是偈要略之巧也知一切爾炎者第三歎般若障累得除功由般若故次歎之又歎法身無感不應讚解脫則無累不除美般若則無境不照問上云智慧亦復然已歎智竟今何故復歎答上略歎今廣歎又上歎為成法身今別歎般若也釋此不同有人言知者敘其能照之智也爾炎者一切境界是其所照境也攬智慧以成身縱任達觀故言智慧身自在也一切萬境秉在佛心無不練知故言攝持一切法妙德過人堪可致敬言是故今敬禮此不分智釋也初句境智一雙次句體用一雙下句能持所持一雙有人言初句歎智能照盡有無故云知一切爾炎一切即是有無二諦境次句歎智用隨心故云自在第三一句攝理在心記持不忘如鏡在高臺萬像皆現故云持一切法也初句明智體次句明智用此二句明遍知今辨常知也古注云照得其會理宣於解為攝持有人言初有兩句歎於空慧攝持一切法歎於有慧即權實二智亦是一切智一切種智也有人言知一切爾炎此歎一切智也爾炎謂智母以能生智故又亦名為智境則五明等法能生智解故智母為智所照名智境也智慧身自在者歎無礙智也於諸法中不假方便任運能知故云自在也攝持一切法歎清淨智也如實法性謂一切法也明證在心故曰攝持此三智出地持文法華囑累品亦明三智謂如來智佛智自然智即是地持三也一切智謂知世諦諸法以無礙智於世諦法知之自在也三清淨智證第一義又即是法華經三智謂佛智自然智如來智敬禮過稱量下有人言上來別歎今是結歎亦云總歎正歎者歎應身法身般若解脫四德也今明結歎前四也即成四別敬禮過稱量者結歎前應身過於稱量境界也敬禮無譬類者結歎前真身非譬類所及也敬禮無邊法者結前歎解脫自在離於繫縛無邊表也敬禮難思議者結前歎般若內智深遠下地不測也今明不然前已四歎今更結者便是煩重又攝德不盡今明所以有此文來者上但略歎三德人情謂如來理極於此故今明如來體與虛空同量不可窮盡上所歎者略歎少分耳又上來歎如來德人謂佛德可歎今明歎所不能歎乃窮稱歎之美故有此文來也又上歎四德此一一德具過稱量等四義世間之物可稱其重輕量其長短佛德過稱之故言過稱量也世間之物可以譬況可以類取佛德不爾故云無譬類世間之物有其邊表畔齊佛德不爾故稱無邊法世間之法可以心思可以口議佛德不爾故言敬禮難思議也問云何名為難思議答夫欲禮佛須精識佛龍樹中論云如來在世時不言有與無亦有及亦無非有及非無滅後亦爾佛既絕乎四句不可作四句而禮若作有而禮佛非是有此則謗佛又是禮有不名禮佛下三句亦然問作絕四句而禮是禮佛不答亦非禮佛所以然者大品云行亦不受亦行亦不行亦不受非行非不行亦不受不受亦不受則知五句皆捨而般若即是佛龍樹云若如法觀佛般若及涅槃是三則一相其實無有異故知般若絕五佛亦如之問所禮之佛既絕五句能禮之人其義云何答須識不二二義二不二義若不二而二師弟宛然二而不二則尊卑寂滅故維摩云普於一切國供養諸如來諸佛及以身無有分別想此意明上半即是不二二義下半即是二不二義也禮佛既爾念與歸依義亦如是此雖一句之經乃是佛法大事不可不留心也哀愍覆護我下第二明請護上歎如來累無不盡德無不圓有堪護之德是故今請佛覆護又上來歎佛德今發菩提心佛既有勝德故發心求佛也又上通歎佛德今欲請佛為師己為弟子結師徒也又勝鬘將欲請佛為師就佛受戒故請護也建此四意使萬類學之就文開為四段初請護二許護三明請護事四與護事此四即次第宜生起之請護有四初句正請護次明所護事三明護時節四請攝受哀者悲也愍者慈也願佛內運慈悲之心外以事來覆護於我慈陰令我善增為覆大悲使我離惡為護令法種增長者出覆護之事勝鬘上來歎佛之善能為未來法身種子名為法種願佛覆護令得增長增長者橫闊為增豎進為長也問但法身因增長真如法身亦增長耶答本有漸顯亦有增長之義種子二義一廣大二甚深令種子廣大為增令種子甚深為長法身亦二義令廣大漸顯為增甚深漸顯為長此世及後下出請護之時節也此即現世後謂來生不但請如來慈陰現在亦願後生覆護非止此世後生暫請如來於一切處一切時願佛常攝受問攝受與請護何異答覆護語通攝受明別常攝受所以為異又請護明生善滅惡攝受辨於人法謂以法攝我為攝我為弟子為受問何故不言過去攝受答過去事竟不須請也我久安立汝下第二如來受請許護佛言我前世已為汝作師安立汝在正法中也問勝鬘之請與今受請有何異耶答勝鬘但請二世今許其三世謂過去曾護現在今護未來當護明我過去廣劫已來久安立於汝是故今現世與汝相值則知今日相值未來亦然此舉過去證成現在未來也此義一名異始建曰安終成為立問安立與開覺何異答令汝依福捨罪名為安立令汝罪福俱捨名為開覺又令發菩提心為安立修菩薩行為開覺又離生死厄苦為安立漸入涅槃門為開覺也又久安立者安立功德也開覺者開覺智慧也今復攝受汝者以法攝汝令住正法中受汝為弟子我為汝作師未來亦爾我以作功德下此第三明請護事就文為二一者口請二者身請就初有二初三句牒三世善第四句請佛攝受就初又二兩句別明三世善次一句總牒三世善我已作功德者領佛前世以開覺之言也佛所以前世開覺我者良由我過去世已曾種功德故也現在者現世也及餘世者未來也如是眾善本者總牒三世之善也故云眾善也善雖三世其理冥同故總言如是眾善本本亦因也欲以此善為菩提根故名為本唯願見攝受者明我過去已生善現生善當生善攝此三善一者令莫向三有二者令莫向二乘三者令莫取相次將此眾善亦有三事一者令此善與眾生共二者令我與眾生共成佛三者以此善同入實相今請佛攝受如此之善故言唯願見攝受也爾時勝鬘下古注云既頌美已畢則法供理同今標寄歸誠欲化洽親屬此意明禮佛佛既授記則引親屬修淨土之因也今明上來口請今身請也眾師解云上是口請乞記今是身請乞今謂不爾此乃是請佛攝受上是口請攝受三世之善為菩提基今是身請三世之善為菩提基夫善向菩提是為理之中極必須心形俱至故上口請今明身請而心通二處問何故口禮何故身禮答為歎故口禮為敬故身禮又於暗處則須口禮於明處則須身禮又盲人故即須口禮為聾人故即身禮又生自他身業善故明身禮生自他口業善故明口禮又師徒相去遠故即身禮相去近故即口禮問敬與禮何異答凡有四句一者禮而不敬如惡心禮也二者敬而不禮如善心歎佛及念佛也三亦敬亦禮謂善心禮佛也四不禮不敬謂敬無所敬禮無所禮又有四句一心禮而身不禮如須菩提端坐念佛名真禮佛二身禮而心不禮如調達禮佛密欲害傷三身心俱禮即是勝鬘四身心俱不禮謂外道見佛將口對心亦有四句義推可知佛於眾中下第四許攝受即是與護事而與授記者決也以汝未來必當作佛是故受汝眾善為菩提基又以受汝眾善為菩提基故汝未來必當作佛互相釋又勝鬘歎佛請護現在得記未來成佛者令一切眾生學之歎佛請護現在得記未來成佛又授勝鬘記者為利時眾以眾中諸天及人見勝鬘得淨土記發願往生故與之記又將欲明勝鬘受十大受及發三大願乃至廣為大眾說法故須前為授記以勝鬘現在得記未來成佛言必可信則勝鬘所說宜應受行不須疑也為此因緣故授勝鬘記就文為二初明與記二明得益就與記中有二一總明得記二別明得記也言即為授記者總明得記也法華疏內具釋一者記謂別也佛記其不成六道及以二乘當得作佛以別於佛道異於外道故名為別今授此記故名授記二者勝鬘行因記得來果此是有來果可記故名為記聖說授與故名授記也如地持中授記有六一種姓未發心記二已發心三現前四不現前五時量時定六時無量時不定前之二種得記人位地上下差別前一在種性地發心者位在解行已上次二約處同異差別同處對面而記者名現前異處遙記者名不現前後二約時分定不定差別若記時劫數量名字并記佛及國土名字者名時定若總言無量劫作佛不委曲辨時劫數量及佛國土名字者名時無量時不定今勝鬘得記者或是種姓或是發心經無成文位地難定也乃是現前授記非不現前也若記近果言無量劫人天中王者應是時無量時不定也記其遠果言過二萬劫作佛號普光者應是時量時定也此六種授記更有異釋如法華疏解汝歎如來下第二別明授記就文為二一明現因記得近果二明當因記得遠果亦是當因當果亦是菩薩因菩薩果亦是佛因佛果就初又二初明因次明得果汝歎如來真實功德者牒前善因也以此善根下第二明得果得果中前明時節次明得果今前釋阿僧祇劫義依法華論但明二種僧祇一明日月歲數不可數謂小僧祇二劫不可數為大僧祇有人言三種僧祇二種同上三大劫僧祇雜心說六十四劫名一大劫所言六十四劫者始從初火劫終訖風劫有六十四六十四者七火一水過七水已更經七火方有一風故合成六十四合此六十四為一大劫此大劫不可數名一大僧祇善生經云刀兵飢饉為一小劫十九小劫為一中劫俱舍云八十小劫為一大劫依瓔珞經下卷亦明三劫一里二里三里乃至四十里石方廣亦然以天衣重三銖人中日月歲數三年一拂此石乃盡名一小劫就小劫中自有一里二里乃至四十里也六十里石方廣亦然以梵天衣重三銖梵天中百寶光明珠為日月歲數三年一拂此石乃盡名為中劫有八百里石方廣亦然以淨居天衣重三銖即淨居天百寶光明鏡為日月歲數三年一拂此石乃盡名一大僧祇劫問今經中明三阿僧祇劫行行成佛定用何等劫耶答智度論攝論等云或四十里石天衣三年一下拂之使盡又四十里城滿中芥子不槩令平有百歲人取一芥子取芥子盡名一大劫取此劫不可數為一大僧祇劫望瓔珞經即是彼小劫多作此說或可依瓔珞經中大劫不可數名一僧祇問為直取三阿僧祇時節滿即得佛不答不爾若直數時節者於時節中有或當空過今取三僧祇念念善相次取三阿僧祇劫善滿方乃得佛問三僧祇劫善滿者亦取人天及二乘及佛因不答法華論云凡夫善及決定聲聞善非佛因不得成佛要取發菩提心行菩薩行善滿三僧祇方得作佛雜心中二種僧祇善行僧祇與劫僧祇善行僧祇即前善是劫僧祇謂時節也問三僧祇約位云何答初一僧祇行行到初地二從初地行行經一僧祇到八地三從八地一僧祇行行到佛地問何故爾答初從凡至聖次從功用到無功用後從因到果問約值佛云何答智度論述小乘云釋迦過去為凡之師值過去釋迦佛初發心至賴耶尸棄佛為一僧祇從賴耶尸棄至燃燈為二僧祇從燃燈至毘婆尸佛為三僧祇從毘婆尸至今釋迦成佛復經九十一劫小乘又云前三僧祇行有漏六波羅蜜後九十一劫種相好業龍樹但破其行有漏六度及百劫種相好業不破其三僧祇當知三僧祇此通大小乘為定數通名劫者梵云劫波此云分別時節梵云迦羅波此云時也問何故火劫起燒世界耶如第一義法勝經說佛欲示眾生令知時節又示眾生業果成壞又示眾生有劫火起令其畏劫火故預修善法今謂或佛示現劫火或眾生報盡一期是故劫火等起問既但三僧祇行行成佛今經文何故言無量阿僧祇耶答有人言此云無量者依華嚴經是百二十數中一數之名也非是汎爾言無量也僧祇是外國語此云無數亦是一百二十數中一數之名若爾則無量無邊及阿僧祇經是僧祇劫故下文作自在王則是初地以一僧祇劫行行至初地故亦可依經無量無邊僧祇即是僧祇無量僧祇無邊也問但三僧祇行行云何言無量僧祇答此或可是時節僧祇非善行僧祇或可是小僧祇也於人天中第二明得果人天簡惡趣自在王簡庶民勝鬘受質五礙三濫對此故言自在古注云居上化物為自在王也勝鬘未來形遍六道無所不為就勝言之故云人天之中為自在王也一切生得處常得見我者上明尊勝果今得見佛果雖得尊勝果若不見佛則行願不成故須明見佛也又尊勝果者受世樂見佛者求出世樂又尊勝果者明受果也見佛者行因也又尊勝果下利也見佛者上弘也即顯成上佛攝受義也又自有尊勝而不見佛自有見佛而不尊勝今具二也通而言之讚佛一因得此兩果別而言之讚佛感尊勝請攝受感見佛隨相似義也以常得見我則知我常攝受汝也即詶上願佛常攝受言也現前無異者此一往美其歎佛之言耳若後時悟解則有勝於今也過二萬已下第二得遠果前辨時節次明得果問二萬僧祇劫當得作佛者是何位人耶答有人言此是第十地入住滿三心外更起勝進金剛心中所經小劫進入佛地方便非是大劫僧祇劫今謂瓔珞經說無垢地菩薩千劫學佛威儀謂象王視觀等無垢地即是等覺地金剛心菩薩不云無量僧祇劫學佛威儀有人言前云無量僧祇劫為自在王者此在初地更經二萬僧祇修行方得作佛經二萬僧祇劫者此是水火等中劫經言三大僧祇行成佛者此取數六十四為大劫之劫滿三僧祇劫也今謂經中多明水火等劫為三僧祇不取後大劫為三僧祇若必有文證者亦宜用之今言過二萬僧祇者或可是劫僧祇非善行僧祇或可是小僧祇也當得作佛者第二明得果若長望文自上來並是行因今始明得果就文為二一明正果二辨依果兩文各二正果二者一者別號二者通號諸佛立號義有多門或從姓立名如迦葉釋迦等或從光立名如錠光等或從聲立名如微妙聲佛等或從喻立名如滿月光佛等或從因立名燃燈佛等今言普光者從前見佛普放光明起心願求故成佛時名曰普光古注云照極無遺為普光也如來已下第二明通號具足應十明今略三謂如來應供正遍知也此三是十中之要也彼佛國土下第二次明依果今且前論土義古注云國土是養眾生封疆之域秤也以理推驗而實成佛者則不必待乎記莂既以權記引於庸信故成佛必云封疆是妙然封疆實是眾生惑報既以惑盡成佛佛焉得有惑報之封疆哉但道極則兼化物故示居惑報之封疆耳苟得摧級之旨解亦無傷於佛實無土也而眾生惑報封疆復劣不同者寔由資善有濃淡煩惑有厚薄也若惑薄善濃者致報則妙惑甚善微者報必穢惡經論備明也所以授淨土記者一表勝鬘心淨故生淨土二欲引同行眷屬發願往生就文亦二初明無穢次辨有淨無穢中有二一無穢果二無穢因無惡趣者無三塗苦也無老病者無人中苦也中年夭喪名為衰惱又解無衰惱者明無天中苦天中五衰相現是故生惱故言衰惱也不適意苦前明無人天內苦今明無人天外違緣不適意苦也亦無不善惡業道名者上來明無惡果此辨無有惡因十惡破戒違理名為不善造作稱業通人向於三塗名之為道淨土中尚無此名況復其事依攝大乘論云淨土中無七種眾生謂二乘外道等如彼廣說彼國眾生以下第二明有淨土亦開為二一有淨果二有淨因彼國眾生謂人與天翻前諸惡趣也色翻上老也老侵於彼壯故以好色翻之力翻前病病奪強力故以力翻之壽翻衰惱衰惱夭於長壽故壽命翻之五欲眾具皆悉快樂翻上不適意苦勝於他化自在諸天者淨土是人中果報勝彼天也勝有二種一境勝如他化自在天此人五欲昇降非並無量壽經云他化自在天比無量壽國如乞人之比帝釋淨土五欲他化天優劣亦爾二受用勝穢土五欲受用生罪淨土五欲受用生福如香積飯等具二種勝也彼諸眾生純一大乘者上來明有淨果今辨有淨因即翻上亦無不善惡業道等諸有修習善根眾生者此是住處眾生對諸惡趣教化眾生是淨土業如經說直心是菩薩淨土菩薩成佛時不諂眾生來生其國如是等是勝鬘未成佛時所化眾生修善根者勝鬘後成佛時得生其國又他方世界大乘眾生見聞勝鬘國中純說大乘故發願往生如此眾生願生阿彌陀阿閦佛土等又上明淨土精妙時眾或謂難往生今欲引之若改惡修善者必得往生勝鬘夫人下上來明授記竟今第二明大眾願生就文為二初正願生世尊悉記下第二明佛如願與記授記之興正為此意也佛所以記者進此往生眾生動一淨土耳爾時勝鬘下自上已來明歎如來真實第一義功德門竟今明受十大受可作十門釋之一來意門前章歎佛明發菩提心今次明修菩薩行菩薩之行以止惡為本故前明受戒即菩提心菩薩行一雙也二上歎佛真實功德及以請護此明就佛受於三歸歸依既竟次明受戒即歸戒一雙三上歎佛真實功德此福既樹必招當果故佛即授成佛之記佛既記果在於當此之當果非行不得行者無惡不止無善不行無人不度上明當果今辨行因則因果一雙四上明淨土有三一無穢二有淨三純善眾生來生其國息一切惡得土無穢果修一切善得土有淨果度一切人得純善眾生來生其國也以成上淨土有三義故明受三戒五依瓔珞經明有二本一切眾生初入三寶海以信為本住在佛家以戒為本上歎佛歸依即是信本今欲生佛家以戒為本是故受戒六涅槃經云一切眾生皆有佛性悉當成佛要令持戒然後見性戒即是引出佛性是故受戒也七上請護中云令法種增長今受十大受等即是法種增長之義故有此章之義第二釋名門者依下文云不思議大受菩薩戒法深且廣難持難行非二乘所持故明不思議又不持不犯為正法戒名不思議所言大者一當體大謂普息一切惡普修一切善普度一切人二得果大謂諸佛菩薩大人王大天王三是大人所行故名為大九道中六道二乘皆不能行唯菩薩能行故名大也四者時大謂三大僧祇劫常持此戒五者永不失一日之戒日盡便無一形之戒形盡便滅若一受菩薩大戒雖經六道而戒法不失故名為大馥法師云虛心敬納剋已奉行故稱為受第三明受戒不同門依瓔珞經受戒有三種一者諸佛菩薩在前受得真實上品戒二者諸佛菩薩滅度後千里內有前受戒菩薩者請為法師教授我戒我前禮足應以如是語請大尊者為師授與我戒其弟子得正法戒是中品戒三者佛滅度後千里內無法師之時應在諸佛菩薩像前胡跪合掌自誓受戒應如是言我某甲白十方諸佛及大菩薩等我學一切菩薩戒者是下品戒第二第三亦如是說今勝鬘現前值佛是上品但是自誓受非佛所授但第二從法師受有二種若依瓔珞經戒師不作羯磨方法初令禮過去一切佛次禮未來佛次禮現在佛如是三禮已法僧所爾次令受三歸依戒法次令懺悔三世罪次後正授十無盡戒若如地持菩薩戒師前為作羯磨然後授戒相乃是前後方便非正授戒又如受五戒十戒受三歸已說戒相者方名受戒此則受三歸復說戒相乃得戒何以知之如直受三歸人但得歸不得戒如受大比丘戒前羯磨則已受戒竟後說四重等令受者堅持非說戒相為受戒也以此證知須前作羯磨方得授戒而瓔珞梵網無羯磨者或可前略或可教門不定適時而用問菩薩戒師為用在家人為用出家人答通於道俗瓔珞經云夫妻六親得互為師也問第三於佛像前受戒若無佛像得自誓受不答依普賢觀經但虛心奉請釋迦為和上文殊為闍梨彌勒為教授師一切佛為尊證一切菩薩為同學不論有像無像也問何故戒法一種要須受耶答欲顯惡可頓止以戒是止惡為宗故有受法以要期頓發故也善難並生餘行皆是修善為宗故無受法以漸生故也問若惡可頓止善不可頓生者亦應惑可頓滅解不可頓生答戒是止相其相即靜故常有戒法惡有頓止之義餘善是動相修習方生不可一時並修諸善滅惑生解並是行善故與此非類問自誓發戒與從師發戒何異答若從戒師作法成時則一時俱發今既心發口言隨發隨生非一時問授戒受戒得何功德答瓔珞經云若能教一人出家授菩薩戒勝造八萬四千塔其受戒者墮在菩薩之數超過三劫生死之苦問受戒而犯何如不受不犯答瓔珞云有戒而犯勝無戒不犯有犯名菩薩無犯名外道問五戒有受一分乃至具足受五菩薩戒云何答瓔珞云十重戒中有受一分名一分菩薩乃至二分三分若受十分名具足受戒十重有犯無悔得使重受八萬四千威儀戒盡名為輕有犯得使悔過對手便滅第四戒體相門毘曇以色聚為體成實用非色非心為體譬喻部以心為體瓔珞云一切菩薩凡聖戒盡以心為體心若盡者戒則盡心無盡故戒無盡故六道得受戒但解語而受得不失若依瓔珞別明三戒體者攝律儀戒謂十波羅密攝眾生戒謂慈悲喜捨攝善法戒所謂八萬四千法門此以四等為化他故是攝眾生戒十度是自行故取為攝律儀攝善法通自他故取八萬四千法門為攝善法也第五戒所對治門大宗此三種戒則無惡不止無善不行無人不度則五住地惑通是所治也然戒法以止善為體止棄物之惡為攝眾生戒止不修行之惡為攝善法戒除此二外止起惡之心為攝律儀故三戒別治三惑也又此三戒行二乘三戒惡攝律儀者遍防三業罪非行二乘但防身口攝眾生者不棄物之心行二乘獨善之行攝善法者誓行眾善行二乘偏近小行第六作無作門一云單用作善為體二單用無作善為體三合用作無作善為體然此三戒並有作無作作即誓心無作即是從心生戒遠至菩提小乘正以無作為體作心羅難恒大士即兩取也若尸羅與波若合用則以心戒為本常有心則無作常生第七通別門通而為論悉是攝律儀戒皆有被物之用通是攝眾生戒地持云律儀悉總三聚戒通名律儀於律儀中分出餘二聚餘殘戒者是律儀律儀既通餘二亦通但約立意不同故分為三第八次第門瓔珞經前明攝善次明攝生後明律儀又初明無惡不息次明無善不行後明無人不度今文明三戒次第者前要須自行息惡故第一明攝律儀然後方能及他故第二明攝眾生自行化他必須生善通自行他化故明攝善法也第九因果門依攝大乘論三戒為三德因息一切惡為斷德因修一切善為智德因度一切眾生為恩德因初一累無不寂次一德無不圓謂自成佛也恩德亦令眾生具得二事則他成佛也故受此三戒若自若他一切成佛即是不可思議廣大之義第十大小門小乘無重受大乘有重受小乘有捨戒大乘無捨戒小乘有簡眾大乘無簡眾故奴婢畜生解佛語者皆得受戒小乘二師十師二十師大乘唯一師小乘防二業大乘防三業小乘盡一形大乘至佛果小乘隨犯漸制大乘未犯頓制小乘戒有定數如從十戒乃至五百大乘不定或六重或八重二十八輕或四十二種或十重四十八輕涅槃疏內具會其同異也就文為三第一經家敘列受戒之儀第二正受戒第三請證除疑初是受戒前方便次正受戒後是方便攝三為二初兩正明受戒後一明受之意菩薩所以受戒者為欲止謗除疑令尊人重道然後始得開宗授法爾時勝鬘聞授記已此領前記也恭敬而立者正敘授戒之儀佛處空勝鬘在地欲使空地言交受法儀便是故立也又勝鬘禮佛請佛攝受佛即授記故聞記歡喜恭敬而立非欲立而受戒也又佛前授記聞記歡喜將欲受戒更整容儀盡於處悟為受戒方便是故立或言立是將行之貌勝鬘將欲受行戒法是故而立受十受者上之受字明內心能受下之受字明戒是所受法為行者預納故稱為受又要心攝持故名受十是圓數之名菩薩戒法長而且廣是故稱大世尊我從今日下第二明正受戒釋此不同凡有五師曇林云自此章為十大願然下別有三願一願故不同此釋馥師云前五為止惡後五為生善不分三戒第三師云初戒是總謂總要心發戒總出所防從第二已去謂別要心發戒別出所防第四師云前九受世教戒後一得正法戒隨事防禁名受世教戒證實離過名得正法戒前九中初一受律儀中四受攝善法後四受攝眾生第五師云初五攝律儀中四攝眾生後一攝善法此五隨人取捨但今用第五師釋也問何以得知初是攝律儀答初五並明息惡故是攝律儀五為二前一總明息惡於所受戒不起犯心者若從來已曾受五戒八戒等今於佛前自誓於所受戒不起犯心又昔受但防七支不防意地今欲遍心故不起犯心若從來未曾受戒今自誓於所受戒不起犯心即是受戒亦即是得戒亦即是持戒於所受戒者得戒有二一從受得是所受戒二非受得謂定共道共戒也今是受戒謂息一切惡修一切善度一切生不起犯心者不起不息惡心不修善心不度生心也故即是受三得三及持三也又戒法有二一受二持但受易而持難故前明難必得其易又本為持故受故持為受本故前明於持也又持必得戒受未必得又恐物謂勝鬘是深宮之女一時勇猛能受未必始終常持是故今前明能持即是受也一一戒中有三句初言世尊者請佛證也又佛是發戒之緣故對佛也我從今日乃至菩提下第二出受戒時節今日明持戒始也乃至菩提明持戒終也無臂林云梵本言菩提縵莚羅此云道場又為對於二乘盡形故明時長也於所受戒第三明受戒前辨時長今明防廣並是異二乘也大品云有身口意即是菩薩麁業亦是犯戒今知三業無生故犯心不起顯勝鬘位高也世尊我從今日第二四戒別防四惡今是不慢戒止於慢惡師父為尊兄姊為長又但今年高德勝便是尊長也慢譬高山法水不住是故於尊不起慢者敬事尊長心不慢故尊長便得如法教授具如戒中說人坐比丘立不得為說法者也第三於諸眾生不起瞋心亦得前於上不慢此於下不瞋又前別明於上不慢今總辨於諸眾生不起瞋心此總別互得通二文也菩薩以化物為首若起瞋心則於物隔礙是故除之問於諸眾生不起恚心者此是何心答是慈悲心以於眾生起恚心者無慈故以不瞋善根是慈悲體故金剛仙論師解四無量言慈悲心體者不瞋善根是以對治瞋法故問慈悲治何等瞋答可瞋處瞋以慈治不可瞋處瞋以悲治又治殺眾生心為慈治打眾生心名悲又涅槃經云瞋有二種一上二中修慈斷上修悲斷中又瞋有二一有因緣二無因緣慈心者斷有因緣悲心者斷無因緣有論師云修慈為除眾生瞋覺修悲為除眾生惱覺第四於他色身及外眾具不起嫉心者謂是喜無量嫉妬他者心無喜愛故知不嫉是喜心也色身謂內之好報及外之妙果夫為菩薩本應與物內外好果而今他自得之應生慶悅豈更起於嫉心第五戒於內外法不起慳心者林公云自財為內他財為外梵本云爾有人言內謂己身外謂妻子財物菩薩發願為眾生故受身及妻子財物今眾生來取內外之物則會菩薩林公云不起慳心是捨無量金剛仙論師解云捨心體者謂無貪善根問捨心治貪不淨觀治貪此有何異答色貪不淨能治婬貪捨心能治此中明慳心不能捨貪心亦不能捨是故能捨必破慳貪經論說四無量不同或言大悲拔苦大慈與樂喜心慶前脫苦得樂見前人脫苦得樂其心放捨今攝此四或為兩雙詺之謂敬上不慢悲下不瞋於他不嫉於自不慳也問何故本命初即明不慢答勝鬘現居高位多生慢心前明不慢故外書云在上不憍也既於上不慢恐於下起瞋故明不瞋又慢則不受他化則自不成佛瞋則不化於他則他不成佛過之大矣故命初辨之問何故於慢瞋後辨不慳嫉答前二為使後兩為纏使重纏輕故前離於重後息於輕則眾惡都寂問纏既有十何故偏明離二答嫉是下賤之因慳是貧窮之業大士方欲為尊為導宜應離之又慳則不施他財嫉則忌他得樂箇是障慈之本故偏明離又修羅則慳色嫉味天主則慳味嫉色故九結因之以成菩薩對此偏言離也問第一戒既是總何故別明不慢不瞋不嫉不慳四種戒耶答有人言此四重故地持論中說此四種為波羅夷地持論明四法第四是癡心即是今文之第一慢也今之第二當地持中之第三即是瞋心今之第三當地持中第一貪心今之第四當地持中第二慳悋心故偏說四也世尊我從今日乃至菩提不自為已聚畜財物此下第二明有四戒謂攝眾生戒也所言四戒者第一戒別明以財攝眾生第二戒通明四攝法攝取眾生第三戒拔眾生現世苦果第四戒斷眾生苦因四戒兩雙初二止自為之惡後二止棄他之惡初二止自為惡者一明不自為受樂果次明不自為行樂因後二止棄他之惡者初明不棄物更受苦果後明不棄物行苦因此四攝生義盡初文為二第一明不自為己聚畜財物凡有所受下第二明為救眾生問菩薩何故不為身畜財答為身畜財但身自得樂為他畜財則與一切樂又為自畜財則豪善不生為他畜財則恒發無作又為身畜財則屬五家為他畜財則屬自己又為身畜財不得常財為他畜財自得常財又為己畜財則長慳貪為他畜財則知足少欲勝鬘受此一戒令我等學之願一切人畜一豪財不隔三寶無礙四生又為他畜財不說淨不犯長物罪第二戒中亦開為二初明不自為己行四攝法為一切眾生下第二為一切眾生行四攝法問行四攝法本是為他云何言不自為己行四攝耶答自有菩薩雖行四攝以攝善歸己是故今明為他行攝則攝善與他又四攝攝他即似如貪他屬己是故明不自為己問前已明布施與今四攝中施何異答上別明布施今通辨四攝又上直明布施救其交切之苦四攝中施攝令住理是故為異也以不染愛心者凡行四攝攝取眾生多起愛心令知能攝所攝皆空故不起染愛也無厭足心者從今時至後際常行四攝故無厭足也無礙心者行四攝時怨親平等也又不染愛者行四攝時於親人不起染也無厭足者於中人無懈怠也無礙心者於怨憎人無隔礙也離此三種故能攝受四生也世尊我從今日若見孤獨下此第三拔眾生苦前明有苦次辨拔苦無父曰孤老人無侍曰獨重窂曰幽謂深遠無人處也枷鎖稱繫患之輕者曰疾重者稱病不安曰危障礙為難數窮稱困逼惱名苦亦得以為五雙孤獨一雙據無眷屬幽繫一雙約罪輕重疾病一雙據其差甚危難一雙就其自他困苦一雙據其內外經本不同或云厄難或云危難馥法師云對下安隱應云危難對下饒益應云厄難則二義俱通但厄是災厄危是危亡此二皆是障難也終不暫捨者上來敘苦今欲拔苦初明不捨苦必欲安隱正明拔苦安隱者安隱上五雙眾生也無二親者為作父母無侍者為作兒息乃至困苦者令得安樂以義饒益者道理非唯損彼而益此也又安隱者與出世樂因饒益與其出世樂果脫苦已後任其所從不相妨礙故名然後乃捨也世尊我從今日第四拔苦因或亦前是拔現苦今是拔當苦也今總釋四戒雖有四戒不出慈悲前兩戒大慈與樂後兩戒大悲拔苦與樂中初一與現樂次一與未來樂又初一與世樂次一與出世樂又初一與樂果後一與樂因大悲戒中亦二初一拔現苦後一拔當苦又初一拔苦果後一拔苦因又初一別拔人間苦後一總拔一切眾生苦故下折伏攝受明世出世利故知遍拔一切苦又初一拔其輕苦後一拔其重苦又初一拔其少時之苦後一拔其長時之苦就文為三第一敘惡因眾略生明不捨第二廣明不捨第三釋不捨意捕鳥故名為捕養猪羊雞牛稱之為養餘屠殺等事別非一不可具舉是故總言諸惡律儀也以罪眾生各有律儀戒品類不同故言諸惡律儀又解惡法名律無作之罪合此律儀式故稱為儀也律儀多少經論不同依涅槃經說有十六牛羊猪雞為利故養肥已轉賣即以為四利故買買已屠殺復以為四通前為八捕魚為九捕鳥為十獵師十一劫盜十二魁膾十三兩舌十四獄卒十五呪龍十六也依雜心論說有十二屠羊為一養猪為二養雞為三捕魚為四捕鳥為五獵師為六作賊為七魁膾為八守獄為九呪龍為十此十與前涅槃經同屠犬十一伺獵十二此異前此十二與涅槃所說有同異者有六彼此是一名字少異一捕鳥二捕魚三作賊四屠膾五守獄六呪龍也屠羊養雞猪等雜心中合之為三涅槃中說之為八獵師伺獵雜心中說之為二涅槃合之為一是等彼此離合互異雜心中屠犬涅槃中略無涅槃中養牛羊二種及兩舌雜心中略無是等彼此有無互異也如涅槃中十六略為四不善律儀攝劫盜一種即是劫盜兩舌是兩舌即是有綺語餘者是殺業若通取呪龍亦得名綺語但多取呪龍為殺方便也雜心中十二略為二不善律儀攝作賊一種是盜不善自餘是殺不善此等猶自狹於成實身口七不善律儀也問幾捕幾養幾非捕養答捕鳥捕魚獵師是捕攝養猪羊牛雞是養餘非捕養正作惡因未肯受化始終須拔故云終不捨置也我得力時下第二廣明不捨即是正斷惡因也力有二種一者勢力二者道力勢力者菩薩或時受於王位能遮斷之或作天龍神鬼令其捨離惡業道力者菩薩以道德之力現通變化斷其惡業問前救苦中何故不爾答拔苦理亦須力但今為明拔苦與樂人皆樂從不須強力降惡就善違情難化人多不從故求強力於彼彼處者所作惡者非一故稱彼彼剛強應伏伏令離惡柔軟應攝攝令住善故名折伏攝受也何以故下第三釋折伏攝受之意何以故者即是問也問意云菩薩但應攝受何故復行折伏又問意者菩薩何故行折伏攝受二種事耶以折伏攝受令法久住者此下即是答也凡有二益一令眾生得世間益二令眾生得出世益一一中有二句初二句第一令法久住即是上弘大法天人充滿惡道減少下益眾生使其改惡修善修善故天人充滿改惡故惡道減少於如來所轉法輪第二得出世益亦二初明佛轉法輪即是上弘大法也如來所以不出世不轉法輪者良由眾生無善感佛眾生若改惡修善便感佛出世轉法輪也轉法輪者謂知苦斷集證滅修道而得隨轉者佛今已解化於前人前人依佛教修行亦得見苦斷集證滅修道故言隨轉也次合四句為三一正明法久住二正益人天三終致出世由行惡犯戒則正法毀滅惡道增長障生無漏令斷其惡故法得久住天人增長終置聖果也見是利故者見眾生得世利出世利是故行折伏攝受事也世尊我從今日下釋此一戒不同有人言十戒為二前九受世教戒第十受正法戒今明攝善法戒然攝善即是正法攝善之外無別正法故三戒攝一切戒盡也就文為二第一正明戒體第二解釋初言攝受正法終不忘失有人言正法者即六度行也攝者攝六度也故言攝受正法者只以攝受正法不忘失故六度便得成也有人言諸法實相理名為正法證法在心名為攝受一證常然名不忘失然正法語通若理若行皆是正法故備取此二現於後文問忘失是何惑耶答忘失是無明獨一癡使也何以故下第二解釋此中應有問答何以故即是問也問意云不攝受正法此有何失攝有何利而言不得忘失忘失正法者下第二答也就文為二初明忘失之損次辨不忘之益損中又二前別明損後總結也就別明失凡有二一者從初至攝受正法欲明忘正法則退聖隨所樂入下第二明不得越凡初又二第一明失乘三義第二明失乘兩欲失乘三義者乘有三種謂乘性乘隨乘得忘失正法者謂失乘性乘性即是實相理忘失正法則忘失大乘者第二明失乘得乘得即是乘果乘由實相理成既忘失實相則忘失大乘也忘大乘則忘諸波羅蜜者第三忘失乘隨乘隨謂因也以隨順實相以修諸度故以諸度故名曰乘隨問此釋出何文答龍樹十二門論云大分深義所謂空也若通達是義則通達大乘具足六波羅蜜無所障礙大分深義所謂空也所謂乘性通達是義則通達大乘即是乘得具足六波羅蜜即是乘隨也彼論與此經文義全同忘波羅蜜者則不欲大乘者上來明忘正法失於乘三今明失於兩欲初辨忘失六度之因則於佛果大乘無欲樂心也若菩薩不決定大乘者決定謂信也不決定明於大乘無信既於大乘無信則於實相正法之理無欲樂心也前明於佛果無欲後明於理無欲佛果望理由理果成故理為本以果為末故無本末二欲也若欲於佛果則欲於正法若不欲於佛果則不欲於正法故文相接也若約位論者忘失大乘謂忘失佛果忘失諸一切波羅蜜則忘失十地於大乘不欲則無內凡三十心於正法不欲則無外凡十信此四攝一切位盡從本以至末也此四位得成者初正法實相觀明晦故有四種階位故忘失正法失此四位後攝受正法中亦明四位謂廣大無量得一切佛法八萬四千今之四位即是後四中則是無量及得一切佛法之二位也今之大乘即是後得一切佛法今之波羅蜜及二欲此三位並攝入後之無量後但明二者無量謂因得一切佛法謂果但明因果二義故今三位屬因一位屬果今欲廣忘失之果過故開為四後欲明因果之義故合之為二至後當顯隨所樂入下上辨明忘正法故退聖此明忘正法故不得越凡既於實相之理無欲樂心則隨虛妄所樂便入三有故永不得越凡有人言就位釋之凡有六階從上向下次第論忘失忘失正法者則忘大乘是第一階謂失佛果諸佛得果大人所乘故云大乘乘依理成理是正法故不成彼乘是以言忘忘大乘者則忘波羅蜜是第二階失十地行十地所行名波羅蜜忘正法者非直失彼佛果大乘亦失十地波羅蜜行波羅蜜義後當釋之忘波羅蜜者則不欲大乘是第三階失初地心初地發心求佛大乘名欲大乘忘正法者非直失波羅蜜行亦失初地欲大乘心不決定大乘則不能得攝正法欲是第四階失解行心不決大乘猶前文中不欲大乘欲於大乘決定趣向故名決定解行發心求初地上攝受正法名攝正法欲忘正法者非直失彼初地之中決定欲心亦失解行攝正法欲則不能得隨所樂入者是第五階失種性心前一不能括通此句樂入猶前攝正法欲前正法欲於初地上攝受正法願樂趣入故名樂入種入種性所行隨彼樂入名隨樂入忘正法者非直失前解行地中攝正法欲亦失種性隨樂入行也永不堪任越凡夫是第六階失種性前善趣行心善趣位中修習淨信能越凡地忘正法者非直失前種性隨樂亦失善趣故不堪忍越凡夫地良由諸行皆依理成故忘理者諸行皆失此皆應得不得名失也我見如是下上來第一別明過失今第二總結也又見未來下上第一明忘失正法之損今第二明不忘之益而言未來者若據勝鬘一人據今受時為現在說後時為未來若就二人勝鬘為現在勝鬘已後為未來攝受正法菩薩者出未來證理之人也無量福利者還翻上失也此受十大受者結歸大宗也菩薩摩訶薩義如法華疏釋得實慧故名菩薩得方便慧名摩訶薩又得般若故名為菩薩得大悲故名摩訶薩又具智慧故名為菩薩具福德故名摩訶薩聲聞下根從教立名聲者教也緣覺中根從義立名緣者十二因緣名為義菩薩上根從果立名菩提者無學果智也求此果智故名菩薩聲聞一超但能超凡故受一名菩薩二超故有二名菩薩者超凡也摩訶薩者超聖也所謂有大心大行大願故名摩訶薩法主世尊現為我證下第三請證除疑就文為二初明請證次辨除疑所以須請證者十戒難行恐勝鬘有言無事是故請證佛既現前證我必能行此十事即是如說而行凡有二句初明佛親現前簡非隔世則對面前故名為現唯佛世尊下第二句正請明佛內心現知證法自有對面未必現知今對佛面佛復現知而諸眾生下第二除疑就文亦二初明除疑請瑞第二明大眾疑除歡喜發願就初又二前明生疑次辨除疑請瑞而諸眾生者辨所為之人也善根微薄者顯須為所以亦是起疑之因也或起疑網者正明生疑薄善則疑厚善不疑所以稱或以十大受極難度故者上明起疑之因今明起疑之緣即釋生疑也度謂究竟恐勝鬘但有十受之初言未能究竟到度彼岸是故疑也故俗書云靡不有初尠剋有終彼或長夜非義饒益下出生疑之過也非義饒益謂失現在善法利也不得安樂者疑既在心或當起謗則未來受苦故云不得安樂也又非義饒益者有苦不得安樂者無樂也為安彼故下第二斷疑請瑞前請瑞問何故偏請華及音聲答華令彼見聲使其聞問佛何故不自發言印證答不須佛言空自聲出如自所誓則取信為易也又佛若發言謂是人情是故默證正明感瑞彼見妙華下第二覩瑞疑除歡喜發願初明發願世尊悉記下明佛記其所願也爾時勝鬘下十五章二章已竟今第三次明三大願章可作七門釋之一來意門第一歎如來真實義功德此善必種至菩提故佛為授記如來既記果在未來此果非行不剋故第二勝鬘對佛自誓受十大受明修取果之因因義雖多不出止行兩善受十大受即是止善今發大願此明行善問三種戒中初止一切惡可是止善第二修一切善第三度一切生云何亦是止善答第二戒止不修一切善之惡第三戒止不度一切眾生惡故三戒並用止善為體問上亦有作義云何判為止善耶答雖有作義而意為止不作之失故止門所攝又求於佛果不出行願就行願門相對者上十大受名為行門今三大願即是願門又十受事難誓期遐遠要須以大願故扶持故次十受而明三願又若作分外內義上來明內分之行今明分外之行以明自誓受戒是分內行願者求分外之事未得者願得之問上云我從今日乃至菩提豈非分外勝進行耶答凡受三種戒一切人皆得此三戒在心而發願要求未得之事令得故願是分外勝進解也若文鉤鎖相生者上第十受明攝受正法終不忘失是故今發願願得正法智乃至守護正法也又前云令法種增長上十受及以三願即是法種增長之事第二釋名門者名一切願攝大願章好體應云三大願攝一切願也於出世道悕求名願亦是期心名願故地論云願者發心期大菩提故也此願義廣故稱為大此三大願總收一切諸願故言攝大願也又此三願能得大果能大利益又是大人所發故名為大問願之與誓有何同異答亦同亦異同者如智之與慧眼之與目異者以即事而行為誓如十受等要期未得為願第三體相門者正以菩提心為願體如法華云一切智願猶在不失以願得一切智故名一切智願是菩提心又地論云願善決定者初地中說發菩提心即是本分中願應知也第四相攝門者初一願自行成上攝律儀戒第二外化願成上攝眾生戒第三護法願成上攝善法戒也第五與十願同異門者第一願是十願中第二願攝第二願是十願中增長眾生心行願攝第三願非實願境界攝須檢十地十願文也第六自他門者若論願意唯他非自故此經云以此實願安慰無量眾生若以境別心初一後一是自利願第二是利他願又前二顯正願後一摧邪願也第七論位門者有人言初二願境通於上下第三願境始從初地乃至金剛若論願心是地前也就文有二第一勝鬘發三大願二如來述讚前發三願即是大願後佛述讚明此三願廣攝多願即是大願攝一切義初中勝鬘復於佛前發三願者經家總舉也言爾時者發願時也勝鬘者舉發願人也所言復者前已辨行今更明願所以言復也於佛前者發願處也發三願者正舉願心也汎解發義有其四種一前未生心今忽起意是故言發二前已生心今彰在口所以言發三先有願心今起行意是以言發也四先修行心今始得證是以言發今此發者就初言耳勝鬘現在初起要期名發三願作是言下寄言顯心別明三願即是第二彰口名發以此實願安慰下此明願心所為菩薩所以興願者為欲安慰眾生故也眾生既處生死無歸無救常有恐怖今以大願攝受安慰問前受戒初通明不起犯戒之心故則為一受今總明安慰何故不總為一類答亦得相類但今安慰明發願意未正明發願即指下三願以為安慰不別為一願也問受既有十願何故但三答互相類止亦得三即上三止息惡修善度人願亦得十如願止一切惡乃至不忘失正法但受別明一一止惡故數滿為十願是總相說羅故但為三也此願必有行來應之故名為實願也又真實心起願故名實願又此願實能利物故名為實又以此願實能得果故名為實以此善根於一切生得正法智正明願體也指前歎佛歸依受戒用前實願安慰眾生善根得正法智慧故言以此善根也三願者初名求正法智願第二名說智願第三名護法願言於一切生者下謂未來一切受生身也上明乃至菩提今云生處互舉也佛無生處今約菩薩云生處也正法智者下有人言即六度智也所言正者此中論境不出有無智不出權實五度是緣有之心波若是緣無之心如有解有如無解無於正法道理中生故言正法智也有人言正法智者謂證真如慧此單取空智隔凡成聖導遠眾行以空理為正法願智此又釋以同歸之解為正法智三乘為方便以一乘為正法解一乘為正法智又釋取解常住法為正法智後二是成論師釋也今明正法者不可說其權實及以境智如華嚴云正法性遠離一切言語道一切趣非趣悉皆寂滅相當知內外並實緣觀俱寂不知何以目之故強歎為正法智也我得正法智已下第二名說智願得如實悟還為眾生如實說也前是智慧心後是大悲心又前是智慧心今是功德心又前是自覺後是覺他又前是如說行後是如行說也又佛勅弟子常行二事一聖默然二聖說法前是聖默願後是聖說法願問此正法智起自何位為物說耶答菩薩從初發心自學此智得在初地究竟在佛為眾生說亦復如是今初發心即學此智得在初地究竟在佛地也我於攝受下第三大願有人言然此非是用身命財布施名之為捨證實離相得淨法身捨離無常身命財等故名為捨與涅槃經中破壞一切諸結煩惱及諸魔性然後要於大般涅槃放捨身命同也護持正法者上明捨身命財求所離欲捨無常身命財此明求所得非謂降伏惡人興通聖教名為護法蓋乃證法在已不失名為護法矣今謂經文及古舊意不同此經正明捨身命財弘通大法謂護法願也或有眾生須捨命得正法智或捨二或捨三而得正法智問初是自行願次是化他願今第三是何願耶答通自行化他也以護持正法得金剛身欲自得金剛身亦須護法令他得金剛身亦須護法故通自他也又護法正成化他之行以天魔外道學三乘及有所得人欲壞正法正法不宣眾生便不得聞而生智慧故須摧邪顯正眾生使聞生法智也所以護法屬化他行問三願是四無礙中備幾無礙答前一願是法義二無礙以識正法名為正法義故名正法智第二是後二無礙無厭心是樂說無礙為眾生說是辭無礙第二有四一法二譬如是菩薩下第三合譬此三大願者第四如來歎印所以歎印者一合理二稱物機三可聖意又上受十大受空中有於瑞證以釋物疑今乃無瑞證正為大聖印述即知其願不虛令人信受又欲使一切眾生同此勝鬘發此三願故須歎述也又勝鬘雖發三願而不明大義佛述中舉聖即是釋其大義也爾時勝鬘下第四明攝受正法章作三門釋之一來意門若明說法次第者上來三章明起說方便今此一章正明說法江南彬師正為此釋中寺安師還傳此解具如前釋若就化他門釋者上來三章明勝鬘自興行願即言即行謂自己所作利益從此以去十章經正明為他說法若作因果門次第者上來三章並是地前菩薩所興行願名世間行即是因門今明攝受正法證悟於理謂出世間行名為果門若對二章生起者上二章經名為略說從此以去稱為廣說言略說者第十受云攝受正法令不忌失第三願云於攝受正法捨身命財而守護之此之二章雖唱攝受正法之言由未解釋故名為略從此已去廣明攝受正法行相故名為廣鉤鎖接次相生者上明三願攝一切願今明攝於三願同入一攝受正法願第二攝受位門江南凡有三說一彬師云起自外凡攝行萬善教化眾生出生五乘善根便是攝受正法莊嚴趣師正傳此義二宗師云登地已上真得萬行攝出生五乘以為其位傳此說者其人甚多三曇達師釋云起八地之初一心具萬行教化眾生中興寺鍾表師及安師莊嚴旻師盛傳此解今所明者初心即行攝受正法故涅槃云發心畢竟二不別大品云菩薩從初發心即行無所得故知起自初發心即行無所得故知起自初心但成在初地故前文云若忘失正法不得越凡夫地故知不忘正法便能越凡即初地也仁王云初地一心具八萬波羅蜜故知成在初地任運現前則居八地也究竟圓滿在於佛地故下文云攝受正法捨三得三即是佛地第三釋名門依下章文此名為說不思議攝受正法實相之理為正法舊云顯證在心名為攝受今謂錄法在心為攝如法領證為受大宗猶是悟解於理與理相應名攝攝受之德妙出心言名不思議即是心行處滅言語道斷也勝鬘於無名相中為眾生故以假名相寄言標顯故名為說問前來何不名說至此方明說耶答前來亦得名說謂為眾生說佛功德說十大受乃至說三大願但上歎佛功德不名為說十受就佛受戒亦非是說三願是勝鬘發願亦不得稱說今欲為眾談上地之法是故稱說就說法中有十章經大開為二前二章經說於乘行後八章經說於乘境然行由境成應前境而後行但為攝上願行之因明攝受一乘之果是故前行後境就境行各開為二行中二者攝受明廣大出生一乘辨無二收入佛法雖曠此二網羅無義不盡後當具說就攝受一章大開為二一者略說二者廣說前略後廣解義法然又略說明收入義謂攝一切諸願悉入一願廣說辨出生義明攝受正法出生八萬法藏恒沙法門又初明攝受正法體正體外更無有法次明攝受正法用更無有出正法用又前明攝受正法願後明攝受正法行欲顯攝受正法總攝一切願行也前三章明初行後願以歸戒為本方以大願扶持今印述他行成前三願故前明願攝後明行攝也就此二章各開為四初章四者第一請說第二許說第三正說第四如來讚述爾時者標欲請時也勝鬘者說法之人也白佛言者諮啟上聖也我今當復承佛威神者夫弟子說法大聖在座要假佛威神方乃得說不蒙教輒爾而言即是慢相故言當承佛力說也又解前三願是勝鬘自力能辨不假佛威今欲說上地深法非己分力所能要假如來神力加被然後得說也問佛既有力何不自說勝鬘無力承於佛力而欲說耶答凡有二義一者勝鬘當今教主機屬在其人不屬在佛故無力而說有力不說二者眾生若聞佛自說者則謂法是甚深唯佛能說則唯佛能知非我所解則便自絕以今勝鬘承佛神力能說則我亦同然故須勝鬘說也此與地經金剛藏說增菩薩力其義大同又勝鬘欲令聽眾生信故言承佛神力既承佛神力則解如佛解說如佛說時眾聞勝鬘說即便信受也前說三願今更說攝受故名為復復說在後故名為當外使物畏目之為威內難測度稱之曰神下稟上力名之為承調伏大願真實無異者請說所說事也證實相理煩惱清淨故名調伏要期曠濟故云大願離於虛忘稱為真實稱理不乖說與佛同故言無異又一切諸行同入一願故名無異如下章明從一生多今辨攝多入一故名無異佛告勝鬘下第二如來許說說既合理任其斟酌故言恣聽汝說勝鬘白下第三正說就文有三一稱歎大願第二出願體第三結歎大願初明稱歎大願者即是攝用歸體亦是勸物令修一正觀所謂攝受正法者第二出體也前明恒沙諸願入於三願今收三願入一大願也故外書云詩雖三百一言弊之謂心不邪淺法尚爾況方等焉問此與前一切願入三願何異答前明攝一切願以歸三願今攝三願以歸一願謂攝受正法又上明諸願入三願謂以略攝廣今諸願入一願入一願者謂以總攝別故攝受正法深而且廣深則言忘慮絕廣則無德不苞是故但明此一願也馥師云即是第十受及第三大願但上離之為二今合之為一有人言七地已前隨事立願隨起行今入八地一心現前具得前願為願波羅蜜是為一切入一大願謂攝受正法真為大願今明位義如上所判也問出世無量行德以何義偏言願耶答出世實有無量眾行今據一門說以為願如地經中彰其地體說名為願雖復說願餘皆在中故地論云是中即攝智斷證修及餘助法又復諸行趣順菩提通名為願又得正法者是三世佛也今一切菩薩意願悟解正法猶如諸佛以是因緣攝受正法攝一切願行又攝受正法有行有願今此章明攝受之願後章辨攝受之行文正爾也攝受正法真為大願下第三結歎也若悟解正法證理不虛故云真為大願也如地論云願善決定者真實智攝故問何故舉恒河沙答於諸河中恒河中沙最多故取為喻又於四河中最大故又餘河名字喜轉此河名字世世不轉又世俗謂為吉河入中洗者罪垢清淨又此河近佛生處佛弟子眼見故舉為喻又此河廣四十里象馬入中皆沒佛歎下第四如來讚述就文為二一總歎二別歎總歎中言善哉者良由勝鬘所說一合理二稱機故重言善哉也依外國有三善哉此間嫌多所以存二又一善善實慧一善善方便慧善是好之別稱哉是助語之辭智慧方便下第二別歎又上是歎辭今是所歎事就文為二第一歎其能說之功第二歎所說正法功德無邊就初文又二第一歎其所說會理稱機第二歎其所說同三世佛引己為證初文又二第一歎教主第二歎聽眾初又二第一歎其說功第二釋歎智慧者實智也方便者權智也此二智經論中辨異有四一約境分異所謂照真諦名實智照俗諦名方便智二約行分異照二諦名實智隨機宜利益他者名方便智三體名實智用名方便智四約修辨異修未成就名方便修成滿足名實智甚深微妙者實智證理名為甚深方便巧說稱為微妙又二智並有甚深微妙二義微曰玄微微中之精為妙汝以長夜下第二釋歎何由有此二智能證能說良由過去行因來久故能爾也生死淵曠名長無解自照稱夜又生死難脫故稱長夜而汝能於長夜之中修於萬行故言殖諸善本來世眾生下前歎教主此歎聽眾說既深而非淺識所解故云久種善根乃能解汝所說如中論引四百觀論云真法及說者聽者難得故如是則生死非有邊無邊攝受正法名為真法勝鬘為說者久種善根眾生則是聽眾得此三事生死有邊不得此三生死無邊又舉其解者尚難顯成勝鬘說是勝說也汝之所說下第二明說同諸佛引己為證欲使物生信故有此章來也初明同三世佛我今得是無上菩提下引己為證所以具須明通別二佛恐物謂釋迦化偏故須通引諸佛為證如是我說下上來第一歎能說合理稱機此第二歎所說正法功德無邊就文為二初正歎何以故下釋歎我說攝受正法稱歎攝受正法功德也如來智慧辨才亦無邊際以攝受正法功德無邊如來證此正法故內智外辨亦無邊也又上明所說無邊今明能說無邊疑者云理既甚深說應不盡故舉無邊之智說無邊之法也又如來以無邊德說無邊法故能說所說相稱是此不足稱歎勝鬘能以有邊之德說無邊之法方為希有又如來有無邊辨慧說此攝受正法不得其邊何以故下第二釋上如來辨慧無邊及功德無邊也明攝受正法體具恒沙功德故攝受正法無邊及如來辨慧無邊有大利益者智慧也又有大功德出生萬行有大利益出生五乘勝鬘白佛下所以有此章來者若就略廣明義上來略明攝受正法從此已下第二廣明攝受正法問何以知前略後廣答前直明菩薩所有恒沙諸願皆入一大願中所謂攝受正法故知是略從此已去曠舉法譬而解釋之故知是廣二者上明收入今辨出生問何以知上明收入今辨出生答上明恒沙諸願皆入大願中故知是收入今具舉大雲大地能生諸法故是出生收入者攝用歸體所謂攝一切願行同入實相正法言忘慮絕如法華云究竟涅槃常寂滅相終歸於空出生者從體起用從一正法出生一切五乘因果三者上就願門明攝受正法今就行門明攝受正法故前文云所有恒沙諸願皆入一大願中故知是願今明攝受正法是行是故文云由攝受正法出生一切因果文具三條之義就文亦四第一勝鬘請說第二許說第三正說第四稱歎今是初文我當承佛神力者攝受正法位窮佛地唯佛能說今承佛神力方能演說承佛力者請如來三業加即加其三業也更復演說者前已略說今復廣說故稱更復前說收入今說出生又前已說願今次說行故更復演說也攝受正法廣大之義者前明略大今辨廣大前明體大今明用大前明願大今明行大如是三條有深所以故稱為義佛言便說下第二如來許說林公云此訓為錯應言辨說今謂辨說於言不便依經便說是也勝鬘白佛下第三正說就文為二第一正明攝受正法第二從世尊我見攝受正法有如是力下仰推於佛請佛證知初以五門釋之一異釋門二正釋門三同異門四引類門五行用門異釋門者有人言攝受正法其義廣大謂總標也即是無量釋上廣得一切佛法已下釋上大大有二種得一切法謂證大八萬已下謂教大則證教二道也二正釋門者又二第一略標章門第二廣釋標章門者通唯是一正法別有四義不同一廣大二無量三得一切佛法四八萬四千此四門可具二義初句為總後三句為別以別釋成於總所以稱廣大者以無量得一切佛法及八萬四千故稱廣大也二者通是一正法法法不同凡有四種一理二行三果四教理者諸法實相理如實相理而修行故有行正法也行滿得果故次明果前三為自德教正法者即化他此四攝一切正法盡初言廣大者謂理正法也次言無量者行正法也得一切佛法者果正法也八萬四千者教正法也今標此四門後次第解釋也又前三句即是乘三義理正法是乘性也行正法即乘隨也果正法即乘得也教正法為他說乘三也第三同異門者此四與前不妄失正法中有同有異上有五句一正法二一乘三波羅蜜四大乘欲五正法欲前之正法即是今理正法前大乘即是今果正法前波羅蜜及二欲即是今行正法但上廣彰不妄失義故復開為三今作因果故攝三為一上但明自行故不論教今具自行化他故有八萬教門第四引類門者此四句即龍樹中觀論三字也中者理正法也觀者即行及果正法也論者即教正法也故叡師云其實既宣其言既明於菩薩之行道場之照無不朗然懸解矣第五行用門者即就事作之七尺之身本來四絕即理正法作四絕之觀謂行正法四絕之觀了了現前即果正法既如說而行還如行而說即教正法也八萬四千如賢劫經說彼有菩薩名曰喜王晏坐七日作是思惟菩薩行何三昧便速逮致八萬四千諸度法門諸三昧門諸陀羅尼解脫門等過七日已往諸佛所頂禮佛足請前所念佛時對曰快問是義有三昧門名了諸法本行是三昧便速逮致八萬四千諸度門等何者是其八萬四千彼經宣說諸佛功德凡有三百五十種門於彼三百五十種德各修六度以之為因便有二千一百諸度用此諸度對治四大六衰之患便有二萬一百諸度言四大者所謂成身地水火風由前諸度得淨法身故能捨之言六衰者外六塵六塵之賊衰耗善法故名為衰由前諸度證諸法空故能治之彼前二萬一千諸度各對眾生四種心患便有八萬四千諸度言四患者多貪為一多瞋為二多癡為三三毒等分為四又解取身見為等分以身見能生三毒故也八萬四千者三百五十度謂果六度謂因謂因果一雙也此因果謂得也自下明離四大六衰謂離果果中有內蛇外賊下明離因因中有三毒及等分故八萬四千無義不攝八萬四千既爾三昧解脫陀羅尼等類亦同然今說諸度以為八萬四千門矣此八萬四千善法種別不同故名為門又此八萬四千通人神解故稱為門也譬如劫初成時下第二釋四章明即成四別還依前次第釋第一從初至即是攝受正法釋上第一廣大之義第二從無異波羅蜜至最後即是波羅蜜釋第二則是無量因行章門世尊我今承佛威神下竟之所瞻仰釋上第三得一切佛法果德章門從世尊又善男子下釋上第四八萬四千教法章門就初又二第一前釋正法廣大第二從世尊攝受正法下釋攝受義勝鬘前標二門謂攝受正法廣大之義是故今雙釋此二門也初門有四譬四合第一興雲注雨譬第二大水出生世界譬第三大地能持重擔譬第四大地有寶藏譬問此四譬有何異答有人言第一譬攝受正法能生多行第二譬攝受正法能成多德第三譬攝受正法能益多眾第四譬攝受正法備含多法具此四多是故前文云則是無量也今明不爾以三門釋之一次第門二不同門三釋廣大門次第門者雲為水本故前明雲譬水從雲生故次明水譬地成由水故有地譬寶由地生故有寶譬合譬次第者由實相理出生於教如雲生於水教由理成如水由於雲稟教成人故有地譬由人有寶故有寶譬又初以雲譬實相正法次以水譬實相正法第三以正法成人第四得實相正法人能生出世大寶故並以理正法為四譬未論教也至後釋八萬法藏方明於教第二不同門者雖有四譬合成二章前之二譬明成人之法後之兩譬辨法所成人又前兩譬明自行後兩譬辨化他又前二譬明本出生後兩譬明末利益第三釋廣大門者此章名釋上廣大章門所言廣大者四譬即成四大謂大雲大雨大地大寶次合四大為二大前二辨法大後二明人大次合二為一雖有人法總譬一正法又一義者即人是法即法是人如後章說也次泯一歸無即人是法人人非定人即法是人法法非定法故非人非法慮絕言忘今且依人法各為二法法中二者初略後廣又初明人天乘後明四乘人中二者至後當釋又初明與四乘因益後明與四乘果益至文當顯初文前譬次合所以舉譬者法之理深非譬莫悟故據近事以明遠理劫初成時者今前敘壞後次辨成火災起時壞欲界至初禪水災起時壞欲界至二禪風災起壞欲界至三禪既有三壞即有三成若壞欲界至初禪世界成時從二禪邊興雲注雨故欲界至初禪便成若壞欲界至二禪便從三禪邊注雨故欲界乃至二禪得成若壞欲界至三禪從四禪邊注雨故欲界至三禪便得成也廣如三界義中說今取劫成者一切世間諸成之中劫成最大譬得初地乃至得佛亦是一切成中之最大也問今正據何成喻答正就佛地非佛究竟成就無以能出生五乘等法也故以劫初喻攝受正法人也成時者譬攝受也正法顯現在心名為攝受即是成時問劫初成時喻攝受正法人普興大雲喻攝受正法此是從人有法乃是正明人出生寧是法出生耶答譬意不正在人乃明劫成時大雲普興雨眾色雨正明法出生不明人出生水聚譬亦爾故二處文並不合劫成問云何理出生答由會實相理得有諸佛菩薩及以二乘由佛菩薩二乘故有人天也普興大雲者所以舉劫初大雲大雨者雲雨之大莫過劫初故借此大雲大雨以喻攝受正法之廣大也大雲者依法華經四義譬雲一如來大形普應猶如大雲二如來大聲普遍猶如大雲三如來大號普遍猶如大雲四如來大德充滿猶如大雲則是形聲德號攝佛事盡今以大雲譬攝受正法攝受正法則無法不攝猶如大雲雨眾色雨者攝受正法為體則是能生從攝受正法出生因如雨大雨也及種種寶者出生果如種種寶也以因果是眾義大宗立信根本初譬但明此二所以為略又此中但明正法出生人天之因人天之果是以為略故經云雨無量福報人天果也無量善根天人因也如是攝受正法下第二合譬略不合劫初成時雖舉劫初時意正在興雲注雨故不合也攝受正法合上興雲雨無量福報合上雨種種寶即果名為福報及無量善根之雨合因也世尊又如劫初成時下第二有三一譬二合三結劫初成時不異向解有大水聚者劫初成時有持水風令水不散有消水風令水漸盡以成世界世界壞從下以向上世界成從上以成下故論云初壞處最後成最後壞最初成故用水聚出生三千大千世界水之輕妙者成上諸天宮殿水之滓濁者成下山河大地是水聚能出生大千世界藏問欲界身不能觸得上界物云何得以欲界火燒上界禪答俱舍論云從欲界火別出火燒初禪不用欲界火燒初禪問云何為三千大千世界答如龍樹說一四天下合以為一數之至千名為小千小千為一數復至千名為中千中千為一數復至千名為三千大千世界此大千界成壞同時故合為一三千隔別故稱為界三千苞含人物目之為藏也四百億類洲者三千界中有其百億四天下別名四百億地形各異名種種東方有洲名弗婆提形如滿月人面像之南方有洲名閻浮提其形上方下尖人面像之西方有洲名瞿耶尼形如半月人面像之北方有洲名欝單越其形正方人面像之洲謂洲渚此等皆是水中高原故名為洲也釋合譬文凡有四家今具敘之第一家云出生大乘無量界藏者菩薩地中要說有十廣則無邊故名大乘無量界藏此正取菩薩十地諸位為無量界大乘界藏一切菩薩神通之力者合上四百億類洲菩薩神通之力是其行用一切世間已下明其行體行有世間出世間別三地已還名為世間四地已上名出世間是二之中各有證行阿含行異故有四句一切世間安隱快樂是三地證行體也證行寂滅名為安隱證法適神名為快樂一切世間如意自在釋三地已還阿含行謂八禪等也及出世間安樂劫成是四地已上證行體也法從喻稱故言劫成也乃至天人本所未得者是四地已上阿含行謂道品等也三地已還阿含之行是凡夫法人天共得四地已上阿含之行是賢聖之法人天不得故名天人本所未得此等皆從攝受中出也第二家餘義並同但取證道即是無分別正體智阿含行即是後得智用攝論意也有人言初譬明正出人天乘今譬明正法出生三乘謂菩薩及三乘也從菩薩神通下合四百億類洲於中有二一以大乘行相合也乃至人天未得者以二乘行合也菩薩行相中有四菩薩神通力者出世作用殊能行也一切世間安穩快樂者世間福報行謂因為安穩果為快樂世間如意自在世間作用殊能行也出世安樂劫成者出世方便福報行以喻為法故言安樂劫成世出世各具二種行但文中說之非次第耳人天本所未得者聲聞緣覺善法人天本所不得也皆於中出者皆於攝受中出問此師既云此譬出生三乘云何合四百億類洲答彼不分明相當以菩薩世間出世間及二乘為四也今謂此三家釋乃取十地位義有餘而於文凡有二失一者義局二者破句言義局者大水聚譬明世出世一切云何但出生十地義耶破句至後當顯也今所明者凡有二義一者總別二者因果言總別者大千為總四百億類洲為別則以大乘為總於大乘中離出四乘為別又總別者大乘為總菩薩神通之力於大乘中別明菩薩神通之用二者以大乘為果乘四乘為因乘所以知然者下明四乘中但辨菩薩神通不明佛乘故知大千喻果乘四百喻因乘一切菩薩神通之力下合上四百億類洲菩薩神通果報喻如一百億類洲也菩薩神通者總舉大乘因行化導之要如法華信解云於菩薩法遊戲神通也一切世間安穩快樂者人中果報一切世間如意自在者是諸天果報合此人天為二百人報劣直云安穩快樂天報勝故云如意自在所以知是人天者並稱世間故也及出世間安樂者二乘人即成二百合前為四也此是古舊所說於文相顯然四乘各有因果夫因樂義不顯果報則歡樂義顯今欲歎正法能生四乘樂果使物行正法是故偏明果也問四種云何並稱為樂答菩薩運五通度六道適大士之懷所以稱樂如世間之戲樂也又作事若難則名為苦菩薩運用自在如戲不難故名為樂餘三樂在文顯然劫成乃至天人本來所得皆於中出者前二家牽劫成屬上出世間古舊牽劫成向下也上有三謂譬合結今是第三結也就結中初結能生次結所生劫成者牒上劫成也即是明攝受正法義成即是能生也乃至天人者下結所生也明天人乘從攝受正法出也本所未得者大乘及二乘非是世間所得亦從正法中出也此文非但偏結水聚譬亦通結雲雨譬此二通舉劫成之事是故通結也又如大地下第三譬前之二譬明所秉之法法不自弘弘之由人故次明秉法之人又上明理正法由理成人故人有利物之用如由水成地地有昇持之能及出寶之用也問此章正明理正法出生云何今兩譬乃明人出生耶答由理正法出生人故人能出生四乘等用則終是明法出生義耳兩譬為異者今作三雙釋之一初譬以荷負義為正後以出寶義為正二者初譬與眾生四乘因行後譬與眾生四乘果德又初譬師化弟子後明弟子得法由師文四一譬二合三結四歎所以借大地譬者地有三義一窂固難傾二生長萬物三能擔屓山河攝受正法菩薩亦具三義一行體窂固二廣生物善三荷屓眾生令離苦得樂也又如大地者上明雲水出生四分藏即是用雲水以成地今明地亦有荷屓之義上明攝受正法出生五乘今明攝受正法以成於人人亦有荷屓義故以地況人如地能持四重擔得正法菩薩亦利益四種之人大地即是能持四重擔即是所持也有人言大海最重喻於凡夫諸山次輕喻於聲聞草木轉輕喻於緣覺眾生最輕譬於菩薩今明不爾大海最重喻於菩薩諸山雖重猶輕於大海喻於緣覺草木輕於諸山喻於聲聞眾生復輕草木喻於凡夫所以作此釋者物重譬於德重物輕譬於德輕如是攝受正法下第二合譬攝受正法以成男女此得正法男女人猶如大地堪能荷屓四種重任也踰彼大地者地雖能持無心屓擔菩薩大悲有心能屓又大地持少菩薩屓多又大地劫成能屓劫壞不能菩薩於一切時常能荷屓故踰地也何等為四下合上所持初解以大海喻凡夫者依文次第合之前舉海山草木次人今還次第合也第二師釋意譬則從重至輕合則從輕至重者承文勢故爾以最後譬輕故接輕合輕也離善知識謂不近善友也雖有善友不相值遇親近義希故稱為離三乘人及人中善人能以善法利物為善知識不能聽受正法故曰無聞或都不聞正法或聞之甚希或可雖聞不解無惡不造不能繫念思惟如法修行言非法授與福分善根令修福捨罪後生善處漸得入道故言而成就之有下乘根性後欣樂下法故為求為說四諦欣厭觀法故授與聲聞乘求聲聞者即是合上所擔所言求者此是樂欲名之為求授與之言合上大地能持下例作此釋問緣覺之人佛在世時為其說教可得是授出無佛世叵有授義以不答亦有二種授義一者諸佛菩薩以神通力起風動樹因而葉落令其思量故云授與二者以人為緣如獼猴教仙人坐禪遂得緣覺亦是授義是名攝受正法下第三總結世尊如是攝受下第四歎為眾生作不請之友者四乘眾生雖有根性樂欲未生不能請求菩薩照機知其堪受即便為說故言不請聞必得益目之為友同門曰朋同志曰友大士以善法惠利眾生令同志修學故名為友肇公言真友不待請如慈母之赴嬰兒也問何故經中或云待請或云不待請答待請方說者顯菩薩重法之心不待請者顯菩薩大悲敦至又待請者令前人重法不待請而說者令物尊人也若請方說則能說之人便無大悲故人則不尊也大悲安慰下前歎菩薩為物之友今歎菩薩能生四乘善根名之為母眾生在生死怖畏菩薩以大悲覆護以名安慰也又如大地下此第四譬與上異者上但明菩薩化眾生不明人得益此下明上能化下復明前人得益何以知然上云普為眾生作不請之友故知上直言師化弟子此下言得大寶眾生皆由攝受正法男子女人故知此明眾生得益餘二義如上就文有四一喻二合三釋四結菩薩化功利益眾生也又如大地有四寶藏此句總標何等為四下別出四名一者無價喻於菩薩二者上價喻於緣覺三中價喻聲聞四下價喻人天是名大地四種寶藏者總結也就合譬中初總合即合總文也問菩薩自得已家自法云何名為得眾生四寶答此四是化他法故名眾生四種大寶此四種寶雖主化物出在菩薩故云菩薩得之何等為四下合上別也譬中從上至下合從下至上前已釋之如是得大寶眾生下第三解釋眾生得益皆由菩薩也世尊大寶藏者下第四總結前明得正法菩薩有四寶藏此結明菩薩之人所以能荷屓四擔者皆由攝受正法故推功於法也世尊攝受正法攝受正法者自上已來釋廣大章門今釋攝受章明所以知上釋廣大者上明有四譬即是四大謂大雲大水大地大寶雖有四大不出二種前二明人秉法大後二明法所成人大一切諸大不出人法故知是釋廣大章門也自上已來凡四處明攝受正法一第十受明攝受正法令不妄失次第三願明攝受正法捨身命財而救護之第三攝受正法願章明一切諸願同入一願謂攝受正法第四攝受正法行章攝受正法其義廣大雖四處標名猶未解之至此方釋也攝受者若智證於理理生於智則是境智二見不名攝受若能所並冥境智俱寂乃名攝受正法也蓋是佛法之大宗證悟之淵府又有此文來者智證於理有不二二義二不二義不二二義者智為能證理為所證理為能生智為所生二不二者不見智為能照理為所照理為能生智為所生如大品云與般若相應而不見應與不應與般若相應謂不二二義不見相應不相應謂二不二義智度論云實相非般若能生般若此是不二二義也又云緣是一邊觀是一邊雖是二邊名為中道即是二不二義自上已來明攝受正法明不二二義今明相即是二不二義又若約位論之地前菩薩未能證理故境智猶二登地已上與理相應緣觀俱寂若破病論之時眾聞攝受正法則謂智為能攝正法是所攝則起境智二見今破二見故明不二是以有此文來也此四條義通貫於後並不可出也世尊攝受正法此一句牒前攝受正法語來也前已釋廣大義竟未釋攝受正法今欲釋之故牒將來攝受正法者正解攝受義也將欲解釋故重題章門也無異正法者此明攝受即正法謂智不異境無異攝受正法者此明正法不異於智也正法即攝受正法正結理不異智也以不二故言不異非是相似故言無異世尊無異波羅蜜下自上已來釋廣大章門竟今釋第二無量因行章門由理成行故次理明行也又正法語通非但理是正法行亦是正法故有此文來也就文亦二初明攝受次明正法上前明正法後明攝受今前明攝受後明正法與上不同者接上攝受即明攝受故也又攝受與正法義無前後故得迴互釋之又欲明標釋結義所以前明攝受言標釋結者初標即義從何以故下釋即義次此後結即義也此中應明釋名門所言攝受正法者六度即是因行正法錄六度之法在心名之為攝如六度法而頓證故名為受頓證之時不見能攝所攝能證所證不知何以目之強名攝受此即是今文明相即義又攝受有不二二義二不二義不二而二故有能攝所攝能證所證二而不二則能所宛然而常寂滅又約位明之地前未得真證故猶有能所登地已上永得於真證故緣觀俱寂若破病者眾生謂能攝所攝異破彼二見故明不二此是破二明不二二病若去不二亦除如華嚴云不著不二法以無一二故又智度論云破二不著一是名為法忍法忍者心安理法不見一二也就文有二初總明不二次別明不二三總結不二初文三句無異波羅蜜者明攝受正法不異波羅蜜無異攝受正法者明波羅蜜不異攝受正法問此與上攝受何異答有同有異若言攝受不異波羅蜜波羅蜜不異攝受此與上智不異理理不異智其義則同但上明理不異智智不異理今明智不異行行不異智若言攝受正法不異波羅蜜波羅蜜不異攝受正法此欲明攝受正法廣大之義非但理正法是攝受正法波羅蜜行法亦是攝受正法是故攝受正法其義廣大攝受正法即波羅蜜者上來兩句明無異今第三句結簡無異所以無異者以即是故名曰無異非謂相似故言無異問結即中何因少一句答既言攝受即波羅蜜當知波羅蜜即攝受故不須第二句也結中亦有二義一結智與波羅蜜不異二結攝受正法與波羅蜜無異問攝受是能攝受之智正法是六度之行智與行既其不二云何一智體即具一切行答如一正觀止惡義邊說名為戒證靜義邊名之為定能照義邊稱之為慧達到義邊即波羅蜜是故一智攝一切行問六度與正觀無異此是解與行無異亦得言實相正法與六度無異不答上明智與理無異望理智即是行智既與理無異即是行與理無異問云何無異答菩薩以實相心行六度故六度即實相今且就檀釋之然雖復四絕三事宛然此實相即檀雖三事宛然常是四絕故檀即實相檀度既爾餘行例然問上明從實相出生四乘因果菩薩即以四乘因果行利益於人與今文明攝受正法何異答上明四乘之法利人今明以六度之行益物若爾上即是四乘六度益物即是一乘前即是出生益物今是收入利人又上明從理出生行今明行成故用行益物則上明其本今辨末也何以故下上來第一明攝受今第二明正法亦上是標即今是釋即何以故者此是問辭問意云何故攝受正法即是六波羅蜜攝受正法已下此是答答意云六度即是正法菩薩攝受六度正法以化於人故攝受正法與波羅蜜無異此中明六度即為六階一一度中各有三句一標機緣二明菩薩行施三結行成為波羅蜜初言應以施成就者此明所化機緣也問此是何等人耶答有人言此是慳貪眾生宜教行施故名成就今謂文相不爾經云應以施成就者此明前人根緣應見菩薩行施得成就者菩薩則為之行施何關教前人行施耶六度皆有此文必宜前定之也問此是何人答此人不定自有慳貪眾生不肯布施菩薩前自行施使彼學之二者自有貧窮眾生菩薩施其財物令其歡喜與菩薩為眷屬然後化令入道故云以施成就之自有眾生應見菩薩行施而得悟道故菩薩為之行施也以施成就下第二明菩薩行施就文為二初標二章門次釋二章門以施成就者標二章門也施之一字謂菩薩行施章門也成就者利物章門乃至捨身支節者釋兩章門即前釋行施章門施有內外捨身是內捨餘是外外易內難從外至內故云乃至捨身支節也乃至是其窮到之辭將護彼意已下釋第二成就章門將護彼意者善順機緣名將護彼意菩薩雖復內外頓捨此是合理未必稱機今欲明稱機故云將護彼意也而成就之者下以順機緣行施而前人遂便得益故言而成就之彼所成就眾生建立正法者釋上成就之義也菩薩以攝受正法心為物行施遂令眾生悟道得入攝受正法之中故攝受正法得攝施行亦得攝受一切眾生是故攝受正法其義廣大故前云攝受正法即是波羅蜜施行既爾餘五類然攝受正法有二一者攝行謂攝受正法攝受正法攝受六度等萬行二者攝緣菩薩行六度令一切眾生皆得悟道入正法中故攝受正法其義廣大也是名檀波羅蜜者第三結檀行成就守護六根下第二戒度亦三一標機緣二辨菩薩持戒三結行成名波羅蜜應以戒成就者標機緣也問是何等緣答亦有多種自有破戒之緣令其改悔持戒自有本未有戒令其受戒自有見持戒而起愛敬之心自有見持戒而得悟道問何故一一度中出多緣耶答若如大品一一度中凡有四句一自行六度二教他行三歎行法四美行人則六度各對六緣今此文中藥別病通以明六行故是藥別所對之緣不別標之知病通也以守護六根下第二明菩薩持戒就文為二一明菩薩自持戒第二明菩薩持戒令物得益守護六根者六根如門能通六塵惡賊損壞戒善故須防護防護之法唯念與慧念心守境慧巧分別知其損益淨身口意業者菩薩持戒有始有終守護六根是其始也淨身口意戒行成就成就之中淨身口意是正戒離性罪也乃至正四威儀謂離遮罪乃至還是窮到之辭性罪易離遮罪難防從易至難亦是從重至輕故云乃至正四威儀將護彼意者上來第一明菩薩持戒今第二明使他行戒具以如上說是名下第三結具戒行名波羅蜜就忍行中亦三一標所為緣故言應以忍成就者若彼眾生下第二明菩薩行忍亦二初明行忍二為成就眾生也罵詈毀辱誹謗是口辱對面而論名為罵詈背後道說稱為毀辱全無忘造稱曰誹謗恐怖者是其身辱打縛割截繫閉等事說為恐怖又恐怖者亦通於口以說諸惡事而恐怖之故也以無恚心者此明忍也得無嗔善根故云無恚饒益心者非但無嗔菩薩見打罵時即於前人起饒益心羅漢之人得打罵時心亦不嗔不能於中即起慈心饒益於彼菩薩能也第一忍力者忍辱是第一道如經中說忍之為德持戒苦行所不能及故稱第一又智度論云行生忍時得無量功德行法忍時得無量智慧德兼福慧故云第一乃至顏色無變者乃至還是窮到之辭菩薩行忍不起嗔恚不生結恨亦不加報此離重過今明乃至無變遠離輕失將護已下第二同前是名下第三結成忍度也進度亦三易知菩薩精進為度眾生是故說言於彼眾生不起懈心此明離過如經說懶墮是精進家障懈怠是精進之垢障重垢輕今說離輕也尚無有輕況當有重生大欲心者上明離過今辨習德於諸善法皆有修意名大欲心又於諸眾生皆有度意名大欲心欲心是其精進方便故前生之第一精進者正明精進體第一精進是心精進乃至已下謂身精進行住坐臥常能懃苦名若四威儀心易身難從心生身故言乃至也禪度亦三於彼眾生以不亂心不外向心者心不住於一境名為亂心心緣外境名外向心此是定障菩薩得定故遠離之有人言不亂者離性亂不外向者離事亂佛性論云性亂者是五識中亂事亂者是意識中亂又淨名云心不住內亦不在外是為菩薩晏坐第一正念者上明所離今明所得生空法空常以空理自安故云正念問生空法空此是正慧云何言正定答即一空觀二義說之窮照曰慧極靜為定故成實論云爾時二種如實知名慧攝心名三昧又念是禪因能生定心如禪支及四如意足不言第一正定而舉其因者對下不忘顯守境力乃至久時所作身業也久時所說者口業也終不忘失明定心恒憶久時身口業不忘也問何故有此意來答菩薩因定發宿命通故憶持久所作事又因定得於三輪第一正念謂因定得他心輪久時所作是神通輪久時所說是說法輪並不忘失也夫心喧則情暗神靜則慮明故見曠劫如在目前故云不忘失也智慧亦三彼諸眾生問一切義者問五明等一切義也亦問五法藏一切義也五法藏者三世為三無為為四不可說為五以無畏心而演說者夫畏由癡生安由解發既明達在壞故有難能詶有詶必塞故云以無畏心而為演說也一切論謂世辨論隨世論圍陀論毘伽羅論衛世師論又是五明論此是明智人之所造又學此論者亦能生人明慧故稱五明五明論者謂內論因明論聲明論醫方論工巧論故稱五也此五並須賓主論量故稱為論但前之四種假文處多說之為論第五一門隨事習之宜稱工巧故文云一切論一切工巧此五是生明智處故言明處義通真俗故地持云於五明處具足一切聞思修證則知通二諦也如地持論具釋乃至種種工巧諸事者乃至還是窮到之辭始從第一內論乃至第五工巧諸事也是故世尊無異波羅蜜者前攝受正法無異波羅蜜有三一總標無異二何以故下別約六度釋無異今第三總結無異也問餘處皆以六度為自行今此何故說為化他答所對不同餘對四攝故為自行今對攝受內證之德為物行六度名為化他問布施施他四攝攝他何故六度為自行四攝為化他答六度中但云布施故是自行攝中云布施攝攝即是化他故為化他也問此中何故以六度為化他行答欲釋上則是無量義無量義者猶是廣大異名若自行六度則行不廣大以為物行六故六度廣大又六度有三種廣大一無惡不息二無行不修三無人不度復名廣大世尊我今承佛威神下第三次釋上得一切佛法章門所以知釋得一切佛法章門者下明捨三不堅得於三堅三堅即是果地佛法故知是釋上果德門也又接六度文生上明行於六度即下利眾生今行六度上求佛道故以六度之因得三堅之果而文且據檀因得於檀果餘行類之故有此文來又上明六度即是化他今明捨三得三即是自行又上明六度即是行廣今明捨三與後際等即時長並具諸義也就文亦三一請說二許說三正說所以至此更稱承力者上明因行易陳今明果德難說故重承佛力也更說大義者上明理大行大今更說果大又上已說六度之因下利今說捨三得於上求之三故名大義許說可知勝鬘白佛下第三正說就文為二第一明捨三得三第二稱歎就初又二第一明攝受第二辨正法問今攝受與上何異答上明攝受於理即是智與理無異次明攝受行即智與行無異今明攝受果所言果者謂佛地常身命財明人攝受此果法故人與果法無二所以然者證常身命財人與常身命一體故人法無二又此中明無所得心捨三即是檀行正法人與此檀行正法無二問上已明六度無異何故復明檀行無異答上雖明行廣今辨時長遷應有上四義未得人法不二觀則人法二得不二觀即明人法無二又破人法二故明人法不二惑者謂人能攝受正法正法為人攝受則起二見為破二故明不二具如上釋又具有二不二義不二而二法成人人能御法二而不二即法統御名人即人可軌名法又即人之法能生四乘因果即法之人亦能出生四乘因果功用既齊故人法無二故前四譬中前二明法出生後二明人出生即其事也初文有三句初雙牒人法無異攝受正法者此明人不異法無異攝受正法者者此辨法不異人攝受正法善男子女人下結人即法何以故下上明攝受今第二明正法正法即是常身命財何以故者問也此問有二意一問所攝正法二問人法何故不二若攝受正法下正答其兩問大意明其人捨三分已得攝受中常身命財身命則是正法故詶其一問常身命財以成於人故人不異法詶第二問就文有三一總明此人為攝受正法故捨於三分二列三名三廣解釋就初中若攝受正法男女為攝受正法故捨三分者此明攝受菩薩為得佛果常身命財故捨無常三分此明捨意也問但應言為得常身命財故捨三分何得言為攝受正法故捨三分答欲顯攝受正法其義廣大既明為攝受正法當知攝受正法即是常身命財若言為常身命財故捨三分者或便謂攝受正法不攝常身命財以是義故言為攝受正法也何等為三下第二列出三名問捨身命財何異答若捨身為奴則不開捨命又捨頭目支節施人為捨身為人取死為捨命又釋捨身即是捨命但本意不同故成兩別如投身救虎命雖不存以肉施彼意在施身也他不耐我在須得我死於彼事乃辦菩薩為茲殞命身雖不存是只捨命自身命外國城妻子悉以施人為捨財梁武別釋此為一小科義善男子下第三廣釋即成三別男子女人出能捨之人也捨身者正明捨也生死後際等者北土人有二釋一云生死是前際涅槃為後際而言等者生死涅槃於事不齊於理則等要得此等方有捨得等謂空平等觀上絕涅槃下亡生死得此等觀故能離老病死得常身命財此空平等觀為捨得處此乃證實離相故名為捨非以身施人名之為捨有人言生死後際者非生死為先際涅槃為後際唯就生死中自辨於前後若具縛凡夫是生死前際金剛三昧一品惑在是生死後際故詺金剛三昧以為生死後際言其等者取佛果種智良以金剛斷種智證此據終盡處以說故舉後際等也南方人亦有兩釋但有異有同一云以金剛窮學為生後際謂生死訖於此時意明捨身之事從初發心訖此為極自此已外無復無常身可捨又釋以涅槃為後際生死盡於此時故言生死後際等毘婆沙中具此兩釋但彼舉小涅槃今言大涅槃為異耳馥師意攝受正法以菩提為期捨身命財以後際為限也今須平量之北土人以空平等為捨此事不然凡論空平等捨從初地得平等觀即能平等行施云何乃言後際方辨空平等施若以涅槃為後際此是捨無常身盡極處自此已外無復無常身可捨此言合理也若以金剛為後際金剛猶是生死後分此猶有無常身可捨若以涅槃為後際即得常身更無有無常身可施但得常而捨無常約此亦得云有無常身可捨今詳經意從因到果則如向釋但今言與後際等生死自有三際一前際謂過去二中際謂現在三後際謂未來際既無盡捨身與後際等亦無盡如地經十無盡義不取盡極為等問後際無盡捨身亦無盡者何由得常果耶答菩薩建無盡意行滿自然得常離老病死者上明行因今辨得果捨無常身布施凡得二果一所離果二所得果離老病死謂所離果老病唯在分段死義通於變易又變易亦有念念之老無常之病得不壞常住下第二明所得果就文有三一所得常二所得深三所得體體是常故名為法身亦無諸非法妙法斯滿是法身義既為身捨身故得法身之報此約相似因為論不可破壞故名常住謂離分段也無有變易離變易也又無有變易釋上常住不思議功德者第二明所得深道出三乘十地故無人能思也如來法身者第三明所得體以功德法成身故云功德身也捨命者標捨命布施也生死後際等者明布施時長也畢竟離死下上辨行因今明得果有二一者所離二者所得言離死者謂所離也捨命是為他取死故以離死為果無常壽命要必有死今明無有死故云離死也得無邊常住下明所得也亦三一所得常二所得深三所得體無邊者生死之命有其分限名之為邊常命異之故言無邊以無邊故所以常住不可思議功德者明所得深一切眾生無有能思議如來壽命知其齊限名不思議此常命是修功所得故名功德通達已下第三所得體功德總明其體通達一切甚深佛法者此別出命體正用慧為命所以偏說慧者以慧為行主能持眾德如命能持色心之報故說慧為命通達一切謂廣大慧甚深佛法謂甚深慧以此廣大甚深之慧為命故名慧命也如經言慧命須菩提慧命舍利弗也今言通達一切甚深佛法者出慧命所照境也捨財者牒所捨也生死後際不異上解得不共下此明得果但明所得則兼所離於中有二一得自報財二得他供財自報財中亦三一所得常二所得深三所得體言得不共者世財五家共有今捨世財得不共財世財或盡或減常財無盡無減畢竟常住者前辨異無常財今顯常住財也問何等為常住財答法華論釋我淨土不毀而眾見燒盡天親云報佛如來淨土第一義諦所攝不可燒彼論明報佛是常報佛土亦常故是常財也有人云常財者謂十力無異無量佛法故名為財如維摩云富有七財寶故以眾德為財也不可思議下第二顯所得深具足功德下第三顯所得體即以功德為財也又上畢竟常住成前無盡具足功德成上無減總論世財有五一五家共二減三盡四無常五非妙法財翻之也得一切眾生殊勝供養者財有二種一自報財二他供財自所招淨土境界是報財天人奉養是他供財也上來辨自供財今明他供財應迹為論應感既彰能致眾生四事勝供又能感三乘聖人四事勝供世尊如是捨三分下上第一明人法不二行因得果今第二稱歎凡有二句第一牒所歎人常為已下正明稱歎歎中有二一者上為佛記二下為眾生瞻仰又上入佛境故為佛記下過群品故為眾瞻仰問何故云為佛所記答捨身財此是大事物恐未必得果故明行因必有果可得故佛記之又記者決也其人必得三果又記者別也其人不作八道必成佛也為眾生瞻仰者眾生不能捨三其人能捨眾生厭無常欣常三其人得常三故為物所仰又上弘佛法故為佛所記今成就眾生故為眾生所仰世尊又善男子下自上已來釋三章門竟謂理行果由理成行由行得果此是自行自行既成則明化他化他者謂八萬四千法門謂化他之極故上有四標至此便有四釋問今文乃明護法云何言釋上八萬四千教法耶答夫護法者正明護教是以今明護法即釋上教也捨邪教顯正教稱為護法又有此文來者釋成捨三意也所以捨三者為護法故如上第三願云為護正法捨身命財佛性論明十因緣故常第一義云捨身命財為攝受正法正法既無窮以無窮之因感無窮果果即三身故是常住又成上得三如涅槃云護法因緣得金剛身又菩薩捨三為二事一為下利眾生二為上護大法前明為利四生是故捨三今為上護三寶是故捨三問上三皆明攝受護法中何故不明攝受答理行果是證義故明攝受護法中明教故不明攝受又為略故又例前可知也就文有四一舉護法之人二法欲滅下辨護法時三不諂下顯能護行四入法朋下護之成益善男子善女人者出護法人也法欲滅時者護法時也比丘下出滅法人也梵言比丘此方義翻乃有五種一名怖魔初出家時令魔怯怖此義據始二名乞士既出家已無所積聚乞求自活三名淨命以法乞求離於邪命此二據次四名淨持戒出家已修持梵戒五名破惡以持戒故離犯戒惡此二據終尼者言女優婆塞此翻為善宿男懷善自居故云善宿男亦云近住以懷善自居近於佛住故也夷者女也此之四人若能依教修行則是護法人故仁王經云如師子不為餘獸所食還為自身中蟲所食佛法亦爾天魔外道不能殂壞我法還是我四部弟子能壞我法也朋黨諍訟者出滅法相也朋黨者心壞也諍訟者口壞也破壞離散謂身壞也又結集邪律情助彼此名為朋黨言競是非名為諍訟分為異部故名破壞各各別行故名離散又是破和合眾故言離散也以不諂曲下正明護法凡六句前三異邪後三同正以不諂曲身不邪也形隨惡黨名為諂曲不欺誑者口不邪口宣邪法稱為欺誑不幻偽者心不邪也惑心邪法名為幻偽又不諂曲謂離諂垢不詐善外相不欺誑者謂離誑垢不覆藏內惡四卷毘曇云曲從諂偽生故今合為不諂曲成論云諂心事成故名誑故次不諂曲明不欺誑也不幻偽者若當詐善外相覆藏內惡名為幻偽以不詐善外相覆藏內惡故名不幻偽林公云口業為欺誑意為諂曲身業為幻偽又說法之人於勝上者則諂曲面之於劣己者則起欺誑心不真實名為幻偽如梵天王為諸梵子說法黑齒比丘乘神通往彼問之是身從何三昧生何三昧滅彼不能答但云我是大梵王我是大梵王彼說法竟執黑齒手汝莫眾中問我此則於黑齒而諂於小梵而起欺誑於二處心不真實又凡夫二見顛倒名為諂曲二乘未究竟為欺誑舍利弗言嗚呼深自責云何而欺空亂意菩薩名為幻偽今護法菩薩無此二心也下同正中愛樂正法是心正也攝受正法是口正也善言求法名為攝受又愛樂是入正行又愛樂正法者始心欲樂也攝受正法者終心相應入法朋中是身正也攝受法故入諸德菩薩數中名入法朋入法朋者此明護法行成決定得佛故為佛所記也世尊我見攝受正法下此文來者凡有二意一者遠生二者近生遠生者上來勝鬘說攝受正法今仰推於佛仰推於佛者顯攝受正法有大功德力二近生歎攝受正法護法菩薩有於大力請佛證知就文為二初明佛有能知之德亦悉知見下正明佛知也佛為實眼者如此護法之人化功淵曠下地不測唯佛照之分明故言佛為實眼實智等五句歎佛為二初實眼實智二句歎佛能知見攝受正法之用次有三句歎佛能了於法初照名眼後知名智又眼稱據五眼之中佛眼智約三乘智中取其佛智也皆能如實稱境故名為實龍樹云獨佛一人有不誑法故四眼中取佛眼十一智取如實智為法根本者佛是得法之原又法從佛出故故為法根本具了達一切為通達法能以正法授與眾生為正法依也亦悉知見者明勝鬘云我見護法菩薩有如是力佛有實眼實智亦悉知見此人大力也爾時世尊下前廣說攝受正法有四前三章已說今是第四隨喜讚歎也就文為二第一明如來內心隨喜第二明外發言讚述言大精進者並起萬行遍趣群機念念法流此明可喜之事上來勝鬘廣明攝受出生自利出生利他及捨無常三分得常三分乃是護法並是大精進力起隨喜心者隨順勝鬘所說而生歡喜又慶其所行美其所說故言起隨喜心也三義故喜一所行合理二所說稱機三仰推如來情無專執故佛隨喜如是勝鬘下第二發言讚述就文為二一者印定二者稱歎勸修初印定者令一切眾生生信心故又欲成於經夫佛所說者方得稱經自外所說須佛印定又佛欲使物信受無疑故須印定如大力士下第二稱歎勸修就文有四一舉力士對魔稱歎二舉牛王對二乘歎三舉山王對菩薩歎四明有大利益是故勸修若據述成者上四標四釋今還四述成第一述成理法第二述成行法第三述成果法四述成教法並顯在文初三一譬二合三舉餘善對以顯勝少觸身分令人大苦者有人言應云力士少身分觸他亦得云少觸者薄觸他身則生大苦合意明一念與攝受正法相應出魔境故魔大苦也有人言受五戒乃至出家夜叉聞之展轉相告乃至魔王魔王聞之宮殿便動生於驚怖聞攝受正法生大苦惱甚驚怖也此以少況多何況與正法相應成諸佛菩薩能以四乘之法授與眾生馥師云以攝受正法欲為小攝受正法此意明直發心樂欲攝受已勝出人天實登聖故功德無比也我不見下第三對餘善歎餘善者謂攝受正法外餘凡夫二乘有所得善也又如牛王下第二舉牛王對二乘歎明述成意二乘不攝受六度正法今對之故述成上因行也亦三謂合譬結所以舉牛王者如法華云牛鹿羊譬三乘今明牛王即法華大白牛也形色無比者當相顯勝一切牛者對劣顯勝譬菩薩行六度因勝二乘也又牛王取運屓之譬攝受正法運出之力超過二乘問法華以牛喻大乘今云何以牛喻二乘答彼以三獸相對故牛喻大乘此牛王及餘牛相對故以牛王喻大乘餘牛喻二乘合譬中如是大乘少攝受者合牛王形色無比也勝於二乘善者合勝一切牛也以廣大者第三結釋勝之所以六度行無不包故言廣超二乘之上故云大譬如須彌山下第三舉山王對菩薩歡又是述成第三果德所以文云能捨三分勝不捨三分人也一一譬須彌此云妙高亦名安明亦言善積林公云須彌留此云善高三百三十六萬里縱廣亦然略說有十寶山廣說六萬諸山以為眷屬須彌最勝此山四寶所成東面黃金西有白銀南有瑠璃北有頗梨是故此山端嚴殊特端嚴殊特當相顯勝譬攝受正法中攝證行勝勝於眾山對劣顯勝譬攝證行勝於近學如是大乘下第二合譬大乘合須彌山果德高勝云大乘捨身命財以攝取心攝受正法合前譬中端嚴殊特捨身命財彰其所離以攝取心攝受正法明其所得以攝取心者趣證方便也攝受正法是其正證也又以攝取心謂願攝也攝受正法謂行攝也勝不捨身命財初住大乘一切善根者此合勝於諸山地前菩薩未能捨離無常三分始學大乘名為初住此非得初地名為初住以地前菩薩有相心多學空心少故不能捨有人言山王譬八地超出七地文言初住大乘者七地始過二乘習行成滿將進法流故言一切善根此非初地為初住如大品說或言七地為菩薩位今云初住其義亦爾而云不捨身命財者未能常捨此於八地故言未捨非都不捨今謂同初釋也以廣大釋勝所以是故勝鬘下第四勸修若據述成者則述成第四護法以勸其開示教化即是護法義也已明理行果竟故須護此三法就文有二初正勸修第二舉德釋成勸修開示者有人言用前力士開眾生也言教化者用前牛王化眾生也言建立者用前山王果德建立眾生也馥師同此釋有人言智度論釋無作品為他說法凡有十門謂開示教詔等大開為開曲示為示便捨邪取正為教化令其善根成就為建立又生其聞慧為開示生其思慧為教化生其修慧為建立又生信心為開示合其得解為教化令如說修行為建立又化下根為開示化中根為教化化上根為建立又以教開悟以理示之教令脩善化令改惡始建因行終立果德如是大利即上理正法出生四乘名為大利如是大福即六度行稱為大福如是大果即捨三得三有人言如是大利謂斷德也大福謂福德莊嚴大果謂智慧莊嚴有人言如是大利謂得常身如是大福即是常命如是大果即是常財有人言化他之善為大利化功還歸菩薩故言大福此二是因必當成佛故言大果勝鬘我於下第一正明稱歎今第二明歎所不能歎若據稱歎上如是大利三句以歎理行果三種功德今歎第四護法功德護法是化他行故功德無邊從初攝受正法廣大之義至此勝鬘有四標四釋如來四述四歎佛告勝鬘下此是第五一乘章略作八門釋之一來意門一乘正是此經宗旨又以一乘立名故題云勝鬘師子吼一乘大方便又一乘是三世諸佛出世本意如法華說三世諸佛唯為顯一理唯為教一人是故出世為此義故須明一乘也問此經以一乘為體及用一乘標名又是三世諸佛本意者若爾何不命初即說至今方乃辨耶答若就修行次第勝鬘初歎佛請攝發菩提心發菩提心竟次修菩薩修菩薩行以止惡為本故自誓受戒既竟次須發願願行既成便得證悟正法故次明攝受攝受從初地已上乃至佛地但攝受多明因行因行既成次得一乘佛果是故至此乃得辨於一乘若約位論之初三謂地前位也攝受明登地已上一乘正明佛果問何以得知攝受正法是登地已上答以文義兩證義證者釋攝受是證悟之名是以攝受文中明相即無二之義地前未能真證及境智俱寂故知登地已上方有攝受次文證者山王譬中攝受正法勝地前未能捨三故知登地已上是攝受也又一門因果次第者一者發菩提心二者修菩薩行三者得於佛果所以但明三者如人欲到所在必具三事一發心欲到二正陟路而行三得到所在勝鬘五章亦唯此三義初一章謂發菩提心次三章謂修菩薩行後一章明得佛果金剛般若亦明此三章初廣大等四心謂發菩提心次不住六塵行於六度即行菩薩行後明不可以身相見佛明無為法身果若明說法次第者初三章明起說方便令尊人重法止謗除疑攝受已去正明開宗投道稱為正說正說有二一行法二境法如上釋之行法之中有攝受之與一乘前已說攝受竟今次說一乘是故有一乘章來也第二同異門凡有十種攝受正法與一乘同異者大明佛法凡有二門一攝邪歸正門二攝異歸同門攝邪歸正門者眾生失一正法成二種邪一者起愛二者起見愛則天魔之流見則九十六術法華中以天魔起愛之流譬如毒蟲外道等喻同惡鬼此二乖於正法故名之為邪諸佛出世攝此二邪歸五乘之正名為攝邪歸正門稟教之流雖捨二邪封執五異今攝彼五異同歸一乘故名攝異歸同法華之前多辨初門法華已去多明後門勝鬘前明攝受正法略說諸佛攝邪歸正門今一乘章略說諸佛攝異歸同門二者能釋所釋門明以後成前攝受正法無法不攝如上理行果教但未對劣顯勝今一乘章顯攝受正法德行勝出二乘故名以後釋前則攝受正法義乃圓備三者因果不同攝受正法雖明理行果教而多明因行一乘雖具明一切法多明於果所以然者攝受中正明修行次第如上生起故多說因一乘中次對劣彰勝就果德辨勝義顯故多說於果四者攝受中顯出生四乘行德此一乘中但顯出生聲聞緣覺所以然者攝受中欲明廣大故須辨出生四乘一乘欲明破二歸一以二乘多自謂究竟故須破之人天菩薩不執為究竟故不須破是故出生二乘行德還就破之以明會入五者所出生因果廣狹不同攝受中出生通於因果一乘中但出生二乘果德所以然者攝受中欲顯廣大故須明出生因果一乘中明二乘人執果為究竟不執因為究竟是故但明出生果德還就破之以明會入六者出生廣略異攝受中以出生為宗欲顯廣大之義故廣辨其出略明其入正欲以入顯出一乘以會入為宗欲顯攝權入實故廣彰其入略辨其出正欲以出顯入七者願行不同攝受明收入攝諸願同入一大願所以然者欲攝前三願同入一願又未得證悟正法故前起於願是故明攝諸願歸於一願一乘中明收入二乘若行若願若因若果並收入一乘如說六處等以歸一即是攝二乘因果德以歸於一也攝受中出生四法謂四乘因果一乘中亦明出生四法謂二乘果及世間出世間至文當釋之八者大小不同攝受正法中明收入攝一切願歸於一願此則以大攝大一乘中明收入則攝小歸大攝受出生具生大小一乘中出生以大生小九者明廣釋義更欲廣釋攝受正法出生收入未明攝受正法即是一乘今欲明攝受正法即是一乘明一乘生諸乘攝諸乘歸一乘即是從正法生諸乘攝諸乘歸正法也十者名義不同攝受正法雖是一乘隨人隨義故三異名如智度論云般若是一法佛說種種名隨諸眾生類為之立異字仁王經云八萬法藏即載名摩訶衍即滅金剛第三釋名門此章名為說入一乘章交言曰論直言名說今無人論義勝鬘直言演之故言說也會權入實故名為入亦得說於四乘為大乘方便故名為入唯有一理唯教一人唯行一因唯感一果故稱為一乘也又如法華論以何義故名為一乘謂同義故言同義者如來法身聲聞法身緣覺法身以三乘人同一法身是故三乘同名一乘所以言一所言乘者名為運載運載有三一者運人從因至果如大品云是乘從三界出到薩婆若中住二者以德運人令縱任自在如法華云得如是乘令諸子等喜戲快樂三者以自運他如涅槃云乘涅槃船入生死海運度眾生亦如法華云佛自住大乘如其所得法定慧力莊嚴以此度眾生也第四明乘體門乘體不同略明四種一依法華論云何體法者謂真如法身為一乘體也此就根本釋體根本即是真如法身真如法身是佛性故說為本然後方有終因得果二者亦如法華論云以無上菩提為一乘體此據顯時究竟果乘體也三者以萬行為體如智度論云六波羅蜜以為乘體此就因乘四者以慧為乘體如攝論云乘以智為體此就主為言乘雖具萬行萬德而慧為其主故法華云釋迦玄音始唱歎佛智甚深多寶歎善稱大慧平等故知就主為言又示一德攝一切德故但說於慧又示根本唯有智慧而下文云自性清淨心即是慧也又一切眾生悉有佛性佛性者即覺性覺性者即是慧也問此經文正用何法為一乘體答若會二乘因果悉入一乘因得用因行為體若因未究竟果乃究竟則以果德為一乘體就果德中對二乘無涅槃佛有涅槃對二乘無四智佛有四智則以涅槃四智為一乘體又下文明一乘普攝眾德故云無邊不斷無德不攝故稱無邊體是常住目為不斷第五明一乘相楞伽第四卷云何者一乘相謂如實覺知一乘道故不分別所取能取境界不生如是諸法相住以不分別一切諸法故名一乘道相此是內外並冥緣觀俱寂為一乘相也此即泯上體門謂非因非果乃至非智非愚始是一乘真體一乘妙相也第六明乘差別門有一乘二乘三乘四乘五乘六乘七乘一乘者謂根本唯有一佛乘也言二乘者此有多門初明就一佛乘自開二種一者根本一謂為直往菩薩說於佛乘二者攝末歸本一謂於佛乘分別說三然後攝三歸一謂攝末歸本一也此為迴小入大菩薩說也二者次明因果為二謂一乘因一乘果如法華唯顯一理謂一乘果唯教一人謂一乘因也所言三者如攝論云乘性乘隨乘得乘性謂真如乘隨謂福慧乘得謂佛果也所言四者即前三種有其四義乘性謂本有隨得名為始有謂本始一雙就始有中乘隨為因乘得為果謂因果一雙即是四也次明五種者如中邊論說三即上性隨得也四謂乘障五謂乘境所言六者十二門論云一超二乘之上故名為大二諸佛最大是乘能至故云大乘三諸佛大人之所乘故故名為大四滅眾生大苦與大利故名為大五觀音勢至之所乘故故名為大六者能盡諸法邊底故名為大所言七義者如地持說一者法大謂方等十二部經二者發心大由方等經發菩提心三者解行大由發菩提心增進得深解高行四者淨心大由解行成就得入初地見真如法身其心清淨名淨心大五眾具大謂修大福德大智慧六時大謂三大阿僧祇劫行行七者果大謂無上菩提第七明教意門問依何義故佛說一乘答有二種意故說一乘一者為密意二者為顯意如法華前三乘教意佛於三乘教中若說三乘眾生空即說無三人即密說三人同歸一乘又昔於三乘法中說三乘法空亦是密說三乘法同歸一乘前據人無我同後據法無我同也次顯說一乘者即法華教及以此經問顯說一乘為何等人答通為聲聞菩薩二人言為菩薩者有二種菩薩一者昔三乘中菩薩其人雖學大乘既聞說三乘則心猶進退或謂進成菩薩或可退作聲聞是故為說有一無二無二故無退有一故唯進為此菩薩故說一乘二者一乘根性菩薩過去聞一乘教故有一乘種子今世還為演說一乘也前是三乘菩薩後是一乘菩薩言為聲聞說一乘者亦有二人法華之前以大乘法密化淘練其心至法華經方得說一故法華云佛昔於菩薩前毀呰聲聞樂小法者然佛實以大乘教化即是證密說一乘事也二者有未定根性聲聞可得轉小成大如小乘義云從初方便至煖頂已來根猶未定可得迴轉故得為說一至增上忍時餘二乘根性皆非數緣滅不可迴轉故不為說一乘也第八攝人門問人天乘入一乘以不答有人言人天眾不入一乘凡論入者是趣向故入人天因得人天果以因感果竟是故不入問若爾聲聞緣覺迴向者可入一乘不迴者入無餘涅槃應不入一乘答後迴心時二乘薰習種子猶在故入一乘問若爾人天種子豈不在耶答此不定人天或斷善根故不說入又二乘體是出法雖未迴心以理說之則入一乘問若爾五善明義應不攝凡夫善以為菩薩答攝善明菩薩意有善皆行故通攝凡夫十善今一乘明義辨出世因果故但攝二乘入一乘人天是世間因果故不入一乘今所明二乘有不入一乘人天亦爾如法華論云人天善根及決定聲聞並不成佛故要須發菩提心方得成佛而今言五乘眾生並皆成者取人天二乘遠為菩提心緣籍人天二乘值佛菩薩發菩提心然後方入一乘作佛又言五乘作佛者以五乘人從一乘出是故五乘同歸一乘又五乘同有佛性故同入一乘如華論說以二乘授記者以三乘人法身平等故常不輕授惡人記者亦示眾生有佛性故也雖同有佛性要須發菩提心方得作佛不發者則不得作佛就此一章開為二別一佛命說二受命說所以命說者以前善說攝受正法深稱聖心如來讚述因即勸之說於一乘又復一乘是佛果德懼彼勝鬘不敢宣說故命令說又前請事多不敢復請更有所說須命乃說汝更說者已說因今更說果故云更說問應命說一乘云何乃言更說攝受正法答以攝受即一乘故仍前名命其說前已說竟今更說者以攝受有二義前雖明出生未辨收入故云更說又上已說攝受德行廣大今欲令其說此行德顯異二乘故言更說所說攝受乃是十方三世諸佛同說故言更說諸佛所說也所以明同說者為欲遮疑使物信受故也諸佛所說攝受正法者舉所說法命令說也問何故不言諸佛所證乃云所說答佛法二分一者證分二者說分離相平等自覺相應是其證分寄言顯德是其說分證分絕言說分可顯故今舉說分勸其宣揚故言汝說諸佛所說攝受正法也勝鬘白佛下第二受命而說問前說攝受之時承佛力說今既不承云何能說答今亦是承力但承力義異前歎佛中為佛光照是佛身加所以能擔歎前攝受中蒙佛意加所以能說今此佛告是口加故能宣說善哉世尊唯然受教者勝鬘先自有心欲說大法今聞佛告稱其本意故言善哉又說於大法必能下利群生故復言善以受命恭諾故稱為唯稱理合機所以稱然然即可也即白佛言下受教正說就文為二初略說一乘如世尊說六處下第二廣說一乘前略後廣解義常法略中明從一出多顯乘之本廣中明一切諸乘同歸一乘明乘之一即是收入之義問此章明入一乘但應說入何故明出生耶答乘具出生收入二義是故勝鬘俱說兩門又將明攝多歸一必須前辨從一生多以從一生多故方得攝多歸一法華亦爾故將說一乘前說無量義經無量義經從一生多法華則攝多歸一又法華自具二義於一佛乘分別說三謂出生義我設是方便令得入佛慧謂收入義今亦爾矣問攝受正明出生何前明收入後辨出生一乘正明收入何故前明出生後明收入答攝受中欲攝三願同入一願故前明收入又未得證悟故總發一願故前明收入一乘中如上釋將明攝多歸一必須前明出生就文為二第一總標第二解釋攝受正法是摩訶衍總標也攝受正法與摩訶衍體一義異證悟離邪名攝受正法即此正法為諸佛大人所乘故名大乘所以此攝受正法即是大乘問何故勝鬘轉攝受為大乘耶答今欲破二歸一攝小入大故須轉名大乘何以故下第二解釋就文又三初問次釋後結何以故者問也然此非謂疑攝受正法非摩訶衍蓋未識摩訶衍義所以為問問意云雖知攝受是摩訶衍以何義故名摩訶衍摩訶衍者下第二解釋就文為二一者就法略釋二約喻廣釋略釋云摩訶衍名為大乘言大乘者能生二乘故名為大聲聞緣覺如上釋之更有二義名為聲聞一者從他聞法即悟得解故號聲聞二就所觀法門解釋如地論說我眾生等但有名字故名為聲悟解義說為聞緣覺如法華疏觀音品具釋世出世者前二乘中見道之前名為世間見諦已上名出世間又前二中世俗善法名為世間如下所說六處等法無漏善法名出世間如下四智及涅槃等今欲將彼二中一切善法皆從大出故說世間出世間矣有人言從大乘出生四乘聲聞緣覺即是二乘世間者謂人天乘出世間者菩薩乘也今以前釋為正世尊如阿耨大池下第二就譬廣釋大乘凡有二譬初池譬明大乘出生多乘故名為大二種子譬明其多乘同依一乘故得稱大又池譬明其始出生種子譬辨其終謂小乘依大乘得增長又初譬本生於末第二譬末依於本又從池出河河在池外從大乘出小乘小乘應在大乘外為釋此疑故說種子依地而種子不離地一一中皆前譬次合阿耨大池此云清涼亦名無熱惱清涼據其水稱無熱惱從主得名阿耨大龍居此池中無熱之苦林公云具外國語應云阿那婆達多池出八大河喻大乘能出諸乘有人言此中但明出生二乘而譬中言出八河者但取出生為喻不論多少也有人言就二乘中亦有八二乘即二及下六處故成八也有人言上大地出四檐檐既別喻四乘今言出八亦喻出生八乘言八乘者謂四乘因四乘果也問如地經明大池出生四河此經及涅槃云出八池河阿含及婆沙云出二十河復有餘經云出八千二十河云何通會答舊相承直云閻浮中近北邊有山名香山縱廣五百由旬阿耨達池在香山頂若依立世毘曇從此北度九黑山香北有雪山此山有池縱廣五十由旬名阿耨大池於四面有四獸頭東有金象頭口中流出恒伽大河即有四眷屬小河南有銀牛頭口中出辛頭大河亦有四眷屬小河西有琉璃馬頭口中流出悉陀大河亦有四眷屬小河北有頗梨師子頭口中流出慱叉大河亦有四眷屬小河此四大河去池四十里外各分為五隨方赴海四五即成二十故阿含及婆沙說二十河問各流出四云何言五答四本河即四復有十六眷屬故成二十也而言八者佛出香山之東今就東方一本大河及四眷屬合成五河人皆同見共取為喻餘方三大河有大名聲人皆聞之故取為喻合前為八餘方小河無大名聲人多不聞故隱而不取然諸四眷屬河一一各有五百眷屬小河隨方入海是故經中說八千二十河合譬可知種子喻中前喻後合種子譬諸乘差別依地生是喻諸乘同依一乘諸乘依一乘始起名生依一乘增乃至成就名長合譬易知是故世尊下第三總結住於大乘者明大乘人住大乘之法攝受大乘者智了悟大乘也又依法起行名之為住行成證法名為攝受即是住於二乘攝受二乘者大外無別小小乘即是大乘麁近之法故云即是住於二乘攝受二乘又昔教說大為小故云大即是小又如池出大河雖復池河名異而同是一水雖有大小名異同是一乘如世尊說六處下自上已來名為略說從此已去第二廣說亦是上明從一生多今辨攝多歸一文為二一會小因以入一乘從阿羅漢歸依佛下會彼小果以入一乘小因小果皆入一乘之法因人果人皆成菩薩之人如世尊說六處者總舉如來昔說於六所以舉昔六者此是小乘經中說於六處將欲會小入大故前說小也此六法是起行之所故名為處何等已下次列於六釋六不同今且為三雙一法住法滅一雙二約戒法得離一雙三約人始終一雙正法住正法滅者問云何為正法云何為住滅答依雜心經律阿毘曇是名俗正法三十七覺品是名第一義二種正法中無漏正法一得不失不論住滅今正論教法住滅於教法中通論三藏住滅若別論正辨戒律住滅以戒律正是出家人所行故如云戒律是佛法壽命戒律住故佛法性戒律滅故佛法滅就戒律中凡有三種一別解脫戒二定共戒三道共戒道定二戒通於道俗又一得不失不論住滅今正論別解脫戒住滅也所言住滅者有二種住滅一者時節理數有定期限故有住滅如釋正法千年像法千年末法萬年所以有定數者此是諸佛本願故爾如俱舍論云釋迦過去作瓦師見過去釋迦佛眷屬及法住千年是故發願願我作佛國土弟子及法住世亦同千年是故今成佛住法得於千年首楞嚴經云三昧力故現分舍利以本願故示法滅盡此是期限定數也二者人行法故法則久住人不行法法則便滅雖有二意正以行佛法故法則久住不行佛法法則便滅以勸人行佛法故也問前云由本願故滅盡後云眾生不行故滅盡二義相違云何會通答佛知眾生不行法故滅盡故與本願不相違波羅提木叉毘尼第二得離一雙此文來有多意一法住法滅通三藏今則別明以戒律正是出家所行故所以別又河西道既師云佛法有二種一者經藏二者律藏經藏以化外律藏以化內又經通化道俗律則別化於道上法住滅是經法今是律法又上是通法今是別法所以立波羅提木叉二名者有其多義一者得離之名波羅提木叉此云報解脫持戒之因得解脫報故云報解脫故經言戒是正順解脫之本故木叉從德立名也毘尼者此翻為滅謂滅現在身口七非離過為稱木叉從未來受名毘尼以現在為目又解脫出於三界毘尼滅於三塗此一戒法有期功能是故如來立於兩稱律名通上二義亦得律是此間之名木叉毘尼外國之稱如上玄章已說出家受具足者第三約人有始終一雙始則出家終則受具足約人者佛法五眾出家得攝三乘謂沙彌沙彌尼式叉摩尼具足則攝比丘比丘尼二眾又出家三眾防惡不盡但防身三口四故與出家之名二眾防惡義盡謂身三口四故與具足之稱小乘法中受十戒為出家受大戒為具足大乘發菩提心為出家受菩薩戒為具足又淨名云發菩提心是則出家是則具足而文中據羅漢為具足蓋據究竟處為言耳實通凡聖也又詳文大意此六始終但明一戒法初明戒住滅次明戒法得離後明戒法始終以戒是三學本故也戒法既爾餘行類爾為大乘故說此六處者第二會小入大上小乘中初總明六次別明六今會亦二一總會二別會今前明總會佛說此六為趣入大乘為大乘家方便故法華云我設是方便令得入佛慧又云入大乘為本以故說是經攝論云大清淨方便故又上來說六今明六意佛所以說六者言雖屬小而意在於大故云為大乘故說此六處何以故下第二解釋即別會何以故者謂問也問意云何故為大而說六耶正法住者答上問也就文釋三雙即三會初二中前會住次會滅住中前牒小乘中住故云正法住者也為大乘故說者此明說大意佛昔於小乘中說正法住者說大乘為小住當知小住即是大住大住之外無別小住如說大因為小果大因之外無別小果問若爾應云小住即是大住何故乃說大乘住即正法住答今以本攝末故大乘住故即正法住滅義亦爾以顯大外無別小故離小乘興廢無別大乘興廢也波羅提木叉毘尼者此第二雙也就文有四一牒二會三釋四結前雙牒二法故言波羅提木叉毘尼也此二法者義一名異言義一者體義一也同是一戒故言義一所以於一戒上立二名者即一戒體而有二能能得未來解脫之果故戒受木叉之名能滅現在身口七非故戒受毘尼之稱佛欲勸人持戒故於一戒上立此二名雖有解脫滅二名而同是一戒法故言義一問何故辨二法體一名異答為欲會小入大中義便欲明會一即會二故前明兩法自相會也毘尼者即大乘學者第二正會是大乘中所學法也前是小乘中自相會今是會小入大也何以故下第三釋上即大乘學也何以故者問也毘尼本是小乘學法何故說為大乘學以依佛出家受具足是正答問也以小乘人無別出家受具足依大乘佛出家受具足戒所學毘尼寧非大乘此舉後出家受具足以釋木叉毘尼即大乘學兼會出家受具足也是故說大乘威儀下第四總結也以說大乘威儀為彼毘尼出家受具足戒是故毘尼出家受具足即以大乘也前明依大乘出家此是就大乘人會小今明就大乘法以會小離大乘之法無別小乘法示離大乘菩薩無別小乘羅漢會小乘教入大乘教即是教一會小乘行入大乘行即是因一會小乘人入大乘人即是人一會小乘果入大乘果即果一是故阿羅漢下會第三雙出家受具足又就文為三初明無別小乘出家具足次問三釋是故乘前顯後前明以說大乘威儀是毘尼是出家是具足是故羅漢無別出家受具足何以故下問羅漢實有出家具足何故言無阿羅漢下第三釋也以羅漢依佛出家受具足故無別出家受具足況爾前有耶又欲以前類後羅漢既無出家受具足且無四智涅槃問羅漢何時出家何時受具足答此就因中論出家耳非羅漢出家也阿羅漢歸依於佛下自上已來明會因今第二次明會果會因者會小乘因成大乘因無別小乘因又是集其因義會果者無有小乘究竟果小乘究竟果還是大乘因故小乘因果並屬大乘因又上奪因今奪果也又舉果釋成奪因若得果滿足因便滿足果既非究竟所行因寧得滿耶又上來會其世間善入一乘今會出世善以入一乘也又上會六處等是會小乘之始今會小乘之終中間可知就文為二第一雙標二種章門何以故下第二雙釋二章門雙標二章門者阿羅漢歸依佛是一章門明德不圓阿羅漢有恐怖第二章門明障不盡又羅漢有歸依標章門也有恐怖者釋歸依也以有恐怖故須歸依問此章會果何故奪其歸依答前奪出家受戒今奪歸依歸戒是本是故次戒明歸問有歸有幾種義答一對昔明依無常佛非究竟歸依今歸依常住佛始是究竟歸故下文云無盡歸常住歸為真歸依二者對昔別體歸非究竟明今一體歸方是究竟故下文云如來即三歸此二義通顯二乘若因若果人雖後歸依於佛而未識歸依三者上破其有六故明無六今破二無明於二有言二無者一謂無歸依二謂無恐怖二有者一有歸依二有恐怖有歸依者其人謂有生死怖故有歸依今以免生死怖故不須歸依今明雖免分段怖猶有變易故須歸依也問羅漢何時有歸何時有怖答不愚法者現知變易生死未盡依佛求出也現知變易對治未立所以有怖愚法之人未來無餘涅槃之後心想生時方歸方怖是義後當釋問何故不言辟支有歸怖耶答羅漢現在聞大乘經自覺住有餘地有歸怖辟支出無佛世不聞大乘不知自住有餘地故不知歸依也問若爾何故下文說言羅漢辟支有怖畏耶答此論未來辟支故爾何以故下第二釋章門為二初略釋次廣釋略中釋二即二前解後怖章門承言便故次追釋有歸章門前解怖中何以故者問也如來昔於餘契經中常說羅漢離於怖畏今此何故說言有畏阿羅漢下次解釋有三初法次譬後結阿羅漢於一切無行怖畏想住者羅漢有三界內治道之智名之為行斷三界煩惱盡無有三界內分段生死於三界內無有怖畏是故昔日說羅漢無怖畏未有三界外治道之智名為無行故有變易生死苦明阿羅漢自知有三界外變易生死未盡畏彼生死之苦緣已無行而生畏心名怖畏想由在怖畏中住故名為住又未進斷且名為住有人言一切無行是怖畏境五陰非一名為一切無定實遷流故云無行二乘人不知陰等生滅無性謂有實相逼迫而生怖畏心想此事故云想住故寶性論云不斷一切煩惱習氣故於一切有為行相生極怖心常現在前問云何五陰無定實遷流名為無行答如人想謂言炎水流言野馬走其實無流且無馬走故言無定實遷流也林公云外國云僧塞迦邏此云行大乘云行無體故云無行而小乘謂實有行故生恐怖如大品云一切眾生沒在無所有中此與後釋意同也前師約三界外事生怖後師即約三界內事生怖前師解行是治道之行後師解行是遷流之行如人執劍欲來容已下第二譬說初師云變易之因喻之為人能招未來變易之果名為執劍當果臨至故云欲來以必切身名為害己第二師云如人者喻五陰也執劍者喻陰體生滅也欲來害己譬生滅相逼切也是故羅漢無究竟樂者第三結也依初師是阿羅漢於變易生死有畏想故無究竟樂依後師雖得有餘涅槃以怖畏心隨逐故無究竟樂何以故下第二釋歸依章門何以故者問也羅漢已證無學之果何故須歸耶世尊下解釋於中初法次喻後合依不求依者是法說也如來是不求依人羅漢依彼不求依人名依不求依如眾生無依下第二譬說如世間眾生無所依憑故多有怖畏緣境生怖非一名為彼彼以怖畏故則求歸依者正明須依求依大力防所畏也如是下第三合譬如是羅漢合前眾生有恐怖合彼彼怖以恐怖故依如來者合以恐怖求歸依也世尊下上來第一略釋歸怖今第二廣釋歸怖就文為二從初至無邊不斷廣釋怖畏如來無有齊限時住下廣解歸依初文又二第一正明羅漢辟支有畏所以第二不受後有智下會小入大以有畏故終須入大此與前會世間善法小異者前世間善法但舉以會入今此會出世中廣奪非究竟後方會入所以然者欲明二乘不執世間善法以為究竟故不須奪顯非究竟故直舉會入而已二乘執出世間法以為究竟故須奪顯非究竟然後會入也又是互文現意且顯會義多初言阿羅漢及辟支佛有怖畏者牒前怖畏是故阿羅漢下廣釋何故須廣前言羅漢於一切無行怖畏想住未知此等無何等行故須廣釋謂無智及涅槃行無四智故智行不成無涅槃故斷行不足又無四智道行不圓無涅槃故滅行不足又無四智菩提不圓無涅槃故涅槃不極又無四智故有為功德不滿無涅槃故無為功德不圓又就文有二第一正明二乘四智未圓涅槃不滿第二何以故唯如來下釋彼二乘不得所以以其不成一切德故就初前明四智不圓後彰涅槃不滿今言是故羅漢辟支者牒彼不具四智人也問上來何故不顯辟支唯顯羅漢今此二人並舉耶答良以辟支出無佛世現在不彰依佛乃可過未有依不同羅漢一切時依佛故上顯依佛中不彰辟支但彰羅漢今此四智涅槃二人齊有故並舉此二人奪非究竟有餘生法不盡故我生已盡智不究竟也於中先略釋四智義相然後釋四智義三門辨釋一釋四智義緣不同二約四諦智分別三約盡智無生智分別義緣不同者若阿羅漢無學理觀智慧於念念中皆具此四種義能我生已盡乃至不受後有如似一念精進則能懃斷二惡懃修二善然理觀智慧具此四義能現時而無四種緣心後出觀在事中有其四種緣心緣已智能我生已盡梵行已立所作已辦不受後有而無四種義能也若論大乘中佛及大菩薩二諦並觀無入出觀異而義差別者但真諦觀皆具此四種義能而無四種緣心俗諦觀有四種緣心無四種義能約四諦分別若依婆沙論我生已盡是集智梵行已立是道智所作已辦是滅智不受後有是苦智彼論但隨相別屬四諦智異據實一一諦皆具此我生已盡乃至不受後有等四種義用也約盡智無生智分別者婆沙中諸師差別不同說有四種一說我生已盡是盡智次餘三智是無生智二說我生已盡智梵行已立智是盡智餘二是無生智三說前三智是盡智第四是無生智彼論中問言無有阿羅漢二剎那盡智後起無生智何故我生已盡等三智是盡智此問意云羅漢唯一剎那照煩惱盡名盡智第二剎那即是無生智云何言盡智中具有我生已盡梵行已立所作已辦等三智耶彼論答言雖一剎那而有三種義故作是說也四說我生已盡等四智非盡無生智亦非無與十正見智此是讚歎羅漢辭言阿羅漢我生已盡乃至不受後有此言非盡智無生智等者非是前三家別相屬對故言非不一向非也然盡智無生智中具此四種若直言我生已盡梵行已立所作已辦不受後有如是說者是盡智中四智若言我生已盡不復更生梵行已立不復更立所作已辦不復更辦不受後有不復更受如此說者是無生智中四智也依毘婆沙我生已盡是斷集智依此文者是斷苦智所以然者婆沙據集能招生故我生已盡是斷集智此經言苦有二種一分段生死苦二變易生死苦二乘雖斷分段之苦變易猶在故言有餘以不盡故當更有生也所以我生已盡智是苦智故當更有生也有餘梵行成故不純者梵行已立不究竟也依毘婆沙梵行已立是修道智依此文是證滅智所以然者梵名涅槃證梵行名為梵行是故說梵行已立是修道智此經取梵行所證名為滅智所證有二一是有餘二是無餘分段盡處是其有餘變易盡處是其無餘羅漢辟支始證有餘雖有所成而為變易因果所雜名有餘梵行成故不純故梵行已立是證滅智事不究竟當有所作者所作已辦智不究竟也依毘婆沙是證滅智依此文是修道智所以然者依婆沙證得涅槃名所作已辦故所作已辦是證滅智此經明修道有二一分段對治二變易對治二乘但修分段對治餘者未修是故說言事不究竟謂修道事不究竟故當有所作是故此經是修道智不度彼故當有斷者不受後有智不究竟也依毘婆沙是知苦智若依此文是斷集智所以然者苦果是後有故婆沙不受後有是知苦智此經明集有二種一分段因二變易因二乘雖斷分段之因變易因在名不度彼故當必須斷也是故此經名斷集智若不須會直依婆沙義且可爾故諸勝鬘師有會不會者上來奪其四智也以不斷故下第二明涅槃不滿以不斷故牒前顯後理應具牒四智但據後言之耳去涅槃界遠者去大般涅槃正明涅槃不滿足也又且得言奪四智奪其有餘奪涅槃奪其無餘何以故下上來明四智不圓涅槃未滿此下第二解釋二乘不得所以何以故者問也如來昔說二乘四智究竟涅槃滿足今何故言不滿足耶唯有如來者此解問也以其不成一切德故是以二乘四智及涅槃皆不滿足就文為二一前解涅槃不滿二從羅漢辟支觀察解脫四智究竟得蘇息下釋前四智不圓就初約人有二文有五對言人二者一明如來得般涅槃二明羅漢辟支不得此據佛得顯彼不得又欲顯示二乘歸依之處故明佛得言文五對者下有五番明如來得二乘不得今前總釋涅槃大意所以然者此中既明佛涅槃宜就此文釋涅槃大意此中有一義二義三義四義無義言四義者即是此中四種功德言三義者攝受五義以之為三初三句明般若第四句明解脫第五句明法身所以明此三者攝三德成總涅槃故也次攝三為二解脫一德累無不盡法身般若德無不圓次攝二句歸一句累無不盡不可為有德無不圓不可為無非有非無名中道一句一句歸無句如法華云究竟涅槃常寂滅法相終歸於空終歸於法者言亡慮絕不可說涅槃及不涅槃如肇公涅槃論云有無絕於內稱謂論於外九流於是乎交歸群聖於是乎冥會次從無句而起於句如涅槃云低羅婆夷實不食油強名食油涅槃亦爾實無名相強名相說此明至理不可說涅槃不涅槃不知何以美之故強歎為涅槃耳若言實有涅槃常生死無常則成斷常二見如下章說若成斷常二見則生死涅槃皆生死又生死涅槃皆是則生死涅槃皆涅槃家之彰故不應定執言有涅槃也今以五番為二初四明四種功德後一總結初四番者一廣狹相對二淺深相對三麁細相對四清淨不清淨相對一一對中有二義三義四義言二義者約人論之言佛有涅槃言二乘無涅槃言三義者一明佛得涅槃次明二乘不得涅槃第三會教言四義者一明佛得二釋佛所以三明二乘不得所以四正明二乘不得唯有如來應等正覺得般涅槃者此明如來獨得涅槃也般之言入也成就一切功德故者獨釋成佛得涅槃所以佛成就一切德故得涅槃也阿羅漢下第二句顯二乘不得涅槃所以也言得涅槃者第三會昔教也其實不得但昔方便言其得耳唯有如來下此第二對亦有三一明佛得成就無量功德釋成佛得所以羅漢下第二句明二乘不得言得涅槃者第三會教唯有如來下第三對且有三句初明佛得次明二乘不得言得涅槃者第三會教唯有如來下第四對且有三句一明佛得次明二乘不得第三會教初言所應斷過皆悉斷滅者謂方便淨也成就第一清淨謂性淨也又以斷一切過故所以一切清淨也佛性論中約位辨此四德一切功德在第八地無量功德在第九地不思議功德在十地第一清淨功德在佛地故論云一切功德即是第八不動地位無分別無穿漏無中間自然成菩薩聖道恒相應故諸佛如來無境界中一切功德皆得成就二無量功德者是第九善慧地位無數禪定陀羅尼門海能攝無量智所依止故無量功德皆成就三不可思議功德是第十法雲地位一切如來祕密法藏證見明了智慧所依故故不思議皆得成就四究竟清淨者一切惑及一切習氣一切智障已滅盡故由滅盡智彰故究竟清淨功德圓滿成就問何故明此四功德答涅槃與此四功德相攝不相離故故論云對身見眾生說名法身對顛倒眾生說名如來對始行大乘菩薩說名真諦此三後當釋對十地菩薩說名佛有涅槃具四功德獨佛有四功德前約四人具四後獨佛有四今此中但就佛論也問此四功德云何淺深答一切止是該羅之名其義猶通無量是數極過前一切不思議絕於圖度又過無量此三就德門故有勝劣第四就斷門對二乘不淨明佛淨也江南人明佛具有四功德即是四智義初是我生已盡智第二梵行已立智第三所作已辦智第四不受後有智也對上二乘四智故明佛有四智唯有如來得涅槃下第五前結歎如來得涅槃是故羅漢下結二乘不得文處易知言瞻仰者降金剛已還是眾生位如來居宗體極道出三乘十地行外為三乘十地眾生之所瞻仰也言阿羅漢辟支佛觀察解脫者此下明四智不究竟於中且合為二離成四合為二者一明二乘不得四智若知一切苦下明如來得問但應明二乘不得何故明佛得答凡有二義一舉佛得顯其不得二欲標示二乘所入故也前涅槃中初明佛得後辨二乘不得今前明二乘不得後明佛得者互現也言離成四者一顯二乘不得二何以故有二死下釋二乘不得所以三若知一切苦下釋如來得之所以四如來正師子吼我生已盡下釋如來得二乘前明不得後明不得所以如來前明得之所以後明得者皆且互現也前涅槃中前明佛得後明得之所以今四智中前明得之所以後明得者且是互現也二乘涅槃中前明不得所以後明不得方便言得今四智中前明不得後明不得所以且是互現明不得中有二一牒如來昔言從且是如來方便下會佛教意也牒昔言中有二一明二乘四智究竟二從得蘇息處明二乘涅槃究竟阿羅漢辟支佛此是得智人也觀察解脫四智究竟者是四智相無學聖智有為解脫解脫即是四智正體二乘出現有中觀彼解脫生四智究竟之想名觀解脫四智究竟得蘇息處第二得涅槃究竟離分段死故名為蘇六道之中不得往來稱之為息也有人言觀察者依雜心盡無生二智境界在四門盡無生二智開之即成四智境界在四門者通觀四諦為境界故言觀察言盡無生二智境界在四門者開盡無生智成四智如上釋境界在四門者如言苦我已知是盡智不復更知是無生智餘三亦爾故云境界在四門解脫者無學解脫位也以得四智故所以解脫四智究竟也就釋而言二乘四智究竟得到彼岸也有人言此總結奪有餘無餘二果也觀察者即是有餘果解脫者即是無餘果四智者只以有觀察故四智有解脫故便得蘇息蘇息處者灰身滅智永寂之處也且是如來方便者第二會教同上五對故稱為且以方便者對實也實錄不得言得故稱方便望法華即是兩種方便未得四智謂四智皆是三車方便未得究竟蘇息處自謂已得皆是化城方便又初句是法華前二周說後是法華第三周說但彼廣故開三周此略故但云一方便有餘者明義不盡對盡理之說不了義者對於了義也何以故有二種死下上總明二乘不得四智今第二別明不得也又上來明不得四智今釋不得所以就文有二初何以故者問也問意云如來昔說二乘有四智究竟今何故言不究竟有二種死者第二答也答中有二一別釋不得四智所以二阿羅漢辟支佛後身菩薩為無明所覆下通釋不得四智所以且初是明二乘不得四智次明二乘不得四智功德即成四別前辨我生已盡智是方便得有餘下就梵行已立是方便凡夫人下就所作已辦明方便所斷煩惱更不能下就不受後有明方便今前明我生已盡中正以有二種生死者就斷一生死盡權言究竟餘有一生死在故不究竟是故今昔教不相違餘三智且爾我生已盡中前明二死次辨方便初文有三一舉數二列名三分段者謂虛偽眾生下約人顯別有二種死者此舉二數也且有二生但死是可厭之法故偏說耳二死別有義章今略以四門解釋第一釋名門言分段生死者謂色形區別壽期短長也言變易者無復色形區別壽期短長但以心神念念相傳前變後易也如地持云生滅壞苦名變易苦此微細生滅變易通於凡聖次三乘所得法身神化自在能變易故名變易此變易性是死法名變易死此之一義聖有凡無三證得真實法身隱顯自在名為變易變易非死但此變易猶為無常死法所隨名變易死此之一義大有小無今所論者正據第二門說聖人無漏法身為生死不就神道變化為變易以其雖是無漏猶是有為故名變易問云何名生死答初受名生命斷為死諸受根起名生諸受根沒次第不受根起名死後當釋之不思議者三種人雖受彼生不能測度名不思議又三界分段顯然易了變易取其微細改易難可了知名不思議又此生死至佛方盡故不可能測度也第二出體門有人言分段有二種一者繫業分段下二界用五陰為體上界則用四陰為體若不繫業分段用苦樂等受為體變易亦有二種一自報變易用無漏五陰為體若為物變易依身起化用色陰為體此唯據佛一人也有人言變易無色直是心識冥傳念念生滅相續不斷其中無有分限隔絕劫數近遠乃至菩提此生死方盡故但用心法為體第三明因緣門者繫業分段用罪福不動業為因四取為緣不繫分段用微業為因慈悲願等緣自報變易用無漏業為因無明為緣為物變易悲願為因眾生根欲為緣第四大意門者諸法實言亡慮絕未曾生死未嘗涅槃但於顛倒眾生故成生死對彼生死故強名涅槃但虛妄有其重輕虛妄重者說為分段虛妄輕者稱為變易蓋是聖人善巧方便隨虛妄顛倒故立二死之名此知分別空華談道陽炎勿作實二妄解此興皇師大意也何等為三下第二列二死名也分段者謂虛偽眾生第三約人顯別虛偽眾生者以取相為因相心虛妄也又未得無漏實解隨惑受生迴轉五趣或墮或昇無有定實故為虛偽此就凡夫為釋不論聖人以三界本是凡夫惑故也若通取小乘法凡夫人及三果四向乃至二乘未入無餘之前所受報身名虛偽眾生也有人言大乘法中外凡善趣菩薩皆於三界地中妄愛受生故言虛偽若依舊明從凡夫地逕大乘未受初地已來悉受分段死此用法華論意釋攝論及仁王經云若如三藏云十行第六心斷惑與二乘齊未與二乘齊已來並受分段身也不思議變易謂阿羅漢辟支佛者謂二乘入無餘之後未迴小入大之前取此羅漢辟支佛迴小入大二乘有二人一在界內迴小心猶屬分段所攝二界外迴心為變易所攝此二人迴心入大並是大力菩薩大力菩薩且有二種一直往大力二迴小入大名為大力言大力者以不為業繫自在受生故言大力問云何故大力菩薩位耶答有人言所謂種姓菩薩所以然者二障煩惱都未斷除而不為煩惱所牽又於三界受生自在故名大力此師雖云種姓受變易而未判是何種姓有人言地前菩薩能作五生稱為大力地前位通且未分判是地前何位依三藏釋攝大乘及仁王經並云十行菩薩斷惑與二乘齊即十行之人為大力菩薩也此大意同前二師而判位在於十行有人言六地猶屬分段六地終心三界報盡便受變易正取此經證有人言有四種生死一流來生死謂初託空起一念識二分段三中間生死二乘無學四變易七地所受餘習為因不生三界未至法有故中間生死二乘無學三界報盡同生中間聞法華等經轉為菩薩習行滿於七地終心入八地法流乃名變易故以六地分段七地受中間八地受變易有人言不立四種生死但立分段變易二種生死六地為分段七地已去為變易也今謂位義難知憶生罪過不可定判也若依法華論數處分明又明地前是凡夫受分段身捨分段身方入初地則知初地已去是變易生死大力菩薩也言意生身者是初地已上一切菩薩彼人受生無礙自在如心如意名意受生意有三義一遍到二速疾三無礙故云意生身此等皆是變易生死差別也有人言從變易已去無復形方分段直是心識受生故云意生身馥師云變易是借喻之名杳深難測如識代謝故云意生身乃至究竟無上菩提者敘此生死分齊至佛時乃盡耳又此舉不受位處對顯受處位別也二種死中下以無分段生死故言我生已盡此顯二死中但盡分段未盡變易此會釋今昔二教義也得有餘果證故說梵行已立者依涅槃經有二種一所修梵行已畢竟故說已立二又捨學道且名為立今文明梵行已立是證滅智若就有餘無餘論者分段盡處名曰有餘變易盡處說為無餘二乘但得分段盡處名為有餘證如來就此說其梵行已立故是方便也凡夫人天者此明所作已辦是方便涅槃經曰有二一如本所求今日已得說言已辦二修道得果且說已辦所作已辦是修道智道有二種一分段對治二變易對治二乘但修分段對治如來就此說其所作已辦故是方便文中兩句第一對人彰釋方便第二對障顯釋方便凡夫不辦七學未作是對人也凡夫於彼無學聖道未能成辦二乘對彼故說已辦學人亦爾問但云凡夫便足何故復云人天耶答凡夫者內凡夫人也人天者外凡夫也三果四向此為七學人問所作已辦何異答所作已辦差別者如智度論說有其多種今略顯要者斷屬愛煩惱名所作斷屬見煩惱名已辦煖等四心名所作苦法忍等無漏名已辦見諦名所作思惟名已辦心解脫名所作慧解脫名已辦今此二乘上果人所作已辦者應是心解脫名所作慧解脫名已辦也隨言義次第應言凡夫作學人未辦而今此文不然者非凡夫力所能辦故言未辦學人未作者但作學地之行未作無學之行故言未作又若言學人未辦功濫上果所作所以然者如心解脫人望慧解人亦是未辦故也若對凡夫及七種學人說言所作已辦若對諸佛菩薩則所作未辦虛偽煩惱斷故說所作已辦者第二句對障顯也一切煩惱無非虛偽於中分別妄愛受生虛妄中極故偏名虛偽如來以其所修正道能斷如是虛偽煩惱是故說言所作已辦望於無明故是方便又顯虛偽麁煩惱斷未能斷細阿羅漢下此第四明不受後有智以為方便不受後有智是斷集智集有二種一分段因二變易因二乘但斷分段餘因未斷如來偏就斷分段因說不受後有故是方便文中初言所斷煩惱障昔日是方便也非盡已下明今有餘不了之義明今有餘不了義中前略開二門次廣釋之言二門者非盡一切煩惱是第一門謂不斷集體集體即是煩惱體亦盡一切受生者是第二門謂不斷集能謂煩惱招生用又非盡一切煩惱謂無盡智非盡一切受生謂無無生智以此二智為不受後有智體何以故下第二廣釋何以故者問也二乘兩輪惑亡三界生盡今何故言非盡煩惱非盡受生有煩惱下第二解釋釋二章門即二前明非盡一切煩惱又如取下廣明非盡一切受生前明非盡一切煩惱中又二言有煩惱是羅漢辟支所不斷者略明非盡一切煩惱也煩惱有二種下廣明非盡一切煩惱初明有煩惱是煩惱章門從阿羅漢辟支佛所不斷下彰其不盡是不盡章門而云有煩惱羅漢不盡者正取無明住地二乘不能盡煩惱有二種下第二解釋然但應釋無明其二乘不能斷而今釋四住者以舉四住之麁對無明之細故也就文為二前釋煩惱章門次釋不斷章門此中應有五住地義今略以八門釋第一釋名門見一處住地者能生名地令所生成立名住心迷不解名惑八忍七智推求諦理名見緣一理總斷煩惱故名一處故云見一處住地也有人言初一是見諦惑繫在三塗一處具有五見示其尤重以見諦為標餘三住地即是三界思惟受為繫縛故以受為名又解五利煩惱推求名見入見道一處併斷名見一處言住地者本為末依名之為住本能生末目之為地今言四住地唯有二種一見二受合三界見總為一處故云見一處住地以對離愛為三處故云見一處也愛地者欲界地中一切煩惱除無明及見說為欲愛以此地中著外五欲故名欲愛然欲界亦愛自身但著欲情多故偏言之又簡上界所愛色身偏說欲愛也色愛者色界地中一切煩惱除無明見說為色愛以此界中捨外五欲著己色身故名色愛然色界且愛己心以此界中著色情多偏說色愛又簡無色愛著心故徧說色愛有愛者無色界中一切煩惱除無明見說為有愛若就簡下說之應名無色愛若隨所取應名心愛但今為破患故名有愛外道多取無色界中以為涅槃今為破之故名有耳有者謂生死三有之法故名為有又總論五鈍使以愛為主能感欲界果報者名為欲愛以愛為主能感色界果報者名為色愛以愛為主能感無色界果報者名為有愛潤業潤生愛結最強故偏說愛無有明解染污如此目無明第二得名門若依初解見於一理名見一處此從能治得名若依後意五利煩惱名見見道時一切併斷名見一處住地此從能治所治合解名也若四住地為二位謂見與愛離愛為三以見為一故名見一處住地此則當體從處得名餘三住地當體立名後一以過患為目三釋之中以後意為正所以然者今釋四住煩惱且應從惑立名豈得就解及惑合釋也瓔珞經下卷釋五住地眾生識始起一想住於緣順第一義諦起名善背第一義諦起名為惑以此二為住地故名生得善生得惑因此善惑為本起一切善及惑從一切法緣生善惑名作以得善作以得惑作而心非善惑從二緣名故名善惑二心起欲界惑名欲界住地起色界惑名色界住地起心惑名無色住地以此四住地起一切煩惱故為始起四住地其四住前便無法起故故為無始無明住地金剛智知此始起一想有終而不知其始前有法無法生得一住作得三住唯佛知始知終此經文難解今略釋之一切眾生識起一想此是無明住地也住於緣起一念善惡此是見一處住地以初地也一念生得善惡故名見一處住地以其順諦起惡當應見諦斷之故名為見從一念生得起三界惑三界惑即名三住地三界惑從前生得惑起故名為作從四住地更生四住地煩惱亦名為起此以前念四住生後念四住亦得以性成四住起現行四住金剛心但見初起一念識有終滅之義而不知其一念識前為有為無佛則具知始終此與涅槃經同十地菩薩但見其終不見其始諸佛如來具見始終第三明體門八十八使為見一處住地體貪瞋慢無明四使為欲愛住地體愛慢無明三使為色有二住地體若以愛見二法為體者三界見為見一處住地體三界愛為三住地體所以合見而離愛者正欲彰愛過患潤業潤生皆由於愛故今此經正明受生義故廣彰愛也又眾生多起於愛少起於見是故合見而離愛也雖舉愛見為端其中有屬愛屬見煩惱者皆攝入愛見中也無明住地體者謂不了生法二空及如來藏為無明住地體第四地起門有二種一同類分別五住種子能生為地上心所生為起二異類分別四住地中見一處為地三住地從見一處住地起名起故雜心云見諦所斷是一切染污法因又無明住地無始能生是地恒沙煩惱從無明生為起次約麁細分別地起無明是地四住煩惱為起又人言起有四種一性事分別彼事識中取性煩惱名為性或說之為地餘見愛等緣境別生說為事惑通名為起彼取性者馬鳴論中名執取相亦名執相應染餘見愛等馬鳴論中名計名字相尋名計我及生諸結名計名字成實論師大意且同此解以通取相為根本名住地別相煩惱為枝條故名為起二本末分別於前事中十使為地餘纏垢等以之為起三成起分別一切煩惱宿習性成同名地對緣現生斯名為起四前能生後通名為地後起依前同名為起第五相應不相應門者一就作緣念法辨相應不相應不作緣念法不相應即五住種子是也上說心相應故此文云起者剎那心相應無始無明不相應恒沙煩惱是相應二麁細分四住地是相應以其麁故無明不相應以其細故故起信論云麁惑名相應細惑不相應第六依止門見一處住地及有愛住地此二依意識生欲愛依六識生色愛依身眼耳意識生無明不了性空及如來藏依意識生五住種子並依本識生第七門斷惑位門斷惑義別有大章若依三藏十信伏見諦十解斷見諦十解伏思惟十行斷思惟從十行第七心去伏無明及四住習從初地已去斷無明四住習今此大意四住二乘所斷無明佛地斷盡若依前文羅漢辟支及大力菩薩此三人同受變易生死若爾則二乘與初地菩薩同斷四住盡從初地至佛地斷於無明其不盡者地持法華疏中已釋也第八大意門然凡夫隨名著名隨相取相聞說有五住煩惱則言有惑可斷二乘未除唯佛能盡則言有人能斷有五住可斷則成斷見惑斷而證涅槃則成常見法華中以此喻窮子是除糞之人以有惑可斷有人能除故名除糞今大乘學還作此解是大除糞人也金光明云無明體性本自不有妄想因緣和合而有無所有故假名無明是故我說名曰無明無明既爾四住且爾豈可言有五住可斷但今約空謂眾生故強名五住知此五住本來無生故名為斷耳大品云若法先有後無諸佛菩薩則有過罪此經云非壞法滅本性清淨故名為滅須留此門也就釋煩惱又為三一別明四住二心不相應無始已下別彰無明三此四住地力下四住無明相對辨異就釋四住中有三煩惱有二種謂標數也何等為二下第二列名也住地有四種下第三廣釋釋上二門即二一釋住地章門次釋起章門釋住地章門中前列四數此四住地生一切起煩惱者總釋住地之名此之四種性成在已故名為住地者能生現起故說為地今言此四住生一切起煩惱者對所生顯能生為地亦是能生起煩惱為地起煩惱依之得立名住起者剎那心剎那相應次釋起章門也外國稱剎那此云念也王一念緣境煩惱法數隨心而起同時不相離故言剎那相應故馬鳴言心異念異而同知同緣名相應染若非起煩惱心自緣境煩惱不起不與心應彼名愛結為念也有人用成實論釋欲明從地起煩惱轉麁便有識想受行四心之異前後想受同緣一境故言相應此釋意唯是一境識得此境上實法想得境上假名次想後起受領境上好惡次行於境起善惡四心前後緣一境故名相應世尊心不相應無始無明住地下第二辨無明住地也心不相應者簡上剎那心相應無始者簡心剎那剎那起若是起煩惱與心別體共心相應此無明住地即指妄想心體以為無明不別心外有數法共心相應是故說為心不相應故馬鳴言即心不覺常無別異故名相應此無明住地久來性成不同起惑作念現生故言無始無明暗惑之心體無慧明故曰無明為彼恒沙起惑所依名之為住能生恒沙故稱為地有人言心不相應無始無明者無明住地惑即於一切有漏三性心中以三性心皆取相不悟理實悉名無明與心無別體無可說相應故名不相應一切時恒有不同餘煩惱或有或無故說無始良以無明與一切有漏三性心無別體故不可說相應復以義異故三性諸心或有或無無明常有故說無始也體非慧明故名無明在一切心中成就不同現起故名為住以此無明住生一切煩惱故說為地問四住中有住有起無明中何故但說住不說起答以無明住地更無別起故不別說起只以前所列見受等通說為無明所起也有人言此無明是生死本因故云無始是始是以攝論云無始者即是顯因也若有始則無因以有始則有初初則無因以其無始則是有因所以明有因者顯佛法是因緣義有人言無始無明者始背明入暗時煩惱微細唯同是一無明無有四心次第起故言心不相應此師云所以明相應不相應者為欲簡惑麁細惑麁者有四心故相應惑細者無四心故不相應也無始者有二釋一云無明無有始故眾生無頭波若無底二云無明最在初實錄有始但無有一法在此前者故言無始也世尊此四住地力下此第三辨四住與無明優劣為彰二乘有斷不斷所以須辨也又雖舉五住意在無明就中前彰四住之力不及無明後說無明勝過此四住力者總以標舉四住能生現起故名為力一切上煩惱依種者顯其力相此舉所生顯前能生是力義四住所起煩惱麁強名上故云一切上煩惱四住與上煩惱作依作種已起煩惱依之得立故名依也未起煩惱四住能生因之為種以作依作種故稱為力比無明住地下對勝顯劣也世尊如是無明住地下此第二辨無明勝四住如是無明住地者總以標舉也於有愛下對劣顯勝初法次喻後合於有愛數四住地者牒舉前劣有愛是其第四住地前三皆是有愛品數舉後括前名有愛數四住地也無明住地其力最大者辨勝過劣也問云何名算數譬喻答算數者依振旦法從一乃至載數之極也依外國且從一數起十萬為一羅刃十羅刃為一阿知羅刃十阿知羅刃為一居致十居致為一摩陀十摩陀為一阿由陀如是乃百二十轉至阿僧祇名為算數過算數道名算數不能及恒沙微塵是譬喻辭譬如惡魔下第二譬說惡魔喻無明地魔名殺者波旬此云極惡智度論說惡有三種一名惡所謂有惡而加報也二名大惡無事橫加三惡中之惡所謂於有恩處反加毀損今波旬者前世於三寶中殖因得此天報不念報恩返欲加損故名極惡然佛出世都有一百二十部耶正更相影嚮得弘道利人經言住不思議解脫菩薩多作魔王即百二十部中之一部也既言多有必有非菩薩者林公云外國法佛在世及滅後共魔語皆悉咲之為彼卑面此云惡者且惡物此天有六種勝一色勝色中有二一資貌等色彼云槃泥二青等色彼留烏此云󱍟此方色字翻彼二色三力勝四眷屬勝五眾具勝六自在勝應有壽命勝人中千六百年是彼天一日一夜彼三十日以為一月於人中四萬八千年彼十二月以為一歲於人中五十七萬六千年彼天壽命萬六千年於人中則有九百二十一居致居致此方云千萬漢徑常以億字翻之故千萬為一億王民皆爾多減少出問涅槃云兜率中有三事勝謂壽命勝等今兜率天不及他化云何言壽命答此取命能值佛故言勝不云命長勝且可上天壽命不定而兜率壽命定也此魔居在第六天上隣近他化且領於他化而勝他化色力壽命者正報勝也眷屬眾具者依報勝也喻前文中於有愛等其力大也合中云如是無明力者合前惡魔於有愛下合於他化自在勝也恒沙等下顯其力也於恒沙等數上煩惱依者此辨無明能生恒沙力也無明所起眾多喻同恒沙所起增強故名為上且覆於諸佛上法故名為上也恒沙等惑依無明得立故稱為依且令四種煩惱久住者前明四住煩惱但能與四住所起為依為種其義則劣無明住地能生恒沙故能持四住故名為勝總論以四義為勝一為眾惑所依二令見思久住三二乘不能除四唯佛能斷阿羅漢下上廣明煩惱從此下去彰其不盡即是釋不斷章門就文為三初明二乘不斷無明二唯如來下明佛能斷三結無明其力最大但應明二乘不斷今為欲舉佛能顯二乘不斷也又明二乘不斷唯佛能斷者此顯上無明力最大故也後結云如是世尊無明住地其力最大故云大力也問佛是無學之人菩提無學之智云何以無學人秉無學智更斷煩惱耶答佛智斷與不斷自古及今凡有兩釋一云金剛心為無礙斷佛果起證則金剛心斷佛果不斷大品云菩薩在無礙道中行佛在解脫道中行也二云金剛心無礙伏佛果起則斷用此文也今所明者檢眾經論以金剛心斷而此文云佛果斷者諸佛果解脫道起證故名斷耳又無明常相續金剛心斷其前念佛果起鎮惑無處而遮後念種類不生故名為斷又佛性論云二乘住安立諦故不能斷佛住非安立諦故能斷安立是二諦觀無安立諦是中道觀又云安立者名有所得無安立者名無所得故涅槃云有所得者名為二乘無所得者名為菩薩世尊又如取緣下廣明非盡受生即是釋上節二章門就文為二一從又如取緣明受生差別二從無明住地異離四下明斷惑不同前中還三一四住受生二無明受生三四住無明相對辨異與前一切煩惱相似舉麁正顯細者不能斷也又如取緣有漏業因而生三有是第一段前已廣明不盡煩惱今此更明不盡受生是故言又前明惑體今明惑用故言又也又如者是指示之辭指彼分段因之與果是故言如也取者是其愛之別稱愛心取著故名為取助業牽生因之為緣理實諸結皆名為緣愛力增強故偏說也古疏多云取支之取起有漏業如十二緣中取緣有也馥師註且爾斯則通說諸使助業取果非止四取也中論云若取者不取則解脫無有又言取者謂四取欲取戒取見取我語取欲界一切煩惱除戒見名欲取上二界一切煩惱除戒見名我語取三界見名見取三界戒名戒取執受境界名之為取熾然發業亦名又佛性論云取有二一受資糧受取者如因受生愛受資糧者貪此受故取四種資糧四種資糧者即四取也一欲取者貪欲界六塵二見取者於欲界中唯除戒取所餘四見名之為見貪著此見名為見取三戒取者於三界取世間邪正二道為離苦得樂是名為戒貪著此戒故名為戒取四我語取者緣內身故一切內法名為我語貪著內法名我語取言緣內法者色無色界定緣內法成故名我語貪著此定名之為取此四前二屬斷見但執現在謂無未來後二屬常見執有未來故又前二是在家人起後二出家人起又前出家在家鬪諍因後二是在家出家人修行因又前二欲取為所成見取為能成後二我語為能成戒取為所成緣謂緣助業為正主牽生苦樂二受故名有漏業因問何故名有漏業答煩惱是漏善惡之業從於漏生與漏相隨名有漏業問今明四住受生何須論業答由業受生方得為緣是以論云煩惱為緣有漏業為因因緣具足故得受生如是無明住地緣下第二辨無明受生就文為二一彰無明能生變易二此三地下彰彼變易同依無明初中言無明緣者其兩義一潤業牽生緣用此無明瞙潤前生無漏令因牽生果報二發業緣發業有二一前為後緣以前無明覆障真法修起後治故名為緣故地持云以有無明樂求淨法淨法得生故十因中名已有因二同時緣無明住地是妄識心依此心體修起得治如依睡心起夢中解故名為緣無漏業者三乘聖人無漏之解正能感於變易故說為因成論師云有二種潤一膜潤二入體潤入體潤有二說一云其解之體帶無明惑得變易報二云三十心中相似之解及七地之前觀外無漏體帶無明惑得變易之果也問今正明無明受生何須論業答業牽生方得為緣故須辨也問無明為緣斯事不疑既稱無漏云何是感生因也答此無漏是有漏耳但對三界內之有漏故三界外者名無漏耳問云何對界內名為無漏答諸勝鬘師多不尋經首尾好疑此事下文云生死有二種一有為生死二無為生死分段是有為生死變易無為生死變易對界內名無為實是有為今且爾感有為生死業名為有漏對此有漏故感界外生死者為無漏而體實是有漏若體實是有漏此即是入體潤非瞙潤以此釋之映如明鏡問若對界內有漏業詺界外為無漏業者且應對界內四住之暗詺界外之惑名明答通義悉例界外生死果是無為因是無漏緣亦得是明今文分四住受生無明受生是故不得說之為明也佛性論明九種煩惱釋第五無明住地煩惱在羅漢心中為無漏業生家因流有三義一流入三界二退失如退失色界生下界等三流脫功德善根失戒定慧今無三流故名無漏業者作意為義能生四種生死今文但作一變易生死問無漏云何是業答即此無漏作意之義故名為業生羅漢業是變易果生相云何如智度論云有妙淨土出過三界是阿羅漢當生彼中所言三種意生身者如楞伽說一三昧意生身二覺法自性意生身三種類俱生無行作意生身初地至五地禪度增強是故說為三昧意生身六七地知法無性故名覺法自性身八地已上無功用行任運續起名種類俱生無行作身此之三種是其因行用此三種因行隨意受生故皆名意生身今謂文云意生身者非謂三種意為因而受生三種意乃是所生之果此三種果由無明緣無漏業因所生故文云三種意生身生皆由無明又聖諦章云滅意生身陰名為苦滅諦若以意為因受生者意是集諦不得云滅意生身陰苦名苦滅諦有人言三種意生身者三界外阿羅漢辟支佛大力菩薩謂三也此中唯是意念念冥傳相續不斷故名意生身今謂楞伽三種約十地分之乃是明菩薩有此三種生今文乃明羅漢辟支大力菩薩三乘人意生身不應以楞伽為釋後見林公疏同吾此釋此三地彼三種意生身生者第二明彼變易因之與果同依無明就中前辨後結辨中初言此三地者此世間中三乘地謂阿羅漢辟支佛大力菩薩是三乘地故寶性論云此三乘地彼三種者彼三乘變易三種果復言生者總顯上三地及三種身起名之為生有人言上來明別潤謂無明別潤無漏業生三界外從此三地去辨無明通潤三界內外此三地謂分段三界地也彼三種意生身者牒變易三種生也復言生者是分段及無漏業生者謂無漏業能得變易之生簡異昔教無漏不招生故別稱之此二生及無漏業悉依無明故有是遠相由是通潤義也今謂不同此釋如前解也有人言此三地者即是三界也彼三種意生身者如上解謂三界外羅漢辟支大力菩薩此三人以是意生及無漏業生者上三種意生身也依無明住地者明因果皆由無明也有緣非無緣者重顯依之分齊顯無明與彼作緣故有能生非無緣而有也是故三種意生身者此第二自結也是故者能生所生無明故三種意生身及無漏業緣無明住地略不結彼三地也世尊如是有愛住地下第三明四住無明相對辨異為彰二乘有盡故須辨之如是有愛住地數四住地者牒前四住不與無明住地業同對後辨異此乃煩惱作果名之為業非是行業四住之業唯作分段無明之業能作變易故曰不同也上明四住不與無明同今辨離無明不與四住同上明惑不同今明斷惑不同無明四住不同者謂障弊不同治道不同為潤不同麁細不同本末不同一釋云四住未斷則不起無明若起無明則四住已斷又釋云四住惑中帶無明住地分起無明住地異離下上來廣明一切受生差別以下明斷惑不同就文有三一總標離麁細有異二舉佛能盡於細何以故第三問答辨釋二乘但能離麁不能離細無明住地異離四住地者略以標舉無明受生離在如來四住受生離在二乘故云異離即是離無明住地異於離四住故云無明住地異離四住也佛地所斷下第二舉佛能盡顯其異相佛地所斷就位論也對二乘不能斷故佛位能斷菩提智斷就行論之又佛地所斷者明能離位異也佛菩提智明能治智異也實是金剛斷而言佛菩提智斷者毘婆沙第三十六卷明雙道斷惑具有此釋謂忍能斷忍屬於智故言智斷如屬王之人其所作皆言王作今且應爾實是金剛盡故云佛斷何以故者徵前起後何故無明唯是佛斷餘人不斷下對釋之就文有二一顯二乘但能斷麁無漏不盡下第二明不能斷細於中有三一無漏不盡者總顯不斷以二乘無漏不能盡無明故云無漏不盡又解云五住煩惱通名為漏二乘但斷四住之惑謂所無之漏不都盡也林公云二乘無漏猶是無明無漏不盡即無明不盡故云無漏不盡二不得自在已下顯不盡相不得自在力者顯不得無礙道正斷自在力也亦不作證者且不作解脫道證除也有人言由不斷無明故滅道不圓不得自在力者道諦不圓且不作證滅諦不圓也三無漏不盡者即是無明下指出所未斷者體也此中有二句無漏不盡者牒上二乘無漏不能盡也即是無明住地者出所不盡者之體性也世尊阿羅漢下上來別明羅漢辟支不得四智此下總明其不得所以又上來別明羅漢不得四智今明不得四種功德所以然者恐物但言羅漢不得四智得諸功德是故今明非但不得四智亦不得四智之外四種功德故有此章來也就明不得四智功德中有四言其四者一斷過有餘二以不斷下明三事有餘三以成就下知諦有餘四名得少分下得涅槃有餘此四次第者初接上無漏不盡即是無明住地故前明斷過有餘以不斷無明故但得有餘解脫故次明三事有餘以三事有餘但知有餘四諦故明知諦有餘四諦為歸涅槃故明涅槃有餘又四中初一明二乘人有餘過不淨第二不成一切功德第三不成無量功德以不能觀無量諦故第四不成不思議功德不能即寂而常用故具此四義故二乘人不得四智與涅槃中四義相似初中有二一彰二乘及後身菩薩為無明覆故不能證見諸法二不知見下顯不能證見故不能除障羅漢辟支後身菩薩為無明所覆是障也羅漢辟支後身菩薩者舉被覆人也菩薩之人於最後生未成佛前名最後此等皆為無明所覆最後既覆餘不待言也問正應言二乘不得四智為無明覆何故舉菩薩也答舉菩薩顯二乘被覆深重宗師通以變易望分段為最後身馥師且爾此意不局補處為最後身也於彼彼法不知不覺是無治也如來藏中恒沙佛法是彼彼法是無明覆故不知不覺羅漢辟支全不斷故一向不解名為不知後身菩薩雖斷未盡不得同佛圓覺故云不覺以不知見故者以不證見故不能除障亦是無治有障以不知見是無治也不見由是前之不覺所應斷者不斷不究竟者是有障也二乘不知是故不能分斷後身不見顯後身雖斷不盡故不究竟以不斷下第二明三事有餘以不斷故者牒前起後也以不斷故者謂不斷無明名有餘解脫者離四住之因分段之果也非離一切解脫者未離無明之因變易之果故法華云但離虛妄名為解脫其實未得一切解脫也當知法華與勝鬘無異而昔執五時四宗之流謂法華未了斯經了義其言誤矣有餘淨非一切此明法身有餘也二乘所得五分法身名有餘淨未得真如法身非一切清淨問清淨與解脫何異答解脫從離過受名清淨是當體為因故法華論云法身者是自性清淨若三德各分解脫離業障法身離報障故云清淨此如上釋有餘德非一功德此明般若有餘也若福智分別般若非功德若通論之則般若亦是功德慧有斷障照法之功故名為功此功是慧家之德故云功德也二乘但得戒定慧功德名有餘功德第三知諦中牒前三事以起後知有餘苦乃至修有餘道正明二乘知諦有餘但知有量不知無量故曰有餘第四涅槃有餘之中名得少分是小涅槃涅槃云滅但滅分段因果故名少分又少分者三德不備故言少分得身智時未有解時無復身智向涅槃者向大涅槃良以二乘不成此等故四智不究竟若知一切苦下上來第一明小乘不得四智此下明佛得四智就中為二第一前明得之所以由佛成就一切功德故從如來應等正覺師子吼下正明佛得前涅槃中初明如來得般涅槃後明如來得之所以今此前明得之所以後方明得者文互現意又對二乘不得四智所以是故今明佛得四智所以且是鉤鎖相生又上明二乘不得四智所以次明二乘不得四種功德今前明佛得四種功德後明得四智者對二乘不得四種功德即明佛得四種功德此是鉤鎖相生四種功德者翻前二乘四種有餘明佛得四種無餘一明如來知諦無餘二於無常壞世間下明涅槃無餘三無優劣下明三事無餘四若無明地不斷已下明斷過無餘此四無餘次第者諦是根本故前明知諦無餘雖有四體為歸涅槃故次明涅槃無餘舉三事無優劣釋成涅槃故次明三事無餘所以得三事一味者由斷無明故次明斷過無餘又四中初二明佛成就無量世間為物依故第三明成一切功德三事等故第四明佛無過清淨滅無明故具此四義故得四智初諦中知一切苦者分段變易二種因果及對治皆悉知也第二涅槃無餘之中有二一顯自利德二無覆護世間明利他德自德中又二於無常壞世間明其所離得常住涅槃明其所得分段世間名無常壞變易世間名無常病分段以五陰離散為死變易猶有生滅之患為病通稱生死以為世間馥師以苦集是世間苦是無常壞集為無常病此則通論因果亡故得涅槃又釋變易聖人皆有法身死法隨故說為病苦乃形上望下為名若唯望下但是法身不得言病若唯望上一向是死且不得論無病又壞者死也義則重故是分段生死病義則輕如變易生死又病者苦也故變易生死有苦又變易與功德身作病如來於此二種世間斷之畢竟故得涅槃於無覆下是利他德雖住涅槃無緣大悲不捨世間故名化他德答以三德論之於無常壞世間謂斷德常住涅槃謂智德今明恩德就化他德亦二一舉無護無依二為護為依者顯涅槃德作護作依無覆護世間者分段世間也離佛更無餘人覆護無依是變易出世間離佛更無餘人可依以變易人覺生死過求歸依處故就彼人說其無依言為護者如來為彼無覆護世作覆護也言為依者為無依世間作歸依也使外惡不侵為護令物始終憑附為依馥師云以道化物為護以滅化人為依此是對前苦義為死集義為病也第三三事無餘之中初何以故徵前起後何故如來獨得涅槃法無優劣故者第二釋也就文為三初總標無優劣從智慧等故下第二明別釋三事無優劣是故涅槃一味等味下第三結無優劣法無優劣者舉後顯前正以如來三事等成故得涅槃也法無優劣者總明如來三事平等也於一心中隨義互分故無優劣如無累邊名解脫照義邊名波若又復同是究竟窮滿故無優劣如世伊字無優劣故得涅槃答上何以故問佛何故獨得常住涅槃今釋此因以佛得三法無優劣故得涅槃下別顯之智慧等者名般若無優劣解脫等明解脫無優劣清淨等者名法身無優劣三事平等故名為等問何故前明般若次解脫後法身答生死法前煩惱次業後報今對煩惱故前明般若對業故次明解脫對報故後明法身也是故下結也是故涅槃一味等味就總結別是前所說法無優劣三事平等得涅槃故涅槃之法一味等味一味結前法無優劣等味結前三事平等所言味者從喻為名如彼大海雖復廣大同一醎味涅槃如是三德雖廣體同一味是故言味涅槃經文字功德品分四德為八味今對於異故正為一味於三德中對昔涅槃以解脫為要故獨云謂解脫味也又出世法中有三種味一者法味二禪悅味三解脫味今言味者是何等味故下說言謂解脫味此乃是共通名解脫一切諸德出離垢障故名解脫如地論云法身所解脫及般若等通皆名為淨相解脫又有人言法無優劣故得涅槃者道理之中無有下中上三種涅槃之優劣諸佛同涅槃故言法無優劣也智慧等故得涅槃者諸佛同一平等大慧無有聲聞下慧緣覺中慧菩薩上慧也解脫等故明無有三乘優劣解脫一切諸佛同一解脫清淨等故且無三乘優劣清淨一切諸佛同一清淨是故涅槃一味者謂同一涅槃味也等味謂解脫味者如法華云為大眾說甘露淨法其法一味解脫涅槃前釋就三德無優劣故云等後釋無有三乘之優劣故故云無優劣以理言之應如後說世尊若無明住地不斷下第四明斷過無餘前略明三無餘今廣明斷過無餘互其文也又欲廣彰無明過患故廣彰斷過無餘第四斷過無餘之中前反後從初乃至緣無明地反明如來不斷之失世尊於此起煩惱下順明如來斷之為得何故須反為欲舉失彰其得義故如羝羊鬪將前更却二章各兩初章者一明由不斷無明故不得一切佛法二從是故無明住地下顯無明生一切煩惱障一切佛法初又二一略明不斷無明不得三事二廣明不斷無明不得一切佛法初段中若無明地不斷不究竟返明不斷不斷無明地體一向未除名為不斷斷猶未窮名不究竟不得一味等味返明不得三事功德顯果解脫離無明名為明解脫味又對二乘灰斷故以圓覺湛然體無眾累謂明解脫攝論云一味謂一真如來一味就其得解脫明其離又諸佛說法意在解脫故偏明之第二段中初何以故徵前起後何故不斷無明住地即便不得三事功德無明住地不斷已下用後釋前由不斷無明住地故不得恒沙一切佛法是故不得三事功德就文為二一明不斷無明住地故恒沙不斷煩惱多於恒沙邊沙名過恒沙煩惱是虛空法聖所應斷名為斷法問何者是恒沙惑答略明二種一就心麁細分別住性無知是無明地於諸法中緣而不了是恒沙惑二癡妄分別癡暗之心是無明地妄取分別是恒沙惑謂八妄等不斷不究竟義同前解二過恒沙不斷故下明由不斷恒沙惑故不得過恒沙一切佛法佛法多於恒河邊沙名過恒沙應得不得明無始解緣觀相應名之為得謂以實相智觀實相理故言緣觀相應應證不證者明無終證滅緣觀相應目之為證此則內外並冥緣觀俱寂又解不得菩提不證涅槃故言應得不得應證不證又釋應得不得失智應證不證失斷今不以斷德為涅槃為對二乘智斷不具故作此說第二段中前彰無明能生恒沙次明恒沙依於無明前中合有十二句文初句是總餘句是別是故無明積聚生一切修斷煩惱上煩惱者是初總也是故之言承前顯後是前不斷無明住地過恒沙等且不斷故無明住地積聚生於一切煩惱積聚者謂從輕之重品數無極故云積聚所生煩惱應為道治是故名為修斷煩惱一切對治道名修道覆諸德上名上煩惱又起增強且名為上又起自根本之上故名為上彼生心上煩惱是其別也別中前七能覆因上後之四句能覆果上彼生心上煩惱者覆菩提心彼無明地生於菩提心上煩惱於大菩提不知願求是其相也舉此能治之心別所治煩惱故名生心上煩惱言上者顯心所治者是增強煩惱故名為上又通言上者上是諸德之處名也如物在瓶上住上第故名為上有人言心為萬行之體覆行則覆心故云心上煩惱此句是總不只局菩提心也下有六句覆菩提行止是定初觀是慧初故叡師註淨名云止觀定慧之根也禪與正受是定行成也世俗八禪名之為禪合理之靜說為正受雜心云謂滅盡定名正受馥師以四禪為禪無色為正受瑤師以諸禪為禪三三昧為正受一釋云以靜為禪以散為障一釋云以靜知為禪散動無知為障方便與智是慧行成功用之慧名為方便實慧名智菩薩行中略明定慧止觀是定慧之因禪與正受是定果方便與智是慧果二智障者或以無知為障或以偏執為障下覆果中果上是總後三是別得是功德力與無畏是佛智慧又果是涅槃得是菩提力無畏等是菩提別義又菩提涅槃智斷不同力無畏內外有異有人言十住論云菩薩成就堪受等七法以菩提為德七法為果若就小乘八賢聖為得智斷為果此則人法相對故有果得不同此果得等雖不正斷且有證斷之義故舉以別煩惱也又此中直舉能障之惑以彰諸德不即明諸德即斷此惑也於此等行不知修習名為煩惱上來無明能生恒沙次顯恒沙依於無明過恒沙一切皆依無明住地所建立起者以恒沙依無明地得存立也無明望恒沙有三義一者無明生恒沙故是因義二者有四住種子藉無明而生故是緣義三由無明方生恒沙令恒沙迷境障牽生故名建立上來第一反明不斷從世尊已下第二順佛斷斷中對前文還有二一明如來斷無明故恒沙隨斷翻上第二二如是一切上煩惱斷過恒沙等如來得下明由斷恒沙惑故得恒沙佛法翻前第一所以第一翻第二者由上第二無明生一切惑是故今明斷無明故一切惑斷第二翻第一者上明由不斷無明不得一切佛法是故斷無明故得一切佛法初中有三謂法譬合三文各二法中二者一雙牒麁細二明麁依於細前中初言於此起煩惱剎那相應彰恒沙惑麁於無明於此無明起恒沙惑名於此起作念而起名剎那心作念所起與心別體共心相應名剎那相應世尊心不相應無始無明下彰無明地細於恒沙心不相應翻前相應無始翻前剎那心也久來性成非作念起故曰無始無明住地對前於此起煩惱也問前明二種煩惱麁細之相今何故辨答今為欲結如來能斷故復舉也又欲明煩惱若麁若細皆是無明住地所持也世尊若復過於恒沙下第二麁依於細過恒河沙如來菩提智應斷者彼恒沙惑佛應斷也一切皆是無明住地所持立者彰彼恒沙依無明也所持者能生所立者能增長然四住望無明悉是無明家起但就起中復分住地性成在已者名四住地現行於緣說之為起然此四種住地性成者現行緣時且得說四種現起即此恒沙起者性成不行緣時且得說恒沙住地也若此四住起正使者若治斷時無明不必斷論其習氣要斷無明盡習氣方盡如地持說十地斷習氣佛地斷無明又四住望恒沙四住麁恒沙細故四住是界內惑恒沙是界外惑若通論之四住恒沙並是恒沙煩惱何以得知如止上煩惱觀上煩惱等豈當是恒沙煩惱非四住煩惱譬如一切種子下第二譬說亦二一明種子依地二明地壞彼且隨壞所以作二譬者欲顯無明是眾惑根本義以一切惑皆依無明無明若斷一切惑斷如是過恒沙下第三合譬亦二初合種子依地譬若無明下合第二地壞故種子壞也如是一切上煩惱者自上已來明斷無明故一切惑斷今第二斷無明故一切惑斷得恒沙功德翻前第一不斷無明故不得一切佛法上有二一不斷無明故不得三事二不斷無明故不得一切佛法今翻二即二初翻第二斷無明故得恒沙功德次翻第一斷無明故得三事功德所以不次第者由上明斷無明故一切惑斷以一切惑斷故得一切佛法文勢相接故也次翻第一得三事者欲顯三事猶屬恒沙功德所攝故也今前第一明恒沙功德一切知見下第二明得三事一切知見得般若也離一切惡得一切功德法身也法王已下得解脫也法王法主得解脫人於法自在故名法王佛得諸法故名法主而得自在是解脫德於二障中智心無礙名得自在登一切法自在之地是解脫位解脫山頂名自在自上已來明佛得智所以也如來下正明佛得四智詳文鉤鎖相生由屬恒沙德攝若就曲分上明四智所以今正明得四智就文為二前辨後結如來等覺是得智人正師子吼正明得智內德難彰寄言以顯師子吼喻說也所言不怯名師子吼我生已盡法說言也是故下結是佛具前四種功德得四智故正師子吼我生已盡梵行已立等是故世尊結得智人以師子吼結師子吼依於了下結我生等如來四智究竟窮極名為了義於此了義一向記說我生盡等彼二乘人望下言得望上不得名兩向說如來唯有望下說得名一向記說林公云外國或名說或名記此方翻之不悉故記說兩存眾師並云佛得四智中有二一者明佛得四智所以第二正明佛得四智作此判者於文不足若二段皆明四智者於四無餘中但得知諦無餘耳以知四諦故名四智若爾便失三無餘意今詳文大意者以不斷無明故不得一切佛法由斷無明故得一切佛法一切佛法難可具敘上來略明四種無餘乃至最後明得恒沙佛法及四智等也略寄四智一條如上所判文也世尊不受後有智者上來廣明二乘有畏從此下第二會之入大以有畏者終趣無畏就文有二第一牒前二種四智二從彼先所得地不愚法下會小入大牒四智者由佛四智究竟二乘四智不究竟是故會二乘以入佛乘也不受後有智有二者總牒大小二種四智舉後以牒是故偏言不受後有智有二也下別牒之前牒佛智羅漢辟支度生死下牒二乘智牒佛智中前牒三事得智所以一切爾炎無礙慧下正牒智體也得所以中上有四無餘今具牒三事前牒法身次牒般若後牒解脫就法身中初至出世明其位極餘顯德滿三事之中齊有此二位極中無上調御對治勝也佛善調御中極故曰無上降伏四魔離過盡也如來善斷生死因故降煩惱魔亦能滅除生死果故降伏陰魔及以死魔內患既除外無不伏故降天魔智度論云得無生法忍降煩惱魔得法身降伏陰魔得無生法忍及法身降伏死魔得不動三昧降伏天魔如大集經中對四種功德破壞四魔一對四諦智以說若知苦能壞陰魔若斷集壞煩惱魔若為證滅壞死魔若能修道壞天魔二對四法印智以說若能見苦壞陰魔若見無常壞煩惱魔若見無我壞死魔若見涅槃寂滅天魔三對四念處智以說若能觀身壞陰魔若能觀受壞煩惱魔若能觀心壞死魔若能觀法壞天魔四對三空門智及迴向智以說若觀空壞陰魔若觀無相壞煩惱魔若觀無願壞死魔具足三法迴向菩提壞天魔此等悉是隨相別德若實論之一一行通壞四魔今顯如來證窮後際究竟降伏四魔出一切世間位中極也超過分段變易名出一切也下德滿中為一切眾生之所瞻仰應身也證得不思議法身真如身也就波若中於爾炎地無礙自在彰德滿也生智境界名爾炎地如來於此具知名於一切無礙自在於上無作無所得地明位極也佛望上更無所作明其因圓無所得地彰其果極亦可諸佛種智圓備名無所作一切智滿名無所得就解脫中十力勇猛彰德滿也十力堅固魔不能動故得勇猛昇於第一無畏之地明位極也亦可前句明得十力此明無畏上來牒三事明得智所以下牒智體一切爾炎無礙智觀牒上般若般若是智體故復牒之不由他下就前所牒明不受後有不由於他簡大異小小乘四智由他教得如來自證故不受後有智師子吼者正說智體如來得此無礙智時名不受後有說無礙智名不受後有智道理決定名師子吼世尊阿羅漢下次此牒二乘四智於中亦二一明二乘自謂四智究竟世尊阿羅漢辟支佛觀第一下第二自謂涅槃究竟所以明此二者前是智究竟後是斷究竟前是菩提究竟後是涅槃究竟又前是有為功德究竟後是無為功德究竟初文有三一明其所得相二作是念下說其自觀所得究竟三羅漢辟支觀察時下結自謂究竟也羅漢辟支舉得智人度生死畏次第得解脫樂是四智體度生死畏者度分段生死畏也次第得解脫樂者得有為無為解脫樂也觀四諦及九地皆次第斷次第得初果見諦盡二果六品盡三果欲界盡羅漢辟支三界盡因盡果亡是次第得解脫脫生死之苦故得無為之樂作是念下是四智相出觀有中緣己所得生究竟想故言作是念我離生死不受生死離生死現除苦因不受生死當無苦果又離生死現滅諸苦不受生死當苦永息又我離生死怖不受生死苦猶是得解脫樂但前就得說明得解脫樂今就離過說故云不受苦世尊阿羅漢觀察時第三文也詺向作念為觀察時為此觀時生得智想是故名為得不受後有智觀第一蘇息處有人言此是牒大小兩涅槃觀第一處涅槃者牒上如來所得涅槃勝鬘觀佛所得涅槃故名為觀如來所得蘇息中極名第一也涅槃地者出其息處有人言還是二乘自知變易外有圓極第一涅槃今謂不然上來明二乘自謂四智究竟今明二乘自謂涅槃究竟故云第一蘇息處涅槃地彼前所得地者有人言上第一蘇息是大乘涅槃今牒小乘涅槃今謂不然上明小乘自謂涅槃究竟今牒彼小乘涅槃不究竟欲明會入究竟就文為四一牒不究竟會入究竟二何以故下問答辨釋三是故三乘即一乘者結也四得阿耨菩提下就所會入一乘普攝眾德即顯所入一乘是究竟也彼前所得地者有人言二乘所得涅槃對後際大涅槃故名為前有人言彼前所得地者謂乾慧地性地內凡之始五根成立便自知還原必應作佛名不愚於法然因時本自知非至果始自知但厭苦情深且取小果耳有人言猶是牒前句故稱為前今謂不然二乘自謂四智究竟涅槃滿足此是愚法之時後值善友聞說一乘得不愚法愚在不愚之前故名彼前得地也不愚於法者舉所會人聲聞有二一愚法人二不愚法人現在時中種性聲聞執小迷大名為愚法退菩提心聲聞知小解大名不愚法問愚法之人何時得不愚耶答愚法之人未來無餘涅槃之後心想生時值佛聞說法華方得不愚於法故法華化城品云我滅度後復有弟子不聞是經自於所得生滅度想我於餘國作佛為說是經得入佛慧不愚法者不愚迷大乘究竟法也問前云謂四智究竟後云不愚於法自知不究竟為是一人為是二人答猶是一人初自謂究竟名為愚法後聞一乘經迴小入大自知不究竟名不愚法今明本乘聲聞退菩提心聲聞並是愚法所以然者夫自知作佛必不證羅漢若證羅漢則自謂究竟不知作佛二種聲聞並證羅漢自謂究竟悉是愚法此之二人若聞一乘經迴小入大自知作佛皆是不愚法於二人中根性無量或利或鈍入大早晚若迴小入大並是不愚法人問二人何異答本乘聲聞昔不聞大乘未發菩提心無一乘種子入無餘後值佛聞經方乃發菩提心退菩提心聲聞昔曾聞一乘發菩提心有一乘種子但中途退大乘取小現在聞一乘經續發菩提心自知作佛故二人為異問此之二人藉二種他一者人他謂佛菩提二者法他謂一乘何故言不由於他自知作佛答實由二種之他但今言自知者若明由他方知作佛者則作佛義不分明今欲明了了自知作佛是故說不由他後當廣說問何故明二乘之人了了自知作佛答欲明無二有一故也所以然者非但佛說道理有一無二亦二乘之人自知有一無二具斯二義故有一無二義成所以會入義顯也亦自知有餘者非直不愚大乘是究竟法亦知自分有餘非究竟故必當趣菩提者既知自分非究竟大乘是究竟故必當捨不究竟入於究竟何以故下第二問答辨釋何以故者問也二乘與佛乘異何由能得無上菩提下對釋之彰彼二乘同入大乘故得菩提依法華論三乘人法身無異是故三乘同入一乘又說一為三故三是一也問大乘一乘云何同異答有人言大乘通因果一乘唯是果今明此中是異名或名大乘或名一乘但顯所入一乘是佛乘故是究竟是故三乘即是一乘者第三結是二乘入一乘故三乘即是一乘也問何故或言二乘入一乘或言三乘入一乘答若言二乘入一乘者唯會別二乘以歸一故但說二乘入一也若言三乘入一乘者有多意一者非直會別二歸一亦會權大以入實故具說三以入一也二者然但會二而言三者但二是三中之數故通以舉言三而實二也此如法華疏說又如四卷楞伽說三乘亦非乘一乘亦非乘最上摩訶衍是名為大乘彼說會二歸一及會權大以入實故說三乘亦非乘并復會實因以入果故言一乘亦非乘言非乘者非究竟果乘也摩訶衍名大乘名究竟果大乘也又一就理釋之三乘一衍並非真乘非三非一中道之法始是大乘此如法華方便品同異門中說得一乘者第四明一乘並攝眾德顯所入者是究竟就文有三初以一乘即攝眾德二得究竟法身即一乘下以眾德即一乘三究竟無邊不斷下顯究竟一乘德無不含體是常住一乘即眾德中初以一乘即菩提次菩提即涅槃後以涅槃即法身所以但明三法者以三法即三德菩提即般若涅槃即解脫後明法身三法並即者對二乘三法異體二乘般若法身是有為涅槃是無為是故今明三法同體皆是無為又菩提與涅槃異者菩提為智涅槃是斷菩提為果涅槃為果果又涅槃云生因所生名曰菩提了因所顯名曰涅槃此明菩提為生因所生名為始有是方便淨涅槃為了因所了名為本有是性淨又同體義分一切諸德圓通無礙悉名菩提寂滅無為通稱涅槃得究竟法身第二眾德即一乘亦開三別初法身即一乘二如來即法身三復宗還明法身即一乘初句如文無異如來者第二句無異如來明法身不異如來也無異法身明如來不異法身如來即法身結成無異問何故明人法不異答人聞乘是所乘之法如來是能乘之人謂人法異是故今明人法不二又歎一乘無義不攝非但攝法亦攝於人又上來明三法相即未明人法相即是故今明人法即也得究竟法身者第三還復宗結法身即一乘也江南莊嚴旻師用因為一乘今不得釋此文竺道生以果為一乘而未見此經玄與經合也究竟一乘即是無邊不斷者第三上來雖明人法相即然眾德不可具舉故總結之一乘德無不攝稱曰無邊體是常住目為不斷馥師以果為一乘云法身常住故云無邊不斷有人言以因為乘總萬行故曰無邊相續成佛故云不斷又曠該五乘故曰無邊傳化無盡是不斷義今如前釋自上已來廣釋羅漢有異義竟從世尊如來無限齊時住下第二廣釋有歸所以須廣釋凡有四義一者前明能歸未顯所歸故須辨之二者前說歸佛未說法僧故須辨之三者說權歸未曾顯實故須辨之四者昔說別歸未說一體故須辨之問上明二乘有怖無四智今明二乘無究竟歸須歸依佛此二何異答略有三種義異一自他異二乘無四智佛有四智此論自德三歸論化他德二乘猶須歸他不能為他作歸佛則為他作歸不須歸他二人法異四智中但就人明二乘人四智非究竟佛究竟三歸中明二乘法僧非究竟一乘法僧是究竟三者有無異會二乘歸一乘無復二乘會別體歸入一體歸猶有三歸問何故非類答三歸是佛始終教門昔為翻邪三明別體正三今對別體三故明一體三故始終皆明有三歸也三乘義則不爾昔為眾生未堪受一故於一說三以三乘調柔其心竟堪受於一是故會三同歸於一則無復三乘故與此非類問何故始終並說三歸答昔說三歸凡有三義一為翻邪三明正三但邪三有二種一者事天有邪三如以自在天等為佛所說教為法行法人為僧二者事人邪三如迦毘羅等為佛僧佉經等為法行此法者為僧為翻此三邪故以如來為佛所說經為法行法者為僧二者治病說三眾生有煩惱病以佛為良醫法為妙藥僧為看病人具此三種煩惱病差為此義故所以說三三者為免三怖如鹿為獵師所逐得三跳故則便免怖眾生為生死魔所逐歸依三寶得免生死怖今說一體三者明昔三歸異體是無常法無常法故非究竟如涅槃云如汝父母各各異故故是無常今明一體三即是常住以常住故即是究竟故明一體也二者此經意昔日以羅漢為僧寶為他作歸依處今明羅漢猶自有怖須歸依他不能為他作究竟歸唯佛究竟不依於他為他作依小乘法義亦爾非究竟若究竟之法則堪為物歸也是故今教亦明三歸問對昔別體歸明今一體亦得道對昔邪三別體明今正三一體不答亦遠有此義但昔別體之三已破邪三今一體三復破昔別體三故義不同也問外道執別體邪三以正三治之亦得言外道自有一體三今以一體正三治之以不答未見外道執設有治亦無妨問今明常住一體三歸為永廢別體三歸為二種合用答實中具權實一體則是實歸別體此是權歸須具識之當時而用權歸之中但有權歸無有實歸一乘三乘義亦類之昔三乘則無一乘之體今一乘之體具有三乘之用用識三體方識一乘此義不盡者法華疏已說前會四智中有二一明會入二明會入所以今亦二一正明會入二何以故下明會入所以就初文又二第一佛依是究竟二從法者是說一乘道下顯法僧二歸有究竟非究竟若即佛果辨二歸便是究竟不即佛果辨二歸不究竟今汎舉三歸有究竟不究竟者只欲顯二乘人是不究竟僧歸以不究竟故歸依如來趣入究竟遠釋成前阿羅漢歸依佛也前明佛歸文別有三一明歸德二無限悲無限安下寄說顯德故下第三結德屬人初中四句初兩自德後二化他就自德中如來無有限齊時住明時有二種一有限時日月歲等二無限時猶如虛空佛果常住出過時分也故說如來無限時住如來等覺後際等住者明證涅槃常住義也涅槃後際是所得彼是法常如來等之故曰常住又言等者諸佛道同故名為等住今謂生死有三際謂前際中際後際生死後際既無邊如來與後際等住亦無邊故言後際等住問何故明此二住答前明法身常住後明應身常住應身常住者常化眾生無休息時故名常住後釋為佛性論云世間有得四神足者尚能住四十小劫何況如來為大神足師而當不能久住化物又云眾生無盡故化身常化物無盡問若以二住明二身住則法身是自德應身是化他復何得言初二句是自德後二是化他答前雖明二身住未明利益故說為自德後兩明利益故說為化他如來無限齊大悲下第二化他德無限大悲是化他心無限安慰是化他行亦可得前句是大悲無量無限安慰是慈無量心之與行慈之與悲不簡彼此有緣普益又無緣慈悲等眾生界等故稱無限無限大悲下第二寄說顯德就文為二前就化他德寄說以顯承言便故後就自德寄說以顯就化他德中無限大悲牒上初句無限安慰牒上後句作是說者是名善說言稱佛德名善說也又舉說者是善顯所說得是實非虛也若復說言下第二明自德若無盡法牒上文中無限時住常住法者牒前文中後際等住此當相顯德一切世間之所歸者佛具前德為世歸趣亦名善說顯於自德義善同前故言是名善說是故下第三結德屬人但就自德結以屬人不結化他德屬人也是故者是佛具前無盡常住二種功德為一切世間之所歸故也於未度世間無依世間為作歸依分段世間名為未度變易世間名為無依與後際下正明如來與作歸依與後際等者盡未來際為物作歸依也無盡歸者猶是前無盡法常住歸依者猶是常住法也問無盡歸依常住歸依此二何異答無盡者據應身以眾生無盡故佛出世無盡為物作歸依也常住歸依者據法身也法身常住是為真歸以具應二歸者謂是如來等正覺也法者即是說一乘道此下第二次明法僧二歸有權有實初明權歸謂不究竟從歸依第一義是歸伏如來下第二明實歸究竟也就不究竟中有二一當相以顯二歸非究竟從若有眾生如來調伏下約能歸顯所歸非究竟前當相中有三一舉宗辨非究竟二何故下問答解釋是故二歸下第三結辨宗中有二一出法僧別二此歸依下通辨二歸非究竟問此中為明二乘所歸趣處但應論實何須辨權答有三義一舉權顯實二欲令人捨權歸實三欲彰彼權歸不真終須通實問何故法僧歸中舉權顯實佛不如是唯彰實乎答理應義齊但今為明佛中權者即是實佛大悲之用不須破之故不別論佛權義也法僧二歸通真及偽偽妄須捨所以論之初言法者有人言標舉權法即是說一乘道略示其相此言不足若具足應言說一乘為三乘法如上文言說大乘戒為毘尼等其義相似亦可此言舉實顯權真實之法說一乘道則知三乘是權也今謂此二解悉非今言法者牒昔教法也近取則三乘法遠取五乘法即是說一乘道者一乘謂佛果也五乘三乘之法是佛果之因故名為道即是法華中種種譬喻種種說法是法智為一佛乘故是以一切諸法為一乘家道也僧者是三乘眾者僧者標總權僧是三乘眾略示其相問聲聞緣覺可是權僧何者是大乘中權僧答如三藏中所辨菩薩三僧祇但修有漏六度成佛者是也又若望一體歸大乘菩薩未與佛一體故亦非究竟問僧既言三乘眾法何故不言三乘法法既言一乘道僧亦應言一乘僧答亦得如此但互文顯意也但法據修會故說一乘道僧約未會故說三乘眾此會未會亦是互說也此二歸依非究竟者略明不真非是真歸故非究竟但是權歸故名少分此就權實義門釋也又此二未成果德故非究竟但是因位目為少分何以故下此是解釋何以故者問也今言乖昔是故致問說一乘道法此答釋也明法權中一乘道得究竟身於上更無一乘法事一乘因道得果德究竟法身舉所得身是究竟果故知能得之因非究竟也於上更無說一乘法者於究竟法身上也故顯法身可得是究竟即顯於說一乘道上更說得究竟法身故知一乘道非究竟三乘眾者牒前權僧下辨其相言有恐怖明惡未盡歸如來等明善未滿亦可怖者對治未成歸如來等彰果未盡求出修學向三菩提者釋上有恐歸依如來以求出恐怖故修學大乘善法謂發菩提心行菩薩行故趣向無上菩提是故下第三結是前二歸非真實故非究竟歸是有限依有限由是前之少分歸耳又二乘人不能常住不能無限為物作歸故名有限若有眾生下上來第一當相顯二歸依非究竟今第二約能歸顯所歸非究竟就文亦三一明能歸二明歸依法僧者辨所歸三是二歸依下牒所歸彰未即佛果故顯非究竟二歸也若有眾生者汎舉能歸之人也如來調伏歸依如來者釋歸法僧所以也由如來調伏歸依如來是故歸依法僧也所言調伏者佛未出世眾生歸依外道及以天神佛降伏故得翻邪入正故名調伏得法津澤生信樂心者由如來調伏歸依如來故得法津生樂心也此即是能歸之心歸依法僧者以生信樂心故歸依法僧即是所歸依是所歸依是二歸依者重牒歸依僧也非此二歸依是歸依如來者明此二歸依非即佛果顯非究竟也問何故舉能歸顯所歸答欲顯二乘人隨分得是歸依也歸依第一義者是歸依如來者上來第一明不究竟歸依今第二明究竟歸依就文亦二一舉二歸即佛果二何以故下問答解釋就前又二一略辨二此二歸依第一義下重辨言歸依第一義者此言不足若具應言法僧二歸依是第一義也言第一義者非是空理名第一義乃詺果德為第一義此文意正欲顯法僧二歸是果德第一義歸依此第一義即是歸依如來也此二歸依第一義是究竟歸依如來者重論前也顯此法僧二歸是果德第一義即是究竟歸依如來何以故下何以二歸即佛歸故對問辨釋中初相望顯無異後正出即一簡除相似無異如來者法僧不異如來無異二歸依如來即三歸依者正明即一也問但應言如來即二歸依云何乃言即三歸依答據如來德體以辨故言即三如來舉體覺義為佛舉體軌義為法舉體和義為僧又解二歸乃是三中之二故通舉言三如涅槃經言世第一法緣於四諦然實但緣一諦就通以舉故言緣四此亦如是此中舉佛歸者正欲辨即佛法僧是究竟何以故說一乘道此文來意有遠有近遠生者從上羅漢有歸怖大段第二會彼小果以入一乘訖何以故下第三釋會所以何故問也三乘皆是如來所說何故上來會二入一下釋會意明一乘道是佛實說餘二方便非實說故會入一於中初明一乘是實若如來下第二明二是權即是大下第三會權入實明一實中說一乘道如來無畏師子吼者依實而說內心不怯故名無畏所言決定名師子吼明二權中若隨彼欲而方便者佛隨小欲方便為說二乘法也下會入中即大無二攝權入實二乘入一釋無所以以入一是故言無也一乘即是第一義乘辨定所以前入是其第一義乘也又此即是法華中三輪之義從初至師子吼是根本法輪若如來隨彼下是支末法輪即是大乘下是攝末歸本法輪也又此文近生者上明三歸究竟非究竟何以故下問解釋問意云何如來昔說三歸非究竟今說一體歸是究竟也解釋亦明三輪初辨一體歸是根本歸隨彼所欲支末歸依即是大乘攝末歸本歸依無如來出世但為明根本歸依為物不堪故方便說支末歸依調柔心竟然後方說攝末歸本歸依又初為直往菩薩說次為二乘後為迴小入大菩薩說也世尊聲聞緣覺下此是第六說無邊聖諦章略作八門釋之也一來意門上說法中有二第一明一乘行從此已去說一乘理行所以得成要由於理故次行明理行中有二攝受明廣大出生一乘明無二收入如上所明前五章人無異釋今就境中有八章經但古今南北解釋不同或依章名次判文處此則得於大章而失鉤鎖相生之意或但直明鉤鎖相生而失大章之智今具兩用方得釋文上明說行有出生收入開之為二今明乘理亦分為二初四章經總明有量無量顯無量是究竟有量非究竟一諦一依已下重就無量諦中分別取捨前三諦是虛妄非究竟一苦滅諦是真實為究竟此皆大判為言也就前四章即為四別今前序其來意初舉無邊聖諦者通而言之從經初五章始歎佛發心終一乘之果並是明大乘行行不孤生起必託境故今明無邊聖諦出行境也就別而言舉無邊聖諦有量無量有量之諦非究竟諦無量之諦為究竟諦以顯一乘二乘究竟非究竟義一乘依無量諦起故是究竟二乘依有量諦起故非究竟是以次明一乘以明無量諦也又此欲說佛法大事佛法大事所謂四諦如來出世初轉四諦法輪小乘之人執為究竟今欲破之明昔說四諦此是不了義說無量四諦是了義說令彼小乘識無量諦更知苦斷集證滅修道得成佛也從一乘章至此凡奪四種四法初明佛有四種功德故有涅槃二乘無四種功德故無涅槃次明二乘無四智佛有四智次明二乘無四無餘佛有四無餘今明二乘無四諦佛有四諦又一乘是佛果德四諦是佛所證前已明果今次辨證故有此章來也又一乘依如來藏要由見佛性故得成一乘如來藏由四諦而顯故須明諦也第二釋名門今前釋四諦名餘三名後當解此章名為說無邊聖諦無分別中善巧分別故名為說苦集滅道審實不虛故名為諦又能生不顛倒實解故名為諦聖謂諸佛就聖辨諦故云聖諦又此諦能生無漏聖解目之為聖故云聖諦有量之諦名曰有邊無量之諦名曰無邊故云無邊聖諦第三名義門者苦者逼惱為義經云逼迫相集者招集牽後義經云能生長相滅者離有為相續義亦是已有還無經云寂滅相道者能除義除謂除障經云除障又能通義通至於滅經云大乘相第四出體門二種生生果為苦諦體一切煩惱漏無漏業為集諦體五住惑無為滅諦體常無常戒定慧為道諦體第五約人門經云凡夫有苦無諦苦集二種凡夫有之然不能解是故無諦寂滅無為或有或無凡夫之人斷惑則有不斷惑則無道諦一向無聲聞有苦有諦而無真實有有量之苦故云有苦了達有量是故有諦未有大乘正觀故無真實經言菩薩有苦有實有諦凡夫有一謂有苦也聲聞有二有苦有諦菩薩有三有苦有諦有實經又言菩薩之人解苦無苦而有真實此據佛地諸菩薩也問何位菩薩具有三耶答三藏言從十解至十行菩薩與聲聞大同十迴已上乃至諸佛具三義也第六漸頓門若依雜心及此經二乘漸漸見諦初見苦乃至後見道若依成實見道前漸見四諦見道已去頓見四諦有人言十解菩薩與此經同明漸見義十行已去與成實同至經文當更釋也第七料簡門問四諦中道與菩提道何異答莫問大小乘四諦中道名為因道即是無常故云集諦為因苦諦為果道諦為因滅諦為果無上菩提謂果道也即是常住問大品云菩提即是道道即是菩提此明何義答菩提者即是無上菩提果也道者謂因道也此欲明因果不二所以言即但名字之中菩提據外國音道就此間說前無漏業因無明為緣生三種意生身此則無漏屬集諦今復用何為道諦耶答三乘無漏凡有二義一為無明潤牽生之義名之為集即無漏有進趣斷惑之功說之為道第八大意門華嚴經云法界非有量亦復非無量牟尼悉超越有量及無量此意明約虛妄重輕故分量與無量虛妄重者名為有量苦集離重虛妄名有量滅道虛妄輕者名無量苦集離輕虛妄名無量滅道然虛妄本自不生今則無滅不生故未曾苦集不滅故何有滅道故非苦非集非滅非道豈是量無量耶須深得此意若定作量無量解則成有所得不識經之旨趣也就文為二初一章明二乘依有量諦若無智無聖無諦佛依無量諦故有此三法次三章於無量中說如來藏法身空義隱覆故無量甚深即顯有量諦不說此三法故有量非甚深始終論之有量無六法故佛依無量諦故究竟二乘依有量故不究竟此章名無邊聖諦宜依章名以開文又為二前明有聖無聖次明有諦無諦初又二初明有聖法無聖法次明有聖人無聖人如涅槃云以何義故名聖人耶有聖法故有聖戒故有聖定故有聖慧故常觀諸法性空寂故以是義故諸佛菩薩為聖人也是故前論聖法次明聖人聖法乃多今正論慧慧中四對明量無量智異初一對顯諦有漸至非漸至第二金剛喻下一對顯第一非第一三以無二聖諦智下一對明思識不思議四若壞一切煩惱藏下一對顯究竟不究竟初對中前明觀有量諦智漸至後明觀無量無漸至問此中約如來智以明無邊諦何須說彼二乘智耶答凡有三義一舉小以顯於大二欲簡小取於大故三欲令小入於大故問四對中何故初明漸至非漸至耶答漸至無漸至即是漸見四諦頓見四諦二乘人漸見四諦大乘頓見四諦今欲明大小二種見諦不同是故今初論有漸至無漸至義前有四句一初觀聖諦者明二乘中聲聞緣覺初觀聖諦總以標舉對後如來無作諦觀說彼為初故經云聲聞見諦之始佛見諦之終也問緣覺觀十二緣今此何故說言觀諦答緣覺所觀因緣是苦集攝故名觀諦又復緣覺就十二緣作四十四智觀此亦是四諦觀故四十四者十二因緣次第相生有十一對一一對中名觀四諦名四十四也又須解小乘法中明悟道義雖言為聲聞說四諦為緣覺說十二因緣為菩薩說六度此教有三耳若入道斷惑終觀四諦若不觀四諦無斷惑法今據此義故聲聞緣覺同觀四諦也故智度論云菩薩若證四諦成辟支佛二以一智斷諸住地者明二乘人單用初一有作諦智斷四住地不用無作斷無明地故名一智一智者靈味寺諒法師及馥師悉云以一平等智斷四住地今不用如向釋也第三以一智四者明二乘人單就初一有作智中約境歷分故成四智名一智四也從斷下別列也斷者斷集知者知苦功德者修道作證者證滅餘經論中前果後因今依順觀所以前因後果此則四智漸至有人言以一智者上直言以一智斷諸住地猶未識是何智為用有智斷惑為用空智斷惑是故釋云非用有智斷正用一空平等智斷故云一智也四斷智者四住地煩惱斷也智乃非斷以智斷煩惱故說斷知此因智得斷果中說因故名斷智如毘曇說九斷知婆沙亦云斷知阿含亦云斷知故名善逝此皆以惑斷因智而得故云斷知也功德作證者煩惱斷處無為功德也聲聞證此無為功德為果也善知此四法義者此第四顯善知有量四諦義上一智四明四智漸至今明四緣漸至無量中既言無漸至故知有量有漸至有人言亦善知此四法義者出空觀緣四諦差別分明故言善知四法義也當在無生空平等理觀時不見四諦苦集之異若得四諦空解者識有中便分明故云亦善知此法也顯無漸至中有二一辨上上智無漸至二從如是出世間上上智此明無漸至者是上上智如此翻覆相成說也無有出世間上上智四智漸至四緣漸至者對二乘人觀有作聖諦有四智漸至及四緣漸至是故今明出世間上上智無有四智漸至及四緣言此對有明無也而言上上智者二乘觀有作諦之智對凡名上對觀有作之上明觀無作是上上智又菩薩智慧是出世佛智過彼名上上智如涅槃經言上智觀故得菩薩菩提上上智觀故得佛菩提故名上上也正對二乘也無有出世間上上智此明上上智無漸至義無漸至者明佛果起時無有前得苦智不得餘三故言無出世間上上智四智漸至也及四緣漸至者一切境界於佛心內顯現故言無四緣漸至也以佛頓得四智頓見四境故也無漸至法者總結一切諸佛同無漸至法如是出世間上上智者此出無漸至智斷也有人言有二種四諦解也其止得一種是得智之漸故云四智漸至境是發智之緣其止得一智之境故亦云漸至若金剛行滿照八諦佛心頓了為無漸至乃是出世上上智也今不用此釋但二乘漸見四諦佛頓見也有人言小乘宗有二一次第見諦二一時見諦次第見諦則有四諦漸至及四緣漸至故有漸至法一時見諦無四智漸至及四緣漸至無漸至法今勝鬘評量道理無漸至不用有漸至即是對有漸至明無漸至故言無有出世間上上智四智漸至及四緣漸至無漸至家凡有二種見諦道前次第見諦故有漸至見諦已去空平等頓見四諦無有漸至見諦道前從四念處至世第一法名之為上見諦已去過於彼上故云上上今撿佛性論聲聞有二種一利根人於一念中等觀四諦八十八惑一時俱斷皆名為見諦若鈍根人次第觀即初念見苦不見餘三諦但苦下四諦名為見諦今明前解以聲聞為漸見佛為頓見以聲聞多漸見諦也第二對中前明佛智是第一義却明二乘非第一義有人言金剛心惑盡照圓名金剛能斷如說得佛時猶有首楞嚴定及金剛定故說金剛心為金剛也今明佛智是常不為生滅所壞類同金剛堅固不為物壞故云金剛喻者又金剛無惑不摧如云無明住地佛菩提智斷又徹窮際本非際不停佛智亦然徹窮無作諦理非住有作四諦而停也能滅無明見第一義故名第一義智非聲聞緣覺者此明二乘無第一義智初非之一字對上是起上明金剛喻者是第一義智今對彼是故明二乘非也須長牽非字向下謂非聲聞緣覺不斷無明初聖諦智是第一義諦智也聲聞緣覺不斷無明住地此句明二乘不斷無明謂斷惑不盡初聖諦智此明二乘初觀有作聖諦謂見理未周是第一義諦智者結非也不用二乘斷惑不盡見理未周之智為第一義諦智也世尊以無二聖諦智斷諸住地此第三對承言便故前明二乘斷障不窮是可思議第二明佛斷盡是不可思議明二乘中以無二聖諦智斷諸住地者二乘但得一有作智斷四住地不得第二無作智故不滅無明有人言二乘無有作及無作二聖智斷五住煩惱故無第一義智諸住地者總五住地故言諸也有人言此語承前文前云二乘既非第一義智今何者是第一義諦智是故言以無二聖諦智斷諸地無二者是一實智故能斷五住惑惑盡故言以無二聖諦智斷諸住地也有人言以之言用謂用無作智觀理盡以境非二故言無二也後之二解語雖小異無二之言同約佛智也世尊如來應等正覺若依前門無二聖諦辨二乘不盡今明佛盡如來等覺舉能斷之人非聲聞下明能斷智就此智中言非聲聞緣覺境界者對劣顯勝不思議空智正明智體斷一切下明能盡障五住皆滅名斷一切問何故言不思議空智耶答佛乃雙照有無然斷煩惱要是實相之智然實相實非空有但對有故名之為空問但應言空智何故言不思議馥師云佛智能照空照有而非空非有故名不思議空智得此空智故一切惑斷龍樹云空有三一外道邪見空二者但空謂二乘空智三者無所得空智謂菩薩空智也今是無所得空智非二乘所知故言不思議問何故言煩惱藏答四住及無明攝一切煩惱皆在其內故名為藏又此惑能藏如來法身故名為藏世尊若壞一切煩惱藏此第四對承前便故前明如來果德究竟後明二乘果德不究竟明佛智中壞一切煩惱者牒前起後究竟智者正明其相是名第一舉境以結初聖諦智下第二明二乘果不究竟初聖諦智牒二乘智非究竟者正辨其相向菩提者顯不究竟義世尊聖義下自上已來第一明有聖法無聖法此下第二明有聖人無聖人上二乘無聖法佛有聖法今亦應明二乘非聖人佛是聖人而文但明二乘無即顯佛是有故不別明佛是聖人就文有二一明實無二辨權有初言聖義者總以標舉窮極大聖義也即是明佛有聖義也聖者正也以理正物名為聖義如涅槃云二乘之人名邪曲見故非正義又法華云二乘之人眇目矬陋亦非正也二者法性為正窮體法性故名為聖三者聖以對凡為義二乘苦法忍時以斷凡法凡法未盡則聖義不顯佛則五住頓盡二死皆亡始絕凡夫法聖義方滿故稱為聖大聖不在二乘是故言非也聲聞緣覺成就有量少分功德名為聖者第二明權有此文釋疑故來二乘若非是正昔何故說名為聖耶是故釋云二乘但有少分功德故昔說為聖耳有量功德者有三界內治道斷四住煩惱盡所得無為名有量功德有量以對聖無量少分以對多分若望法華五百由旬但度三百未度二百故言有量有量正約無為功德少分約有為功德也聖諦者自上來明聖義竟此第二次論於諦就文為二第一明二乘無諦第二明佛有諦言聖諦者謂無作諦也言非聲聞緣覺諦者境非彼法也亦非聲聞緣覺功德者能觀之智非彼德也又解諦者通四諦也亦非聲聞緣覺功德者偏奪其道滅二諦謂聖道不足無為不滿也有人言聖諦者非聲聞緣覺諦偏奪苦集也諦名雖通四下次明功德別其滅道故此偏其集苦苦集相生起因緣之原此理幽玄非二乘所了諦名雖同前理亦從智為體稱二乘智淺不能窮理故云非其諦也第二句云亦非聲聞緣覺功德者是奪其滅道四卷毘曇云建立功德惡次第見真諦長行釋云惡是苦集功德是滅道今言非其功德是奪滅道夫修道證滅是修功所得二乘不盡其理故復奪之世尊此諦下上奪二乘諦今明諦唯屬佛經文應具明二句一者對前二乘非聖唯佛是聖二者對前二乘非諦唯佛是諦今以文中略無初句但明諦是如來就文有三一明如來有諦二歎諦甚深三出諦名義初文又三此諦謂無作四諦也第二如來初覺智者明此諦是如來聖諦所以如來所知如來所說故又此文來者即是解聖以如來知此諦說此諦是故佛名為大聖即顯二乘不能知此諦不能說此諦故不名聖諦亦不名大聖初覺者依法華經有二種初若據化身伽耶初覺若就報身久久初覺涅槃師子吼偈云世間皆處無明㲉無有智慧能得破如來唯乃能初破是故名為最大覺然後明㲉藏下前是自覺今是覺他㲉藏有二一是四住二是無明四住煩惱覆障眾生名四住㲉藏無明覆障謂無明㲉藏所覆眾生名為世間佛為四住㲉藏眾生說有作諦為無明㲉藏眾生說無作諦通名㲉者所化人為於無明纏覆如鳥在㲉為㲉所藏故名為藏故名為藏問何故偏言無明㲉藏答正明二乘人猶在㲉內又簡異為四住㲉藏說有量諦是故下第三結也是故者是無量諦佛聖所知故名聖諦良以此諦是佛大聖所覺所說故名聖諦也聖諦者說甚深義下晚講人從此是如來藏章次此後明法身章今不同也依古舊猶是四諦上正明佛有聖諦此下第二舉藏及法身歎諦甚深義所以非別章者此章名四諦章釋四諦義猶未竟而復明如來藏及法身章者則義成雜亂是故舉藏及身歎諦甚深猶屬聖諦章也就歎諦甚深更開三別一舉藏甚深歎諦甚深二舉藏類法身三總舉身藏權實勸信解二諦此章既言涉於藏即得釋如來藏義以二門釋之來意門者上已明佛有聖諦今就諦說藏深欲舉藏深歎諦深義是故說如來藏也又一乘由於藏成故須藏遠而言之由如來藏故一切顛倒及不顛倒其義得成言由如來藏顛倒成者眾生失佛性故輪轉苦海如涅槃云是一味藥隨其流處成六道味又如來藏為生死作依持建立是故顛倒由藏而成言不顛倒由藏成者若無佛性雖起大行大願不得成佛如龍樹云鐵無金性雖復鍛煉終不成金要由來有佛性然後起大行大願然後成佛如龍樹云如黃白石有金銀性由人功鑪冶故有金銀故不顛倒法由藏而成又顛倒由藏而成故有苦集不顛倒由藏而成故有滅道故四諦義成由如來藏故就四諦明藏義也又破二乘執自謂究竟故說如來藏唯如來藏無有餘乘又為破外道故說如來藏如楞伽云大慧我說如來藏者為諸外道執著於我攝取彼故令彼外道離於神我妄想見心執著之處入三解脫門得成菩提故說如來藏又為斷見眾生謂眾生之性同於草木盡在一期無復後世為破此故是故今明如來藏必當作佛不同草木盡在一期故涅槃云佛性者非如牆壁瓦石也如法華常不輕菩薩為令增上慢人發菩提心故說眾生悉有佛性又令眾生知自身中有於佛性發菩提心修行成佛故說佛性又令眾生知他心身中悉有佛性不行殺等十惡業罪又於眾生不起二乘等見既唯有佛性則無復二乘故於眾生不起二乘之見又欲說波若故說佛性波若即是中道智慧中道智慧者令眾生遠離有無二見令知生死之中無虛妄我故息其有見有如來藏息於無見如攝論云為破外道邪我故說波若為我因以如是等諸因緣故說如來藏此是佛法之大意也第二釋名門者言如來者體如而來故名如來依佛性論藏有三種一所攝藏二隱覆藏三能攝藏所攝藏者約自性佛性說一切眾生無有出如如境者並為如如之所攝故名藏也則眾生為如來所藏也隱覆藏者如來性住在道前為煩惱隱覆眾生不見故名為藏前是如來藏眾生後是眾生藏如來也能攝藏者謂果地一切過恒沙功德住應得性時攝之以盡故能攝為藏也第一句以實攝妄第二句以妄攝實第三句以實攝實問既得以實攝實亦得以妄攝妄不答亦有以一切煩惱並攝在五住之中前文云斷一切煩惱藏也又此文中出生如來是故亦名如來藏雖有諸義今此文中如來在隱不現也故名如來藏三藏云亦言如來胎如來藏在煩惱之中名如來藏如來藏即是佛性佛性有三一自性住佛性二引出佛性三至得佛性引出佛性從初發意至金剛心此中佛性名為引出引出者凡出五住一出闡提二出外道三出聲聞四出緣覺五出菩薩無明住地位諸佛三身即是至得佛性以前二為本此語出佛性論就文為二一就諦明藏二從如來藏處說聖諦下就藏明諦初有四第一言聖諦者說甚深義下第一總標甚深微細難知下第二顯甚深之相何以故下問答釋如來藏者如來境界第四寄人顯深聖諦者說甚深義第一文也此文從上生上結云是名聖諦今續此文即名明聖諦甚深明聖諦甚深者為成上佛有聖諦二乘無聖諦故有此文言甚深者此藏中出如來法身微妙難知又如來藏為煩惱所隱非二乘所知故言甚深也又三義故甚深一生死即如來藏故甚深如華嚴云心佛及眾生是三無差別法華論云眾生界則涅槃界不離眾生界有如來藏性故二眾生身即法身故甚深如中論如來身絕四句眾生身亦絕四句維摩云觀身實相觀佛亦然是故眾生身即法身故甚深三明聖諦即一實諦故甚深深中之極是故言甚一實諦者非苦非集非滅道故名一實諦又言聖諦者通舉八諦說甚深義甚深有三一則十地不能見當體為甚深此即是自性住佛性甚深二者佛性即是極滅隱而未彰須萬行了出所了既深能了亦深是則道諦甚深謂引出佛性甚深也三者四諦俱深謂苦集能覆甚深之藏彰甚深之道故苦集為深如因緣之理皆性下墜唯佛能見其始故極深斯則四諦俱深原由佛性故將明八諦舉之致歎微細者第二顯甚深相細中之妙故言微細也非聞慧境故言微細非思慧境故言難知非世間修慧境界故言非思量非報趣生識智境界以是真證智境界故言是智者所知又解微細難知此非聞慧境非思量者非思慧境是智者所知是修慧境依勝天王波若經有四種慧謂聞思修證慧也證慧者是修慧後分故從微細等即是三慧智者所知是其證慧一切世間不能信者有三慧者不知無三慧者不信又亦得為三初明非二乘所知是智者所知明唯佛能知佛名智者覺者見者一切世間明凡夫不知應有四句一凡夫不知不信不見故下以生盲者為譬二二乘信而不知菩薩知而未見佛則知見了了第三何以故下解釋甚深何以故者問也四諦唯染淨因果此義淺麁何故言深下次釋之以此諦處說如來藏是故言深第四如來藏者如來境界下寄人顯之是如來境就勝顯深非聲聞緣覺境者就下顯深問何故唯說非二乘境界耶答凡夫全不觀諦非彼境界故不說凡夫問何故不言菩薩答地前菩薩能信地上菩薩能知是故不說如來藏處說聖諦義下第二就藏說諦句別有三初言藏處說聖諦者如來藏不染而染為苦集諦非淨而淨為滅道諦故就藏處說聖諦矣如來藏處甚深故下第二以藏甚深類顯諦亦深顯就藏說諦之意也將諦攝藏藏即諦實故諦深也藏即諦實者四諦通虛實佛性即滅諦故言藏即諦實微細難知下第三顯甚深相還同上非三界境界是智者所知也若於無量煩惱藏煩惱所纏者若鉤鎖相生者即是第二舉藏類身欲將身藏類諦故有此章來也既言法身亦得釋法身義作二門釋一來意門前明如來藏藏義則隱法身是顯藏義既隱此則難明法身居顯斯則易辨欲以出纏易顯之身顯彼隱時難明之藏此則為成藏義故辨法身也二者就正道論之言亡慮絕身未曾隱顯但於顛倒眾生不了是故名隱約緣了悟所以言顯上已論緣迷成隱今次辨了悟名顯是故名法身也然如來藏之與法身更無有二只是隱顯之名隱法身故名如來藏顯如來藏故名法身斯則隱於顯故明隱顯於隱故名顯也隱於顯故名隱隱實無所隱顯於隱故名顯顯亦無所顯故就正道未曾隱顯隨緣迷悟故稱隱顯耳復須了迷悟之義雖隨緣迷名隱然迷實無所迷雖隨緣悟名顯然悟實無所悟也故華嚴云如來深境界有量齊虛空一切眾生入真實無所入入者悟也對入辨出出者迷也入既無所入則知悟者無所悟出既無所出當知迷者無所迷故知法實非隱非顯不迷不悟也若言實有隱有顯有迷有悟還是有所得義涅槃經云有所得者是魔眷屬非佛弟子又須識無增減義若隱名如來藏則在隱不減顯名法身則顯亦不增故經云有佛無佛性相常住又隱名如來藏如來藏不減顛倒生死不增顯名法身法身不增顛倒生死不減故大品云雖生死道長眾生性多菩薩應如是正憶念生死邊如虛空眾生性亦如虛空是中無生死往來亦無解脫者又波若云無縛無脫是名菩薩大莊嚴義若有縛脫增減則是二見名為醜陋不名莊嚴若離縛脫增減得於正觀名大莊嚴須深得如是意不爾還成有所得有所得易信易解無所得則難信解故此經云一切世間所不能信則其事也第二釋名門所言藏法身者經論不同或明一身二身三身四身如法華經論中說今此中明法身者即是實相真如法也此實相正法隱名如來藏此實相法顯故名身唯是一實相法約隱顯不同故有藏之與身又法者謂諸功德法之所依名身故攝論云與功德法相應名法身即此經下文成就一切佛法說名如來法身問若顯名法身者何故法華論云法身者謂如來藏性淨涅槃答經論不同各有其義法華論明三身次第義隱時是真如法隱故云自性清淨心即此法有體故名為身顯時修因所得故名為報有應物之用故稱為化今此經就隱顯分之隱為煩惱所藏則身義未現若出煩惱胎身相便現名法身如世間云在胎中之時身相未現但名處胎出胎之時身相方現是故經論義不相違也於說如來藏如來法身不可思議下第三總舉身藏勸信二諦初言於說藏者舉如來藏如來法身者舉佛法身此雙牒藏身二句也不可思議境界者明藏身真實則非餘人所測故不思議唯佛所知名佛境界及方便說者明藏身權實也問何者是藏身權實答藏實者謂真如佛性藏權者如說生死以為藏等又說如來藏明眾生有佛性者此是真實說有三乘等性者此是方便身實者所謂諸佛法身身權者所謂化身又如來藏及法身有佛無佛性相常住非是說時便有不說便無故是身藏實也及方便者昔說無常教也有人言明佛善巧能為眾生說如來藏以為作無作二聖諦名方便說此師以所說身藏為真實巧方便說名方便也今謂不然正以身權實類諦亦有權實有作為權諦無作為實諦心得決定者於彼藏身權之與實信不疑也信者是決定義也此則信解說二聖諦者以前類後若能信彼藏身權實當知亦信諦權實也如是難知難解下第三廣釋二諦名義就釋二諦為四一標二數何等以下第二列二名從說作聖諦義者已下第三廣釋二聖諦從如是八聖諦已下第四明開權顯實如是難知下標二名何等已下列二數權名有作亦名有量實名無作亦名無量也言作無作從行立名舉小乘諦聖後更有大乘觀諦可以修作名為有作以有作觀智詺所觀諦故名有作諦舉大乘觀諦聖後更無餘觀可作名曰無作以無作觀智詺所觀諦名無作諦又釋有邊四諦是二乘所觀其人未是究竟方有所作無邊四諦是如來所照佛是究竟更無所作故作無作從人為別又云有為諦名作以有為法是起作義無為諦名無作以無為法無起作故故下文云有為生死無為生死亦云有量無量者二乘智力有限量佛智無限量邊無邊亦如是二乘智有岸極為有邊佛智無岸極為無邊悉是隨人為名今以四義釋之一麁細門若說分段因果及能治滅道稱為有量若說變易因果及能治滅道稱曰無量二廣狹門若說苦集唯其分段因果滅道唯是分段對治故名有量若說苦集該通分段變易兩種因果滅道該攝分段變易二種對治故名無量三淺深門小乘所願唯知染淨因果法相此毘曇宗也□又說極深唯知四諦因緣假有無性之空此成論宗也故名有量也大乘所觀明空則本性寂滅辨有則窮如來藏故名無量四總別門小乘法中雖觀四諦總相麁知名為有量大乘法中隨別細知名為無量知一苦中具知法界微塵數苦集等亦然故涅槃經云所說苦等中智所知分別苦等有無量種非諸聲聞緣覺所知我於彼經竟不說之今且約行明作無作也說作聖諦義者三廣釋釋二即二前釋有作次釋無作作中四第一牒二略釋三何以故下廣釋四是故下結也作聖諦者牒也是說有量轉名顯示第二略釋也何以故者第三廣釋何以故有作名有量下對釋之明二乘人因他知故不知一切故名有量文言非因他能知一切苦者二乘是因他得悟之人今明非是因他之人得知一切苦故名有量有人言若觀解中未知萬法唯心謂心外有法心依境起名曰因他若因他知者非是一切是有量也今謂非無唯識之義此法師安不得所今如上釋也是故世尊下第四結也是二乘人因他不知一切苦故但知有為生死不知別更有其無為生死因他不能知一切滅故但知有餘涅槃不知別更有其無餘涅槃也有為生死無為生死者此二生死立名凡有四種一者分段變易如上所釋二者思議不思議分段麁近易可測度名可思議變易微細難可測度名不思議三有量無量分段局在三有名為有量變易出於三有乃至金剛名曰無量四有為無為分段名曰有為變易名曰無為分段之因名為有漏變易因名無漏分段果名有為變易果名無為對界內有漏語界外為無漏然實是有漏對界內有為名界外無為然實是有為又出三界分段桎梏籠煩名為無為而有念念生滅稱為生死如法華諸子出於火宅到於空地空地即是無為也此以重苦為有為輕苦為無為如以重苦為苦輕苦為樂滅有為生死名有餘以其猶有無為生死故滅無為生死名曰無餘以其無復餘生死故有人言有為生死者蓋是從人以判名凡夫學人於三有中造有漏業起分段生故曰有為有為眾生所受生死名有為生死無學人不造結業起分段生名曰無為無為聖人所受生死名無為生死也有人言有為生死者為之言作猶是有作智所觀生死無為生死者猶是無作智所觀生死也涅槃亦有有餘無餘有餘涅槃是有量滅諦有餘不盡無餘涅槃者是無量滅諦無復餘果也有人言二乘方有所為能知分段故謂分段名有為生死如來無復所為能照變易故曰變易名無為生死此並從人得名有人言有漏業報得分段名有為無漏因無明緣起變易名無為此從因受名有漏因感名有為無漏因感名無為依寶性論云三種意生身因無漏善根所作名為世間以離業煩惱所作故亦名涅槃有人釋此論云約有為義名有為生死約無為義名無為生死無約世間名有為名有餘涅槃約無為涅槃名無餘涅槃今此論文者三種意生身人無復分段名為涅槃猶有變易名為世間故此人亦是涅槃人亦是世間人故有四句一但生死非涅槃謂凡夫及學二但涅槃非生死所謂佛也三亦生死亦涅槃謂二乘人也四俱非者泯上三句故華嚴云生死及涅槃二俱不可得此得無為涅槃人所感生死名無為生死未得無為涅槃人所感生死名有為生死也得無為人所得涅槃名無餘涅槃未得無為所得涅槃名有餘涅槃望後猶有大涅槃在故名有餘此是將後別前故名有餘無餘可知有人言從人別餘無餘有餘果人所證故曰有餘無餘果人所證故曰無餘汎經論中明餘無餘涅槃略為五對一唯就小乘說因亡名有餘果盡名無餘二唯就大乘說因盡名有餘果盡名無餘如變易因盡為有餘變易果盡為無餘所以然者金剛心斷變易因盡而變易果猶存有餘累故曰有餘佛果為解脫道起則無復因累變易生死果亦亡則無復果累故故名無餘也問若爾小乘金剛心斷分段因盡分段果猶存羅漢果作解脫道起分段因既盡分段果亦應無答不類佛解脫道起此是常智起常智起即是常身起常身起故無常身即謝小乘解脫道起此是無漏智非是變易報不得言智起變易報亦起分段報即謝所以然者無漏智是變易因故文云無漏業因無明為緣感變易報所以無漏起時非變易報起是故分段報不即無問要待佛果常身起無常報方無者亦應要待變易報起分段報方無答非類斷分段因盡而灰身滅智分段報任運無變易報方起如人報謝故天報起不由天報起故人報謝佛果法身與此非類要由解脫起解脫道是法身故法身起變易報方無所以非類也問金剛心斷變易因盡即名有餘涅槃者亦應金剛心斷變易因盡即是盡智答此是一類義要由佛果起方名盡智要由佛果起方名有餘涅槃但約佛果望因盡義邊為有餘望果盡義邊名無餘耳非金剛心斷惑盡即名有餘涅槃問若爾金剛心斷惑不盡答雖盡要待解脫道起證惑無處始相離故金剛心未得盡智名問若佛果起變易因果即無若今豈非生死斷為斷見佛果起為常見如下文見諸行無常為斷見見涅槃常為常見答有所得人非此解者則墮斷常今明悟變易因果本來無生故名為斷非前有法斷即今無也三菩提所得因果無處為有餘佛所得因果無處為無餘四如攝大乘論及金光明應化身為有餘法身為無餘故金光明云是二身者是假名有念念滅故名曰無常此取其非究竟義為有餘法身究竟故名無餘五大小相對小乘中因果盡名有餘大乘因果盡名無餘佛性論云二乘有三種餘一煩惱餘謂無明住地二業餘謂無漏業三果報餘即意生身陰問前具明四諦今何故但云生死涅槃答略論苦滅二果集道二因集道易知又舉二死結苦集舉涅槃結滅道雖對舉二種意明二乘止度一死止證一涅槃也說無作聖諦義者第二釋無作諦也就文有三一牒二略釋三廣釋說無量者轉名顯示第二略釋何以故者第三廣釋何故無作名為無量次下釋中以一切釋無量也如來自力故知者謂如來不從他悟自力知故能知一切也問何故云一切眾苦答馥公云凡有識知痛痒皆名為受又釋變易之苦無別外具宜是受性三諦隨之皆云受也一切苦報由因網得名為受苦受苦家集名為受集受苦家滅名為受滅受滅家滅道名受滅道今云受者依毘曇無漏五陰直名五陰有漏五陰名受陰故名為受也問有漏五陰何故名受答有二義一為過去業煩惱受得故名為受二復能成受未來果報故名為受也經論中明四諦智皆是知四諦故名四諦智而苦上言知乃至道上立言修者但苦智當相以彰故名知苦餘三就知意以說知集之意欲斷乃至知道之意欲修故經論中差別說四諦智也若就智功能隨提一諦智則具四能知苦智知苦時斷迷苦煩惱名斷集未來苦果不起名捨因果無處屬已名證滅苦智增名修道乃至知道智亦具四能唯有知苦知道之異也如此四諦智各具四能者所謂我生已盡梵行已立等四智是也如是八聖諦下第四開權顯實就文為二一者權實雙舉第二偏釋於實權實各四故云八諦如來說四諦者第二偏明於實就文又二一者略說二者廣論前八之中無作四諦是佛所知故言如來說四諦也馥師云雖有作無作者其名目唯苦集滅道之四此意離故成八合成四也如是四無作聖諦義者此下第二廣辨無作四諦是如來諦即是顯如來唯說無量諦之所以前開二門次廣釋之如是四諦如來究竟第一章門非羅漢下第二章門成上如來說四諦所以所言事者諦有三種一者解究竟所謂一切染淨法相自身染淨因果究竟解知一切四諦法相二行究竟於己諦事苦集斷盡滅道修滿三說究竟既如實悟還如實說佛具此三也故云事究竟二乘事不究竟亦有三義一解不究竟於四諦法知之不窮二行不究竟於己苦集斷之不盡於己滅道證之未圓三說不究竟既不如實悟亦不如實說是故二乘事不究竟也何以故下第二釋也前釋二乘非究竟次釋佛究竟何以故者問也何故二乘諦不究竟耶非下中上得涅槃者此答釋也有人言此文是倒若正應言下中上法非得涅槃二乘隨別漸觀四諦名下中上以漸觀故不能究竟除苦斷集證滅修道故名非得涅槃所謂不得大般涅槃以不得故名四諦事不究竟也如來頓得涅槃究竟盡原始與無作名也有人言非二乘利鈍中根人得究竟涅槃有人言下中上者七學為下羅漢為中辟支為上此三隨所滅處皆是涅槃有人言下者聲聞中者緣覺上者佛也如涅槃云聲聞之人以小涅槃而般涅槃緣覺之人以中涅槃而般涅槃諸佛如來以上涅槃而般涅槃也明涅槃體性平等無三差別良以大乘者得涅槃究竟中下二乘未得此理故言事不究竟也今明此文非倒所言非者非是下中上三法差別得大涅槃也何以故下此釋如來究竟涅槃前問次答問意何故如來於無作諦事究竟以一切如來下第二對問解釋明四諦究竟即四成別知一切苦者於苦究竟斷一切煩惱下於集究竟滅意生身陰下於滅究竟壞一切煩惱藏修一切苦滅道者下於道究竟所以須示文處者以此中文相交加故宜應記之也知一切未來苦者佛斷現在習盡則未來報不起故言知未來苦也又苦果對於集因則因在現果在未來有人言苦輪通於三世過去已謝現事易知未來無極二乘方所應經故別言之馥師云意生身苦於二乘是未來能知是苦則無苦不知斷一切煩惱上煩惱所攝受一切集五住根本性成者是一切煩惱五住所起是上煩惱此二煩惱通攝分段變易因盡故言攝一切集有人言所攝受一切集是所潤之業能招變易者也斷一切煩惱者無明住地也上者恒沙及四住也所攝受一切集者明一切煩惱皆悉攝盡總名集諦滅一切意生身除一切苦滅作證者上來略別釋佛知苦究竟斷集究竟今第三廣釋知滅究竟就文有三一略明知滅究竟二非壞法故下廣明知滅究竟一切苦滅唯佛得證下結佛知滅究竟所以須示文處者亦以文相交加故也初地已上變易之身是意生身陰然佛實具滅分段變易因果但對二乘故偏說滅變易耳一切苦滅者上但言滅意生身恐畏疑滅苦不盡故云一切苦滅作證世尊非壞法故名為苦滅者第二廣明知滅苦究竟就文為二一簡非二明是非壞法下簡非也二乘得滅名壞法滅也昔教以身灰智斷是壞法之滅今則妙有常住無累湛然非同此滅問小乘滅分段苦集既是壞法滅大乘滅變易苦集何故非壞法滅答了變易因果本自不生則今所無滅說此為滅耳大品云若法前有後無諸佛菩薩則有過罪即其證也佛性論云破三界諦得有餘破四種生死思惟煩惱得無餘此皆是壞法滅與大品意同所言苦滅者第二明是無始者理滅本有也非生因造故云無作若為生因造作則是本無今有故名為起既非本無今有故無起若本無今有則已有還無故名滅盡既非本無今有則非已有還無是故無盡有盡故則是無常今既離盡是故常住自性清淨者未現之時名為性淨顯現之時為方便淨故云自性清淨離一切煩惱藏者本隱之時有惑不能染顯現之時無惑之可染故云離煩惱藏也有人言無始無作者顯理滅不同於道始生終作也無起無盡者顯理滅不同於苦始起終盡離盡常性者顯前無起無盡故離盡以無起故常住自性清淨故離一切煩惱藏上對苦明滅今對集明滅以自性清淨故非是對治故令煩惱滅也此釋對三諦明滅故滅諦異三諦世尊過於恒沙者釋此一章不同凡有□□一古舊釋云上來所說雖有藏身並為成聖諦此文如是法身章下不離煩惱藏是如來藏章問依後立名次第前如來藏後法身今乃前明法身後如來藏何故爾耶答上已論藏身次第竟今直說身藏體故不相違問今何故不依章名次第前藏後身而前身後藏答諦是果法身亦是果欲接果故滅果明法身果却明此果本由於藏故次明於藏故前章前藏後身是一種次第今前身後藏復是一種次第第二江南旻師等從此文即明空義隱覆成上如來藏及法身章者上舉身藏為明聖諦甚深故在聖諦章內今明在昔所以未說由於眾生常我病重出世之始須說苦空破物常我未得早明甚深之理是為空義隱覆於理又是空教隱覆真智故名空義隱覆真實略同涅槃塗乳之譬彼釋文云過於恒沙者謂五住煩惱數過恒沙法身理隱在眾惑之內故云不離不脫與惑識混然未得相異故云不異二乘不能思議故名不思議以是大覺真性故云佛法了因具足煩惱斷除真性顯現是法身成就今亦不同此說凡有三意一者此中未有空義隱覆之文二者此文亦無無常隱覆之說三者此文乃明法身不離不脫不應就佛性釋之今所明者如上說上來明諦體相竟今第二明法身體二者若長觀文意此二猶屬釋滅諦文但釋滅諦體有三初正明滅諦體今次約滅諦明法身次約法身明如來藏所以然者欲明滅諦法身如來藏體一義異約苦滅義稱為滅諦即此苦出纏之義名為法身即此法身為煩惱所藏名如來藏故既滅諦體中明此三法又於滅諦明三法者二乘之人苦滅之時同於虛空無有法身亦無如來藏為對此義故就苦滅明於身藏又亦是對二乘明於四法一者二乘壞法明滅今明不壞二者二乘但滅分段不滅變易今則一切俱滅三對二乘滅諦無有法身今明法身四對二乘滅諦無如來藏今則明有以是義故就滅諦中明此四法也問何故此章明小滅無四大滅有四答滅諦是大乘究竟極地是故須明大小差別下辨其相是諸佛同體義分非今別體故言不離又對生死五陰成身其體各別故云不離體真常住不可因緣易脫使失故云不脫對眾生五陰成身前後易脫始終不變名為不異對眾生身十時之異故云不異妙出情外名不思議也佛法成就說如來法身者上來解法身體此正解法身名以一切佛法成就故名為法身世尊如是法身不離煩惱藏名如來藏者此第八如來藏章約法身顯藏顯時法身本為煩惱所隱名如來藏也世尊如來藏智下此是第九次明空義隱覆真實章略以二門釋之一來意門所以次明空義隱覆真實者前明如來法身不離如來藏但如來藏有其能藏所藏所藏即是真實能藏即是虛妄煩惱今欲論能藏之法成所藏義故有此章來次釋章名者妄法非有名之為空有空所以故目之為義空覆佛性名隱真實又虛妄之法情有理無以理無故名為空義以情有故障覆實性故名為空義隱覆真實問云何名為情有理無為五住常四絕故名空義四絕常五住故稱為隱覆就人作之六道常四絕故名為空義四絕常六道故稱為隱覆三乘亦然三乘常四絕故名為空義四絕常三乘故名為隱覆問六道可爾云何三乘亦然答下云二乘及大力菩薩大力菩薩即是大乘本所不見本所不見本所不得故知雖復四絕於緣成三名為隱覆然無覆而覆覆無所覆是故三乘本來四絕名為空義此乃是佛法之大宗得失之根本可留心於其間哉欲見此旨當尋龍樹正觀論也問此是何等妄法覆真實耶答眾生聞真實是所覆煩惱為能覆則謂能覆所覆並是真實是故今明能覆者此是虛妄非實有法如空中華以覆虛空非實有法是故說能覆之法名之為空又言空義隱覆者約二乘人有四轉倒謂苦無常空無我四種轉倒俱覆真實於四法中略舉其空義隱覆又此四轉倒法竝是虛妄故名為空問但有眾生覆義亦有佛覆義耶答就教而言亦有佛覆若說無常以覆佛常故言是覆昔說有量覆佛無量亦名為覆然通有諸義若就別正以妄法覆真也林公言應言空義真實隱覆以二乘執空為真實故隱覆如來藏就此章中人二文別有四言人二者一明佛有智不為空覆二明餘人無智為空所覆問是中為明隱覆但應明餘人被覆何須明佛耶答有二義一對智辨愚舉不覆以顯覆義二欲使人捨愚求智舉於不覆也言文四者一略明如來有能知二藏之智二從一切阿羅漢下略明二乘及大力菩薩無二智三有二種下廣釋如來有二智四從此二空智下廣釋二乘大力菩薩無二智初文中如來藏智是如來空智者如來智藏名為藏空知藏之智絕離取相故名空智故言如來藏智如來空智也問此文因何生耶答上云不離煩惱藏名如來藏如來藏即是所知今對所知故明能知知所藏義名不空智知能藏義名為空智故有此文來也江南二釋一云此文舉智顯境如來藏智是如來空智隱名如來藏顯名如來空智謂眾累脫盡隱顯不同理常無二隨義生知而同一常解故云藏智是如來空智又釋法身具萬德從此生解是如來藏智隱時未有萬德照此生解為如來空智今不同此解第二段中羅漢辟支大力菩薩舉無二智人不見不得者正明無二智見者是解得者是證此智昔來於藏於空未解未證名不見不得又前明唯上能知此顯非下所測也然小乘法中凡夫學人亦未見得但據勝偏舉羅漢辟支勝尚不見況劣見耶大乘法中外凡善趣亦未見得據勝偏舉大乘大力菩薩也二事覆故不見一為煩惱覆如涅槃云十住菩薩為無我輪之所惑亂又言十住菩薩見法有性故不見佛性此證菩薩無有空智菩薩尚爾況復二乘地上分見猶名不見地前故不足論世尊有二種者此第三段就文有二一者雙標二者雙釋雙標有二種二種者舉其數也如來藏空智列其二名照於二藏故名二種如來藏智也復有人言空智者能照之智離相故名空智如甚深妙智以自空無諸相名為空非是照空故名空智此標能知之智也有人言如來藏此是藏智空智者此是空智則知真名藏智知妄名空智此則藏智與空智分為二也今如前釋知二種藏名智智體無相故名空智問今明藏智空智欲明何義答欲明佛知如來藏義所以名如來藏者有能藏所藏故名如來藏佛了了知能藏之法從本已來無生畢竟空如大藏云菩薩知眾生所著虛無毛髮許所有佛照能藏之法畢竟空故名空如來藏智佛知所藏中道佛性具一切德故名不空此如涅槃云智者見空及以不空空者二十五有不空大般涅槃以明佛照能藏所藏故有空不空二智問二乘之人可無不空智二乘知空應有空智答二乘人亦不知一切煩惱從本已來畢竟空是故亦無空智又空如來藏即是明如來藏是中道義空藏明煩惱畢竟空故不可為有不空藏具一切功德故不可為無非有非無即是中道故涅槃經云佛性者是三菩提中道種子中道種子者此舉隱時為言故名種子中道顯現即是佛也故涅槃經云中道之法名之為佛得空不空二智即是得於中道故涅槃經云得中道故名大法師問妄法云何名藏答以能藏故問云何名空答以妄法無所有故問真實之法云何名藏答以前所藏故問知藏智空智云何俱名空答以二智體無相及無性故問何故明二智體絕一切相答眾生聞佛知空不空二智則謂智體是有故今明智體絕於四句如云波若波羅蜜法不轉倒念想觀已除言語法亦滅又如馬鳴說是真如法從本已來離一切相謂非有相非無相非非有相非非無相非有無俱相非一相非異相非非一相非非異相非非一異俱相如是一切妄心分別皆不與真如相應故說無相問云何名無性答如來藏中恒沙佛法同一體義分如就諸德說名為常離諸德外無別有一常性可得我樂淨等類亦同然又就常等說為解脫離常等外無別有一解脫自性法身波若類亦同然如是一切是故諸德皆無自性無此性相故說為空問世法緣集無性則是無常真法緣集以何義故非是無常答世法別體緣集以別體故可離可脫可斷可異故是無常如來藏中雖具諸法同體義分以同體故不離不脫不斷不異故非無常如世虛空無為無礙無有不動同體義分不可易脫故非無常問上來所引馬鳴說乃是明如來藏離於性相耳何關證佛智離於性相答如來藏顯成於佛智如來藏既離性相當知佛智亦離性相世尊空如來藏者上雙標此下雙釋標謂能照智雙釋中明智所照境釋二即二前明空藏次辨不空藏空如來藏即是妄不空如來藏即是真也世尊空如來藏者將欲釋故前牒也釋有二種一妄法中空無真實如來藏此是互無空也二妄法虛誑故名為空此當體明空以此空義能藏如來故名空如來藏若離若脫此辨釋其相妄法別起其體不一是故言離可以對治因緣易脫故名為脫始終變改目之為異一切煩惱者指示其體煩惱業苦皆是空藏就本以說偏言煩惱世尊不空如來藏者牒也恒沙佛法體有不空故名不空過恒河沙列其數也不離脫等辨其相也言佛法者指示其體此佛本法非果法矣江南師釋云二種如來藏空智者一是照隱二者照顯也下兩句還釋隱顯從世尊空如來藏若離若脫此釋空如來藏謂脫離眾惑煩惱藏無累故云空蘊萬德故云藏此則法身也此大意明法身顯時空無諸果故言空如來藏世尊不空如來藏者此明隱時之藏隱時未脫離異於煩惱為不空如來藏以其深隱故云不思議佛法以未脫眾累故云不空隱而未彰名之為藏大意明隨時佛性為煩惱所覆故云不空今謂此釋二事不可一者正明如來藏空云何乃明法身及如來藏空不空耶二者文云一切煩惱此乃明煩惱為如來藏不應取於法身次明不空如來藏此明佛性具於萬德不應言具於眾累世尊此二空智者上來第三廣明如來有二智此下第四廣明餘人無二智文有三句一舉如來二智二明有能信之人三正明被覆之者世尊此二空智者總牒二智也知空不空二種藏義名二種空智諸大聲聞能信如來寄人顯深佛智深故唯大聲聞能信如來如來有此二智能知二藏有人言諸大聲聞猶是前大力菩薩受教得智故名聲聞前據不見不得處同故三人通舉今就不起轉倒能信有異故別舉也有人言地前菩薩阿含行成名大聲聞依教信佛能知二藏名信如來今謂不同此二釋上來明大力菩薩乃是初地不應稱為聲聞故不同第一經自言是聲聞不應言地前菩薩今明如身子等大利根聲聞聞佛說教則信佛也一切阿羅漢下第三明被覆之者就文為二一辨不得所以二是故羅漢下結不得也羅漢辟支舉能覆人言空智是能覆心所解不解不信故名空智又二乘智隨分離相故名空智又執著於空於四不轉倒境界轉者正明覆真也如來藏性常樂我淨說為四種不轉倒境二乘妄謂無常苦無我不淨目之為轉又於常等四境轉為無常等四故名為轉又轉之言起於常起無常倒也是故下結也是二乘人於四不轉倒轉故於如來藏不見不得凡夫二乘地前菩薩智不見得今偏說二乘者二乘尚不見何況凡夫又二乘於如來藏起四轉倒過障深重是故偏說地前菩薩信佛語故起常樂相無四轉倒問空如來藏不空如來藏二乘於何藏起倒答正於不空如來藏起四倒也不空藏具常樂我淨四德而彼謂苦無常空無我也故涅槃經云二乘人但見於空不見不空又於不空藏而見空故是轉倒苦無常實非有而見為有又是倒也一切苦下明知苦滅有三一略釋二廣釋三總結今是第三也但上來就廣中即明空義隱覆既明空義隱覆竟即是於滅諦是故今總結也問何故就滅諦體中明空義隱覆真實答通別二義言通義者真實即是滅諦此真為空義隱覆故就滅諦明空義隱覆言別義者上滅諦體中明二法一法身二如來藏體如來藏體即是真實此真實為空隱覆故接於藏體明空義隱覆壞一切煩惱藏者上來明佛三諦究竟今第四釋佛知道諦究竟悟煩惱本來不起故名為壞非前有今無故稱為壞也世尊此四聖諦下此是第十一諦章上來前四章通明量無量究竟非究竟此下四章就無量諦中更明取捨謂三諦不究竟一滅諦究竟上四章為二初明無量諦次三章辨如來藏法身空義隱覆今四章亦開為二章正論諦究竟非究竟非究竟次兩章謂如來藏依持及清淨隱覆初二章論諦即二第一對三諦非究竟明滅諦是究竟第二對昔依非究竟今一滅諦依是究竟問何故一諦對今一依對昔答前聖諦章以對昔有量明今無量故一諦不復對昔上來對今三諦非究竟是故須對今三非究竟明一滅究竟上來未對昔依明今一依是故對昔依非究竟辨今依究竟一諦章以對今三非究竟明今一滅究竟是故一依不更對今三依非究竟一依是究竟就此一章以二門釋之一來意門從聖諦其空義隱覆上已論昔諦非究竟今無量究竟今就無量諦中自簡三非究竟一是究竟故有一諦章來又欲明佛教大宗舒卷之佛法廣說則八萬四千攝八萬四千在於八諦次攝八諦唯成一四諦雖有四諦終歸一諦唯此一諦是其真實對多是故言一若歸一諦則無覆多無多亦不可言一故法華云是法不可示言辭相寂滅大品云是四諦平等佛不能行佛不能到蓋是佛法之大宗也第二釋名門言一諦者四諦之中其唯簡取一苦滅諦故名為一此一非虛妄及異故名為諦也就文二一對虛明實二不思議下對情顯深初中前略後廣釋之此四諦三是無常一是常者是其略也此四者牒上無作四也上從一切如來乃至壞一切煩惱藏修一切苦滅道此是廣釋無作四聖諦竟故今牒之所以云此四聖諦也三是無常者謂苦集道也此之三諦四義故無常一相各異故二因緣生故三本無今有故四已有還無故滅諦翻此四故名為常然若通就理論之則四諦同入真如故悉名為常此是差別無差別義若無差別差別者宜開四句一苦集二諦但是無常二滅諦但是常三道諦亦常無常若是四諦中道常此是因道故名無常若是佛果之道稱之為常四泯上三門歸乎一相言妄慮絕不可說常無常也故中論觀如來品云寂滅相中無常等四也即此章下文若定執涅槃常生死無常是墮二見故知理未曾常無常也何以故下第二廣釋前問起發何故三諦皆是無常一諦是常下解釋之也前解三諦有二初正解是故苦諦下總結也正解凡有六句初三明是後三辨非三諦者牒前也入有為者苦集及道為三相所為故曰有為又有為是總三諦是別收別入總故言入有為相本無今有已有還無故是無常實無有法倒有情所起故名虛妄言非諦者非是真諦言非常者非是真常言非依者非是真依有為剎那不住不能作染淨依持故言非依總結易知下釋一諦亦二初釋後結還翻上六三句明非三句明是離有為相者異上初句不從緣集故離有為言是常者此句正應名非無常異前第二非虛妄者異上第三言是諦者對前非虛妄是真諦涅槃云若法不真不名實諦此是就體為言若智會前理智亦名諦是則二乘有苦諦而無真實今以境實為諦如云諸佛菩薩有諦有真實言是常者對前第二明理是常言是依者對上非依以是常住是可依是故下結結中少前二句謂非常非依有人言從一苦滅諦是第十一章常住安隱一依前明有虛妄法非是依今明真依者乃是金剛心外眾苦盡處離有為相常住不變此真依也今明此中雖辨於依為成滅諦故不同此釋上來第一對虛明實不思議下第二對妄情顯深於下初言不思議者總歎顯深絕凡聖境界故名不思議下別顯之別中有二一理出情外二凡夫識者二見顛倒下有人言此文是顛倒真實章既言二見顛倒及二乘如七日嬰兒以二乘執苦無常不見常樂滅理亦是顛倒一滅諦理出此凡聖境界稱為真實此釋於今文及義並好但後列十五章名顛倒真實是一依之後今乃明在一依之前有此一好未敢用也今謂上明理出情外此辨情不及理初中有三謂法譬合三章各二初二者滅諦過一切眾生心識所緣者出過凡也亦非二乘智慧境者過二乘以出過凡聖境界則釋上不思議也有人言從是滅諦過一切眾生心識所緣是顛倒真實章今且依前說也但須知之譬中二者如盲喻不見眾色譬過眾生心所緣也色譬滅諦盲喻凡夫也七日嬰兒不見日輪第二譬過二乘境界日喻滅諦七日嬰兒喻二乘也七日嬰兒但見餘色不見日輪二乘能觀苦空日輪既盛翻有損眼之義以譬常住二乘所未宜知凡夫全不見如生盲二乘分見如嬰兒嬰兒有眼而眼弱日輪強故不明了又嬰兒但見光全不見輪喻二乘但得事滅不體法身本性寂滅下合亦二苦滅諦者合前眾色及日輪也非凡心緣合生盲不見亦非二乘下合嬰兒不見日輪也凡夫識者上來第一理出情外自下第二情不及理又法譬合明凡夫二乘不見本性寂滅諦此下釋不見所以凡夫二乘竝有過失是故不見滅諦就文為二一雙標二門二雙釋二門初中有二一標凡夫過失章門一切羅漢下標二乘章門凡夫章門有二初二見章門次顛倒章門二乘智是清淨者對凡夫二見顛倒故目二乘為清淨邊見者此下廣釋章二門即二初釋凡夫過失章門次釋二乘章門初門中前釋二見後釋顛倒前中初言邊見者有三謂標釋結斷常二見乖於中道故目為邊若以無見為斷見有見為常見此則通於五見今唯邊見為斷常正是五見中之一也釋有二一依我起邊二見諸行下依法起邊依我起中凡夫者出起見人也於五受陰起見境界我見妄想計著生見者正明起見明起見中有二一起我見二起斷常於五受陰前起我身中有我則是身見故經言六十二見以身見為本身見為本身見即是斷常之因是故前明起我見妄想者起我見所由無我計我所云妄想執實有我起決定心名為計著生二見者此明從我見生邊見計即陰我陰滅我滅而生斷見離陰計我陰滅我存而生常見是名下第三結也若望正道凡夫有三重顛倒本來無陰而計有陰一顛倒也二於陰上復計為我二重倒也三而於我上復起斷常謂三重倒也故法華論解種種驚怖云無人法謂人法即是顛倒驚怖也見諸行無常第二計行斷就法明斷常昔羅什法師云斷常有二一執人斷常二計行斷常當羅什在世未有此經而解與經合就依法中初依生死涅槃二法以起邊見二依色心而起邊見就初生死涅槃法中有二初別明於生死涅槃起斷常見次總明起見過失見諸行無常是斷見者依生死法起斷見也五陰集起名為諸行又中論行品云五陰從行生故名行見此諸行無常滅壞故斷見是斷見非正見者結以顯非也見涅槃常是常見者依涅槃法起常見也別論正是大涅槃通則三乘所得皆是涅槃問涅槃實常還見為常應是正見何故言是邊見答涅槃雖復是常是因緣常非定性常取為性常故是邊見是常見非正見者結以顯非理實生死涅槃中皆起斷常但眾生現見生死無常滅壞多起斷見見涅槃法無為永安多起常見故偏說之妄想見故者總明斷常起之所由妄想見故起於斷常言妄想者實非是常橫謂言常故云妄想寶性論云不滅有為行以離斷見邊不取無為涅槃以離常見邊所以爾者以生死即涅槃故無可滅涅槃即生死故無別常故論云第一義諦說生死法名為涅槃此二法不分別故彼論云無分別之人不分別世間不分別涅槃有人言明此計非是念念生滅無常乃言一切萬法死後生見淨佛國土見亦不應除也於身諸根者此就色心起邊見亦二初明邊見次明過失然於色心得具起斷常於色法起常見者如謂五大是常及微塵之常心法亦起斷見如受滅我滅今此中就色明斷就心辨常者並據顯現為言耳於身諸根分別見壞於續不見起斷見者依壞色起斷見也眼耳鼻等是身諸根現見盡滅名見法壞也於未來世更有報起名有相續愚暗不見謂之斷此是見壞而不見續故是斷見妄想見故者明起見所由也於心相續下明依心計常心法續起明心相續凡夫不知謂是常然愚暗不解不知剎那間意識境界顯不解相剎那是念念念之中前為意根後為意識意根意識分齊各異名剎那間意識境界凡夫不解故便起常見猶如小兒見旋火輪謂不斷絕也問何故云意識境界起常見不云五識起答意識多緣無量境界故多計意識為常五識各主一塵代謝易知故偏言意識又五識託現五塵不得循環長久在緣意識通緣去來或憶本事故於意識通緣多生常見又釋前已云心相續此言意與識於中不知隨境生滅故生常見則六識通在其內上來第一明起邊見下對顯起見過失此妄想見牒上所辨斷常二見於彼義若過若不及者正明過失有人言謂於前一苦滅義斷者太過常者不及問前計我人等以為斷常何關滅事而於滅事明過與不及答理不離事故爾故起斷見謗無世事以無事故不得就之推求取實名為太過彼常見者執取事相不得捨事以取實義說為不及其猶世人見繩為蛇棄求繩此是太過留蛇取繩便為不及此亦如是有人言此斷常妄見於彼理滅定義若過不及也以斷見謂諸法一向滅不知理滅是有故名太過以常見謂諸法相續常不知理滅離相寂滅靜不可說常故名不及也有人言色心皆有過與不及於色法過者現陰壞謂是斷是為若過不見後續名為不及見心相續謂是常名為若過不知剎那相間名為不及有人言有為諸法無常計佛亦無常故言若過若不及者涅槃是真常乃居金剛心外向計現五陰無常身即是涅槃此去涅槃太遠故言不及今依文釋斷為太過者見諸根滅壞即謂未來無復續起故為太過見心生滅相續即謂凝然常不知生滅名為不及無常謂常無斷謂斷名為異想分別上來第一廣明二見顛倒眾生下第二次明顛倒顛倒眾生者舉倒見人也見於五受陰是倒見處謂是有漏五陰也無常常等是倒見相別就常倒中有三一無常者是倒所迷法二言常者是倒所建立三言想者是倒想也體是真見通名說想又無為有故名為想常倒既爾餘三亦然通而論之於五陰同起四倒別則迷色起於淨倒迷受起樂迷識起常迷想迷行起於我倒問五陰實是無常苦樂等凡夫何緣計為常等答如雜心云以其相似相續覆故計之為常威儀覆故計以為樂作業覆故計以為我薄皮覆故計以為淨問經中說生死法具有五義無常苦空無我不淨今此何故偏說四種翻為四倒答此等離合故爾若就生死無我法中分二無我則有五義如成實說眾生空者名之為空法法體空者說為無我如維摩中眾生空者說為無我法體空者名之為空故彼經言眾生是道場知無我故一切法是道場知諸法空故由分此二故有五義翻對此五倒亦應爾言此今合故但云四耳問凡夫起我倒是何等我答是人我也今明無我者人無我也又問無我理通染淨今此何故偏說生死以為無我翻之為倒答然我無我通局不定凡有四種一就解惑二情相對生死有我涅槃無我以著我故世間受生故說有我離我不生使證涅槃故說無我故地經言世間受生皆以著我若離著我則無有生斯文顯矣二就法相虛實相對生死無我涅槃有我生死之法虛誑不實又不自在故名無我涅槃真實具八自在故說有我故經說言生死無常無我樂淨涅槃之法常樂我淨三據如理二俱無我故經言凡夫我空乃至諸佛生死法空乃至涅槃者四就假用及實以論生死涅槃二俱有我生死我者有其二種一者世諦假名之我謂五陰法和合為人故經說言眾生佛性不離六法六法者所謂五陰及我二實性之我故經說言二十五有有我不耶佛言有我我者所謂如來藏性生死之中具斯二我涅槃亦爾諸德和合名之為佛是其假我窮其體實即是性我我無我義通局如是今據第二故說生死一向無我翻之宣說取我為倒也一切阿羅漢下上來明凡夫二見及顛倒從此下釋二乘上智就文為二初明二乘不見真實從或有眾生信佛語下第二明有能信之人淨智者對前凡夫二見及顛倒之垢故名淨智於一切智境界者一諦理是一切智之境界及如來法身者是佛界德二乘雖有淨智本不見此二也或有眾生下第二出能信之人於中有三一明地前以為正見二何以故下釋正見三是真子下歎其正見初句言或有眾生者汎舉正見人也能信者希故言或有所謂種性解行眾生亦通發心已上也信佛語故者正見所由自未證法依教生信名信佛語起常等想是正見心未有真智故名為想非顛倒見辨正異邪異前凡夫所起四倒是名正見下此結名也何以故下第二解釋何以故者問也前於五陰起常等想名為顛倒今亦起常等想何以故名正下對釋之如來法身是常舉境顯心以法身既常如常而解是故非倒常波羅蜜者良以如來到常住彼岸故稱波羅蜜問佛德無量何故偏舉四耶答佛德雖眾蓋乃且據一門為言耳於中略以七義釋之一簡異凡夫於有為中妄謂常樂我淨是故今就佛果德說真常樂我淨故經言世間常樂我淨有字無義出世常樂我淨有字有義二治患不同生死法中有四種患謂無常苦無我不淨翻對彼故宣說如來常樂我淨三翻倒不同聲聞聞說生死之法無常苦等謂佛亦然起四顛倒翻對彼故說佛常等四除障不同故立四種言四障者如寶性論說一者緣相謂無明地障佛真淨對除彼故說佛真淨二者因相謂無漏業障佛真我對除彼故說佛真我三者生相謂意生身以此意生苦陰身故障佛真樂對治彼故說佛真樂四者壞相謂變易死障佛真常對除彼故說佛真常五對治闡提等四種過故果德佛說常樂我淨如寶性論說一闡提謗法對治彼故說佛真淨二外道著我對治彼故說佛真我三聲聞畏苦對治彼故說佛真樂四辟支捨心捨諸眾生對治彼故說佛真常六酬因不同故立四種言四因者如寶性論說一者信心除闡提謗法得佛真淨二者波若除外道著我得佛真我三者三昧以空三昧除聲聞畏苦得佛真樂四者大悲常隨眾生除辟支捨心得佛真常以斯四義故立四種也七攝論云四種生死一方便生死二因緣生死三有有生死四無有生死方便生死者即是寶性論中緣相也無明為感生之緣故名為緣即此緣是感生死家之方便果從緣作名方便生死對治方便生死故說於淨德因緣生死者即寶性論中因相也無漏業因緣能感變易生死果從因立名故云因緣生死對治彼故說於我德有有生死者有生復有死故言有有生死即是寶性論中生相此是當體立名故言有有生死對治彼故說於樂德問寶性論直言生相今何故言有生復有死答寶性論對第四壞相故說第三為生攝論對第四有死無生故說第三有生有死無有生死者金剛心唯有於死無復有生故言無有生死亦當體立名即寶性論中壞相壞相即是有死無生對治此故說佛真常通稱波羅蜜者謂到彼岸事究竟無極佛果為彼岸智度論云智度是真波羅蜜菩薩因佛慧而得波羅蜜名問以何義故名常樂我淨答依寶性論淨有二義一本來自性清淨以同相故言同相者法華論云三乘六道同有真如法身故云同相二離垢清淨以勝相故同相即是有垢真如勝相即無垢真如同相即法華論性淨勝相即方便淨我有二義一離外道虛妄我執戲論故二離聲聞無我戲論故樂有二義一離一切煩惱習氣證一切法故二離一切苦滅一切意生身故常有二義一不滅一切諸有行以離斷見故二不取無為涅槃常見故也於佛法身上來舉境顯心此明心稱境以佛法身是常等故於佛法身起常等想名為正見問前言諸行無常是為斷見見涅槃常是為常見今何故言於佛法身起常等名為正見答前據執著故是常見今約信悟故非常見又前就正道實不可說其常與無常而眾生於非常無常橫謂言常見今明雖非常無常無名相中強名相說歎以為常還如歎信解故是正見第三歎中正見牒前下歎有五前四行益後一法資也行中真子一句是總成人益也有此正見定能紹繼故名真子如佛性論言以四義釋成佛子一者因謂是信心二是緣謂是波若三是依止謂三昧四者成就謂大悲又彼論云信因如父般若母三昧依止如胞胎大悲成就如乳母菩薩由此四義名為佛子此從佛口生等四種應是彼四義也從佛口生者應是信心從佛口教生信故從正法生者應是般若證正法故從化生者應是三昧以三昧修生本無今有故得餘財者應是大悲以大悲功德財故得之未盡故名餘財也後三是起行益也從佛口生是聞慧也教出佛口依之生解名從佛口生從正法生是思慧也思從理起名正法生從法化生是修慧也行德先無今時忽起名為化生得法餘財是法寶也地上得理是為正財今得教資說為餘財又解得小分解故言餘財又解夫世間之財父存之日所用名曰正財父沒已後子之所用名曰餘財如來在世自悟正法傍以化人名曰正財佛滅以後能信解正法兼傳以化人名曰餘財又以法委寄故言得法餘財廣釋佛子如法華疏世尊彼淨智者有人言此文猶屬一諦章今所明者從此已去是一依章作二門釋之一來意門者上來對三諦非究竟明一滅諦究竟今對昔依非究竟一依是究竟具如前辨又上明一諦究竟今顯此一諦是究竟故可以依憑故有此章來也二釋名門者此章名為常住安隱一依非生滅故名為常住體離危嶮故云安隱至理無二目之為一可以依憑故稱為依汎論能依所依義具如攝論有能依非所依約本識言之是煩惱種子約佛性言之是生死妄想二所依非能依約種子言之謂本識約生死妄想言之謂佛性三亦能依亦所依約生死言即是本識本識依如來藏故是能依復為種子所依名為所依四非能依所依即是法身法身顯時不復名藏故非是所依法身無生死不為生死所依今此中明一滅諦為至人所依故名一依從聖諦至一依凡六章經言並涉諦知諦是解行之本宜以諦為其正宗雖六章辨諦有四義不同初聖諦章明二乘無知聖諦佛則有之歎諦甚深出二種諦名體章一釋無作諦虛實一依章明一滅諦是可依三處言並涉於諦而此義不同下二章雖言不涉諦並是論滅諦事就文為二第一明昔四依第二明今一依就昔四依為三一者舉勝說劣二明昔說劣意第三對劣顯勝言淨智者有人言牒上地前正見眾生彼於佛身離四顛倒名為淨智羅漢辟支智波羅蜜者對劣顯勝地前淨智望彼小乘羅漢辟支智得為究竟智波羅蜜不名羅漢辟支智為波羅蜜第二句中此淨智者牒上地前淨智之者雖曰淨下將勝況劣地前菩薩望彼二乘雖名淨智於一苦滅尚非境界況彼二乘四依之智今明不爾依文釋之世尊淨智者牒淨智也一切阿羅漢辟支者此約人明淨智義也智波羅蜜即二乘滿足無漏智即四智究竟為智波羅蜜又利根聲聞辟支名波羅蜜聲聞辟支也又二乘地度分段彼岸知苦斷集證滅修道事訖故名波羅蜜惑障已盡故云淨智又望凡夫亦名淨智此淨智者牒上二乘無學果智所以牒者欲明校量是故牒也雖曰淨智於彼滅諦尚非境界況四依智者正校量也明二乘無學果智於一無作苦滅諦尚非境界何況因中四依智耶言四依智者有人言因中依四諦生智故云四依智所以因中稱四依智者至羅漢果唯正觀一滅諦故對果觀一滅故以因中為四依智有人言即是依法不依人四依智求法之始憑理生智法即四諦之法了義是四諦之教義是四諦之義智四真之解返於識著起自外凡來入內凡為四依智今以果況之極果不知無邊之滅況四依智能知滅耶問二種釋四依以何為正答依四諦而生智名為四依此文無所出故不用之又依四諦而生智名為四依有濫上果是故不用又若用依四諦而生智為四依智者此非釋初業義依毘曇前三方便未作諦觀後四方便方作諦觀依成實念處亦未作諦觀今文明三乘初業義云何偏取諦觀已上方為初業又舉羅漢之終果況羅漢之始因故不應偏取諦觀已上宜以依法不依人四依為正意也何以故二釋昔說劣意若極果尚不知滅況四依而能知耶如來何故說四依下釋云四依稚劣因此得值諸佛菩薩說一乘經為悟入一乘由漸故須說之三乘初業不愚法者江南旻師云三乘初業即是乾慧地爾時即自知作佛但厭苦情深且取羅漢故實有聲聞後方迴小入大復有人言二乘初業不愚於法即成菩薩故無復聲聞但取菩薩為聲聞耳故用無聲聞義即開善智藏法師其人初執有聲聞於楊都興皇寺正導有聲聞義而志公云汝󱍊󱍀󱍠於都亭頭法師解此語昔在會稽靈嘉寺噵有聲聞義靈嘉正在都亭頭也因此遂改無聲聞問今為用有為用無耶答亦有亦無不同兩說言亦有者於緣有隨緣有言無者就理明無故法華論破無聲聞義明有聲聞不同開善亦不同莊嚴初業已知無聲聞且取羅漢為證若初業已知無聲聞不應取證若以取證則不知無也今總問法華經三周明乘權乘實辨聲聞人未聞法華自保究竟若聞說法華迴心入大方自知作佛今此經云三乘初業不愚於法者當覺當得云何會通答有人言聲聞有二種一者愚法二不愚法不愚法人謂退菩提心聲聞愚法之人謂本乘聲聞乘聲聞自保究竟聞說一乘方知作佛不愚法人自知作佛今須難之法華經云舍利弗等一切聲聞皆自保究竟聞說法華方知作佛云何乃取舍利弗等一切聲聞為愚法人耶此一不可又舍利弗等即是退菩提心聲聞何處離此已外更有不愚法人此二不可也江南諸成實論師釋有理教若就道理三乘人初業即自知作佛初業者從四念處已上即是三乘初業此時已自知作佛羅漢故自能知也若就教中明義三乘初業乃至羅漢不自知作佛要待聞法華自方知作佛故此經據其不愚法華據其教故明其愚也理是實說教是方便說問若勝鬘是實說法華據教為方便者則勝鬘是了義經法華名不了詎可然耶法華論云此經正明因辨果因則七處佛性果則三佛菩提豈可言其不了又若法華據教說則三根之人無有稟教之益三周之說則有徒勞之弊汝言勝鬘據理說三乘初業乃至羅漢自知作佛者今撿勝鬘始終及法華經論以定其得失也勝鬘一文云羅漢辟支佛觀察時得不受後有此是羅漢自謂究竟自知作佛若自知作佛則知更受不名不受後有汝言初業不愚法自知作佛者云何復言得不受後有智而是究竟次文云羅漢辟支佛於四不顛倒境轉若三乘初業及阿羅漢自知作佛即知佛常樂我淨云何於法身而起四倒也問若引前二文云羅漢自保究竟不知作佛者今亦二文初文云彼前所得地不愚於法自知有餘地當得菩提後文云三乘初業不愚於法當覺當得答前文後文若未聞法華一乘等經則自保究竟若聞法華等一乘經則知作佛是以兩文無相違背故此勝鬘與法華同也問文云不由於他自知作佛云何乃言聞法華等經方知作佛答此言自知者要聞他說而自心證見故言自知如華嚴云有所聞法即自開解不由他悟又如舍利弗云而今乃自覺非是實滅度身子聞經而稱自覺今亦然也佛性論云如來他身為五因緣一為說無常苦涅槃寂靜令眾生於三有中而生怖畏二生怖畏已令入二乘聖道三入聖道已生究竟涅槃心為破如是增上慢心故說大乘法華真實教令諸眾生捨本所執攝取慈悲波若方便四攝已於無上乘而成就之五成就已授其無上道記是名化身事此五中第三正明二乘未聞法華自謂究竟之大證也若二乘自知作佛者則化身無五事此又證法華經是化佛說以化佛有此五事餘二佛無五事又法華論解開示悟入中云所言悟者謂不知義明一切二乘不知究竟唯一佛乘又釋破十種人病中阿羅漢有三種顛倒信一者信有三乘名顛倒信道理無三種有於三名顛倒信為破此病明乘平等門明三乘人同受大菩提記故以此推之當知二乘未聞法華並是愚法又龍樹云阿羅漢生三界外淨土中聞法華經方乃作佛亦是其證以經論驗之故知未聞一乘則自保究竟若聞一乘則自知作佛問約何位論初業答江南諸師云雖有二文並是初業已自知作佛今不爾有二種不愚一者後業不愚二者初業不愚後業不愚得羅漢果竟值善友聞一乘經迴心信大故不愚大法故前文云得不受後有智彼前所得地不愚於法二者初業不愚即四依之人名為初業聞一乘經迴小信大法華亦有二人一果人不愚謂身子等聞一乘經自知作佛二因人不愚謂發二乘心人聞法華經迴心信大略舉始經二種不愚中間無定問小乘初業正據何位答謂小乘七方便等故雜心云初則名始業成實論以念處為初業此以小乘為初業於小乘初業中於小乘初中值善友聞大乘經方知作佛此四依者是世間法者第三對劣顯勝有人言彼二乘所依四諦是世間法者也苦集是分段世間滅道是變易世間一依已下簡真異偽言一依一切依上者總以簡之一滅諦真依過彼小乘有作四依亦過大乘無作三依名一切依上下別簡之出世間者過前世間有作四依故名為上復過大乘無作三依故名上上無作三依望有作四依已名為上一苦滅諦復上於三依之上故云上上今評定之此釋有二失一文煩誤所以然者前已云一依者一切依上謂出二乘有作四依上復出大乘無作三依之上故云一切而後復云出世間上上出有作之四無作之三故云上上是為煩也二相違失前云一切依上後復云上上同是一滅諦依不應有此二句若云上上前復皆爾若直云上初後亦然今明上辨佛說四依意今是簡彼四依勝劣不同故有此章來也此四依是世間法者依法不依人等四依此是依教尋理本是凡夫為世間法世尊一依者此明二乘果也婆沙中正明小乘一諦一諦即是一依故小乘人亦明一諦一依義小乘以滅諦一依為究竟普勝一切法故云一切依上又因中依法不依人等四依果中無復此四唯作一滅故云一依問因中四依既稱世間果中一依應是出世何故直云一切依上而不云是出世間答既云一切依上即知是出世間但為後大乘出世是故不說出世間上上第一義依所謂滅諦者上來明小乘依今對小依以辨大依從此文始正是一依章小乘一滅諦已名為上今大乘過於彼上故云上上以上上故名第一義所謂滅諦者前對小明大今出依體也此釋無前二失復得大乘義分明世尊生死依如來藏江南諸師從此下是顛倒真實章顛倒是生死真實是一依明本在因中能為生死依作持建立是為顛倒依於真實今但存略故云顛倒真實今謂此章實是顛倒真實章但釋顛倒真實與南北義不同若言生死是顛倒如來藏是真實與上空義隱覆是復何異空義隱覆亦明能覆是虛妄不實所覆是實又與下自性清淨心煩惱隱覆此復何異今所釋者依如來藏有生死作此說者名為善說是不顛倒若三種眾生外道二乘空亂意菩薩不依如來藏而有生死作此說者名曰顛倒故真實問此章何故不屬一依答一依章對昔小乘依非究竟明今常住一依究竟今文乃對三種人不依如來藏有生死是顛倒依如來藏有生死是不顛倒故不屬一依章此章為二一明真實二者明顛倒真實中為二初略明真實次廣明真實各有三句初三者一明依如來藏有生死二以如來藏故說生死本際不可知三明能如上說當於道理名不顛倒問此與上一依何異答上是境為智依今明染淨依又前亦得是顯為顯依今亦得是隱為顯依境為智依一實諦境能生一實智故境為智依問何以得知境為智依答上明二乘四依智乃至二乘果智依有量滅諦境既非究竟故智亦非究竟為對彼故明無作滅諦是究竟能生究竟智故故境為智依又前明顯法為依者滅諦顯現為如來所證故前云一切智境界及如來法身又前是能生依以境能生智故後明依持名依非佛性能生生死就前釋依以依憑為依就後釋依以依持為依後以隱法為顯依者如來藏即是隱能為生死顯法作依生死依如來藏者為對外道小乘人及餘大乘人不依如來藏有生死故今明依如來藏有生死外道有二人一執邪因二執無因執邪因中一計人為因次計法為因計人為因者有二種一計自在天為生死之因二計神我為生死因計法為因或計世性或計塵微為生死因言無因者謂自然而有生死今為對彼邪因無因故說生死依如來藏故如來藏為其本因二小乘及餘大乘人但知依結業而有生死此但得末未窮本今為對彼故明依如來藏故有生死又欲明一切眾生有佛性義故說依如來藏有生死以如來藏故說本際不可知者此是第二句釋上依義既明由如來藏有生死如來藏本際無始不可知依藏有生死生死亦無始本際不可知若不依藏有生死則不可無始來有生死也有人言佛性無始生死有始始應可知但與佛性合用故云本際不可知又釋佛性無始生死有始背佛性故有生死須見佛性方了生死之始唯佛能見其始十地亦不知其始故云本際不可知問龍樹云生死有始無始皆是邪見今何故偏言生死無始答雖二俱邪見但為破眾生有始故說無始無始者欲明其有因義又中論中佛說無始者欲明空義既其無有始亦無中間亦無有終無中無終故無生死有言其無始者欲明無有始非謂有無始是故無始辨生死實不作此解則是邪見世尊如來藏故說生死是名善說者此第三句能如是上說信依如來藏有生死此是當理之言名為善說即是真實若如外道二乘所說者名不善說又舉能說是善顯所說不虛世尊生死生死者此第二廣辨依相就文亦三一明能依所依不二二明能依所依不一三明重論不一初文又二前敘能依之相次明能依即是所依今前辨能依之相上云生死依如來藏又云有如來藏故說生死故今解釋生死之義有人言生死生死者總以標舉生死非一故重言之又生死中其有二種一生死生死凡夫所起二涅槃生死如涅槃說住大涅槃能建大義種種示現今為簡後涅槃生死偏舉初門是故說言生死生死也今明釋生死中有三謂標釋結初生死兩字標生死也生死者此三字將能解釋故牒之也諸受根沒者釋生死也眼耳等六根生識領納六塵故云諸受又此六根能容受識住故名為受此六能生識故名根沒者死也生分已謝死分次起故云次第也不受根起者雖有根相不能生識領納前塵故云不受根又不容受六識故言不受根也是名結也問此句何等為生何等為死答有人言諸受根沒是死次第不受根起是生也今謂如前釋也諸受根此敘生識領納六塵故是生從沒已下釋其死也若受根前念滅次念滅次念受生根此猶是生也今受根滅壞次念生不受根故名為死也問若其不受亦應非根云何言不受根起答成實論文云同性不依時皆名為根是就體為言然其實非根論又云根童子滅非根童子在名根又一義就五受作之諸受根者謂五受根五受者憂喜苦樂捨也若五根後所生受名苦樂意根後所生受名憂喜不苦不樂不憂不喜通從六根後生也明此諸受能生煩惱故名受根五受是根名諸受根眾生若命未盡受根常在隨何受念念不住一一受根隨有幾念或多或少同類異類受受相續不得斷絕四受心強不得命終命終之時要在捨根一報盡時捨受滅盡名沒也次第不定根起者應言受根不起此言無有受根次第續起此云生者已死故言是名生死也世尊生死者上明生死今辨生死與如來藏不二生死者牒前生死也此二法者生死二法也是如來藏者明生死即是如來藏也就理而言若體性者知生死即是涅槃仁王經云菩薩未成佛時以菩提為煩惱菩薩成佛時以煩惱為菩提故肇法師云道遠乎哉觸事而真聖遠乎哉體之即神華嚴云心佛及眾生是三無差別中論云生死之實際及以涅槃際如是二際者無毫釐差別法華經云如來如實知見三界之相天親釋云眾生界即涅槃界不離眾生界有如來藏性也問是相云何答如人夜中見繩為蛇蛇是繩歟亦知迷南為北北是南也有人言此二法是如來藏者此空如來藏耳前明生死此明死生也若生便歸死者眾生便成灰滅誰得成佛正以生者死死者生相續不斷至菩提乃盡故得修行求於佛果生死煩惱隱藏法身有成之理故名如來藏亦能生如來故名藏今謂道理難知且用前解世間言說故有死有生下此第二明不一義亦先明生死次辨不一第一義中本來無有生死何故聖人說有生死是故今明於顛倒眾生故有生死佛隨顛倒故說有生死龍樹云於生死人有生死於不生死人則無生死死者諸根壞前牒生死與藏不異故須辨生死今欲牒生死與藏不一故須辨生死前後有此二意異故兩處生死非生死義異也又既隨顛倒世間說有生死故今示生死之相諸根壞者眼等諸根壞五受中捨受根壞生者新諸根起由業煩惱力未來還生為起五受根中是喜受根起四識住中喜潤故亦是十二緣中識支也非如來藏有生有死者此正明不一義顛倒故有生死非如來藏體有生死法華經云無有生死若退若出天親云如來藏性清淨故法華經兩句還是此經初句明眾生界即涅槃界此是二不二義如來藏體性清淨無有生死故是明不二二義若不見法華論釋此二句便不分明問何故有不二二二不二義答於佛未始二六道常法身於緣未始一法身常六道譬如病眼人於空常見華是故空成華如不病眼人知華常是空以有此二義故明二不二不二二義也若依前第二師初明生死二即如來藏此是空如來藏今明非如來藏有生死此明不空如來藏今且依前釋離有為相者釋成不一以離有為故非死常住不變釋離有為約凡夫有三不變一不為煩惱水漬變二不為業風吹變三不為生老死火燒變故菩薩不變有二一不為變易陰生所變二不為變易陰滅所變佛不變有四以常故不生以悼相故不死清淨故不病不變故不老也是故如來藏是依是持是建立也結也以體是無為常住故能為眾生作依持建立是所依處名依持者連持令不斷絕建立者始終令得成佛三藏師意依者即自性住佛性不從緣有名為自性體是常法故名為住以是常住為生死作依也持者即引出佛性由有佛性故得修行顯出本有之法故名為持建立者即至得果性以有佛性故成果德名為建立世尊不離不脫下第三重釋不一所以重明不一者正欲成能依義就文為二一當相明所依二斷脫異外下對能依辨所依不離者體是無為不可離也非煩惱繫縛之法不可斷非是有為不可脫也千變萬化其體不改故言不異也出三乘地行外故云不可思議世尊斷脫異外者生死是斷脫異法也藏體異之是故言外而能為妄本名有為法依持建立有人言斷脫異外者並目生死斷脫異如上釋外者生死出在理外故名為外分明不然如上解也世尊若無如來藏者上明真實今明顛倒就文亦三一破二乘及空亂意二種顛倒明不顛倒第二破外道顛倒明不顛倒第三總結顛倒人明不知如來藏初又三一破其謂無如來藏二破其七法有依持之義三對顯如來藏為正依若無如來藏不得厭苦樂求涅槃者此第一破其不立如來藏為依持義破意云若不依真妄不孤立故無厭苦樂求涅槃如人睡時若無報心則無夢中向河求水此亦如是又此文是反解反解者以無顯有若無藏不得厭苦求涅槃當知厭苦樂求涅槃要由於藏又勝鬘為破小乘等人不知有佛性者尚無厭苦求涅槃之因云何有離生死苦得涅槃之果是故應當信有佛性也靈味淳師云是理知厭苦求樂故終能反異於木石由有佛性故爾用此厭苦求樂之心為正因佛性由之得佛于時猶有光宅師以厭苦求樂為正因但厭苦求樂是功德性極至金剛心得佛時則無今謂文意悉不爾但明有佛性故得厭苦求樂無佛性不得厭苦求樂不用厭樂以為佛性也何以故下第二破其七法自能作依持之義小乘及餘大乘人云妄心自能造於善惡何須依藏下對破之破中有三一此六識及心法智者牒小乘人七法二此七法剎那不住者第二正破三不能種眾苦下正明不能起於染淨於此六識及心法智者有人言六識者六是事識及心法智是第七識迷時名心解名法智第八名藏識是阿利耶此造疏人不見攝論謂第七識名法智攝論第八識名阿陀那此云無解識豈得稱法智耶今所明者六識不異舊及心法智能厭苦樂求涅槃何須佛性此七法剎那不住者第二破以念念不住故不能起於染淨也不種眾苦者明六七心不能種有生死苦也不厭苦求涅槃者明六七心不能厭苦樂求涅槃得解脫也舊法師多作此釋今謂不爾所以舉此七法者舉六識明不能起染淨及以種苦舉心法智明不能厭苦樂涅槃故楞伽說六七不受苦樂非涅槃因也六七不受苦樂者猶是不種苦非涅槃因猶是不厭苦求涅槃也待至後釋然經論中釋染淨緣起要有四別一約緣不約佛性二約佛性不約緣三亦約緣亦約佛性四不約緣不約佛性一約緣不約佛性者只由六七妄緣不由如來藏此小乘教及大乘教相中彰染淨緣中因果自招感故有都不言由藏實而有如是一切二明約佛性不約緣染淨之興只由藏實不言從緣而有此如楞伽說六七非受苦樂非涅槃因藏識受苦樂是涅槃因如是一切今此說二同彼也三明亦約緣亦約佛性者此亦如楞伽說藏識海常住境界風所轉種種諸識浪騰躍而轉生如海水起波浪非異非不異佛性亦爾心俱和合生亦非異非不異如是一切故知真妄和合方起染淨海水起波浪非異非不異者彰不可水外求波波外求水故言不異而波息水靜故言非不異也佛性亦爾心俱和合生非異非不異者彰佛性與六七妄心和合生時不可真外求妄妄外求真故言不異而妄盡真顯故言非不異亦可在緣常靜故言非不異法華論云不即眾生界不離眾生界有如來藏性故經言佛性雖在陰界入中而不同陰界入也四不約緣不約佛性者實相之外無緣故無染淨法可起此如金剛波若論說平等真法界佛不度眾生以無佛為能度無眾生為所度又如佛地論說煩惱妄想中無一法可滅清淨法中無一法可增泯上三門歸乎一絕世尊如來藏者此第二對邪顯正即是對顛倒明真實舉如來藏明有如來藏故得厭苦樂求涅槃有三一如來藏者舉法實體二無前際下辨能起染淨所以良由藏體無前際等故能起染淨無前際明本有義以本有故無始起修滅能為染淨因也三種眾苦下正明能起染淨問由佛性故得厭苦樂求涅槃此事可爾若由佛法性種眾苦者豈非佛性力故令眾生種生死苦若言不由佛性力種生死苦亦應不由佛性力樂求涅槃又若不由佛性力種眾苦者即是七法種苦云何言七法一念不住不得種眾苦耶答須解此章大意此章為破外道二乘人不知有佛性欲勸一切眾生信有佛性故說由佛性故得厭眾苦樂求涅槃問勸信之言有餘而釋經意不足若由佛性得種眾苦即是佛性令物受苦此乃是同於魔性何名佛性答此乃明有佛性眾生故得種眾苦非是佛性令其種苦亦明佛性眾生令其厭苦非是佛性令其厭苦如有海水風吹成浪非是海水令其成浪者亦應非佛性種苦及厭苦但顛倒妄緣種苦及厭苦則違前文答雖因風成浪終由有海雖因妄心種苦及厭苦終由有佛性故說佛性為本故說由佛性故種苦厭苦也如來藏乃至墮身見下江南諸師及北土有師並以此章屬前是明顛倒真實今直簡所依之藏不同陰內之我明藏體絕離眾相故有此章來耳今明上章對破小乘及餘大乘人不立如來藏境今第二次破外道上來辨一切眾生有如來藏為生死作依持疑者云若爾與外道何異龍樹中論本住品云眾生身中有神我名為本住本住者神為諸根之本苦樂等諸根依神得住又我本來已有體是常法苦樂等法依之得住故名本住若爾與如來藏異有得何今欲簡此義故有此文來也如來藏者牒真實也非我非眾生非命非人者正破外道也問我等四有何異答經論釋不同如經云觀內無我外無眾生內外和合無命畢竟清淨無人陰非神主名為無我離陰亦無名外無眾生陰與假名眾生相續名命無別命體故言內外和合無命諸陰和合宰用名人無別人體故名畢竟清淨智度論云於五陰起我我所心故名為我五陰等眾法和合生故名眾生命根成就故名受者命者能行人法故名為人金剛波若論具釋此四可尋之今明如來藏並異此四法故不同外道也此但明藏體一同人我佛性正是人體故須簡人不明是法體略不辨不同法我也問顛倒真實與空義隱覆真實何異答前章明佛有二智知能藏畢竟空知所藏不空故能藏覆所藏此章明所藏之體空無諸相而眾生不了成三種顛倒眾生故成藏然前章明能藏空所藏有此章明所藏空能藏有也亦得俱有解此四句者是人解如來藏者也如來藏者下第三明如來藏非三種眾生境界三種眾生者一墮身見眾生此是凡夫外道於五陰身內而見有我明名身見眾生顛倒眾生者二乘人也於法身常樂我淨起無常等四顛倒也空亂意眾生者初學大乘人多習空觀妨亂真解名空亂意眾生涅槃云十地菩薩為無我論之所惑亂今文無乃非十地但學大乘人為空見惑不知佛性非境界者總明如來藏非此三種人之境界也如來藏非我人眾生橫計我人眾生不識如來藏如來藏非是無常無我計無常無我者不識如來藏如來藏非空非有若計空有者亦不識如來藏是故如來藏言亡慮絕不可思議豈得言有如來藏一初為生死作依持建立若言有如來藏為生死作依持建立者是有見眾生又若言有能藏所藏作有見解者皆是能藏無所藏故有所得眾生生死涅槃皆是真實生死所得人眾生與佛皆是眾生故中論云若不受諸法我當得佛涅槃當知是人還為受所縛故受此無受無受還成受即其證也有人言意散亂失空解眾生明真實法體即是空此人不解而於有解外別求於空故失空解也不得禪定不得一心名為亂意故名散亂失空意眾生亦三種眾生出佛性論撿佛性論無差別品為四種人為身見眾生故論法身身見眾生不了我我所為對治此故說法身二為對二乘顛倒眾生故說名如來二乘於常真如中計無常等四倒為對此故說真如常無有四倒三為散動眾生說名真諦始行菩薩有二種人一見諸法折之故空二謂有實法名之為有第一人執空第二人執有故此二人並迷如來藏中道之法為對此故說於真諦世尊如來藏者第十三自性清淨隱覆章作三門釋之一來意門所以有此一章來者上顛倒真實章明依如來藏說有生死是真實說三種眾生不依如來藏說有生死是顛倒今次論能依所依染淨之義能依生死此即是染所依之藏此即是淨淨不應有染染不應有淨此事難明唯佛能了今欲論此義有此章來也又前如來藏章中但云不離煩惱藏是如來藏未知云何不離今此中正明如來藏客塵煩惱染名為不離故有此章來也又近從顛倒章來生疑者云三種眾生有如來藏何因緣故非其境界為釋此疑言三種眾生雖皆有藏以諸煩惱覆故非其境界也又上顛倒真實明下情不及今此自性清淨難知是佛境界顯唯上智能知故次明也又上釋如來藏一名一義此章明多名多義所以然者其此章明如來藏究竟故其此廣辨又論佛法根本大事大事謂佛性佛性即自性清淨心此事應須論辨故有此章也第二同異門此經始終明如來藏凡有六處一如來藏章明如來藏甚深非三慧境竟此明諦處說藏深以藏深類諦深二空義隱覆章明佛知能藏是空所藏非空佛具空不空二智此就一滅諦中辨空不空為成一滅諦義三顛倒真實章明如來藏為一切染淨作依持用義四顛倒真實章未明如來藏絕一切相即是明所藏是空義於緣不了故成顛倒即是能藏不空五明如來藏有五藏義六明如來藏自性清淨為煩惱染此明佛性有六條義乃圓足第三釋名門藏體無垢名自性清淨隨緣相染故云隱覆問既有自性清淨心何不立自性清淨色答色從心變起以心為本所以云心又色是形礙心法不爾故不立色也問何故經云佛性亦色非色也又言妙色湛然常安住答若色性說色亦得是色故起信論云色心不二以色性即智智性即色但以無形礙故不名色也故起信論云色體無形故說名智就文為二一勝鬘正說二如來述成勝鬘說中有二第一總明五藏二從此自性清淨下別釋第一總明五藏如佛性論中說一如來藏以自性為義一切諸法不出如來自性無我為相故二法界藏者彼說正法藏今言法界者界即境界即是因義聖人四念處等皆取此性作境故三法身藏者以至得為義至者證也一切聖人信樂正性由此信樂令諸聖人得如來功德四出世間上上者三由有倒見不得聖法具此三義名之為世此法無彼三義故名出世真實也五自性清淨藏以祕密為義若一切法隨順此性則名為內是正非邪若違此理則名為外是邪非正彼論辨五藏訖引此經說五藏為證如來藏自性義者辨是藏此一切諸法體性也法界藏以因為義者辨此藏是聖人行境界名為因也法身藏以至得為義者通辨依此藏能修因至得佛果故名至得義出世上上藏真實義者辨此藏性不因緣相故名真實也自性清淨藏祕密義者甚深也辨此藏無一相可取而順之大益違之極損故名祕密如攝大乘論中辨五藏相義亦如是也此等隨義別分非體別有五也此自性清淨下第二解釋就文為三第一略釋第二何以故下廣釋第三唯佛世尊下仰推於佛初文中一牒淨心二客塵煩惱顯隨緣隱覆此自性清淨者牒第五如來藏牒第一但牒始終餘三略而雖牒第一為成第五以第五正明自性清淨不染故也是以文牒第五無藏字故知以第一成第五也而客塵凡言而者返前述後之辭也客塵煩惱者是性成煩惱望推本性淨心之舊故說之為客又無始無明自心分別所作無有真實故名為客坌污稱塵上煩惱者現起煩惱也淨心為此二煩惱所染也不思議者性淨而染明下情不及也如來境界者辨唯上智能知也何以故下第二釋也何以故者問也何以淨心而染是不思議佛境界故耶剎那善心下對問釋也有人言剎那善心不善心不為煩惱所染者正解淨義剎那是念念善心體念惡心體煩惱俱不能染不能染故淨煩惱不觸心心不觸煩惱者釋前不染煩惱出自妄情不及真識故不觸心據真無妄故不觸煩惱其猶世人見繩為蛇蛇出妄情故不觸繩繩體常淨亦不觸蛇云何不觸法而能得染心者責遣染過今明經言剎那善心不為煩惱染汝淨心無剎那又正應觸善心無染云何亦舉不善心耶今就文為二一者舉現近麁法無染而染以況遠細二從自性清淨下正明細心不染染義就初又二第一明染無所染二從世尊然有煩惱下明不染染義就文又二一正明無染二從煩惱不觸心下舉不觸釋成無染剎那善心非煩惱所染者此借麁顯細也善心是淨不善心是垢善心之中無有貪瞋癡是為淨中無垢無有染義也剎那不善心亦非煩惱所染者不善心者即是貪瞋癡心也當起貪瞋癡時善心已謝不善心既即是煩惱是則唯垢無淨唯能染無所染亦無染義前句有淨無垢有所染無能染不成染義後句有垢無淨有能染無所染亦不成染義如帛與渥合時可得名染唯渥無帛唯帛無渥竝不成染義若善心與不善心兩共合者如渥帛合可為染義而二心未曾共俱垢時無淨淨時無垢何得有染故中論縛解品云若謂五陰是可縛五陰中餘煩惱來縛者是亦然曇影法師釋云心淨時則無物來縛心垢時則無可縛此明心淨時有所縛無能縛心垢時有能縛無所縛故羅什云傳吾業者寄在道融曇影僧叡乎釋彼論與此經同又一意夫論煩惱染心心不出二種一者善心二者不善心善心者無貪瞋心也不善心者貪瞋心也煩惱竝無染此二心義所以然者當起善心時無不善心但有所染無能染不成染義不善心即是貪瞋癡云何有能染所染不善心既即是貪瞋癡則唯是能染無有所染不爾唯是所染無有能染若有能所染便一剎那中有二貪瞋癡心而實不爾此亦如中論縛解品眾生謂五陰身是縛論云有身則不縛若身是所縛則無能縛若是能縛則無所縛若有能縛所縛便成二身心不觸煩惱者第二舉不觸釋成無染善心不善心通名為心此二種心竝不觸煩惱有善心時則無煩惱一切無相觸如指端不自觸煩惱不觸心者善心不善心家二種煩惱竝不觸有煩惱時無有善心故煩惱不觸善心煩惱即是不善心一體之法亦無相觸故煩惱不觸不善心也若就成論義識想受三心未起善行心中方起善不善從行心中起不善染前三心然行心起不善時前三心已滅有能染無所染當有前三心時所染無能染大意同前云何不觸法而能得染心者此結無相染義善不善心竟無相觸近義云何得有相染耶世尊然有煩惱有煩惱染心者上來求煩惱染心義不可得即是染無所染而於眾生宛然有煩惱煩惱染心此是不染而染如中論觀染染者品種種門求染染者不可得而假名因緣有能染所染問云何是不染而染答前心是淨後心是垢垢心起時障於淨心故名為染自性清淨心而有染者難可了知上來舉麁今是況細三界麁心染義尚難可了知自性清淨心而為所染豈易可知雖本性清淨而於眾生成顛倒不淨故名為客塵煩惱所染雖為客塵煩惱所染而常本性清淨故實無所染難可了知唯佛世尊下此明唯佛能知實眼者佛有實眼見此自性清淨心為煩惱所染了了分明故如眼見實知照於此理一切善法皆從佛出故為法根本佛知一切法為通達法為正法依佛能抦持此法法由人弘故為正法依義此上來已釋第一勝鬘正說自下第二如來述可就文有二一明勝鬘問佛二如來隨喜述成前勝鬘問佛者明理既深妙故問佛取審也佛即隨喜者第二明如來隨喜述成就文為二一明隨喜二明述成以勝鬘所說合理稱機故佛內心隨喜如是已下發言誠述初總述勝鬘自性清淨心而有煩惱難可了知有二法下別述成就文為二一明述成二法難可了知二從如此二法下明有信受之人初總明二法次別明二法初法中自性清淨心言亡慮絕故難可了知第二法若一向淨而無染若一向染而無淨此易可了知以雖淨而染雖染常淨故難可了知汝及成就大法菩薩者種性已上菩薩馥公云是大力之例勝鬘之與齊位故知同是法身人也有人言登地已上菩薩也有人言八地已上菩薩也諸餘聲聞能信佛語者謂信行菩薩與教法相應故言聲聞此在種性已前十信菩薩也今依經是聲聞也舉此等方能聽信者顯成難知故也又上明難可了知恐其望岸而退今欲勸物信受故舉此等人來也馥師云聞說入禪以為聽受言外之旨非是所窺名信佛此一章義若我弟子下此是第十四真子章略作三門釋之一來意門前十三章經明一乘法今明於法信順有大利益故次論之又乘有三種一乘體二乘境三御乘人從初至一乘章謂乘體無邊聖諦謂乘境今明真子謂御乘人約大品是乘乘人約信受是行乘人故有此章來也又近從上自性清淨章來然子本從生為義若能解行相資必得成佛故名真子然若有能解上十三章經理若行悉名真子但今就自性清淨心明真子者以自性清淨心最甚深難解故偏就此以明真子二釋名門於法信順堪紹佛業故名真子又行解非妄名真從佛口生從正法生故名如來真子如法華舍利弗領解章廣說又攝論意佛子有五義一以信心為種子二以般若為母三以禪為胎四以忍為乳五以佛為父又如無量義經以諸佛為父方等經為母生菩薩子又如華嚴經第五十卷初廣釋三定人門此章佛自說餘皆勝鬘說所以然者信解深法要須佛明故須佛說又勝鬘問佛佛即隨喜因明能信之人是故佛說又勝鬘親信人自彰信益義中不便是故佛說也就文有三一明信利益二於我滅下歎行功德三信如來有如是下結信利益若我弟子者汎舉能信之人也此中凡有四信就文為二第一明四位為真子二隨順法智者下偏釋第三觀解相前四為二位初二辨信位次兩明解位如龍樹云佛法大海信為能入智為能度即其事也初中信位有二言隨信者是十信位隨教生信故名隨信又此信心隨順種性已上增上之信故名隨信又隨所有事皆信歎信廣也如維摩云所未聞聞不疑信增上者十解菩薩得證法明信根堅固名為增上又上歎信廣今歎信深如維摩云深信堅固猶若金剛故名增上依明信已隨順法智上來明二種信此下明二種解此是解行地所成益也名前上信以為明信依彼信已起解行中觀解方便此觀順於初地已上成就法智名隨法智第四名為究竟今第三仰順彼法智而觀故名隨順法智也又順法成智名隨順法智而得究竟謂初地已上無生忍也然初地未究竟但望前三種故說為究竟耳於解中開二者地前為順忍登地以為無生忍有人言但有三位初二種信為十信位依明信已第二在種性解行地而得究竟第三在初地已上若隨行以分於一切位中初信次解後行即為三若以四位者信中開二解中開二如上釋也隨順法智者第二偏釋第三隨順法智江南諸師有多釋一云此中明二忍一信忍二順忍初信及增上為信忍隨順法智下明順忍依十地四忍明義初三地為信忍四五六地為順忍於初地為真乘之始既會二乘以入大乘故齊六地方進七地乃至十地故略舉二忍文云而得究竟者四地至六地順忍位極此故云而得究竟上隨順法智之言難解故重牒而解釋也又將入初地捨凡登聖必須多修觀解方能起入故須重辨就文為二前別後結別中有五言五者一觀十八界二觀業報三觀羅漢眠四觀禪定五觀神通十八界觀名江南琮師旻師所說此間有同者初二觀深後三觀淨觀深中初一觀十八界觀察施設根者根謂六根根無定性因緣故有名為施設如華嚴云觀眼無生無自性說空寂滅無所有大集經云若有說言眼見色乃至意能知諸法是人轉輪生死中無量億劫受諸苦故知根無定性意解境界者意解者觀察中間六識境界者觀察外六塵此十八界皆是因緣和合故有無生故空取上施設之言通貫十八界也有人言此正作唯識觀義實無六塵境界但是自心妄見有耳故言意解境界有人言觀察施設此顯所觀分齊意解境界顯能觀心分齊但想觀相應未能正證故名意解境界馥師云信等五根為根是立行之本施設為用謂三乘立行施用五根不同為難知境界解是禪定門謂非青見青等信解諸觀逐意迴轉假想無定亦為難知境界觀察業報者觀因果也諸法雖空而不失因果如華嚴云智慧分別無業相善解因緣非無業維摩云無我無造無受者善惡之業亦不敗亡故言觀察業報也古疏釋觀有漏業為觀觀無漏業得變易之報此皆難知之理無量壽經云行業果報不可思議成論云業力甚深此通明因果難知之義也觀察阿羅漢眠下上來觀察深今是觀淨又上觀凡夫今此觀聖中前觀二乘羅漢入無餘時寂滅際猶如醉人酒未消時如眠不異後出寂滅際目之為覺問其人何時覺耶答其人內有佛性外值諸佛說法華經得迴小入大此時名覺有人言羅漢有二種一有眠二無眠依電光定得羅漢此是慧解脫人未得四禪不得發通不得上界四大是故有眠若依四禪得羅漢者得上界四大是故無眠今觀察此事故言觀阿羅漢眠有人言此語倒耳未得羅漢果有眠得羅漢果無眠有人言阿羅漢無明住地煩惱在故所以名眠馥師云羅漢四住已盡猶如覺餘無明住地不了名眠此眠若覺便成大覺是故觀之有外國僧字法智云依梵本此文不正應言阿羅漢明謂三明也今此經本不同有經本云阿羅漢眠有經本阿羅漢眼也觀察心自在樂者上觀羅漢眠是淨果此之二句觀淨法因也心禪樂是其定也心樂謂定果神通稱意名心自在禪樂此是定體有人言觀察心自在樂者總顯也禪樂者重以簡別謂前心是禪心自在樂非餘心也所以作此釋者以後第五觀別有自在通故此中但明禪樂也有人言心樂禪樂者此是定慧樂實慧怡神為心自在樂智度論云納衣行乞食動止心常一一切諸法中皆以等觀入斯樂非定樂禪樂者諸禪妙受以為禪樂精妙故須觀察觀察羅漢辟支乃至聖自在通者上一觀定今觀慧也聖智自在通解諸法名聖自在通又解神通轉變名聖自在問何故但明大力菩薩答從大力已上類然但據初為言耳此五種下總結也此五觀皆能離相故名巧方便觀第三人既作此觀當知初後亦然自下第二歎信益中初牒前四後就歎益於我滅後未來隨信牒上門當佛在時多善眾集非直能信亦堪入證未來惡時信之者難是故偏舉信增上者牒前第二依明信已隨順法智牒上第三自性清淨心乃至而得究竟牒上第四問牒第四中何故牒自性清淨心為煩惱所染答顯所究竟法對之以彰人究竟也馥師云以五觀盡煩惱顯淨心之故云而得究竟此明歎益是究竟者入大乘道因者此詺佛果為大乘道彼究竟者能入彼乘名入大乘與佛作因名大乘因非但第四入大乘因前三亦爾但據後為言耳信如來者是第三結信利益既言信如來亦信勝鬘但佛述勝鬘故言如來耳不謗深義者既信佛所說離闡提障故不謗深義爾時勝鬘下第十五勝鬘師子吼章二門釋之一來意門所以有此章來者上十四章明說法今明護法又真子章末云有大利益不謗深法此章明謗者有大衰損無大利益故今明救攝謗者是大利益故涅槃云雖能如是種種說法然不能作師子吼不能降伏非法惡人今日始能故名師子吼又通論之說前十四章大判而言明自行自行既成得堪化益故次論之又勝鬘既見如來述成所說顯信者損益故即發誓願若有不信之者摧伏令信故次論也二釋名門勝鬘者舉能說之人也師子吼者美其所說也問何故此章偏題勝鬘答以此外化之益在人故偏舉之問何故此章名師子吼答如師子吼有所摧伏勝鬘如是外化之德能摧惡人是故就喻名師子吼如經中說世間師子嘋吼之時為十一事一為破壞實非師子詐師子二自試身力三自淨住處四令諸子知其處所五令群輩無怖畏心六眠者得悟七為一切放逸諸獸使不放逸八令諸獸咸來依附九為調伏大香象等十為諸子十一莊嚴諸眷屬故諸佛菩薩為師子吼事亦同然一為摧魔軍二示眾十力三開佛行處四為邪見作歸依處五為安撫怖畏眾生六覺悟無明睡眠眾生七惡法者為作悔心八開示邪見令諸眾生知六師等不正師子九為破壞富蘭那等十令二乘生反悔心十一為令五住菩薩生大力心習種性種合為一住解行為二淨心為三二地已上行跡為四八地已上決定為五勝鬘今日為師子吼齊應具此但今文中說降惡人為師子吼即是向前十一章中第一第四第五第八第九事此章有五一勝鬘承力請說二如來聽許三勝鬘正說四勝鬘說竟禮佛五如來述讚勝鬘白佛更有餘益我承佛威復說斯義是初段對前自利詺後化他以為餘益又對前佛說信者利益今更摧不信者令信故言更有餘益利又上佛明四位利益今辨三善男子解法離謗故是大益既承佛威將說契理前顯自利今論利他故云復說佛言便說是第二段化德須陳故言便說勝鬘自下是第三段於中有二一簡取善人二諸餘下偏就惡人以明化益前中初言男子女人於甚深義等者總舉善人前真子中有四此合為三初二為一後二各各一故有三種三中初一於義不謗名離毀復第二能出生正道名生功德第三能入諸佛果德名入大乘江南有人言前真子章明信順二忍今章辨三忍離自毀傷即信忍謂三地生大功德謂前五種巧便為順忍四地至六地入大乘道謂無生忍七地至十地又總明三人具此三義此之三人一者離過二生諸功德已離過生德故入大乘道也何等已下別列善人從上至下次第列之前明四人從劣至勝謂修行次第也今明說門次第故從勝至劣者行相隣次摧惡人故從勝向劣也又佛說真子從始至終勝鬘所說從終至始此是相成之道互文現意也男子女人成深法智是初地上究竟成也隨順法智是解行地隨順法智於諸深法不自了下是解行前隨信信增除此已下總以簡之下對惡人明化益中除此者除上三善人也諸餘眾生明三善人外總舉惡人於諸深下別列惡人於諸深法堅著妄說者堅著心邪也妄說謂口邪違背正法上明起邪今明違正習諸外道下然惡人有二一於佛法中起過二於外道法中起過上明佛法中起有所得過今明於外道中起諸過失既能損正增邪不堪紹繼如腐種子也當以王力者降邪有二法一以說法二以威勢力說法力有二一用濡語二以苦言威勢力有二一以顯力謂王力等二以幽力謂天龍力等然降內邪多用說力降伏外邪多以威力今此惡人難以理從宜以威伏也爾時勝鬘下第四勝鬘致敬所以須致敬者一欲請佛述成是故致敬二上明用威伏物似非善故須請述令化學之又此經始末勝鬘凡有三禮初請佛應佛遂應之以見佛歡喜是故致禮敬次請佛攝受欲明師資道成是故致禮今說經竟致如來印可故欲報佛恩是故頂禮佛言善哉下第五讚述就文為二一歎現德汝已親近下美其往因現益德為二初歎護正降伏已下歎其摧邪護正摧邪合理稱機故云善得其義爾時世尊下第三大段次明流通就文為四一明如來為化既周還歸舍衛二時勝鬘下明勝鬘瞻覩起戀仰心三還入城下勝鬘以法傳化流通四入祇洹下如來以法付屬流通又合四以為二初一勝鬘流通次佛流通也勝鬘流通一國佛流通十方初中世尊放光普照大眾者一示將別相故放光又初放光明令勝鬘正說今放光明使其流通身昇虛空者初應從空而來今說經竟還乘空而去乘空而來蓋不來而來來無所來乘空而去此是不去而去去無所去也去地七多羅樹者彰去分齊前說經時佛雖在空去地不遠欲使空地交接得申禮歎今示說經既竟將欲迴還故昇空轉高多羅樹此無別翻餘處或翻為肘從肘盡中指七多羅樹則七十肘亦言四十九尺又言一多羅樹去地七仞一仞七尺一樹合有四十九尺七樹合有三百四十三尺林公云從肘盡中指名毘陀私多此方無名字翻處處多翻為肘足步虛空還舍衛者現勝神力令物敬也時勝鬘下第二段初標列敬人合掌已下明三業虔仰初明身業合掌者敬也觀無厭足者愛也俗云於君敬於母愛兼之者父也今佛是慈父故具二也過眼境已歡喜各歎如來功德是口業慶已遣過故云歡喜次口嗟盛德目為稱歎也具足念佛是意業也佛色身及諸功德皆念在心故云具足第三段中還入城傳化方便勝鬘住宮與王別城今欲化王須詣王所故入城中有又解勝鬘出城送佛今送佛竟還歸入城向友稱歎大乘者王為地主一為化易二為化廣故云以上化下如風靡草故前化王也王及夫人各化男女者各化同類也而言化七歲男女者此土八歲入禮外國多以七為數故云化七歲已上人也如前高七多羅樹等天竺七歲許為沙彌七是一數之滿爾時世尊下第四段就文有四一佛入祇洹告念所付二時天帝下所付皆至三向天帝下佛為說經以法付屬次天帝阿難及大會下四明大眾聞法喜行初段中如來前身入祇洹次口言告命阿難次心念帝釋即是三業帝是主也釋是能也能為天主故名帝釋第二段中時天帝忽然至者聖心相鑒故佛念時天帝即至阿難先在佛所故不說之第三段中前為說經說已告下以法付屬前為說經者為天帝阿難廣說此經令二人聞已各於天上人間流通此法也說已天帝下第二付屬流通前為說令其解今付屬使其化他又前說令其然燈今付屬令其傳燈又前為說生其智慧今付屬生其功德又前為說明佛是善知識今顯菩薩是善知識也就文有二一勸發流通二帝釋白佛下立經名字持經之方謂付屬流通初中前付天帝次付阿難付阿難令人間化付帝釋令天上化又付阿難付出家人付帝釋付在家人付帝釋中有三汝當受持讀誦此經者直勸持也男女人於恒沙下歎益勸持是故已下結勸受持歎益勸中憍尸迦者告命所付此憍尸迦帝釋別稱如龍樹說過去時波羅奈國有波羅門姓憍尸迦聰明多智與其同類三十三人共修學福業命終憍尸迦得為天主餘三十二皆為補臣佛知此事從本以呼名憍尸迦三十三天者浮荼不多羅經云須彌樓山山有九級皆四面帝釋居之自下八級級皆四面并有四八三十二處一處有一臣居之三十二臣通天主合數三十三更有餘經云有一龍王名曰善住若帝釋行時即便化出三十三頭當中帝釋在上前後兩箱皆有兩行合有八行行有四頭并有四八三十二臣各在一頭天主并臣有三十三即以此數名第二天亦名三十三天言為三十三天說者第二天處一切諸天勸帝釋王普為廣說理實通勸諸天說也此言三十三天者中國音言悉怛梨余悉衛陵此中唯取怛梨二字為忉利天也怛梨刀利彼國音不同耳此翻為三十三天也於恒沙劫修菩提行行六波羅蜜舉劣顯勝若復聽受乃至執經福多彼者辨勝過劣謂於三乘中大乘取相修行六波羅蜜不如於此顯實一乘教中聽受讀誦乃至執經以此經中顯彰一乘開示藏性故少聽受讀誦執持福多於彼執持者於經深愛欲披求理如此執持福多於彼非是汎爾何況為人以劣顯勝自此尚多況為他說是故已下結初受持有人言於恒沙劫行六波羅蜜者此是小乘教中說菩薩三阿僧祇劫行有漏六波羅蜜今標小劫故言恒沙劫耳今謂若小乘中六波羅蜜及執三乘中別異大乘有所得六波羅蜜並不及此經也如涅槃云雖修一切契經諸定未聞涅槃咸言一切悉是無常聞此經已雖有煩惱如無煩惱能多利益曉了己身有於佛性名之為常一切諸定似是中多劫修六度也下付阿難相顯可知第二列名教持之中就文有五初帝釋請當何名經問經名字云何奉持問持之儀式二佛告下歎經勝德誡聽許說三帝釋阿難受教四此經歎如來下題列經名勸持付屬五帝釋白佛下頂受尊教第二章有三一歎教二許說三誡聽歎教中文別有二初言此經成就無量德聲聞緣覺不能究竟觀察知見者彰此法廣名不能窮二憍尸迦下顯此法深名不能盡我今當下許說諦聽下三誡聽也佛言已下列名勸持又二初列別名勸持二復次憍尸迦下列總名以付屬一一章中皆初列名對上初問後教受持對上後問此教歎如來真實德者是前如來妙色身等如是持者依止名字慍守不失即名受持後餘類爾不思議大受是前恭敬等十受等一切願攝是勝鬘復於佛前發三願等不思攝受是前承佛說調伏等說入一乘是上佛告汝今更說諸佛所說攝受正法無邊聖諦是前文中初觀諦等如來藏是前文中如來藏不離煩惱藏等說法身者是前若過恒河沙等空義隱覆是前文中如來藏智是空智等說一諦者是上此四三是無常一是常等說一依者是前文出世間上上依顛倒真實是前文中生死依如來藏等自性清淨隱覆是前文中如來藏者是法界藏等說真子者是前隨信信增上等勝鬘夫人師子吼者是前文中更有餘益復說斯等自下第二別付帝釋良以帝釋在家俗人慮不在心故別付之又以帝釋住壽多時傳其末法故佛別付先歎經勝次以付屬乃至法住者出其時分釋迦正法有五百歲像法千載末法萬年於此時中汝當讀誦為人廣說帝釋白下奉教傳持第四大眾聞法喜行相顯可知
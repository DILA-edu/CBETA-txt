爾時聖者彌勒菩薩摩訶薩依奢摩他毘婆舍那所攝法相白佛言世尊世尊菩薩依止何法住持何法於大乘中修行奢摩他毘婆舍那佛告彌勒菩薩言彌勒依說諸法差別之相及能住持阿耨多羅三藐三菩提心彌勒如我所說四種觀法菩薩依彼四種觀法修行大乘奢摩他毘婆舍那何等為四一者分別觀二者無分別觀三者事別四者所作成就彌勒菩薩問佛言世尊有幾種奢摩他觀佛言彌勒惟有一種奢摩他觀所謂無分別觀彌勒菩薩復言世尊可有幾種毘婆舍那觀佛言彌勒惟有一種所謂差別觀彌勒菩薩復言世尊有幾數名向二觀佛言彌勒有於二種一者事別二者事成就彌勒菩薩言世尊云何菩薩依四種法修行奢摩他毘婆舍那觀善知奢摩他毘婆舍那佛言彌勒如我為諸菩薩所說差別法相所謂修多羅祇夜和伽羅那伽他憂陀那尼陀那阿婆陀那伊帝憂多伽闍多伽毘佛略阿浮陀檀摩憂婆提舍彌勒一切菩薩於如是等修多羅中應善諦聽口常善誦心常善知智常善觀慧如實覺彌勒諸菩薩等於彼修多羅中善思惟已於空閑處獨坐觀察觀察彼心內常隨順如是觀心如是不斷心彼菩薩得身樂心樂彌勒是名我說菩薩修行奢摩他法彼菩薩得身心樂已依身心樂觀所說法如向思惟一切諸法觀察內心三昧境界像能信諸法離於思惟彌勒諸菩薩等如是觀彼三昧鏡像可知彼義覺觀思惟忍悕見意知覺現前彌勒是名我說菩薩修行毘婆舍那彌勒諸菩薩等應當如是善知毘婆舍那爾時聖者彌勒菩薩白佛言世尊世尊菩薩未得內心觀像未得身樂未得心樂佛說彼觀名何等觀佛言彌勒非奢摩他是隨順奢摩他是故我說名為隨順信奢摩他彌勒菩薩言世尊菩薩未得身樂心樂觀於內身三昧境界思惟彼法如是觀心佛說彼觀名何等觀佛言彌勒我說彼觀非毘婆舍那名隨順信毘婆舍那彌勒菩薩言世尊說奢摩他行毘婆舍那行為一為異佛言我說非異非不異彌勒以何義故我說不異毘婆舍那觀不離奢摩他是故不異彌勒以何義故我說是異以觀分別境像差別是故為異彌勒菩薩言世尊毘婆舍那三昧境界為異彼心不異彼心佛言彌勒我說不異何義不異以唯是心觀彼境像何以故我說但是心意識觀得名故彌勒菩薩言世尊若彼心境像不異於心云何心即能觀於心佛言彌勒彼處無有一法能觀一法而彼心生如是現見彌勒譬如清淨明鏡依因境像能見境像而不作心我見境像依彼境像現見境像彌勒如彼心生不離於心離心見境彼三昧鏡像現見境界彌勒菩薩言世尊一切眾生所有心法色等境界為異於心為不異心佛言彌勒不異於心而諸凡夫顛倒智取不能識知但是心法以不如實知彼種種境像顛倒取顛倒法彌勒菩薩言世尊云何菩薩一向修行毘婆舍那佛言彌勒若菩薩隨順觀彼心相不斷如是菩薩一向修行毘婆舍那彌勒菩薩言世尊云何菩薩一向觀彼奢摩他法佛言彌勒若菩薩隨順觀彼心相不斷如是菩薩一向觀彼奢摩他法彌勒菩薩言世尊云何菩薩奢摩他毘婆舍那二法和合一時修行佛言彌勒若菩薩觀心一心如是奢摩他毘婆舍那一時修行彌勒菩薩言世尊何者是心相佛言彌勒所謂分別三昧境界鏡像觀毘婆舍那是名心相彌勒菩薩言世尊何者是心無間佛言彌勒謂觀像心奢摩他觀是名心無間彌勒菩薩言世尊何者是心而言一心佛言彌勒所謂觀彼三昧境像覺知是心覺知是心已修真如觀彌勒是名一心彌勒菩薩言世尊毘婆舍那行有幾種佛言彌勒毘婆舍那有於三種何等三種一者相二者修行三者觀彌勒何者是相毘婆舍那所謂但觀三昧境界分別境像是名相毘婆舍那彌勒何者是修行毘婆舍那所謂智慧善見彼彼法相是名修行毘婆舍那彌勒何者是觀毘婆舍那所謂彼彼法中智慧善觀彼彼法相而不證彼寂滅解脫彌勒是名善觀察修行毘婆舍那彌勒菩薩復言世尊奢摩他行有幾種佛言彌勒依前法後三種亦如是應知復次彌勒奢摩他有八種所謂初禪奢摩他如是二禪三禪四禪無邊空處無邊識處見少處非想非非想處復次彌勒有四種奢摩他謂慈奢摩他悲奢摩他喜奢摩他捨奢摩他彌勒菩薩言世尊如世尊說依止奢摩他毘婆舍那不依止奢摩他毘婆舍那世尊何者是依止法何者是不依止法佛言彌勒如所聞法隨順法相彌勒是名依止法奢摩他毘婆舍那彌勒離所聞法思惟取法依他教觀奢摩他毘婆舍那義所謂觀彼諸相青黃赤白臭爛一切有行無常苦一切法無我一切法寂靜一切法涅槃如是等奢摩他毘婆舍那彌勒是名不依止法奢摩他毘婆舍那應知彌勒所謂依止法奢摩他毘婆舍那而我為彼隨順法相利根菩薩作如是說彌勒不依止法隨順他教而我為彼軟根菩薩作如是說彌勒菩薩言世尊如世尊說差別觀奢摩他毘婆舍那法不差別觀奢摩他毘婆舍那法世尊何者是差別觀奢摩他毘婆舍那法何者不差別觀奢摩他毘婆舍那法佛言彌勒若菩薩一一觀修多羅等法如聞如取思惟諸法修行奢摩他毘婆舍那是名差別觀奢摩他毘婆舍那法彌勒若菩薩即彼修多羅等法作一段一分一聚如是思惟此一切法隨順真如流順真如隨向真如隨順彼真如隨順菩提隨順涅槃隨心識轉隨順彼法隨向彼法如實能知無量阿僧祇諸善法相彌勒是名無差別觀奢摩他毘婆舍那法彌勒菩薩言世尊如世尊說少相差別觀奢摩他毘婆舍那法大相差別觀奢摩他毘婆舍那法世尊何者是少相差別觀奢摩他毘婆舍那法何者是大相差別觀奢摩他毘婆舍那法何者是無量相差別觀奢摩他毘婆舍那法佛言彌勒若菩薩差別觀修多羅一一乃至憂波提舍作一段思惟彌勒是名少相差別觀奢摩他毘婆舍那法彌勒若菩薩即彼修多羅等不差別作一段思惟彌勒是名大相差別觀奢摩他毘婆舍那法彌勒若菩薩諸佛如來說無量法無量名字無量章句無量上上智慧樂說辯才作一段思惟是名無量差別觀奢摩他毘婆舍那法彌勒菩薩言世尊云何菩薩證得差別觀奢摩他毘婆舍那法佛言彌勒有五種觀觀彼法何等五種所謂思惟奢摩他毘婆舍那念念滅一切煩惱身離種種相得法樂樂如實知十方無量無畔齊知無量法光明所作成就相應清淨分無分別相現前為得成就法身證上上勝勝因彌勒菩薩言世尊何處隨順修行差別觀奢摩他毘婆舍那法何處證得差別觀奢摩他毘婆舍那法佛言彌勒初歡喜地菩薩摩訶薩隨順證少於第三光明地菩薩善證得應知彌勒初學菩薩亦修行此差別觀奢摩他毘婆舍那法學思惟不休息故彌勒菩薩言世尊何者奢摩他毘婆舍那有覺有觀三昧何者是無覺有觀三昧何者是無覺無觀三昧佛言彌勒若菩薩隨如所聞攝受諸法於一切法覺觀相麁細隨順能生奢摩他毘婆舍那法是名有覺有觀三昧彌勒若菩薩於彼法相不了了麁細相隨順彼法修行而得彼法光明正念心隨順細觀察奢摩他毘婆舍那彌勒是名無覺有觀三昧彌勒若菩薩離一切相自然隨順法思惟觀察奢摩他毘婆舍那是名無覺無觀三昧復次彌勒初修行奢摩他毘婆舍那是名有覺有觀三昧彌勒若菩薩觀一切法是名無覺少觀三昧彌勒若菩薩觀無差別法三昧是名無覺無觀三昧彌勒菩薩言世尊何者是奢摩他相何者是取奢摩他相何者是奢摩他捨相佛言彌勒若菩薩掉動心疑心中生驚畏心或欲遠離思惟諸法而不斷絕是名奢摩他相彌勒若菩薩心沈沒沈沒相疑思惟於法生歡喜心是名取相奢摩他彌勒若菩薩一向於奢摩他道一向毘婆舍那道雙道觀彼二法煩惱不染於心自然思惟自然隨順彼法修行是名奢摩他捨相彌勒菩薩言世尊如世尊說菩薩修行奢摩他毘婆舍那法如實知法如實知義世尊云何菩薩知法知義佛言彌勒若菩薩知五種觀法名如實知法何等為五一者名二者句三者字四者差別五者同彌勒何者是名謂於染法淨法中觀自體相說法相彌勒是名為名彌勒何者是句即彼法種種名名聚染法淨法義為名用依止住持是名為句彌勒何者是字即彼名句依彼一法名是名為字彌勒何者是差別謂一一法別異觀是名差別彌勒何者是同所謂無差別觀法說名為同彌勒若菩薩如是觀者名為如實知法彌勒云何菩薩觀義菩薩觀義有十種何等為十一者所應修行者修行二者修行至究竟處三者知能取義四者知可取義五者知住持義六者知受用義七者知顛倒義八者知不顛倒義九者知染義十者知淨義彌勒若菩薩染淨法中一切種差別修行謂陰五種數內入六種數外入六種數如是等差別修行彌勒是名菩薩所應修行者修行彌勒若菩薩於染淨法中如實知真如彌勒是名菩薩修行至究竟處復次彌勒真如有七種何等為七所謂無始有為行相真如相真如所謂我空法空唯識真如知有為行惟是心執著真如所謂我說苦諦邪行真如所謂我說集諦清淨真如所謂我說滅諦正修行真如所謂我說道諦彌勒行相真如執著真如邪行真如此三真如一切眾生平等無差別彌勒相真如唯識真如此二真如一切法平等無差別彌勒清淨真如聲聞緣覺菩薩阿耨多羅三藐三菩提平等無差別彌勒修行真如如聞妙法差別觀奢摩他毘婆舍那攝取般若平等無差別彌勒菩薩知能取義者所謂五種入相及心意意識心數法是名知能取義彌勒可取義者所謂外六入彌勒能取義者即是可取義是名知能取可取義彌勒菩薩知住持義者所謂世界眾生住處依彼住處眾生可見所謂聚落田地彼百聚落地彼千聚落地彼千萬聚落地名盡海畔地彼百千彼百千閻浮提彼百千彼百千萬名為一千世界彼一千世界百倍彼百倍千倍彼千倍百千倍名為二千中世界彼二千中世界百倍千倍百千倍名為三千大千世界彼三千大千世界百倍彼復千倍復千倍復百千萬倍彼百千萬倍名為一億彼一億百倍彼百倍復千倍彼千倍復一億彼一億復千億復百千億名為一阿僧祇彼百億千億彼千億百千億彼百千億阿僧祇彼阿僧祇百阿僧祇彼百阿僧祇千阿僧祇彼百千阿僧祇百千萬三千大千百千萬阿僧祇世界百千萬微塵數十方世界無量世界彌勒是名菩薩知住持義彌勒何者菩薩知資生義所謂我為眾生說種種資生所受用故彌勒何者是菩薩知顛倒義彌勒即彼取受用於無常義中生常相顛倒心相顛倒見相顛倒於苦中生樂相顛倒不淨中生淨相顛倒於無我中生我相顛倒心相顛倒見相顛倒彌勒是名菩薩知顛倒義彌勒何者是菩薩知非顛倒義彌勒即遠離彼四顛倒是名菩薩知非顛倒義彌勒何者是菩薩知染相義彌勒於三界中有三種染相所謂煩惱染業染生染彌勒是名菩薩知染義彌勒云何菩薩知淨義彌勒即遠離彼三種染修行菩提分法彌勒是名菩薩知淨義彌勒此十種義攝取一切義應知彌勒是名菩薩如實知義相復次彌勒若菩薩知五種法彼菩薩名善知義何等為五一者可知境界二者可知義三者知法四者依知得證果五者如實受彼法彌勒何者是可知法彌勒一切境界所謂五陰內諸入外諸入等是名知境界彌勒何者是可知義彌勒無量種觀如實知彼法所謂世諦第一義諦功德法過咎法因緣法三世法生法住法滅法病等諸法苦集等法真如法實際法法界法略法廣法一向差別說問答法置答法祕密法直說法彌勒如是等可知義應知彌勒何者是知法彌勒能生彼知三十七品所謂四念處乃至八聖道彌勒是名知法彌勒何者是菩薩依知得證法所謂滅貪瞋癡煩惱遠離貪瞋癡煩惱得四沙門果所謂我說聲聞如來世間出世間一切功德彼諸功德如實證知彌勒是名菩薩依知證果法彌勒何者是菩薩如實受彼法彌勒即彼所證法知解脫受解脫復為一切眾生廣說示現開發彌勒此五法攝取一切義應知復次彌勒菩薩知四種觀名如實知義何等為四所謂知心生義知受用義知隨心義知染淨義彌勒菩薩畢竟得四種義亦名攝取一切義應知復次菩薩如實知三種法名為如實知義何等為三所謂字義義義界義彌勒何者字義所謂名身等應知彌勒是名字義彌勒何者義義彌勒義義有十種何等為十所謂實相知相遠離相證相修行相即彼實相等種種差別相依止所依止相應相即彼知相等障礙相隨順法相不知過咎相知利益相彌勒是名菩薩知義義相彌勒何者是菩薩知界義相彌勒界義相有五種所謂世界眾生界法界可化界可化方便界彌勒此五種界攝取一切義應知爾時彌勒菩薩白佛言世尊所言聞慧思慧奢摩他毘婆舍那三種修行義此三種慧云何差別佛言彌勒聞慧修行者依止名字如聞不稱意非現前解脫隨順解脫彌勒是名聞慧修行義彌勒思慧修行義者彌勒思慧亦依名字唯如聞不如是隨順心非現前解脫而轉轉隨順解脫非現證解脫彌勒是名思慧修行義彌勒修慧修行義者彌勒菩薩依名字不依名字依如聞不依如聞隨順心隨智可知法三昧境界像現前轉轉隨順解脫增長解脫彌勒是名修慧修行義彌勒是名三慧異相義彌勒菩薩言世尊菩薩修行奢摩他毘婆舍那何等為智何等為見佛言彌勒我應說彼無量智見相以略言之於差別法相中奢摩他毘婆舍那般若是名為智彌勒觀諸法無差別相是名為見彌勒菩薩言世尊菩薩修行奢摩他毘婆舍那以何等心觀何法相佛言彌勒真如觀心修行法相義相亦不見名亦不見名體相亦不見彼名字因相如是句字一切義應知乃至不見十八界自體相亦見彼因相修行奢摩他毘婆舍那是名修行奢摩他毘婆舍那義應知彌勒菩薩言世尊菩薩修行真如義相亦修行彼相不佛言彌勒真如形相無相可見若無相者云何修行彌勒菩薩修行真如相者降伏一切法一切義相而彼諸法不能降伏真如義相彌勒菩薩言世尊世尊常說器不清淨鏡不清淨諸水等濁不見面相清淨器等能見面相如是世尊不修行如實心者不能見諸一切法相修行者見世尊依何等心觀何等真如觀說如是義佛言彌勒我依三種觀說如是義何等為三所謂聞慧思慧修慧三種觀心能識真如彌勒我依如是義說彌勒菩薩言世尊菩薩如是解諸法義修行諸法相幾法相難修行以何等法何等觀觀彼難修行佛言彌勒有十種難修行相依十八空觀彼難修行相何等為十彌勒觀法義相種種名字相依一切法空斷彼難修行相彌勒取如實義相受用所謂生相滅相住相異相相應行相依相空無始空斷彼難修行相彌勒取能取義相所謂依身相依我相依內空依不見空斷彼難修行相彌勒取可取相所謂資生相依外空斷彼難修行相彌勒取受用義男女相種種資生所謂內外清淨相依內外空自性空斷彼難修行相彌勒取住持義有無量相依大空斷彼難修行相彌勒取無色修行相內寂靜解脫相依有為空斷彼難修行相彌勒取真如相義所謂我空法空唯是心第一義相依本空無物空自體空無體自體空第一義空斷彼難修行相彌勒取清淨真如無為相義離諸相無異相依無為空不異空斷彼難修行相彌勒取彼無為空無異空為斷彼空相對治無為空無異空依空空斷彼二空彌勒菩薩言世尊菩薩如是修行十種相於何等縛相而得解脫佛言彌勒修行三昧境界見形像相染縛煩惱中而得解脫即觀彼鏡像不取境界相是名斷彼難修行相彌勒當知差別而言是諸空等對十種相非一一空不能對治斷十種相彌勒譬如無明不能生生乃至老死染煩惱等但依本言無明緣行生依近因緣故如是說彌勒此義如是應知彌勒菩薩言世尊何者是略空相菩薩知彼略空相不失一切空相離諸一切憍慢空相爾時世尊告彌勒菩薩言善哉彌勒善哉善哉彌勒汝今乃能問佛此義彌勒汝能為於諸菩薩等不失空相故如是問善哉是問何以故彌勒若菩薩不知空相則失一切大乘法相彌勒汝今諦聽我為汝說略相空義彌勒於他力相第一義相一切法中無染淨相彼虛妄分別相常離彼相不見有相是名大乘中說略相空彌勒菩薩言世尊奢摩他毘婆舍那攝幾種三昧佛言彌勒我說種種三昧所謂聲聞菩薩如來三昧攝取彼諸一切三昧應知彌勒菩薩言世尊奢摩他毘婆舍那能成何等法因佛言彌勒能成清淨戒因能成聞慧思慧見因彌勒菩薩言世尊彼清淨戒聞思慧因成何等果佛言彌勒能成心清淨果智慧清淨果復次彌勒能成一切世間出世間善法一切聲聞菩薩諸佛奢摩他毘婆舍那果應知彌勒菩薩言世尊奢摩他毘婆舍那作何等業佛言彌勒遠離二種縛何者為二所謂遠離相縛遠離煩惱縛彌勒是名奢摩他毘婆舍那業彌勒菩薩言世尊佛說五種障幾種障奢摩他幾種障毘婆舍那幾種向二障佛言彌勒惜身資生此二種障奢摩他彌勒聖人所說一切善法得聞不喜此障毘婆舍那彌勒喜憒閙處得少為足此二障奢摩他毘婆舍那應知彌勒喜閙亂處不能發修行法得少為足不能畢竟得究竟處彌勒菩薩言世尊如來說五種蓋幾是奢摩他障幾是毘婆舍那障幾是向二障佛言彌勒掉悔是奢摩他障睡疑是毘婆舍那障欲瞋二種是向二障彌勒菩薩言世尊云何善清淨奢摩他道佛言彌勒善伏睡眠如是名為善能清淨奢摩他道彌勒菩薩言世尊云何善清淨毘婆舍那道佛言彌勒若能善斷掉悔二蓋如是則名善能清淨毘婆舍那道彌勒菩薩言世尊菩薩修行奢摩他毘婆舍那行有幾種法能知心散亂不名相應佛言彌勒菩薩知五種法所謂正念散亂外心散亂內心散亂相散亂煩惱散亂彌勒若菩薩捨正念大乘相應相隨念聲聞辟支佛相應念相彌勒是名菩薩正念散亂彌勒若菩薩著外五欲樂憒閙處著諸覺觀隨順煩惱相念是名外心散亂彌勒若菩薩為睡不利心著三昧及餘三昧三摩婆提染於所染彌勒是名內心散亂彌勒若菩薩依外相內身三昧境界相思惟是名心散亂彌勒若菩薩依內心思惟因緣生覺觀煩惱如是心是我彌勒是名煩惱散亂心彌勒菩薩言世尊奢摩他毘婆舍那從初菩薩地乃至如來地對治何等過佛言彌勒奢摩他毘婆舍那於初地中對治惡道業生煩惱染第二地中對治微細過失第三地中對治欲得善法過第四地中對治愛三摩拔提心過第五地中對治世間涅槃一向現前不一向現前過第六地中對治諸相行過第七地中對治微細相行過第八地中對治無相行自然行過第九地中對治一切種說法不得自在過第十地中對治未得滿足法身過彌勒第十一地中對治細極細微細智障彌勒菩薩斷彼一切障已得無障礙一切智處成就所求法得清淨法身彌勒菩薩言世尊云何菩薩修行奢摩他毘婆舍那得阿耨多羅三藐三菩提佛言彌勒菩薩修行奢摩他毘婆舍那依七種真如為本如聞思法入於定心即念彼法如聞思慧善思惟內心差別觀彼真如菩薩觀彼真如之法尚捨微細修行之心何況麁法彌勒何者是微細修行心相所謂生心識受心識染淨識內外及彼二彼行利益一切眾生真如智苦集滅道有為無為常無常苦集不異自性業有為相一切人無我法無我相如是等法修行捨心彌勒菩薩如是發心修行如是多修行剎那剎那離一切蓋得清淨心得清淨心已入七種真如內身證彼七種覺相應知彌勒是名菩薩摩訶薩善得見道菩薩得彼見道智已名定聚菩薩生在佛家受用初地利益歡喜是菩薩先已修行奢摩他毘婆舍那道於此始得事究竟觀是菩薩復於上上地中修行念彼二種觀故離諸微細相彌勒譬如有人巧以細楔出彼麁楔彌勒菩薩修行亦復如是觀內心相離彼一切諸染相分離染相分已離取一切諸善法相離取一切諸善法相已離一切相如是次第上上地中念相似法內心清淨乃至證阿耨多羅三藐三菩提得所作修行觀行成就彌勒菩薩如是修行得阿耨多羅三藐三菩提
師諱靈祐福州長谿趙氏子年十五出家依本郡建善寺法常律師剃髮於杭州龍興寺究大小乘教二十三遊江西參百丈百丈一見許之入室遂居參學之首侍立次百丈問誰師云某甲百丈云汝撥爐中有火否師撥之云無火百丈躳起深撥得少火舉以示之云汝道無這箇聻師由是發悟禮謝陳其所解百丈云此乃暫時岐路耳經云欲識佛性義當觀時節因緣時節既至如迷忽悟如忘忽憶方省已物不從他得故祖師云悟了同未悟無心亦無法祇是無虛妄凡聖等心本來心法元自備足汝今既爾善自護持次日同百丈入山作務百丈云將得火來麼師云將得來百丈云在甚處師乃拈一枝柴吹兩吹度與百丈百丈云如蟲禦木時師作典座司馬頭陀舉野狐話問師作麼生師以手撼門扇三下司馬云太麁生師云佛法說甚麼麁細一日司馬自湖南來謂百丈云頃在湖南尋得一山名大溈是一千五百人善知識所居之處百丈云老僧住得否司馬云非和尚所居百丈云何也司馬云和尚是骨人彼是肉山設居徒不盈千百丈云吾眾中莫有人住得否司馬云待歷觀之時華林覺為第一座百丈令侍者請至問云此人如何司馬請謦欬一聲行數步司馬云不可百丈又令喚師師時為典座司馬一見乃云此正是溈山主人也百丈是夜召師入室囑云吾化緣在此溈山勝境汝當居之嗣續吾宗廣度後學華林聞之云某甲忝居上首典座何得住持百丈云若能對眾下得一語出格當與住持即指淨瓶問云不得喚作淨瓶汝喚作甚麼華林云不可喚作木𣔻也百丈乃問師師踢倒淨瓶便出去百丈笑云第一座輸却山子也師遂往焉是山峭絕敻無人煙猿猱為伍橡栗充食經于五七載絕無來者師自念言我本住持為利益於人既絕往還自善何濟即捨菴而欲他往行至山口見蛇虎狼豹交橫在路師云汝等諸獸不用攔吾行路吾若於此山有緣汝等各自散去吾若無緣汝等不用動吾從路過一任汝喫言訖蟲虎四散而去師乃回菴未及一載安上座同數僧從百丈來輔佐於師安云某甲與和尚作典座待僧至五百眾乃解務自後山下居民稍稍知之率眾共營梵宇連帥李景讓奏號同慶寺相國裴公休嘗咨玄奧繇是天下禪學輻輳焉有得法上首仰山寂禪師故世稱溈仰宗上堂夫道人之心質直無偽無背無面無詐妄心一切時中視聽尋常更無委曲亦不閉眼塞耳但情不附物即得從上諸聖祇說濁邊過患若無如許多惡覺情見想習之事譬如秋水澄渟清淨無為澹泞無礙喚他作道人亦名無事人時有僧問頓悟之人更有修否師云若真悟得本他自知時修與不修是兩頭語如今初心雖從緣得一念頓悟自理猶有無始曠劫習氣未能頓淨須教渠淨除現業流識即是修也不可別有法教渠修行趣向從聞入理聞理深妙心自圓明不居惑地縱有百千妙義抑揚當時此乃得坐披衣自解作活計始得以要言之則實際理地不受一塵萬行門中不捨一法若也單刀直入則凡聖情盡體露真常理事不二即如如佛鄧隱峯到溈山便入堂於上板頭解放衣鉢師聞師叔到先具威儀下堂內相看隱峯見來便作臥勢師便歸方丈隱峯乃去少間師問侍者師叔在否云已去師云去時有甚麼語云無語師云莫道無語其聲如雷雲巖到溈山師問承聞長老在藥山弄師子是否雲巖云是師云長弄有置時雲巖云要弄即弄要置即置師云置時師子在甚麼處雲巖云置也置也師問雲巖菩提以何為座雲巖云以無為為座雲巖却問師師云以諸法空為座又問道吾作麼生道吾云坐也聽伊坐臥也聽伊臥有一人不坐不臥速道速道師休去師問雲巖聞汝久在藥山是否雲巖云是師云如何是藥山大人相雲巖云涅槃後有師云如何是涅槃後有雲巖云水灑不著雲巖却問師百丈大人相如何師云巍巍堂堂煒煒煌煌聲前非聲色後非色蚊子上鐵牛無汝下嘴處師問道吾甚麼處去來道吾云看病來師云有幾人病道吾云有病底有不病底師云不病底莫是智頭陀麼道吾云病與不病總不干他事速道速道師云道得也與他沒交涉德山來參挾複子上法堂從西過東從東過西顧視方丈云有麼有麼師坐次殊不顧眄德山云無無便出至門首乃云雖然如此也不得草草遂具威儀再入相見纔跨門提起坐具云和尚師擬取拂子德山便喝拂袖而出師至晚問首座今日新到在否首座云當時背却法堂著草鞋出去也師云此子已後向孤峯頂上盤結草菴呵佛罵祖去在石霜抵溈山為米頭一日篩米次師云施主物莫拋散石霜云不拋散師于地上拾得一粒云汝道不拋散這箇是甚麼石霜無對師又云莫輕這一粒百千粒盡從這一粒生石霜云百千粒從這一粒生未審這一粒從甚麼處生師呵呵大笑歸方丈夾山在溈山作典座師問今日喫甚麼菜夾山云二年同一春師云好好修事著夾山云龍宿鳳巢仰山問如何是祖師西來意師指燈籠云大好燈籠仰山云莫祇這便是麼師云這箇是甚麼仰山云大好燈籠師云果然不見一日師謂眾云如許多人祇得大機不得大用仰山舉此語問山下菴主云和尚恁麼道意旨如何菴主云更舉看仰山擬再舉被菴主踏倒仰山歸舉似師師呵呵大笑師摘茶次謂仰山云終日摘茶祇聞子聲不見子形仰山撼茶樹師云子祇得其用不得其體仰山云未審和尚如何師良久仰山云和尚祇得其體不得其用師云放子三十棒仰山云和尚棒某甲喫某甲棒阿誰喫師云放子三十棒師坐次仰山入來師云寂子速道莫入陰異仰山云慧寂信亦不立師云子信了不立不信不立仰山云祇是慧寂更信阿誰師云若恁麼即是定性聲聞仰山云慧寂佛亦不立師問仰山涅槃經四十卷多少是佛說多少是魔說仰山云總是魔說師云已後無人奈子何仰山云慧寂即一期之事行履在甚處麼師云祇貴子眼正不說子行履仰山蹋衣次提起問師云正恁麼時和尚作麼生師云正恁麼時我這裏無作麼生仰山云和尚有身而無用師良久却拈起問云汝正恁麼時作麼生仰山云正恁麼時和尚還見伊否師云汝有用而無身師後忽問仰山汝春間有話未圓今試道看仰山云正恁麼時切忌勃訴師云停囚長智師過淨瓶與仰山仰山擬接師却縮手云是甚麼仰山云和尚還見箇甚麼師云若恁麼何用更就吾覓仰山云雖然如此仁義道中與和尚提瓶挈水亦是本分事師乃過淨瓶與仰山師與仰山行次指柏樹子問云前面是甚麼仰山云柏樹子師却問耘田翁翁亦云柏樹子師云這耘田翁向後亦有五百眾師問仰山何處來仰山云田中來師云禾好刈也未仰山作刈禾勢師云汝適來作青見作黃見作不青不黃見仰山云和尚背後是甚麼師云子還見麼仰山拈禾穗云和尚何曾問這箇師云此是鵝王擇乳師問仰山天寒人寒仰山云大家在這裏師云何不直說仰山云適來也不曲和尚如何師云直須隨流師上堂云仲冬嚴寒年年事晷運推移事若何仰山進前叉手而立師云我情知汝答這話不得香嚴云某甲偏答得這話師躡前問香嚴亦進前叉手而立師云賴遇寂子不會師坐次仰山從方丈前過師云若是百丈先師見子須喫痛棒始得仰山云即今事作麼生師云合取兩片皮仰山云此恩難報師云非子不才廼老僧年邁仰山云今日親見百丈師翁來師云子向甚麼處見仰山云不道見祇是無別師云始終作家師問仰山即今事且置古來事作麼生仰山叉手近前師云猶是即今事古來事作麼生仰山退後立師云汝屈我我屈汝仰山便禮拜仰山香嚴侍立次師舉手云如今恁麼者少不恁麼者多香嚴從東過西立仰山從西過東立師云這個因緣三十年後如金擲地相似仰山云亦須是和尚提唱始得香嚴云即今亦不少師云合取口師坐次仰山入來師以兩手相交示之仰山作女人拜師云如是如是師方丈內坐次仰山入來師云寂子近日宗門令嗣作麼生仰山云大有人疑著此事師云寂子作麼生仰山云慧寂祗管困來合眼健即座禪所以未曾說著在師云到這田地也難得仰山云據慧寂所見祇如此一句也著不得師云汝為一人也不得仰山云自古聖人盡皆如此師云大有人笑汝恁麼祗對仰山云解笑者是慧寂同參師云出頭事作麼生仰山繞禪床一匝師云裂破古今仰山香嚴侍立次師云過去未來現在佛佛道同人人得箇解脫路仰山云如何是人人解脫路師回顧香嚴云寂子借問何不答伊香嚴云若道過去未來現在某甲却有個祇對處師云子作麼生祇對香嚴珍重便出師却問仰山云智閑恁麼祇對還契寂子也無仰山云不契師云子又作麼生仰山亦珍重出去師呵呵大笑云如水乳合一日師翹起一足謂仰山云我每日得他負載感伊不徹仰山云當時給孤園中與此無別師云更須道始得仰山云寒時與他襪著也不為分外師云不負當初子今已徹仰山云恁麼更要答話在師云道看仰山云誠如是言師云如是如是師問仰山生住異滅汝作麼生會仰山云一念起時不見有生住異滅師云子何得遣法仰山云和尚適來問甚麼師云生住異滅仰山云却喚作遣法師問仰山妙淨明心汝作麼生會仰山云山河大地日月星辰師云汝祇得其事仰山云和尚適來問甚麼師云妙淨明心仰山云喚作事得麼師云如是如是石霜會下有二禪客到云此間無一人會禪後普請搬柴仰山見二禪客歇將一橛柴問云還道得麼俱無對仰山云莫道無人會禪好仰山歸舉似師云今日二禪客被慧寂勘破師云甚麼處被子勘破仰山舉前話師云寂子又被吾勘破師睡次仰山問訊師便回面向壁仰山云和尚何得如此師起云我適來得一夢爾試為我原看仰山取一盆水與師洗面少頃香嚴亦來問訊師云我適來得一夢寂子為我原了汝更與我原看香嚴乃點一椀茶來師云二子見解過於鶖子師因僧問如何是祖師西來意師竪起拂子後僧遇王常侍侍問溈山近日有何言句僧舉前話常侍云彼中兄弟如何商量僧云借色明心附物顯理常侍云不是這箇道理上座快回去好某甲敢寄一書到和尚僧得書遂回持上師拆開見畫一圓相內寫箇日字師云誰知千里外有箇知音仰山侍次乃云雖然如是也祇是箇俗漢師云子又作麼生仰山却畫一圓相於中書日字以脚抹却師乃大笑師坐次仰山問和尚百年後有人問先師法道如何祇對師云一粥一飯仰山云面前有人不肯又作麼生師云作家師僧仰山便禮拜師云逢人不得錯舉師問仰山終日與子商量成得箇甚麼邊事仰山於空中畫一畫師云若不是吾終被子惑仰山問百千萬境一時來作麼生師云青不是黃長不是短諸法各住自位非干我事仰山乃作禮合醬次師問仰山這箇用多少鹽水仰山云某甲不會不欲祗對師云却是老僧會仰山云不知用多少鹽水師云汝既不會我亦不答晚間師却問仰山今日因緣子作麼生主持仰山云待問即答師云現問次仰山云耳背眼昏見聞不曉師云凡有問答出子此語不得仰山禮謝師云寂子今日忘前失後不是小小師謂仰山云汝須獨自回光返照別人不知汝解處汝試將實解獻老僧看仰山云若教某甲自看到這裏無圓位亦無一物一解得獻和尚師云無圓位處原是汝作解處未離心境在仰山云既無圓位何處有法把何物作境師云適來是汝作與麼解是否仰山云是師云若恁麼是具足心境法未脫我所心在元來有解爭道無解獻我許汝信位顯人位隱在師因見仰山來遂以五指搭地畫一畫仰山以手於項下畫一畫復拈自己耳抖擻三五下師休去師一日見香嚴仰山作餅次師云當時百丈先師親得這箇道理仰山與香嚴相顧視云甚麼人答得此話師云有一人答得仰山云是阿誰師指水牯牛云道道仰山取一束草來香嚴取一桶水來放牛前牛纔喫師云與麼與麼不與麼不與麼二人俱作禮師云或時明或時暗師一日索門人呈語乃云聲色外與吾相見時有幽州鑒弘上座呈語云不辭出來耶箇人無眼師不肯仰山凡三度呈語第一云見取不見取底師云細如毫末冷似雪霜第二度云聲色外誰求相見師云祇滯聲聞方外榻第三度云如兩鏡相照於中無像師云此語正也仰山却問和尚於百丈師翁處作麼生呈語師云我於百丈先師處呈語云如百千明鏡鑒像光影相照塵塵剎剎各不相借仰山於是禮拜師一日問香嚴我聞汝在百丈先師處問一答十問十答百此是汝聰明靈利意解識想生死根本父母未生時試道一句看香嚴被問直得茫然歸寮將平日看過底文字從頭要尋一句酬對竟不能得乃自嘆云畫餅不可充饑屢乞師說破師云我若說似汝汝已後罵我去我說底是我底終不干汝事香嚴遂將平昔所看文字燒却云此生不學佛法也且作箇長行粥飯僧免役心神乃辭師直過南陽覩忠國師遺跡遂憩止焉一日芟除草木偶拋瓦礫擊竹作聲忽然省悟遽歸沐浴焚香遙禮師云和尚大慈恩逾父母當時若為我說破何有今日之事乃有頌云一擊忘所知更不假修時動容揚古路不墮悄然機處處無蹤跡聲色外威儀諸方達道者咸言上上機師聞得謂仰山云此子徹也仰山云此是心機意識著述得成待某甲親自勘過仰山後見香嚴云和尚讚歎師弟發明大事爾試說看香嚴舉前頌仰山云此是夙習記持而成若有正悟則更說看香嚴又成頌云去年貧未是貧今年貧始是貧去年貧猶有卓錐之地今年貧錐也無仰山云如來禪許師弟會祖師禪未夢見在香嚴復有頌云我有一機瞬目視伊若人不會別喚沙彌仰山乃報師云且喜閑師弟會祖師禪也師上堂云汝等諸人祇得大機不得大用時九峯在眾便抽身出去師召之九峯更不回顧師云此子堪為法器一日辭師云某甲辭違和尚千里之外不離左右師動容云善為靈雲初在溈山因見桃花悟道有偈云三十年來尋劍客幾回落葉又抽枝自從一見桃華後直至如今更不疑師覽偈詰其所悟與之符契師云從緣悟達永無退失善自護持上林參師師云大德作甚麼來上林云介冑全具師云盡卸了來與大德相見上林云卸了也師咄云賊尚未打卸作甚麼上林無對仰山代云請和尚屏却左右師以手揖云喏喏上林後參永泰方諭其旨疎山到參值師示眾云行脚高士直須向聲色裏睡眠聲色裏坐臥始得疎山問如何是不落聲色句師竪起拂子疎山云此是落聲色句師放下拂子歸方丈疎山不契便辭香嚴香嚴云何不且住疎山云某甲與和尚無緣香嚴云有何因緣試舉看疎山遂舉前話香嚴云某甲有箇語疎山云道甚麼香嚴云言發非聲色前不物疎山云元來此中有人遂囑香嚴云向後有住處某甲却來相見乃去師問香嚴云問聲色話底矮闍黎在麼香嚴云已去也師云試舉看香嚴舉前話師云他道甚麼香嚴云深肯某甲師失笑云我將謂這矮子有長處元來祇在這裏此子向去若有箇住處近山無柴燒近水無水喫師因資國來參乃指月示之資國以手撥三下師云不道汝不見祇是見處太麁師在法堂坐庫頭擊木魚火頭擲却火杪拊掌大笑師云眾中也有恁麼人遂喚來問爾作麼生火頭云某甲不喫粥肚饑所以歡喜師乃點頭師因泥壁次李軍容來具公裳直至師背後端笏而立師回首見便側泥盤作接泥勢李便轉笏作進泥勢師便拋下泥盤同歸方丈師因陸侍御入僧堂乃問如許多師僧為復是喫粥飯僧為復是參禪僧師云亦不是喫粥飯僧亦不是參禪僧侍御云在此作甚麼師云侍御自問他看師一日見劉鐵磨來師云老牸牛汝來也劉云來日臺山大會齋和尚還去麼師乃放身作臥勢劉便出去師一日喚院主院主便來師云我喚院主汝來作甚麼院主無對又令侍者喚首座首座便至師云我喚首座汝來作甚麼首座亦無對上堂僧出云請和尚為眾說法師云我為汝得徹困也僧禮拜有僧來禮拜師作起勢僧云請和尚不用起師云老僧未曾坐僧云某甲未曾禮師云何故無禮僧無對僧問不作溈山一頂笠無繇得到莫傜村如何是溈山一頂笠師喚云近前來僧近前師與一踏師問僧甚處來僧云西京來師云還得西京主人公書來麼僧云不敢妄通消息師云作家師僧天然猶在僧云殘羹餿飯誰人喫之師云獨有闍黎不喫僧作嘔吐勢師云扶出這病僧著僧便出去僧問如何是道師云無心是道僧云某甲不會師云會取不會底好僧云如何是不會底師云祇汝是不是別人復云今時人但直下體取不會底正是汝心正是汝佛若向外得一知一解將為禪道且沒交涉名運糞入不名運糞出污汝心田所以道不是道有僧參衛國問何方來僧云河南來衛國云黃河清也未僧無對師代云小小狐兒要過但過用疑作甚麼師示眾云汝等諸人各呈所悟看時有志和上座出作禮師云不思善不思惡正與麼時還我志和上座本來面目志和云正與麼時是某甲放身命處師云子莫落空不志和云某甲若見有空可落何曾是放身命處師云到這裏何不問去志和云某甲到這裏亦不見有和尚可問師云汝福薄扶吾宗不起師因見仰山與北菴主上問訊時有官客喫茶次師乃指示官人云同參古佛來菴主云百年後覓箇人舉這話也難得師云即今作麼生菴主云結舌有分答即不得師云官人見在自己也道不得菴主云仰山不甘此對師云作箇菴主也難得師一日呈起如意復畫此相云有人道得便得此如意道道時有僧云此如意本不是和尚底師云得而無用又有僧云設與某甲亦無著處師因僧問從上諸聖直至如今和尚意旨如何師云目前是甚麼物僧云莫祇這便是麼師云阿那箇僧云適來祇對底師云爾擬那箇去莫生事僧問如何是百丈真師下禪床叉手立云如何是和尚真師却坐師上堂云老僧百年後向山下作一頭水牯牛左脇下書五字云溈山僧某甲當恁麼時喚作溈山僧又是水牯牛喚作水牯牛又是溈山僧畢竟喚作甚麼即得仰山出禮拜而退師敷揚宗教凡四十餘年達者不可勝數大中七年正月九日盥漱敷坐怡然而寂壽八十三臘六十四塔於本山諡大圓禪師塔曰清淨
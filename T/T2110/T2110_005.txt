儒生久之更為議曰尋佛教東夏未六百年晉宋已來其風始盛猶謂功無與等世不能名況老教中華年代綿遠經史具載略可而聞案道經元皇曆云吾以清濁元年正月甲子下師伏羲治國太平白日昇天又云未分元年八月甲辰下師神農太元元年下師󱚉一本作松容凡經一十二代變為一十七身始自玄老終乎方朔隱真論云處天地之先不以為長在萬古之下不以為久隨時應變與物俱化勘其遊世輔國時節可知至於誘引黎元匠成品物安能紀乎略計已經二百七十餘萬年矣故云常道非可道之道無名非可名之名既曰寂寥是稱怳惚託周朝而為柱史居漢世而作大臣戲水乘魚遊空駕鵠玉井含潤美地下之飛泉金竈生烟烈人間之焰火三宮白珠之帳或餌甜芝九花青瑣之階恒餐練髓玫瑰琥珀之樹不日舒光瑠璃馬璃之枝無風白響髑髏能語曾假問於莊周白骨還生豈虛談於徐甲西王玉文之棗聖女擎來東海金色之梨仙人捧至形無定所見種種之容情有異端啟紛紛之迹超江跨海詎藉舟航入市登山隨心自在綿綿叵測眇眇難尋莫不利益天人楷模今古釋氏之化日月未淹焉得與道而為比校開士讓曰吾子學無稽古困在師心不能擇善返迷而守株信度吾聞智無不周曰聖化不可測曰神遠近難尋始終莫究者其在茲乎焉欲措意於其間也子疑尚擁當復言之何者夫世界初成未有日月二大菩薩下救蒼生爰列三光是興八卦伏羲皇者應聲大士女媧后者吉祥菩薩何以明之尋此劫中千佛出世第四佛者即釋迦文自餘續興終乎劫盡爾乃劫劫相次則佛佛無窮者也山海經云身毒之國軒轅氏居之信知三皇根起在彼奉佛使者故不疑焉取例尋文可以意得帝系云開闢之初人精昏鯁唯眠與食莫曉逆從起乎太昊上皇因時作範比象畫卦尊卑位焉始知敬以奉上慈以育下微用心識漸開慧路自非無涯大悲深妙解脫孰能俯質同愚發蒙化世二聖來應信而有徵其弘道也塵劫所不窮其利物也巧曆所不計過去倍於恒沙未來逾於上數汝元皇之歲猶大地之始一塵開闢之年比滄海之論一滴耳非所聯類也非所頡頏也夫食木之蟲尚不知皮外之味豈知宇宙之廣哉案三史正文與五經典誥並云老子周末時人次則阮氏七錄王家四部華林遍略修文御覽陶隱居之文劉先生之記王隱魏收之錄楊玢費節之書並編年紀咸為代曆莫不共遵正史曾無異談隋世有姚長謙者學該內外善窮算術以春秋所紀不過七十餘國丘明為傳但敘二百餘年至如世系世本尤失根緒帝王世紀又甚荒蕪後生學者彌以多惑開皇五年乙巳之歲與國子祭酒開國公何妥等被召修曆其所推勘三十餘人並是當世杞梓備諳經籍者據三統曆編其年號上拒運開下終魏靜首統甲子傍陳諸國爰引九紀三元天皇人帝五經十緯六藝五行開山圖括地象古史考元命苞援神契帝系譜鉤命決始學篇太史公律曆志典略之與世紀志林之與長曆百王詔誥六代官儀地理書權衡記三五曆十二章方叔機陶弘景等數十部書以次編之合四十卷名為年曆帝紀頗有備悉文義可依從太極上元庚戌之歲至開皇五年乙巳積有一十四萬三千七百八十年矣梁紀云從開闢至梁太宗大寶二年凡二百八十三代七十六萬一千四十五年案諸部年紀莫見老氏為伏羲師考此一虛則百事無實長謙紀云佛是昭王二十六年甲寅歲生穆王五十三年壬申之歲佛始滅度與周書異記并漢法本內傳及法王本記與吳尚書令闞澤魏曇謨最法師等所記不差推老子以桓王六年丁卯之歲仕周敬王三十二年癸丑之歲五月壬午乃西渡關案葛仙公序云老子以上皇元年太歲丁卯二月十二日丙午為周師者即桓王丁卯之歲也又云無極元年太歲癸丑五月壬午去周西度關者即是敬王癸丑之檢歲三皇以下本記亦無建元至漢武世始有元號彼稱上皇無極等並為妄說全無依據又高麗王表問齊后諸佛生世可得聞乎文宣帝召上統法師為文具報于時引周穆傳以對使人與姚長謙所引無異劉向列仙傳曰𨈭與尹喜俱之流沙之西服巨蕂實是知孔老二儒皆生周末老在佛後隔十二王國語云幽王二年三川震岐山崩伯陽父云周將亡矣別有老人非老子也案梁元帝解莊老云老子以景王初終莊生以景王末卒姚將軍言孔老相見問禮之時亦在景王十年景寅之歲為尹說經亦於景王之時此則佛先道後的可明矣子云清濁之年為國師者甚大河漢不近人情原夫清濁始兆而陰陽未分陰陽未分則兩儀尚渾兩儀尚渾則三才莫形是以窈窈冥冥不可名也甲子起於大撓年月定於堯典非唯羲皇未出固是天地靡開驗知天地搆精男女化生羲之與老其是人耶必在二儀之內不越三才之中焉得道聽途說以自欺乎又言方朔亦𨈭之身彌不可也傳云東方朔者歲之之精也何以明之尋曼倩在朝二十餘載歲星不見亦二十餘年朔之云亡大精始出通人所紀驗可知矣抱朴子神仙傳云夫聖者不孤必應物以成化豈可天下國師皆待李耳一人乎異哉斯言良盡美矣若歷多世唯一老𨈭為師亦經多朝皆一羲皇為主既有多政必賴多君信可一師但匡一治耳儒生問曰皇甫謐云老子出關入天竺國教胡王為浮圖此則老之與佛一時人也何為浪談前後以矯俗乎開士喻曰尋夫至人玄寂有類谷神應變無方事同山響不疾而速豈隔華夷井坎之徒好師偏見朝三暮四空生喜怒是以虛己應物者必有千變之容狹情適事者豈知萬殊之妙案西域傳云老子至罽賓國見浮圖自傷不及乃說偈供養對像陳情云我生何以晚佛出一何早不見釋迦文心中常懊惱晉世雜錄云道士王浮每與沙門帛遠抗論王浮屢屈焉遂改換西域傳為化胡經言喜與𨈭化胡作佛佛起於此魏世姜斌道士妄引開天經對魏明帝自云老子定王時生破邪論中備引斯證莊子云老𨈭死秦矢弔焉闕中記云老子葬於槐里然漆園吏親學聃道雖可宋魯邦異出世時同所說之文足堪依信靡往天竺灼然不疑皇甫士安斥其詭說明彼謬談敘老流沙皆無實錄備在高士安傳豈可誷乎佛先道後爾無惑也儒生問曰大唐運興蓋太上老君周師李𨈭之聖胤也開無為之化弘道德之篇考胄子以業六經命司徒以敷五教導德齊禮仁布九區懲惡勸善威加四海天成地平遠安邇肅光宅㝢內于茲八年於協洽之歲當夾鍾之月天子躬幸辟雍親臨釋奠沙門道士並預禮筵奉口勅云道士潘誕奏言悉達太子不能得佛六年求道方得成佛是則道能生佛佛由道成道是佛之父師佛乃道之子弟故佛經云求於無上正真之道又云體解大道發無上意外國語云阿耨菩提晉音翻云無上大道若以此而驗道大佛小於事可知何得浪判先後及師資耶開士讓曰吾聞堯舜之典伍伯不肯觀孔墨之籍季孟不能讀夫夏蟲不可以語氷者篤於時也曲士不可與論道者局於教也今當為子略明斯致夫妙色無形理融真際大音無說體寂虛宗不可測之於言象不可尋之於視聽三際推而靡得二諦格而莫知冲性弗遷孰能令有至功罔墜孰能令無然則內外湛於百非稱謂淪於四句暨乎無形之形應周法界無說之說化洽情源故能運大悲以鼓之開大慈以攝之於是著弊垢衣現生五濁隱真實智權駕三車考夫一米支身本為摧伏外道六年樹下但欲斥破邪師愍苦行之徒勞傷自餓之無益然後食九轉乳證三菩提是時也六師眷屬莫不頂剃周羅千子魔王竝共歸心降伏邪鋒颯焉落刃慧日赫以舒光其汲引也如此其威神也如彼子所言道為彼道耶為異彼乎若同彼者即二天三仙之徒九十五種之裔富蘭那等是汝之師彼師所墮汝亦隨墮若異彼者即佛弟子何得謬云求我道故方得成佛潘誕之言罪莫大矣妄奏軒陛輕觸天威理合推繩其罪一也眯目朝廷疑誤信心變正為邪其罪二也以無上大師求域中小道違彼經教其罪三也長未來之謗黷黨見在之邪朋自誤誤人其罪四也既負誷聖之愆必入無間之獄塵劫受苦其罪五也且震旦之與天竺猶寰海之比麟洲聃乃周末始興佛是周初前出計其相去三十許王論其所經三百餘載豈有昭王世佛而退求敬王時道乎句虛驗實足可知也儒生請曰靈寶等經有太上大道先天地生欝勃洞虛之中煒燁玉清之上是佛之師能生於佛不言周時之老聃也為定是耶願聞其說開士喻曰五帝之前未聞有道三王之季始有聃名漢景帝以來方興道學窮今討古道者為誰案六書七籍三傳九流雖為經國典謨莫不師宗於周易也易云五運相生漸分清濁兩儀既闢爰判陰陽所以乾元資始坤道資生三光著象于天乾之道也萬物稟形于地坤之道也故曰一陰一陽之謂道陰陽不測之謂神道也者理也通也和也同也言陰陽運通三才位矣上下交泰萬物生焉有陰陽之道理能通生於人物天和地同則群萌而類動也鼓之雷霆陽動也潤之風雨陰隨也故知不有天地道何從生不有陰陽道何由靈豈得造化之前道已先出假令有道不出天地之與陰陽夫天地者於事可明陰陽者在生有驗理數然也不云有道先天地生道既莫從何能生佛昔車胤解道德云在人為德及物為道殷仲文云德者得也道者由也言得孝在心故謂之德由之而成故謂之道是以孝為德本成曰道功德彰自立之名道有兼濟之稱內因德而行就外由道而化成生之蓄之道之要也成之熟之德之至也故論衡云立身之謂德成名之謂道道德也者為若此矣子所言道寧異是乎若異是者不足歸信豈有頭戴金冠身披黃褐鬢垂素髮手把玉璋別號天尊居大羅之上獨名大道治玉京之中山海之所未詳經史之所不載大羅既烏有之說玉京本亡是之談耳子稱太上為佛師者案往代先儒及梁承聖解五千文久有明釋言太上有四其一曰下知有之謂三皇至五龍是也其二曰次親譽之謂伏羲與神農是也三曰其次畏之謂軒轅及帝嚳是也四曰其次侮之謂堯舜已下是也禮記有云太上貴德其次務施報謂天皇人帝為太上也無別道神統論其教止是訓導君民汲引浮俗初未曾聞修萬行而趣涅槃運四流以超生死案道經元皇曆云吾聞大道太上正真出於自然是謂為佛無為之君檢道經中喚佛為大道為太上為自然為正真為太極為無上者皆是佛也又云天竺國有古皇先生善入泥洹古先生者是吾師也遊化天竺今將返神還乎無名絕身滅有不死不終綿綿常存吾今逝矣三洞經云佛是道父西昇又云天下大術佛最第一化胡經云老子知佛欲入涅槃復迴在世號曰迦葉於娑羅林為眾發問轉神入定經云思念一切關令傳云老子曰吾師號佛覺一切民也菜食誦經稱無上正真之道承佛威神號佛為世尊形與神遊受高上大聖十方至真已得佛道檢道經處處皆稱佛為師也吾今為子釋茲在茲子當念茲在茲頂受而奉行也佛也者蓋絕稱之大宗至妙之幽宅不可以無取不可以有求果有其所以不有故不可得而有有其所以不無故不可得而無何者若本之有境則大患永滅推之無鄉則大悲不竭常理不可原自然之體也無心以成化大道之宗也三五莫能始古皇之先也不嚴以正俗無為之君也混沌不可測無名之主也綿綿其若存眾妙之本也其降靈也則為大道之師其開化也則為太上之父焉得閉目以觀天地塞耳而聽雷霆所以佛號法王世之調御下凡上聖靡不歸依豈有稱五老之神佩三皇之籙而能為釋氏之師乎故涅槃云諸佛所師所謂法也以法常故諸佛亦常吾更為子重明斯義案佛說空寂所問經及天地經皆云吾令迦葉在彼為老子號無上道儒童在彼號曰孔丘漸漸教化令其孝順須那經云吾後千歲法當東流王及人民奉戒修善竊以三代將末六國就興遊說之徒心存苟得未患誇誕靡弊肉穿鼓舌而騁奇謀搖脣而談唐利曹劌之請戰屈完於是如師感被髮之哭伊川痛窮車之填濟水三河震竭四夷交侵天闇飛蛬鎬遊舞兔彭生為豕啼之怪杜伯見折脊之徵假令任處阿衡身居台輔莫不扇飄風凍雨之暴烈迴天轉日之威是以褒女獻王延烽火之寇楚人問鼎漸滔天之逆日者天地版蕩禮樂崩壞名辱身殘曾無顧恥顛家覆國安忍忘歸詎知世界之何辜罔念蒼生之塗炭所以佛遣三聖權化一方布治國之儀敘修身之術庶令其代邢用禮變薄還淳並是抑物本情非出要之大道也若放心於三達之境寂慮於四德之場功被生靈澤均彼此者則他方大士動喻恒沙此土發心亦如塵算諒非文字之所稱傳略舉六人以開慕仰文殊屈迹於當世彌勒補處於未來觀音普現色身惠覃遐劫地藏護持震旦化洽無窮馬鳴兼三方於東夏猶朝陽之啟晨暉而使六合俱照龍樹跨萬里於神州若明月之燭幽夜能令八表同光自斯已外或耆年而弘道或童孺而宣法男女異形胡漢殊類莫不就緣施化隨處誘凡玄功利於百王至教流於九有名言茲在茲允出茲在茲無以子夏竊仲尼之名蝸角擬崑崙之大也儒生肉袒叩頭矯手而舐足曰余請罪矣余請罪矣
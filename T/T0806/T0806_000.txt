僧伽尼城北迦葉佛時偷婆陷在下方金剛際佛從天上為母說法還於此城下阿難問佛佛從天下以何為幟佛言今當現證即申手下方執迦葉佛偷婆出此偷婆以雜色玉石作偷婆名僧伽尸迦葉佛父名說立婆留言慈造高三百肘方三里半本真七寶合故有七種色現城即以此偷婆為稱也迦葉阿難等所以於此地集經者有二事不得涅槃處出一者不在人中二者天人四輩來者皆當悲感心亂不靖聽故也集訖諸王於其處造僧伽藍名諸王寺在偷婆北後群茶王慊偷婆當城門王欲壞之勅城內嚴銚䤺明當除之夜半偷婆便移從城上過音聲振國去城南二十里在林樹間止所勸王破寺臣者即誅五族王覩變知改為清信士自移來可四十年許諸王寺朽壞後有橫王出更修飾之今日現在
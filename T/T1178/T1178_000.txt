時佛勅阿難為未來沒苦眾生廣宣流布時文殊菩薩先說偈言一切眾生類迴沒婬鬼界無能覺之者唯我能救拔永斷生死本普處寂滅樂即說陀羅尼曰句利句利帝那憂拙憂拙帝那度呼度呼帝那究吒究吒帝那若蜜都若蜜都帝那究吒呼究吒呼帝那憂守憂守帝那耶蜜若耶蜜若帝那度呼吒究吒多薩嚩訶右誦呪三遍結縷作七結繫脚是呪能令諸失心者還得正念滅婬慾火除我慢結三毒垢盡自然清涼若有精神沈在無明重淵之下久溺生死不得出要嗚呼深可傷若人心得醒悟極自厭污此是凡夫愚下鬼神畜生之所行處非梵行所宜非聖人所願如此之人方可受與此陀羅尼勿傳矯俗疑謗少信縱持無驗即轉退墮若至誠誦者慾火漸盡結使滅已心得解脫心解脫已則得道果是則神力功用誠諦不虛行此法者斷酒五辛血食男子唯用九九八十一日女子唯用七七四十九日晝夜六時勤心讀誦燒沈水白檀香散花供養十方諸佛晝三夜三慎勿廢忘日數未滿餘時之中獨處山窟精舍若聚落四向遠人當深生欣躍自發慶幸今我遭遇大聖神力此身宜至佛身不懼淪溺如是淨心念念信向斷諸惡作轉雜言論離間之語不念名利如是日數足已決定解脫其心泰然無復欲慢
智度大道佛從來智度大海佛窮盡智度相義佛無礙稽首智度無等佛有無二見滅無餘諸法實相佛所說常住不壞淨煩惱稽首佛所尊重法聖眾大海行福田學無學人以莊嚴後有愛種永已盡我所既滅根亦除已捨世間諸事業種種功德所住處一切眾中最為上稽首真淨大德僧一心恭敬三寶已及諸救世彌勒等智慧第一舍利弗無諍空行須菩提我今如力欲演說大智彼岸實相義願諸大德聖智人一心善順聽我說問曰佛以何因緣故說摩訶般若波羅蜜經諸佛法不以無事及小因緣而自發言譬如須彌山王不以無事及小因緣而動今有何等大因緣故佛說摩訶般若波羅蜜經答曰佛於三藏中廣引種種諸喻為聲聞說法不說菩薩道唯中阿含本末經中佛記彌勒菩薩汝當來世當得作佛號字彌勒亦不說種種菩薩行佛今欲為彌勒等廣說諸菩薩行是故說摩訶般若波羅蜜經復次有菩薩修念佛三昧佛為彼等欲令於此三昧得增益故說般若波羅蜜經如般若波羅蜜初品中說佛現神足放金色光明遍照十方恒河沙等世界示現大身清淨光明種種妙色滿虛空中佛在眾中端正殊妙無能及者譬如須彌山王處於大海諸菩薩見佛神變於念佛三昧倍復增益以是事故說摩訶般若波羅蜜經復次菩薩初生時放大光明普遍十方行至七步四顧觀察作師子吼而說偈言我生胎分盡是最末後身我已得解脫當復度眾生作是誓已身漸長大欲捨親屬出家修無上道中夜起觀見諸伎直后妃婇女狀若臭屍即命車匿令被白馬夜半踰城行十二由旬到跋伽婆仙人所住林中以刀剃髮以上妙寶衣貿麁布僧伽梨於泥連禪河側六年苦行日食一麻或食一米等而自念言是處非道爾時菩薩捨苦行處到菩提樹下坐金剛處魔王將十八億萬眾來壞菩薩菩薩以智慧功德力故降魔眾已即得阿耨多羅三藐三菩提是時三千大千世界主梵天王名式棄及色界諸天等釋提桓因及欲界諸天等并四天王皆詣佛所勸請世尊初轉法輪亦是菩薩念本所願及大慈大悲故受請說法諸法甚深者般若波羅蜜是以是故佛說摩訶般若波羅蜜經復次有人疑佛不得一切智所以者何諸法無量無數云何一人能知一切法佛住般若波羅蜜實相清淨如虛空無量無數法中自發誠言我是一切智人欲斷一切眾生疑以是故說摩訶般若波羅蜜經復次有眾生應得度者以佛大功德智慧無量難知難解故為惡師所惑心沒邪法不入正道為是輩人起大慈心以大悲手授之令入佛道是故自現最妙功德出大神力如般若波羅蜜初品中說佛入三昧王三昧從三昧起以天眼觀十方世界舉身毛孔皆笑從其足下千輻輪相放六百千萬億種種色光明從足指上至肉髻處處各放六百千萬億種種色光明普照十方無量無數如恒沙等諸佛世界皆令大明佛從三昧起欲宣示一切諸法實相斷一切眾生疑結故說般若波羅蜜經復次有惡邪人懷嫉妬意誹謗言佛智慧不出於人但以幻術惑世斷彼貢高邪慢意故現無量神力無量智慧力於般若波羅蜜中自說我神德無量三界特尊為一切覆護若一發惡念獲罪無量一發淨信受人天樂必得涅槃果復次欲令人信受法故言我是大師有十力四無所畏安立聖主住處心得自在能師子吼轉妙法輪於一切世界最尊最上復次佛世尊欲令眾生歡喜故說是般若波羅蜜經言汝等應生大喜何以故一切眾生入邪見網為異學惡師所惑我於一切惡師邪網中得出十力大師難可值見汝今已遇我隨時開發三十七品等諸深法藏恣汝採取復次一切眾生為結使病所煩惱無始生死已來無人能治此病者常為外道惡師所誤我今出世為大醫王集諸法藥汝等當服是故佛說摩訶般若波羅蜜經復次有人念言佛與人同亦有生死實受飢渴寒熱老病苦佛欲斷彼意故說是摩訶般若波羅蜜經示言我身不可思議梵天王等諸天祖父於恒河沙等劫中欲思量我身尋究我聲不能測度況我智慧三昧如偈說諸法實相中諸梵天王等一切天地主迷惑不能了此法甚深妙無能測量者佛出悉開解其明如日照又如佛初轉法輪時應時菩薩從他方來欲量佛身上過虛空無量佛剎至華上佛世界見佛身如故菩薩說言虛空無有邊佛功德亦爾設欲量其身唐勞不能盡上過虛空界無量諸佛土見釋師子身如故而不異佛身如金山演出大光明相好自莊嚴猶如春華敷如佛身無量光明音響亦復無量戒定慧等諸佛功德皆悉無量如密迹經中三密此中應廣說復次佛初生時墮地行七步口自發言言竟便默如諸嬰孩不行不語乳餔三歲諸母養育漸次長大然佛身無數過諸世間為眾生故現如凡人凡人生時身分諸根及其意識未成就故身四威儀坐臥行住言談語默種種人法皆悉未了日月歲過漸漸習學能具人法今佛云何生便能語能行後更不能以此致怪但為此故以方便力現行人法如人威儀令諸眾生信於深法若菩薩生時便能行能語世人當作是念今見此人世未曾有必是天龍鬼神其所學法必非我等所及何以故我等生死肉身為結使業所牽不得自在如此深法誰能及之以此自絕不得成賢聖法器為是人故於嵐毘尼園中生雖即能至菩提樹下成佛以方便力故而現作孩童幼小年少成人於諸時中次第而受嬉戲術藝服御五欲具足人法後漸見老病死苦生厭患心於夜中半踰城出家到鬱特伽阿羅洛仙人所現作弟子而不行其法雖常用神通自念宿命迦葉佛時持戒行道而今現修苦行六年求道菩薩雖主三千大千世界而現破魔軍成無上道隨順世法故現是眾變今於般若波羅蜜中現大神通智慧力故諸人當知佛身無數過諸世間復次有人應可度者或墮二邊或以無智故但求身樂或有為道故修著苦行如是人等於第一義中失涅槃正道佛欲拔此二邊令入中道故說摩訶般若波羅蜜經復次分別生身法身供養果報故說摩訶般若波羅蜜經如舍利塔品中說復次欲說阿鞞跋致阿鞞跋致相故說又為魔幻魔事故說復次為當來世人供養般若波羅蜜因緣故又欲授三乘記別故說是般若波羅蜜經如佛告阿難我涅槃後此般若波羅蜜當至南方從南方至西方後五百歲中當至北方是中多有信法善男子善女人種種華香瓔珞幢幡伎樂燈明珍寶以財物供養若自書若教人書若讀誦聽說正憶念修行以法供養是人以是因緣故受種種世間樂末後得三乘入無餘涅槃如是等觀諸品中因緣事故說般若波羅蜜經復次佛欲說第一義悉檀相故說是般若波羅蜜經有四種悉檀一者世界悉檀二者各各為人悉檀三者對治悉檀四者第一義悉檀四悉檀中一切十二部經八萬四千法藏皆是實無相違背佛法中有以世界悉檀故實有以各各為人悉檀故實有以對治悉檀故實有以第一義悉檀故實有世界者有法從因緣和合故有無別性譬如車轅軸輻輞等和合故有無別車人亦如是五眾和合故有無別人若無世界悉檀者佛是實語人云何言我以清淨天眼見諸眾生隨善惡業死此生彼受果報善業者生天人中惡業者墮三惡道復次經言一人出世多人蒙慶福樂饒益佛世尊也如法句中說神自能救神他人安能救神自行善智是最能自救如瓶沙王迎經中佛說凡人不聞法凡人著於我又佛二夜經中說佛初得道夜至般涅槃夜是二夜中間所說經教一切皆實不顛倒若實無人者佛云何言我天眼見眾生是故當知有人者世界悉檀故非是第一義悉檀問曰第一悉檀是真實實故名第一餘者不應實答曰不然是四悉檀各各有實如如法性實際世界悉檀故無第一義悉檀故有人等亦如是世界悉檀故有第一義悉檀故無所以者何人五眾因緣有故有是人等譬如乳色香味觸因緣有故有是乳若乳實無乳因緣亦應無今乳因緣實有故乳亦應有非如一人第二頭第三手無因緣而有假名如是等相名為世界悉檀云何各各為人悉檀者觀人心行而為說法於一事中或聽或不聽如經中所說雜報業故雜生世間得雜觸雜受更有破群那經中說無人得觸無人得受問曰此二經云何通答曰以有人疑後世不信罪福作不善行墮斷滅見欲斷彼疑捨彼惡行欲拔彼斷見是故說雜生世間雜觸雜受是破群那計有我有神墮計常中破群那問佛言大德誰受若佛說某甲某甲受便墮計常中其人我見倍復牢固不可移轉以是故不說有受者觸者如是等相是名各各為人悉檀對治悉檀者有法對治則有實性則無譬如重熱膩酢醎藥草飲食等於風病中名為藥於餘病非藥若輕冷甘苦澁藥草飲食等於熱病名為藥於餘病非藥若輕辛苦澁熱藥草飲食等於冷病中名為藥於餘病非藥佛法中治心病亦如是不淨觀思惟於貪欲病中名為善對治法於瞋恚病中不名為善非對治法所以者何觀身過失名不淨觀若瞋恚人觀過失者則增益瞋恚火故思惟慈心於瞋恚病中名為善對治法於貪欲病中不名為善非對治法所以者何慈心於眾生中求好事觀功德若貪欲人求好事觀功德者則增益貪欲故因緣觀法於愚癡病中名為善對治法於貪欲瞋恚病中不名為善非對治法所以者何先邪觀故生邪見邪見即是愚癡問曰如佛法中說十二因緣甚深如說佛告阿難是因緣法甚深難見難解難覺難觀細心巧慧人乃能解愚癡人於淺近法猶尚難解何況甚深因緣今云何言愚癡人應觀因緣法答曰愚癡人者非謂如牛羊等愚癡是人欲求實道邪心觀故生種種邪見如是愚癡人當觀因緣是名為善對治法若行瞋恚婬欲人欲求樂欲惱他於此人中非善非對治法不淨慈心思惟是二人中是善是對治法何以故是二觀能拔瞋恚貪欲毒刺故復次著常顛倒眾生不知諸法相似相續有如是人觀無常是對治悉檀非第一義何以故一切諸法自性空故如說偈言無常見有常是名為顛倒空中無無常何處見有常問曰一切有為法皆無常相應是第一義云何言無常非實所以者何一切有為法生住滅相前生次住後滅故云何言無常非實答曰有為法不應有三相何以故三相不實故若諸法生住滅是有為相者今生中亦應有三相生是有為相故如是一一處亦應有三相是則無窮住滅亦如是若諸生住滅各更無有生住滅者不應名有為法何以故有為法相無故以是故諸法無常非第一義復次若一切實性無常則無行業報何以故無常名生滅失故譬如腐種子不生果如是則無行業無行業云何有果報今一切賢聖法有果報善智之人所可信受不應言無以是故諸法非無常性如是等無量因緣說不得言諸法無常性一切有為法無常苦無我等亦如是如是等相名為對治悉檀第一義悉檀者一切法性一切論議語言一切是法非法一一可分別破散諸佛辟支佛阿羅漢所行真實法不可破不可散上於三悉檀中所不通者此中皆通問曰云何通答曰所謂通者離一切過失不可變易不可勝何以故除第一義悉檀諸餘論議諸餘悉檀皆可破故如眾義經中所說偈各各自依見戲論起諍競若能知彼非是為知正見不肯受他法是名愚癡人作是論議者真是愚癡人若依自是見而生諸戲論若此是淨智無非淨智者此三偈中佛說第一義悉檀相所謂世間眾生自依見自依法自依論議而生諍競戲論即諍競本戲論依諸見生如說偈言有受法故有諸論若無有受何所論有受無受諸見等是人於此悉已除行者能如實知此者於一切法一切戲論不受不著不見是實不共諍競能知佛法甘露味若不爾者則謗法若不受他法不知不取是無智人若爾者應一切論議人皆無智何以故各各不相受法故所謂有人自謂法第一義淨餘人妄語不淨譬如世間治法故治法者刑罰殺戮種種不淨世間人信受行之以為真淨於餘出家善聖人中是最為不淨外道出家人法五熱中一腳立拔髮等尼犍子輩以為妙慧餘人說此為癡法如是等種種外道出家白衣婆羅門法各各自以為好餘皆妄語是佛法中亦有犢子比丘說如四大和合有眼法如是五眾和合有人法犢子阿毘曇中說五眾不離人人不離五眾不可說五眾是人離五眾是人人是第五不可說法藏中所攝說一切有道人輩言神人一切種一切時一切法門中求不可得譬如兔角龜毛常無復次十八界十二入五眾實有而此中無人更有佛法中方廣道人言一切法不生不滅空無所有譬如兔角龜毛常無如是等一切論議師輩自守其法不受餘法此是實餘者妄語若自受其法自法供養自法修行他法不受不供養為作過失若以是為清淨得第一義利者則一切無非清淨何以故彼一切皆自愛法故問曰若諸見皆有過失第一義悉檀何者是答曰過一切語言道心行處滅遍無所依不示諸法諸法實相無初無中無後不盡不壞是名第一義悉檀如摩訶衍義偈中說語言盡竟心行亦訖不生不滅法如涅槃說諸行處名世界法說不行處名第一義一切實一切非實及一切實亦非實一切非實非不實是名諸法之實相如是等處處經中說第一義悉檀是義甚深難見難解佛欲說是義故說摩訶般若波羅蜜經復次欲令長爪梵志等大論議師於佛法中生信故說是摩訶般若波羅蜜經有梵志號名長爪更有名先尼婆蹉衢多羅更有名薩遮迦摩揵提等是等閻浮提大論議師輩言一切論可破一切語可壞一切執可轉故無有實法可信可恭敬者如舍利弗本末經中說舍利弗舅摩訶俱絺羅與姊舍利論議不如俱絺羅思惟念言非姊力也必懷智人寄言母口未生乃爾及生長大當如之何思惟已生憍慢心為廣論議故出家作梵志入南天竺國始讀經書諸人問言汝志何求學習何經長爪答言十八種大經盡欲讀之諸人語言盡汝壽命猶不能知一何況能盡長爪自念昔作憍慢為姊所勝今此諸人復見輕辱為是二事故自作誓言我不剪爪要讀十八種經書盡人見爪長因號為長爪梵志是人以種種經書智慧力種種譏刺是法是非法是應是不應是實是不實是有是無破他論議譬如大力狂象搪揬蹴踏無能制者如是長爪梵志以論議力摧伏諸論師已還至摩伽陀國王舍城那羅聚落至本生處問人言我姊生子今在何處有人語言汝姊子者適生八歲讀一切經書盡至年十六論議勝一切人有釋種道人姓瞿曇與作弟子長爪聞之即起憍慢生不信心而作是言如我姊子聰明如是彼以何術誘誑剃頭作弟子說是語已直向佛所爾時舍利弗初受戒半月佛邊侍立以扇扇佛長爪梵志見佛問訊訖一面坐作是念一切論可破一切語可壞一切執可轉是中何者是諸法實相何者是第一義何者性何者相不顛倒如是思惟譬如大海水中欲盡其涯底求之既久不得一法實可以入心者彼以何論議道而得我姊子作是思惟已而語佛言瞿曇我一切法不受佛問長爪汝一切法不受是見受不佛所質義汝已飲邪見毒今出是毒氣言一切法不受是見汝受不爾時長爪梵志如好馬見鞭影即覺便著正道長爪梵志亦如是得佛語鞭影入心即棄捐貢高慚愧低頭如是思惟佛置我著二處負門中若我說是見我受是負處門麁故多人知云何自言一切法不受今受是見此是現前妄語是麁負處門多人所知第二負處門細我欲受之以不多人知故作是念已答佛言瞿曇一切法不受是見亦不受佛語梵志汝不受一切法是見亦不受則無所受與眾人無異何用自高而生憍慢如是長爪梵志不能得答自知墮負處即於佛一切智中起恭敬生信心自思惟我墮負處世尊不彰我負不言是非不以為意佛心柔濡第一清淨一切語論處滅得大甚深法是可恭敬處心淨第一佛說法斷其邪見故即於坐處得遠塵離垢諸法中得法眼淨時舍利弗聞是語得阿羅漢是長爪梵志出家作沙門得大力阿羅漢若長爪梵志不聞般若波羅蜜氣分離四句第一義相應法小信尚不得何況得出家道果佛欲導引如是等大論議師利根人故說是般若波羅蜜經復次諸佛有二種說法一者觀人心隨可度者二者觀諸法相今佛欲說諸法實相故說是摩訶般若波羅蜜經如說相不相品中諸天子問佛是般若波羅蜜甚深云何作相佛告諸天子空則是相無相無作相無生滅相無行之相常不生如性相寂滅相等復次有二種說法一者諍處二者不諍處諍處如餘經中說今欲明無諍處故說是般若波羅蜜經有相無相有物無物有依無依有對無對有上無上世界非世界亦如是問曰佛大慈悲心但應說無諍法何以說諍法答曰無諍法皆是無相常寂滅不可說今說布施等及無常苦空等諸法皆為寂滅無戲論故說利根者知佛意不起諍鈍根者不知佛意取相著心故起諍此般若波羅蜜諸法畢竟空故無諍處若畢竟空可得可諍者不名畢竟空是故般若波羅蜜經名無諍處有無二事皆寂滅故復次餘經中多以三種門說諸法所謂善門不善門無記門今欲說非善門非不善門非無記門諸法相故說摩訶般若波羅蜜經學法無學法非學非無學法見諦斷法思惟斷法無斷法可見有對不可見有對不可見無對上中下法小大無量法如是等三法門亦如是復次餘經中說四念處隨聲聞法門於是比丘觀內身三十六物除欲貪病如是觀外身觀內外身今於四念處欲以異門說般若波羅蜜如所說菩薩觀內身於身不生覺觀不得身以無所得故如是觀外身觀內外身於身不生覺觀不得身以無所得故於身念處中觀身而不生身覺觀是事甚難三念處亦如是四正勤四如意足四禪四諦等種種四法門亦如是復次餘經中佛說五眾無常苦空無我相今於是五眾欲說異法門故說般若波羅蜜經如佛告須菩提菩薩若觀色是常行不行般若波羅蜜受想行識是常行不行般若波羅蜜色無常行不行般若波羅蜜受想行識無常行不行般若波羅蜜五受眾五道如是等種種五法門亦如是餘六七八等乃至無量法門亦如是如摩訶般若波羅蜜無量無邊說般若波羅蜜因緣亦無量無邊是事廣故今略說摩訶般若波羅蜜因緣起法竟經如是我聞一時論問曰諸佛經何以故初稱如是語答曰佛法大海信為能入智為能度如是義者即是信若人心中有信清淨是人能入佛法若無信是人不能入佛法不信者言是事不如是是不信相信者言是事如是譬如牛皮未柔不可屈折無信人亦如是譬如牛皮已柔隨用可作有信人亦如是復次經中說信如手如人有手入寶山中自在取寶有信亦如是入佛法無漏根力覺道禪定寶山中自在所取無信如無手無手人入寶山中則不能有所取無信亦如是入佛法寶山都無所得佛言若人有信是人能入我大法海中能得沙門果不空剃頭染袈裟若無信是人不能入我法海中如枯樹不生華實不得沙門果雖剃頭染衣讀種種經能難能答於佛法中空無所得以是故如是義在佛法初善信相故復次佛法深遠更有佛乃能知人有信者雖未作佛以信力故能入佛法如梵天王請佛初轉法輪以偈請佛閻浮提先出多諸不淨法願開甘露門當說清淨道佛以偈答我法甚難得能斷諸結使三有愛著心是人不能解梵天王白佛大德世界中智有上中下善濡直心者易可得度是人若不聞法者退墮諸惡難中譬如水中蓮華有生有熟有水中未出者若不得日光則不能開佛亦如是佛以大慈悲憐愍眾生故為說法佛念過去未來現在三世諸佛法皆度眾生為說法我亦應爾如是思惟竟受梵天王等諸天請說法爾時世尊以偈答曰我今開甘露味門若有信者得歡喜於諸人中說妙法非惱他故而為說佛此偈中不說布施人得歡喜亦不說多聞持戒忍辱精進禪定智慧人得歡喜獨說信人佛意如是我第一甚深法微妙無量無數不可思議不動不猗不著無所得法非一切智人則不能解是故佛法中信力為初信力能入非布施持戒禪定智慧等能初入佛法如說偈言世間人心動愛好福果報而不好福因求有不求滅先聞邪見法心著而深入我此甚深法無信云何解如提婆達大弟子俱迦梨等無信法故墮惡道中是人無信於佛法自以智慧求不能得何以故佛法甚深故如梵天王教俱迦梨說偈欲量無量法智者所不量無量法欲量此人自覆沒復次如是義者若人心善直信是人可聽法若無是相則不解如所說偈聽者端視如渴飲一心入於語議中踊躍聞法心悲喜如是之人應為說復次如是義在佛法初現世利後世利涅槃利諸利根本信為大力復次一切諸外道出家心念我法微妙第一清淨如是人自歎所行法毀他人法是故現世相打鬪諍後世墮地獄受種種無量苦如說偈自法愛染故呰毀他人法雖持戒行人不脫地獄苦是佛法中棄捨一切愛一切見一切吾我憍慢悉斷不著如栰喻經言汝曹若解我栰喻法是時善法應棄捨何況不善法佛自於般若波羅蜜不念不猗何況餘法有猗著者以是故佛法初頭稱如是佛意如是我弟子無愛法無染法無朋黨但求離苦解脫不戲論諸法相如說阿他婆耆經摩犍提難偈言決定諸法中橫生種種想悉捨內外故云何當得道佛答言非見聞知覺亦非持戒得非不見聞等非不持戒得如是論悉捨亦捨我我所不取諸法相如是可得道摩犍提問曰若不見聞等亦非持戒得非不見聞等非不持戒得如我心觀察持啞法得道佛答言汝依邪見門我知汝癡道汝不見妄想爾時自當啞復次我法真實餘法妄語我法第一餘法不實是為鬪諍本今如是義示人無諍法聞他所說說人無咎以是故諸佛經初稱如是略說如是義竟我者今當說問曰若佛法中言一切法空一切無有吾我云何佛經初頭言如是我聞答曰佛弟子輩雖知無我隨俗法說我非實我也譬如以金錢買銅錢人無笑者何以故賣買法應爾言我者亦如是於無我法中而說我隨世俗故不應難如天問經中偈說有羅漢比丘諸漏已永盡於最後邊身能言吾我不佛答言有羅漢比丘諸漏已永盡於最後邊身能言有吾我世界法中說我非第一實義中說以是故諸法空無我世界法故雖說我無咎復次世界語言有三根本一者邪見二者慢三者名字是中二種不淨一種淨一切凡人三種語邪慢名字見道學人二種語慢名字諸聖人一種語名字內心雖不違實法而隨世界人故共傳是語除世界邪見故隨俗無諍以是故除二種不淨語本隨世故用一種語佛弟子隨俗故說我無有咎復次若人著無吾我相言是實餘妄語是人應難汝一切法實相無我云何言如是我聞今諸佛弟子一切法空無所有是中心不著亦不言著諸法實相何況無我法中心著以是故不應難言何以說我如中論中偈說若有所不空應當有所空不空尚不得何況得於空凡人見不空亦復見於空不見見無見是實名涅槃非二安隱門能破諸邪見諸佛所行處是名無我法略說我義竟聞者今當說問曰聞者云何聞用耳根聞耶用耳識聞用意識聞耶若耳根聞耳根無覺知故不應聞若耳識聞耳識一念故不能分別不應聞若意識聞意識亦不能聞何以故先五識識五塵然後意識識意識不能識現在五塵唯識過去未來五塵若意識能識現在五塵者盲聾人亦應識聲色何以故意識不破故答曰非耳根能聞聲亦非耳識亦非意識能聞聲事從多因緣和合故得聞聲不得言一法能聞聲何以故耳根無覺故不應聞聲識無色無對無處故亦不應聞聲聲無覺亦無根故不能知聲爾時耳根不破聲至可聞處意欲聞情塵意和合故耳識生隨耳識即生意識能分別種種因緣得聞聲以是故不應作是難誰聞聲佛法中亦無有一法能作能見能知如說偈有業亦有果無作業果者此第一甚深是法佛能見雖空亦不斷相續亦不常罪福亦不失如是法佛說略說聞竟一者今當說問曰佛法中數時等法實無陰入持所不攝故何以言一時答曰隨世俗故有一時無有咎若畫泥木等作天像念天故禮拜無咎說一時亦如是雖實無一時隨俗說一時無咎問曰不應無一時佛自說言一人出世間多人得樂是者何人佛世尊也亦如說偈我行無師保志一無等侶積一行得佛自然通聖道如是等佛處處說一應當有一復次一法和合故物名為一若實無一法何以故一物中一心生非二非三二物中二心生非一非三三物中三心生非二非一若實無諸數一物中應二心生二物中應一心生如是等三四五六皆爾以是故定知一物中有一法是法和合故一物中一心生答曰若一與物一若一與物異二俱有過問曰若一有何過答曰若一瓶是一義如因提梨釋迦亦是一義若爾者在在有一者應皆是瓶譬如在在有因提梨亦處處有釋迦今衣等諸物皆應是瓶一瓶一故如是處處一皆應是瓶如瓶衣等悉是一物無有分別復次一是數法瓶亦應是數法瓶體有五法一亦應有五法瓶有色有對一亦應有色有對若在在一不名為瓶今不應瓶一一若說一不攝瓶若說瓶亦不攝一瓶一不異故又復欲說一應說瓶欲說瓶應說一如是則錯亂問曰一中過如是異中有何咎答曰若一與瓶異瓶則非一若瓶與一異一則非瓶若瓶與一合瓶名一者今一與瓶合何以不名一為瓶是故不得言瓶異一問曰雖一數合故瓶為一然一不作瓶答曰諸數初一一與瓶異以是故瓶不作一一無故多亦無何以故先一後多故如是異中一亦不可得以是故二門中求一法不可得不可得故云何陰持入攝但佛弟子隨俗語言名為一心實不著知數法名字有以是故佛法中言一人一師一時不墮邪見咎略說一竟時者今當說問曰天竺說時名有二種一名迦羅二名三摩耶佛何以不言迦羅而言三摩耶答曰若言迦羅俱亦有疑問曰輕易說故應言迦羅迦羅二字三摩耶三字重語難故答曰除邪見故說三摩耶不言迦羅問曰有人言一切天地好醜皆以時為因如時經中偈說時來眾生熟時至則催促時能覺悟人是故時為因世界如車輪時變如轉輪人亦如車輪或上而或下更有人言雖天地好醜一切物非時所作然時是不變因是實有時法細故不可見不可知以華果等果故可知有時往年今年久近遲疾見此相雖不見時可知有時何以故見果知有因故以是故有時法時法不壞故常答曰如泥丸是現在時土塵是過去時瓶是未來時時相常故過去時不作未來時汝經書法時是一物以是故過去世不作未來世亦不作現在世雜過故過去世中亦無未來世以是故無未來世現在世亦如是問曰汝受過去土塵時若有過去時必應有未來時以是故實有時法答曰汝不聞我先說未來世瓶過去世土塵未來世不作過去世墮未來世相中是未來世相時云何名過去時以是故過去時亦無問曰何以無時必應有時現在有現在相過去有過去相未來有未來相答曰若令一切三世時有自相應盡是現在世無過去未來時若今有未來不名未來應當名現在以是故是語不然問曰過去時未來時非現在相中行過去時過去世中行未來世未來時中行以是故各各法相有時答曰若過去復過去則破過去相若過去不過去則無過去相何以故自相捨故未來世亦如是以是故時法無實云何能生天地好醜及華果等諸物如是等種種除邪見故不說迦羅時說三摩耶見陰界入生滅假名為時無別時所謂方時離合一異長短等名字出凡人心著謂是實有法以是故除棄世界名字語言法問曰若無時云何聽時食遮非時食是戒答曰我先已說世界名字法有時非實法汝不應難亦是毘尼中結戒法是世界中實非第一實法相吾我法相實不可得故亦為眾人瞋呵故亦欲護佛法使久存定弟子禮法故諸三界世尊結諸戒是中不應求有何實有何名字等何者相應何者不相應何者是法如是相何者是法不如是相以是故是事不應難問曰若非時食時藥時衣皆是柯邏何以不說三摩耶答曰此毘尼中說白衣不得聞外道何由得聞而生邪見餘經通皆得聞是故說三摩耶令其不生邪見三摩耶詭名時亦是假名稱又佛法中多說三摩耶少說柯邏少故不應難如是我聞一時五語各各義略說竟如是我聞一時今當總說問曰若諸佛一切智人自然無師不隨他教不受他法不用他道不從他聞而說法何以言如是我聞答曰如汝所言佛一切智人自然無師不應從他聞法而說佛法非但佛口說者是一切世間真實善語微妙好語皆出佛法中如佛毘尼中說何者是佛法佛法有五種人說一者佛自口說二者佛弟子說三者仙人說四者諸天說五者化人說復次如釋提桓因得道經佛告憍尸迦世間真實善語微妙好語皆出我法中如讚佛偈中說諸世善語皆出佛法善說無失無過佛語餘處雖有善無過語一切皆是佛法之餘諸外道中設有好語如虫食木偶得成字初中下法自共相破如鐵出金誰當信者如伊蘭中牛頭栴檀如苦種中甘善美果設能信者是人則信外經書中自出好語諸好實語皆從佛出如栴檀香出摩梨山除摩梨山無出栴檀如是除佛無出實語復次如是我聞是阿難等佛大弟子輩說入佛法相故名為佛法如佛般涅槃時於俱夷那竭國薩羅雙樹間北首臥將入涅槃爾時阿難親屬愛未除未離欲故心沒憂海不能自出爾時長老阿泥盧豆語阿難汝守佛法藏人不應如凡人自沒憂海一切有為法是無常相汝莫愁憂又佛手付汝法汝今愁悶失所受事汝當問佛佛般涅槃後我曹云何行道誰當作師惡口車匿云何共住佛經初作何等語如是種種未來事應問佛阿難聞是事悶心小醒得念道力助於佛末後臥床邊以此事問佛佛告阿難若今現前若我過去後自依止法依止不餘依止云何比丘自依止法依止不餘依止於是比丘內觀身常當一心智慧勤修精進除世間貪憂外身內外身觀亦如是受心法念處亦復如是是名比丘自依止法依止不餘依止從今日解脫戒經即是大師如解脫戒經說身業口業應如是行車匿比丘我涅槃後如梵法治若心濡伏者應教刪陀迦旃延經即可得道復次我三阿僧祇劫所集法寶藏是藏初應作是說如是我聞一時佛在某方某國土某處樹林中何以故過去諸佛經初皆稱是語未來諸佛經初亦稱是語現在諸佛末後般涅槃時亦教稱是語今我般涅槃後經初亦應稱如是我聞一時是故當知是佛所教非佛自言如是我聞佛一切智人自然無師故不應言我聞若佛自說如是我聞有所不知者可有此難阿難問佛佛教是語是弟子所言如是我聞無有咎復次欲令佛法久住世間故長老摩訶迦葉等諸阿羅漢問阿難佛初何處說法說何等法阿難答如是我聞一時佛在波羅捺國仙人鹿林中為五比丘說是苦聖諦我本不從他聞法中正憶念得眼智明覺是經是中應廣說如集法經中廣說佛入涅槃時地六種動諸河反流疾風暴發黑雲四起惡雷掣電雹雨驟墮處處星流師子惡獸哮吼喚呼諸天世人皆大號咷諸天人等皆發是言佛取涅槃一何疾哉世間眼滅當是時間一切草木藥樹華葉一時剖裂諸須彌山王盡皆傾搖海水波揚地大震動山崖崩落諸樹摧折四面煙起甚大可畏陂池江河盡皆嬈濁彗星晝出諸人啼哭諸天憂愁諸天女等郁伊哽咽涕淚交流諸學人等默然不樂諸無學人念有為諸法一切無常如是天人夜叉羅剎犍闥婆甄陀羅摩睺羅伽及諸龍等皆大憂愁諸阿羅漢度老病死海心念言已渡凡夫恩愛河老病死券已裂破見身篋中四大蛇今入無餘滅涅槃諸大阿羅漢各各隨意於諸山林流泉谿谷處處捨身而般涅槃更有諸阿羅漢於虛空中飛騰而去譬如鴈王現種種神力令眾人心信清淨然後般涅槃六欲天乃至遍淨天等見諸阿羅漢皆取滅度各心念言佛日既沒種種禪定解脫智慧弟子光亦滅是諸眾生有種種婬怒癡病是法藥師輩今疾滅度誰當治者無量智慧大海中生弟子蓮華今已乾枯法樹摧折法雲散滅大智象王既逝象子亦隨去法商人過去從誰求法寶如偈說佛已永寂入涅槃諸滅結眾亦過去世界如是空無智癡冥遂增智燈滅爾時諸天禮摩訶迦葉足說偈言耆年欲恚慢已除其形譬如紫金柱上下端嚴妙無比目明清淨如蓮華如是讚已白大迦葉言大德迦葉仁者知不法船欲破法城欲頹法海欲竭法幢欲倒法燈欲滅說法人欲去行道人漸少惡人力轉盛當以大慈建立佛法爾時大迦葉心如大海澄靜不動良久而答汝等善說實如所言世間不久無智盲冥於是大迦葉默然受請爾時諸天禮大迦葉足忽然不現各自還去是時大迦葉思惟我今云何使是三阿僧祇劫難得佛法而得久住如是思惟竟我知是法可使久住應當結集修妬路阿毘曇毘尼作三法藏如是佛法可得久住未來世人可得受行所以者何佛世世勤苦慈愍眾生故學得是法為人演說我曹亦應承用佛教宣揚開化是時大迦葉作是語竟住須彌山頂撾銅揵稚說此偈言佛諸弟子若念於佛當報佛恩莫入涅槃是揵稚音大迦葉語聲遍至三千大千世界皆悉聞知諸有弟子得神力者皆來集會大迦葉所爾時大迦葉告諸會者佛法欲滅佛從三阿僧祇劫種種勤苦慈愍眾生學得是法佛般涅槃已諸弟子知法持法誦法者皆亦隨佛滅度法今欲滅未來眾生甚可憐愍失智慧眼愚癡盲冥佛大慈悲愍傷眾生我曹應當承用佛教須待結集經藏竟隨意滅度諸來眾會皆受教住爾時大迦葉選得千人除善阿難盡皆阿羅漢得六神通得共解脫無礙解脫悉得三明禪定自在能逆順行諸三昧皆悉無礙誦讀三藏知內外經書諸外道家十八種大經盡亦讀知皆能論議降伏異學問曰是時有如是等無數阿羅漢何以故正選取千人不多取耶答曰頻婆娑羅王得道八萬四千官屬亦各得道是時王教勅宮中常設飯食供養千人阿闍貰王不斷是法爾時大迦葉思惟言若我等常乞食者當有外道強來難問廢闕法事今王舍城常設飯食供給千人是中可住結集經藏以是故選取千人不得多取是時大迦葉與千人俱到王舍城耆闍崛山中告語阿闍世王給我等食日日送來今我曹等結集經藏不得他行是中夏安居三月初十五日說戒時集和合僧大迦葉入禪定以天眼觀今是眾中誰有煩惱未盡應逐出者唯有阿難一人不盡餘九百九十九人諸漏已盡清淨無垢大迦葉從禪定起眾中手牽阿難出言今清淨眾中結集經藏汝結未盡不應住此是時阿難慚恥悲泣而自念言我二十五年隨侍世尊供給左右未曾得如是苦惱佛實大德慈悲含忍念已白大迦葉言我能有力久可得道但諸佛法阿羅漢者不得供給左右使令以是故我留殘結不盡斷耳大迦葉言汝更有罪佛意不欲聽女人出家汝慇懃勸請佛聽為道以是故佛之正法五百歲而衰微是汝突吉羅罪阿難言我憐愍瞿曇彌又三世諸佛法皆有四部眾我釋迦文佛云何獨無大迦葉復言佛欲涅槃時近俱夷那竭城脊痛四疊漚多羅僧敷臥語汝言我須水汝不供給是汝突吉羅罪阿難答言是時五百乘車截流而渡令水渾濁以是故不取大迦葉復言正使水濁佛有大神力能令大海濁水清淨汝何以不與是汝之罪汝去作突吉羅懺悔大迦葉復言佛問汝若有人四神足好修可住壽一劫若減一劫佛四神足好修欲住壽一劫若減一劫汝默然不答問汝至三汝故默然汝若答佛佛四神足好修應住一劫若減一劫由汝故令佛世尊早入涅槃是汝突吉羅罪阿難言魔蔽我心是故無言我非惡心而不答佛大迦葉復言汝與佛疊僧伽梨衣以足蹈上是汝突吉羅罪阿難言爾時有大風起無人助我捉衣時風吹來墮我腳下非不恭敬故蹈佛衣大迦葉復言佛陰藏相般涅槃後以示女人是何可恥是汝突吉羅罪阿難言爾時我思惟若諸女人見佛陰藏相者便自羞恥女人形欲得男子身修行佛相種福德根以是故我示女人不為無恥而故破戒大迦葉言汝有六種突吉羅罪盡應僧中悔過阿難言諾隨長老大迦葉及僧所教是時阿難長跪合手偏袒右肩脫革屣六種突吉羅罪懺悔大迦葉於僧中手牽阿難出語阿難言斷汝漏盡然後來入殘結未盡汝勿來也如是語竟便自閉門爾時諸阿羅漢議言誰能結集毘尼法藏者長老阿泥盧豆言舍利弗是第二佛有好弟子字憍梵波提柔軟和雅常處閑居住心寂燕能知毘尼法藏今在天上尸利沙樹園中住遣使請來大迦葉語下坐比丘汝次應僧使下坐比丘言僧有何使大迦葉言僧使汝至天上尸利沙樹園中憍梵波提阿羅漢住處是比丘歡喜踊躍受僧勅命白大迦葉言我到憍梵波提阿羅漢所陳說何事大迦葉言到已語憍梵鉢提大迦葉等漏盡阿羅漢皆會閻浮提僧有大法事汝可疾來是下坐比丘頭面禮僧右繞三匝如金翅鳥飛騰虛空往到憍梵波提所頭面作禮語憍梵波提言軟善大德少欲知足常在禪定大迦葉問訊有語今僧有大法事可疾下來觀眾寶聚是時憍梵波提心覺生疑語是比丘言僧將無鬪諍事喚我來耶無有破僧者不佛日滅度耶是比丘言實如所言大師佛已滅度憍梵波提言佛滅度大疾世間眼滅能逐佛轉法輪將我和上舍利弗今在何所答曰先入涅槃憍梵波提言大師法將各自別離當可奈何摩訶目伽連今在何所是比丘言是亦滅度憍梵波提言佛法欲散大人過去眾生可愍問長老阿難今何所作是比丘言長老阿難佛滅度後憂愁啼哭迷悶不能自喻憍梵波提言阿難懊惱由有愛結別離生苦羅睺羅復云何答言羅睺羅得阿羅漢故無憂無愁但觀諸法無常相憍梵波提言難斷愛已斷無憂愁憍梵波提言我失離欲大師於是尸利沙樹園中住亦何所為我和上大師皆已滅度我今不能復下閻浮提住此般涅槃說是言已入禪定中踊在虛空身放光明又出水火手摩日月現種種神變自心出火燒身身中出水四道流下至大迦葉所水中有聲說此偈言憍梵鉢提稽首禮妙眾第一大德僧聞佛滅度我隨去如大象去象子隨爾時下坐比丘持衣鉢還僧是時中間阿難思惟諸法求盡殘漏其夜坐禪經行慇懃求道是阿難智慧多定力少是故不即得道定智等者乃可速得後夜欲過疲極偃息却臥就枕頭未至枕廓然得悟如電光出闇者見道阿難如是入金剛定破一切諸煩惱山得三明六神通共解脫作大力阿羅漢即夜到僧堂門敲門而喚大迦葉問言敲門者誰答言我是阿難大迦葉言汝何以來阿難言我今夜得盡諸漏大迦葉言不與汝開門汝從門鑰孔中來阿難答言可爾即以神力從門鑰孔中入禮拜僧足懺悔大迦葉莫復見責大迦葉手摩阿難頭言我故為汝使汝得道汝無嫌恨我亦如是以汝自證譬如手畫虛空無所染著阿羅漢心亦如是一切法中得無所著復汝本坐是時僧復議言憍梵波提已取滅度更有誰能結集法藏長老阿泥盧豆言是長老阿難於佛弟子常侍近佛聞經能持佛常歎譽是阿難能結集經藏是時長老大迦葉摩阿難頭言佛囑累汝令持法藏汝應報佛恩佛在何處最初說法佛諸大弟子能守護法藏者皆以滅度唯汝一人在汝今應隨佛心憐愍眾生故集佛法藏是時阿難禮僧已坐師子床時大迦葉說此偈言佛聖師子王阿難是佛子師子座處坐觀眾無有佛如是大德眾無佛失威神如空無月時有宿而不嚴汝大智人說汝佛子當演何處佛初說今汝當布現是時長老阿難一心合手向佛涅槃方如是說言佛初說法時爾時我不見如是展轉聞佛在波羅柰佛為五比丘初開甘露門說四真諦法苦集滅道諦阿若憍陳如最初得見道八萬諸天眾皆亦入道迹是千阿羅漢聞是語已上昇虛空高七多羅樹皆言咄無常力大如我等眼見佛說法今乃言我聞便說偈言我見佛身相猶如紫金山妙相眾德滅唯有名獨存是故當方便求出於三界勤集諸善根涅槃最為樂爾時長老阿泥盧豆說偈言咄世間無常如水月芭蕉功德滿三界無常風所壞爾時大迦葉復說此偈無常力甚大愚智貧富貴得道及未得一切無能免非巧言妙寶非欺誑力諍如火燒萬物無常相法爾大迦葉語阿難從轉法輪經至大般涅槃集作四阿含增一阿含中阿含長阿含相應阿含是名修妬路法藏諸阿羅漢更問誰能明了集毘尼法藏皆言長老憂婆離於五百阿羅漢中持律第一我等今請即請言起就師子座處坐說佛在何處初說毘尼結戒憂婆離受僧教師子座處坐說如是我聞一時佛在毘舍離爾時須提那迦蘭陀長者子初作婬欲以是因緣故結初大罪二百五十戒義作三部七法八法比丘尼毘尼增一憂婆利問雜部善部如是等八十部作毘尼藏諸阿羅漢復更思惟誰能明了集阿毘曇藏念言長老阿難於五百阿羅漢中解修妬路義第一我等今請即請言起就師子座處坐佛在何處初說阿毘曇阿難受僧教師子座處坐說如是我聞一時佛在舍婆提城爾時佛告諸比丘諸有五怖五罪五怨不除不滅是因緣故此生中身心受無量苦復後世墮惡道中諸有無此五怖五罪五怨是因緣故於今生種種身心受樂後世生天上樂處何等五怖應遠一者殺二者盜三者邪婬四者妄語五者飲酒如是等名阿毘曇藏三法藏集竟諸天鬼神諸龍天女種種供養雨天華香幡蓋天衣供養法故於是說偈憐愍世界故集結三藏法十力一切智說智無明燈問曰八犍度阿毘曇六分阿毘曇等從何處出答曰佛在世時法無違錯佛滅度後初集法時亦如佛在後百年阿輸迦王作般闍于瑟大會諸大法師論議異故有別部名字從是以來展轉至姓迦旃延婆羅門道人智慧利根盡讀三藏內外經書欲解佛語故作發智經八犍度初品是世間第一法後諸弟子等為後人不能盡解八犍度故作鞞婆娑有人言六分阿毘曇中第三分八品之名分別世處分是目犍連作六分中初分八品四品是婆須蜜菩薩作四品是罽賓阿羅漢作餘五分諸論議師所作有人言佛在時舍利弗解佛語故作阿毘曇後犢子道人等讀誦乃至今名為舍利弗阿毘曇摩訶迦旃延佛在時解佛語作蜫勒乃至今行於南天竺皆是廣解佛語故如說五戒幾有色幾無色幾可見幾不可見幾有對幾無對幾有漏幾無漏幾有為幾無為幾有報幾無報幾有善幾不善幾有記幾無記如是等是名阿毘曇復次七使欲染使瞋恚使有愛使憍慢使無明使見使疑使是七使幾欲界繫幾色界繫幾無色界繫幾見諦斷幾思惟斷幾見苦斷幾見集斷幾見盡斷幾見道斷幾遍使幾不遍使十智法智比智世智他心智苦智集智滅智道智盡智無生智是十智幾有漏幾無漏幾有為幾無為幾有漏緣幾無漏緣幾有為緣幾無為緣幾欲界緣幾色界緣幾無色界緣幾不繫緣幾無礙道中修幾解脫道中修四果得時幾得幾失如是等分別一切法亦名阿毘曇為阿毘曇三種一者阿毘曇身及義略說三十二萬言二者六分略說三十六萬言三者蜫勒略說三十二萬言蜫勒廣比諸事以類相從非阿毘曇略說如是我聞一時總義竟經婆伽婆論今當說釋曰云何名婆伽婆婆伽婆者婆伽言德婆言有是名有德復次婆伽名分別婆名巧巧分別諸法總相別相故名婆伽婆復次婆伽名名聲婆名有是名有名聲無有得名聲如佛者轉輪聖王釋梵護世者無有及佛何況諸餘凡庶所以者何轉輪聖王與結相應佛已離結轉輪聖王沒在生老病死泥中佛已得渡轉輪聖王為恩愛奴僕佛已永離轉輪聖王處在世間曠野災患佛已得離轉輪聖王處在無明闇中佛處第一明中轉輪聖王若極多領四天下佛領無量諸世界轉輪聖王財自在佛心自在轉輪聖王貪求天樂佛乃至有頂樂亦不貪著轉輪聖王從他求樂佛內心自樂以是因緣佛勝轉輪聖王諸餘釋梵護世者亦復如是但於轉輪聖王小勝復次婆伽名破婆名能是人能破婬怒癡故稱為婆伽婆問曰如阿羅漢辟支佛亦破婬怒癡與佛何異答曰阿羅漢辟支佛雖破三毒氣分不盡譬如香在器中香雖出餘氣故在又如草木薪火燒煙出炭灰不盡火力薄故佛三毒永盡無餘譬如劫盡火燒須彌山一切地都盡無煙無炭如舍利弗瞋恚氣殘難陀婬欲氣殘必陵伽婆磋慢氣殘譬如人被鎖初脫時行猶不便時佛從禪起經行羅睺羅從佛經行佛問羅睺羅何以羸瘦羅睺羅說偈答佛若人食油則得力若食酥者得好色食麻滓菜無色力大德世尊自當知佛問羅睺羅是眾中誰為上座羅睺羅答和上舍利弗佛言舍利弗食不淨食爾時舍利弗轉聞是語即時吐食自作誓言從今日不復受人請是時波斯匿王長者須達多等來詣舍利弗所語舍利弗佛不以無事而受人請大德舍利弗復不受請我等白衣云何當得大信清淨舍利弗言我大師佛言舍利弗食不淨食今不得受人請於是波斯匿等至佛所白佛言佛不常受人請舍利弗復不受請我等云何心得大信願佛勅舍利弗還受人請佛言此人心堅不可移轉佛爾時引本生因緣昔有一國王為毒蛇所囓王時欲死呼諸良醫令治蛇毒時諸醫言還令蛇嗽毒氣乃盡是時諸醫各設呪術所囓王蛇即來王所諸醫積薪燃火勅蛇還嗽汝毒若不爾者當入此火毒蛇思惟我既吐毒云何還嗽此事劇死思惟心定即時入火爾時毒蛇舍利弗是世世心堅不可動也復次長老必陵伽婆蹉常患眼痛是人乞食常渡恒水到恒水邊彈指言小婢住莫流水即兩斷得過乞食是恒神到佛所白佛佛弟子必陵伽婆蹉常罵我言小婢住莫流水佛告必陵伽婆蹉懺謝恒神必陵伽婆蹉即時合手語恒神言小婢莫瞋今懺謝汝是時大眾笑之云何懺謝而復罵耶佛語恒神汝見必陵伽婆蹉合手懺謝不懺謝無慢而有此言當知非惡此人五百世來常生婆羅門家常自憍貴輕賤餘人本來所習口言而已心無憍也如是諸阿羅漢雖斷結使猶有殘氣如諸佛世尊若人以刀割一臂若人以栴檀香泥一臂如左右眼心無憎愛是以永無殘氣栴闍婆羅門女木杅謗佛於大眾中言汝使我有娠何以不憂與我衣食為爾無羞誑惑餘人是時五百婆羅門師等皆舉手唱言是是我曹知此事是時佛無異色亦無慚色此事即時彰露地為大動諸天供養散眾名華讚歎佛德佛無喜色復次佛食馬麥亦無憂慼天王獻食百味具足不以為悅一心無二如是等種種飲食衣被臥具讚呵輕敬等種種事中心無異也譬如真金燒鍛打磨都無增損以是故阿羅漢雖斷結得道猶有殘氣不得稱婆伽婆問曰婆伽婆正有此一名更有餘名答曰佛功德無量名號亦無量此名取其大者以人多識故復有異名名多陀阿伽陀等云何名多陀阿伽陀如法相解如法相說如諸佛安隱道來佛亦如是來更不去後有中是故名多陀阿伽陀復名阿羅呵云何名阿羅呵阿羅名賊呵名殺是名殺賊如偈說佛以忍為鎧精進為剛甲持戒為大馬禪定為良弓智慧為好箭外破魔王軍內滅煩惱賊是名阿羅呵復次阿名不羅呵名生是名不生佛心種子後世田中不生無明糠脫故復次阿羅呵名應受供養佛諸結使除盡得一切智慧故應受一切天地眾生供養以是故佛名阿羅呵復名三藐三佛陀云何名三藐三佛陀三藐名正三名遍佛名知是名正遍知一切法問曰云何正遍知答曰知苦如苦相知集如集相知滅如滅相知道如道相是名三藐三佛陀復次知一切諸法實不壞相不增不減云何名不壞相心行處滅言語道斷過諸法如涅槃相不動以是故名三藐三佛陀復次一切十方諸世界名號六道所攝眾生名號眾生先世因緣未來世生處一切十方眾生心相諸結使諸善根諸出要如是等一切諸法悉知是名三藐三佛陀復名鞞侈遮羅那三般那秦言明行具足云何名明行具足宿命天眼漏盡名為三明問曰神通明有何等異答曰直知過去宿命事是名通知過去因緣行業是名明直知死此生彼是名通知行因緣際會不失是名明直盡結使不知更生不生是名通若知漏盡更不復生是名明是三明大阿羅漢大辟支佛所得問曰若爾者與佛有何等異答曰彼雖得三明明不滿足佛悉滿足是為異問曰云何不滿云何滿答曰諸阿羅漢辟支佛宿命智知自身及他人亦不能遍有阿羅漢知一世或二世三世十百千萬劫乃至八萬劫過是以往不能復知是故不滿天眼明未來世亦如是佛一念中生住滅時諸結使分生時如是住時如是滅時如是苦法忍苦法智中所斷結使悉覺了知如是結使解脫得爾所有為法解脫得爾所無為法解脫乃至道比忍見諦道十五心中諸聲聞辟支佛所不覺知時少疾故如是知過去眾生因緣漏盡未來現在亦如是是故名佛明行具足行名身口業唯佛身口業具足餘皆有失是名明行具足復名修伽陀修秦言好伽陀或言去或言說是名好去好說好去者於種種諸深三摩提無量諸大智慧中去如偈說佛一切智為大車八正道行入涅槃是名好去好說者如諸法實相說不著法愛說觀弟子智慧力是人正使一切方便神通智力化之亦無如之何是人可度是疾是遲是人應是處度是人應說布施或說戒或說涅槃是人應說五眾十二因緣四諦等諸法能入道如是等種種知弟子智力而為說法是名好說復名路迦憊路迦秦言世憊名知是名知世間問曰云何知世間答曰知二種世間一眾生二非眾生及如實相知世間世間因知世間滅出世間道復次知世間非如世俗知亦非外道知知世間無常故苦苦故無我復次知世間相非有常非無常非有邊非無邊非去非不去如是相亦不著清淨常不壞相如虛空是名知世間復名阿耨多羅秦言無上云何無上涅槃法無上佛自知是涅槃不從他聞亦將導眾生令至涅槃如諸法中涅槃無上眾生中佛亦無上復次持戒禪定智慧教化眾生一切無有與等者何況能過故言無上復次阿名無耨多羅名答一切外道法可答可破非實非清淨故佛法不可答不可破出一切語言道亦實清淨故以是故名無答復名富樓沙曇藐婆羅提富樓沙秦言丈夫曇藐言可化婆羅提言調御師是名可化丈夫調御師佛以大慈大悲大智故有時軟美語有時苦切語有時雜語以此調御令不失道如偈說佛法為車弟子馬實法寶主佛調御若馬出道失正轍如是當治令調伏若小不調輕法治好善成立為上道若不可治便棄捨以是調御為無上復次調御師有五種初父母兄姊親里中官法下師法今世三種法治後世閻羅王治佛以今世樂後世樂及涅槃樂利益故名師上四種法治人不久畢壞不能常實成就佛成人以三種道常隨道不失如火自相不捨乃至滅佛令人得善法亦如是至死不捨以是故佛名可化丈夫調御師問曰女人佛亦化令得道何以獨言丈夫答曰男尊女卑故女從男故男為事業主故復次女人有五礙不得作轉輪王釋天王魔天王梵天王佛以是故不說復次若言佛為女人調御師為不尊重若說丈夫一切都攝譬如王來不應獨來必有侍從如是說丈夫二根無根及女盡攝以是故說丈夫用是因緣故佛名可化丈夫調御師復名舍多提婆魔㝹舍喃舍多秦言教師提婆言天魔㝹舍喃言人是名天人教師云何名天人教師佛示導是應作是不應作是善是不善是人隨教行不捨道法得煩惱解脫報是名天人師問曰佛能度龍鬼神等墮餘道中生者何以獨言天人師答曰度餘道中生者少度天人中生者多如白色人雖有黑黶子不名黑人黑少故復次人中結使薄厭心易得天中智慧利以是故二處易得道餘道中不爾復次言天則攝一切天言人則攝一切地上生者何以故天上則天大地上則人大是故說天則天上盡攝說人則地上盡攝復次人中得受戒律儀見諦道思惟道及諸道果或有人言餘道中不得或有人言多少得天人中易得多得以是故佛為天人師復次人中行樂因多天中樂報多善法是樂因樂是善法報餘道中善因報少以是故佛為天人師復名佛陀知何等法知過去未來現在眾生數非眾生數有常無常等一切諸法菩提樹下了了覺知故名為佛陀問曰餘人亦知一切諸法如摩醯首羅天八臂三眼騎白牛如韋紐天四臂捉貝持輪騎金翅鳥如鳩摩羅天是天擎雞持鈴捉赤幡騎孔雀皆是諸天大將如是等諸天各各言大皆稱一切智有人作弟子學其經書亦受其法言是一切智答曰此不應一切智何以故瞋恚憍慢心著故如偈說若彩畫像及泥像聞經中天及讚天如是四種諸天等各各手執諸兵杖若力不如畏怖他若心不善恐怖他此天定必若怖他若少力故畏怖他是天一切常怖畏不能除却諸衰苦有人奉事恭敬者現世不免沒憂海有人不敬不供養現世不妨受富樂當知虛誑無實事是故智人不屬天若世間中諸眾生業因緣故如循環福德緣故生天上雜業因緣故人中世間行業屬因緣是故智者不依天復次是三天愛之則欲令得一切願惡之則欲令七世滅佛不爾菩薩時若怨家賊來欲殺尚自以身肉頭目髓腦而供養之何況得佛不惜身時以是故獨佛應當受佛名號應當歸命佛以佛為師不應事天復次佛有二事一者大功德神通力二者第一淨心諸結使滅諸天雖有福德神力諸結使不滅故心不清淨心不清淨故神力亦少聲聞辟支佛雖結使滅心清淨福德薄故力勢少佛二法滿足故稱勝一切人餘人不勝一切人婆伽婆名有德先已說復名阿婆磨復名阿婆摩婆摩復名路迦那他復名波羅伽復名婆檀陀復名尸梨伽那如是等無量名號父母名字悉達陀得道時知一切諸法故是名為佛應受諸天世人供養如是等得名大德厚德如是種種隨德立名問曰汝愛剎利種淨飯王子字悉達多以是故而大稱讚言一切智一切智人無也答曰不爾汝惡邪故妬瞋佛作妄語實有一切智人何以故佛一切眾生中身色顏貌端正無比相德明具勝一切人小人見佛身相亦知是一切智人何況大人如放牛譬喻經中說摩伽陀國王頻婆娑羅請佛三月及五百弟子王須新乳酪酥供養佛及比丘僧語諸放牛人來近處住日日送新乳酪酥竟三月王憐愍此放牛人語言汝往見佛還出放牛諸放牛人往詣佛所於道中自共論言我等聞人說佛是一切智人我等是下劣小人何能別知實有一切智人諸婆羅門喜好酥酪故常來往諸放牛人所作親厚放牛人由是聞婆羅門種種經書名字故言四違陀經中治病法鬪戰法星宿法祠天法歌舞論議難問法如是等六十四種世間伎藝淨飯王子廣學多聞若知此事不足為難其從生已來不放牛我等以放牛祕法問之若能解者實是一切智人作是論已前入竹園見佛光明照於林間進前覓佛見坐樹下狀似金山如酥投火其炎大明有似融金散竹林間上紫金光色視之無厭心大歡喜自相謂言今此釋師子一切智有無見之無不喜此事亦已足光明第一照顏貌甚貴重身相威德備與佛名相稱相相皆分明威神亦滿足福德自纏絡見者無不愛圓光身處中觀者無厭足若有一切智必有是功德一切諸彩畫寶飾莊嚴像欲比此妙身不可以為喻能滿諸觀者令得第一樂見之發淨信必是一切智如是思惟已禮佛而坐問佛言放牛人有幾法成就能令牛群番息有幾法不成就令牛群不增不得安隱佛答言有十一法放牛人能令牛群番息何等十一知色知相知刮刷知覆瘡知作煙知好道知牛所宜處知好度濟知安隱處知留乳知養牛主若放牛人知此十一法能令牛群番息比丘亦如是知十一法能增長善法云何知色知黑白雜色比丘亦如是知一切色皆是四大四大造云何知相知牛吉不吉相與他群合因相則識比丘亦如是見善業相知是智人見惡業相知是愚人云何刮刷為諸虫飲血則增長諸瘡刮刷則除害比丘亦如是惡邪覺觀虫飲善根血增長心瘡除則安隱云何覆瘡若衣若草葉以防蚊虻惡刺比丘亦如是念正觀法覆六情瘡不令煩惱貪欲瞋恚惡虫刺蕀所傷云何知作煙除諸蚊虻牛遙見煙則來趣向屋舍比丘亦如是如所聞而說除諸結使蚊虻以說法煙引眾生入於無我實相空舍中云何知道知牛所行來去好惡道比丘亦如是知八聖道能至涅槃離斷常惡道云何知牛所宜處能令牛番息少病比丘亦如是說佛法時得清淨法喜諸善根增盛云何知濟知易入易度無波浪惡虫處比丘亦如是能至多聞比丘所問法說法者知前人心利鈍煩惱輕重令入好濟安隱得度云何知安隱處知所住處無虎狼師子惡虫毒獸比丘亦如是知四念處安隱無煩惱惡魔毒獸比丘入此則安隱無患云何留乳犢母愛念犢子故與乳以留殘乳故犢母歡喜則犢子不竭牛主及放牛人日日有益比丘亦如是居士白衣給施衣食當知節量不令罄竭則檀越歡喜信心不絕受者無乏云何知養牛主諸大特牛能守牛群故應養護不令羸瘦飲以麻油飾以瓔珞標以鐵角摩刷讚譽稱等比丘亦如是眾僧中有威德大人護益佛法摧伏外道能令八眾得種諸善根隨其所宜恭敬供養等放牛人聞此語已如是思惟我等所知不過三四事放牛師輩遠不過五六事今聞此說歎未曾有若知此事餘亦皆爾實是一切智人無復疑也是經此中應廣說以是故知有一切智人問曰世間不應有一切智人何以故無見一切智人者答曰不爾不見有二種不可以不見故便言無一者事實有以因緣覆故不見譬如人姓族初及雪山斤兩恒河邊沙數有而不可知二者實無無故不見譬如第二頭第三手無因緣覆而不見如是一切智人因緣覆故汝不見非無一切智人何等是覆因緣未得四信心著惡邪汝以是因緣覆故不見一切智人問曰所知處無量故無一切智人諸法無量無邊多人和合尚不能知何況一人以是故無一切智人答曰如諸法無量智慧亦無量無數無邊如函大蓋亦大函小蓋亦小問曰佛自說佛法不說餘經若藥方星宿算經世典如是等法若是一切智人何以不說以是故知非一切智人答曰雖知一切法用故說不用故不說有人問故說不問故不說復次一切法略說有三種一者有為法二者無為法三者不可說法此已攝一切法問曰十四難不答故知非一切智人何等十四難世界及我常世界及我無常世界及我亦有常亦無常世界及我亦非有常亦非無常世界及我有邊無邊亦有邊亦無邊亦非有邊亦非無邊死後有神去後世無神去後世亦有神去亦無神去死後亦非有神去亦非無神去後世是身是神身異神異若佛一切智人此十四難何以不答答曰此事無實故不答諸法有常無此理諸法斷亦無此理以是故佛不答譬如人問搆牛角得幾升乳是為非問不應答復次世界無窮如車輪無初無後復次答此無利有失墮惡邪中佛知十四難常覆四諦諸法實相如渡處有惡虫水不應將人渡安隱無患處可示人令渡復次有人言是事非一切智人不能解以人不能知故佛不答復次若人無言有有言無是名非一切智人一切智人有言有無言無佛有不言無無不言有但說諸法實相云何不名一切智人譬如日不作高下亦不作平地等一而照佛亦如是非令有作無非令無作有常說實智慧光照諸法如一道人問佛言大德十二因緣佛作耶他作耶佛言我不作十二因緣餘人亦不作有佛無佛生因緣老死是法常定住佛能說是生因緣老死乃至無明因緣諸行復次十四難中若答有過罪若人問石女黃門兒長短好醜何類此不應答以無兒故復次此十四難是邪見非真實佛常以真實以是故置不答復次置不答是為答有四種答一決了答如佛第一涅槃安隱二解義答三反問答四置答此中佛以置答汝言無一切智人有是言而無義是大妄語實有一切智人何以故得十力故知處非處故知因緣業報故知諸禪定解脫故知眾生根善惡故知種種欲解故知種種世間無量性故知一切至處道故先世行處憶念知故天眼分明得故知一切漏盡故淨不淨分明知故說一切世界中上法故得甘露味故得中道故知一切法若有為若無為實相故永離三界欲故如是種種因緣故佛為一切智人問曰有一切智人何等人是答曰是第一大人三界尊名曰佛如讚佛偈說頂生轉輪王如日月燈明釋迦貴種族淨飯王太子生時動三千須彌山海水為破老病死哀愍故生世生時行七步光明滿十方四觀發大音我生胎分盡成佛說妙法大音振法鼓以此覺眾生世間無明睡如是等種種希有事已現諸天及世人見之皆歡喜佛相莊嚴身大光滿月面一切諸男女視之無厭足生身乳餔力勝萬億香象神足力無上智慧力無量佛身大光明照曜佛身表佛在光明中如月在光裏種種惡毀佛佛亦無惡想種種稱譽佛佛亦無憙想大慈視一切怨親等無異一切有識類咸皆知此事忍辱慈悲力故能勝一切為度眾生故世世受勤苦其心常一定為眾作利益智慧力有十無畏力有四不共有十八無量功德藏如是等無數希有功德力如師子無畏破諸外道法轉無上梵輪度脫諸三界是名為婆伽婆婆伽婆義無量若廣說則廢餘事以是故略說經住王舍城論今當說問曰何以不直說般若波羅蜜法而說佛住王舍城答曰說方時人令人心生信故云何名住四種身儀坐臥行住是名住又以怖魔軍眾自令弟子歡喜入種種諸禪定故在是中住復次三種住天住梵住聖住六種欲天住法是為天住梵天等乃至非有想非無想天住法是名梵住諸佛辟支佛阿羅漢住法是名聖住於是三住法中住聖住法憐愍眾生故住王舍城復次布施持戒善心三事故名天住慈悲喜捨四無量心故名梵住空無相無作是三三昧名聖住聖住法佛於中住復次四種住天住梵住聖住佛住三住如前說佛住者首楞嚴等諸佛無量三昧十力四無所畏十八不共法一切智等種種諸慧及八萬四千法藏度人門如是等種種諸佛功德是佛所住處佛於中住略說住竟王舍城者問曰如舍婆提迦毘羅婆波羅㮏大城皆有諸王舍何以故獨名此城為王舍答曰有人言是摩伽陀國王有子一頭兩面四臂時人以為不祥王即裂其身首棄之曠野羅剎女鬼名梨羅還合其身而乳養之後大成人力能并兼諸國王有天下取諸國王萬八千人置此五山中以大力勢治閻浮提閻浮提人因名此山為王舍城復次有人言摩伽陀王先所住城城中失火一燒一作如是至七國人疲役王大憂怖集諸智人問其意故有言宜應易處王即更求住處見此五山周匝如城即作宮殿於中止住以是故名王舍城復次往古世時此國有王名婆藪心厭世法出家作仙人是時居家婆羅門與諸出家仙人共論議居家婆羅門言經書云天祀中應殺生噉肉諸出家仙人言不應天祀中殺生噉肉共諍云云諸出家婆羅門言此有大王出家作仙人汝等信不諸居家婆羅門言信諸出家仙人言我以此人為證後日當問諸居家婆羅門即以其夜先到婆藪仙人所種種問已語婆藪仙人明日論議汝當助我如是明旦論時諸出家仙人問婆藪仙人天祀中應殺生噉肉不婆藪仙人言婆羅門法天祀中應殺生噉肉諸出家仙人言於汝實心云何應殺生噉肉不婆藪仙人言為天祀故應殺生噉肉此生在天祀中死故得生天上諸出家仙人言汝大不是汝大妄語即唾之言罪人滅去是時婆藪仙人尋陷入地沒踝是初開大罪門故諸出家仙人言汝應實語若故妄語者汝身當陷入地中婆藪仙人言我知為天故殺羊噉肉無罪即復陷入地至膝如是漸漸稍沒至腰至頸諸出家仙人言汝今妄語得現世報更以實語者雖入地下我能出汝令得免罪爾時婆藪仙人自思惟言我貴重人不應兩種語又婆羅門四圍陀法中種種因緣讚祀天法我一人死當何足計一心言應天祀中殺生噉肉無罪諸出家仙人言汝重罪人催去不用見汝於是舉身沒地中從是以來乃至今日常用婆藪仙人王法於天祀中殺羊當下刀時言婆藪殺汝婆藪之子名曰廣車嗣位為王後亦厭世法而復不能出家如是思惟我父先王出家生入地中若治天下復作大罪我今當何以自處如是思惟時聞空中聲言汝若行見難值希有處汝應是中作舍住作是語已便不復聞聲未經幾時王出田獵見有一鹿走疾如風王便逐之而不可及遂逐不止百官侍從無能及者轉前見有五山周匝峻固其地平正生草細軟好華遍地種種林木華果茂盛溫泉涼池皆悉清淨其地莊嚴處處有散天華天香聞天伎樂爾時乾闥婆伎適見王來各自還去是處希有未曾所見今我正當在是中作舍住如是思惟已群臣百官尋跡而到王告諸臣我前所聞空中聲言汝行若見希有難值之處汝應是中作舍住我今見此希有之處我應是中作舍住即捨本城於此山中住是王初始在是中住從是已後次第止住是王元起造立宮舍故名王舍城略說王舍城本起竟經耆闍崛山中論耆闍名鷲崛名頭問曰何以名鷲頭山答曰是山頂似鷲王舍城人見其似鷲故共傳言鷲頭山因名之為鷲頭山復次王舍城南屍陀林中多諸死人諸鷲常來噉之還在山頭時人遂名鷲頭山是山於五山中最高大多好林水聖人住處問曰已知耆闍崛山義佛何以故住王舍城諸佛法普慈一切如日照萬物無不蒙明如漚祇尼大城富樓那跋檀大城阿藍車多羅大城弗迦羅婆多大城如是等大城多人豐樂而不住何故多住王舍城舍婆提大城波羅柰迦毘羅婆瞻婆婆翅多拘睒鞞鳩樓城等雖有住時而多住王舍城舍婆提云何知多住二處見佛諸經多在二城說少在餘城答曰佛雖大慈等及以漚祇尼等諸大城是邊國故不住又彌離車弊惡人多善根未熟故如偈說如日光等照華熟則時開若華未應敷則亦不強開佛亦復如是等心而說法善根熟則敷未熟則不開以是故世尊住三種人中利智善根熟結使煩惱薄復次知恩故多住王舍城舍婆提城問曰云何知恩故多住二城答曰憍薩羅國是佛所生地如佛答頻婆娑羅王偈說有好妙國土在於雪山邊豐樂多異寶名曰憍薩羅日種諸釋子我在是中生心厭老病死出家求佛道又是憍薩羅國主波斯匿王住舍婆提大城中佛為法王亦住此城二主應住一處故復次是憍薩羅國佛生身地知恩故多住舍婆提問曰若知恩故多住舍婆提者迦毘羅婆城近佛生處何不多住答曰佛諸結盡無復餘習近諸親屬亦無異想然釋種弟子多未離欲若近親屬則染著心生問曰何以不護舍婆提弟子而多住舍婆提答曰迦毘羅婆弟子多佛初還國迦葉兄弟千比丘本修婆羅門法苦行山間形容憔悴父王見之以此諸比丘不足光飾世尊即選諸釋貴人子弟兼人少壯戶遣一人強令出家其中有善心樂道有不樂者此諸釋比丘不應令還本生處舍婆提弟子輩不爾以是故佛多住舍婆提不多住迦毘羅婆復次出家法應不近親屬親屬心著如火如蛇居家婆羅門子為學問故尚不應在生處何況出家沙門復次如舍婆提城大迦毘羅婆不爾舍婆提城九億家是中若少時住者不得度多人以是故多住復次迦毘羅婆城中佛生處是中人已久習行善根熟利智慧是中佛少時住說法不須久住度已而去舍婆提人或初習行或久習行或善根熟或善根未熟或利根或不利根多學種種經書故研心令利入種種邪見網中事種種師屬種種天雜行人多以是故佛住此久如治癰師知癰已熟破出膿與藥而去若癰未熟是則久住塗慰佛亦如是若弟子善根熟教化已更至餘處若可度弟子善根未熟則須久住佛出世間正為欲度眾生著涅槃境界安隱樂處故是故多住舍婆提不多住迦毘羅婆佛於摩伽陀國尼連禪河側漚樓頻螺聚落得阿耨多羅三藐三菩提成就法身故多住王舍城問曰已知多住王舍城舍婆提因緣於此二城何以多住王舍城答曰以報生地恩故多住舍婆提一切眾生皆念生地如偈說一切論議師自愛所知法如人念生地雖出家猶諍以報法身地恩故多住王舍城諸佛皆愛法身故如偈說過去未來現在諸佛供養法身師敬尊重法身於生身勝故二城中多住王舍城復次以坐禪精舍多故餘處無有如竹園鞞婆羅跋恕薩多般那求呵因陀世羅求阿薩簸恕魂直迦鉢婆羅王舍城有五精舍竹園在平地餘國無此多精舍舍婆提一處祇洹精舍更有一處摩伽羅母堂更無第三處婆羅奈斯國一處鹿林中精舍名梨師槃陀那毘耶離二處一名摩呵槃二名彌猴池岸精舍鳩睒彌一處名劬師羅園如是諸國或一處有精舍或空樹林以王舍城多精舍坐禪人所宜其處安隱故多住此復次是中有富那羅等六師自言我是一切智人與佛為對及長爪梵志婆蹉姓拘迦那大等皆外道大論議師及長者尸利崛多提婆達多阿闍貰等是謀欲害佛不信佛法各懷嫉妬有是人輩故佛多住此譬如毒草生處近邊必有良藥如偈說譬如師子百獸之王為小虫吼為眾所笑若在虎狼猛獸之中奮迅大吼智人所可諸論議師如猛虎在此眾中無所畏大智慧人多見聞在此眾中最第一以是大智多聞人皆在王舍城故佛多住王舍城復次頻婆娑羅王到伽耶祀舍中迎佛及餘結髮千阿羅漢是時佛為王說法得須陀洹道即請佛言願佛及僧就我王舍城盡形壽受我衣被飲食臥具醫藥給所當得佛即受請是故多住王舍城復次閻浮提四方中東方為始日初出故次第南方西方北方東方中摩伽陀國最勝摩伽陀國中王舍城最勝是中有十二億家佛涅槃後阿闍貰王以人民轉少故捨王舍大城其邊更作一小城廣長一由旬名波羅利弗多羅猶尚於諸城中最大何況本王舍城復次是中人多聰明皆廣學多識餘國無此復次有人應得道者待時待處待人佛豫知釋提桓因及八萬諸天應在摩伽陀國石室中得道是故佛多住王舍城復次其國豐樂乞食易得餘國不如又以三因緣故一者頻婆娑羅王約勅宮中常作千比丘食二者樹提伽雖人中生常受天富樂又多富貴諸優婆塞三者阿波羅邏龍王善心受化作佛弟子除世飢饉故常降好雨是故國豐如佛涅槃後長老摩呵迦葉欲集法思惟何國豐樂乞食易得疾得集法如是思已憶王舍城中頻婆娑羅王約勅常設千比丘食頻婆娑羅王雖死此法不斷是中食易得易可集法餘處無如是常供若行乞食時諸外道來共論議若共論議集法事廢若不共論便言諸沙門不如我如是思惟擇取最上千阿羅漢將就耆闍崛山集結經藏以是三因緣故知摩伽陀國乞食易得如阿含及毘尼中說言毘耶離國時時有飢餓如降難陀婆難陀龍王兄弟經中說舍婆提國飢餓餘諸國亦時時有飢餓摩伽陀國中無是事以是故知摩伽陀國豐樂乞食易得復次王舍城在山中閑靜餘國精舍平地故多雜人入出來往易故不閑靜又此山中多精舍諸坐禪人諸聖人皆樂閑靜多得住中佛是聖人坐禪人主是故多住王舍城如是等種種因緣故多住王舍城問曰若住王舍城可爾何以不多住竹園而多住耆闍崛山答曰我已答聖人坐禪人樂閑靜處問曰餘更有四山鞞婆羅跋恕等何以不多住而多住耆闍崛山答曰耆闍崛山於五山中最勝故云何勝耆闍崛山精舍近城而山難上以是故雜人不來近城故乞食不疲以是故佛多在耆闍崛山中不在餘處復次長老摩訶迦葉於耆闍崛山集三法藏可度眾生度竟欲隨佛入涅槃清朝著衣持鉢入王舍城乞食已上耆闍崛山語諸弟子我今日入無餘涅槃如是語已入房結加趺坐諸無漏禪定自熏身摩訶迦葉諸弟子入王舍城語諸貴人知不尊者摩訶迦葉今日入無餘涅槃諸貴人聞是語皆大愁憂言佛已滅度摩訶迦葉持護佛法今日復欲入無餘涅槃諸貴人諸比丘晡時皆共集耆闍崛山長老摩訶迦葉晡時從禪定起入眾中坐讚說無常諸一切有為法因緣生故無常本無今有已有還無故無常因緣生故無常無常故苦苦故無我無我故有智者不應著我我所若著我我所得無量憂愁苦惱一切世間中心應厭求離欲如是種種說世界中苦開導其心令入涅槃說此語竟著從佛所得僧伽梨持衣鉢捉杖如金翅鳥現上昇虛空四種身儀坐臥行住一身現無量身滿東方世界於無量身還為一身身上出火身下出水身上出水身下出火南西北方亦如是眾心厭世皆歡喜已於耆闍崛山頭與衣鉢俱作是願言令我身不壞彌勒成佛我是骨身還出以此因緣度眾生如是思惟已直入山頭石內如入軟埿入已山還合後人壽八萬四千歲身長八十尺時彌勒佛出佛身長百六十尺佛面二十四尺圓光十里是時眾生聞彌勒佛出世無量人隨佛出家佛在大眾中初說法時九十九億人得阿羅漢道六通具足第二大會九十六億人得阿羅漢道第三大會九十三億人得阿羅漢道自是已後度無數人爾時人民久後懈厭彌勒佛見眾人如是以足指扣開耆闍崛山是時長老摩訶迦葉骨身著僧伽梨而出禮彌勒足上昇虛空現變如前即於空中滅身而般涅槃爾時彌勒佛諸弟子怪而問言此是何人似人而小身著法衣能作變化彌勒佛言此人是過去釋迦文尼佛弟子名摩訶迦葉行阿蘭若少欲知足行頭陀比丘中第一得六神通共解脫大阿羅漢彼時人壽百年少出多減以是小身能辦如是大事汝等大身利根云何不作如是功德是時諸弟子皆慚愧發大厭心彌勒佛隨眾心為說種種法有人得阿羅漢阿那含斯陀含須陀洹有種辟支佛善根有得無生法忍不退菩薩有得生天人中受種種福樂以是故知是耆闍崛山福德吉處諸聖人喜住處佛為諸聖人主是故佛多住耆闍崛山復次耆闍崛山是過去未來現在諸佛住處如富樓那彌帝隸耶尼子經中說佛語富樓那若使三千大千世界劫燒若更生我常在此山中住一切眾生以結使纏縛不作見佛功德以是故不見我復次耆闍崛山清淨鮮潔受三世佛及諸菩薩更無如是處是故多住耆闍崛山復次諸摩訶衍經多在耆闍崛山中說餘處說少何以故是中淨潔有福德閑靜故一切三世諸佛住處十方諸菩薩亦讚歎恭敬此處諸天龍夜叉阿修羅伽留羅乾闥婆甄陀羅摩睺羅伽等大力眾神守護供養恭敬是處如偈說是耆闍崛山諸佛所住處聖人所止息覆蔭一切故眾苦得解脫唯有真法存復次是中十方無量智慧福德大力菩薩常來見釋迦牟尼佛禮拜恭敬聽法故佛說諸摩訶衍經多在耆闍崛山諸摩訶衍經般若為最大今欲說故云何不住耆闍崛山略說住耆闍崛山因緣竟經共摩訶比丘僧論共名一處一時一心一戒一見一道一解脫是名為共摩訶秦言大或多或勝云何大一切眾中最上故一切障礙斷故天王等大人恭敬故是名為大云何多數至五千故名多云何勝一切九十六種道論議能破故名勝云何名比丘比丘名乞士清淨活命故名為乞士如經中說舍利弗入城乞食得已向壁坐食是時有梵志女名淨目來見舍利弗問舍利弗言沙門汝食耶答言食淨目言汝沙門下口食耶答言不姊仰口食耶不方口食耶不四維口食耶不淨目言食法有四種我問汝汝言不我不解汝當說舍利弗言有出家人合藥種穀殖樹等不淨活命者是名下口食有出家人觀視星宿日月風雨雷電霹靂不淨活命者是名仰口食有出家人曲媚豪勢通使四方巧言多求不淨活命者是名方口食有出家人學種種呪術卜筮吉凶如是等種種不淨活命者是名四維口食姊我不墮是四不淨食中我用清淨乞食活命是時淨目聞說清淨法食歡喜信解舍利弗因為說法得須陀洹道如是清淨乞食活命故名乞士復次比名破丘名煩惱能破煩惱故名比丘復次出家人名比丘譬如胡漢羌虜各有名字復次受戒時自言我某甲比丘盡形壽持戒故名比丘復次比名怖丘名能能怖魔王及魔人民當出家剃頭著染衣受戒是時魔怖何以故怖魔王言是人必得入涅槃如佛說有人能剃頭著染衣一心受戒是人漸漸斷結離苦入涅槃云何名僧伽僧伽秦言眾多比丘一處和合是名僧伽譬如大樹叢聚是名為林一一樹不名為林除一一樹亦無林如是一一比丘不名為僧除一一比丘亦無僧諸比丘和合故僧名生是僧四種有羞僧無羞僧啞羊僧實僧云何名有羞僧持戒不破身口清淨能別好醜未得道是名有羞僧云何名無羞僧破戒身口不淨無惡不作是名無羞僧云何名啞羊僧雖不破戒鈍根無慧不別好醜不知輕重不知有罪無罪若有僧事二人共諍不能斷決默然無言譬如白羊乃至人殺不能作聲是名啞羊僧云何名實僧若學人若無學人住四果中行四向道是名實僧是中二種僧可共百一羯磨說戒受歲種種得作是中實聲聞僧六千五百菩薩僧二種有羞僧實僧以是實僧故餘皆得名僧以是故名比丘僧經大數五千分論云何名大數少過少減是名為大數云何名分多眾邊取一分是名分是諸比丘千萬眾中取一分五千人以是故名五千分經皆是阿羅漢論云何名阿羅漢阿羅名賊漢名破一切煩惱賊破是名阿羅漢復次阿羅漢一切漏盡故應得一切世間諸天人供養復次阿名不羅漢名生後世中更不生是名阿羅漢經諸漏已盡論三界中三種漏已盡無餘故言漏盡也經無復煩惱論一切結使流受扼縛蓋見纏等斷除故名無煩惱也經心得好解脫慧得好解脫論問曰何以說心得好解脫慧得好解脫答曰外道離欲人一處一道心得解脫非於一切障法得解脫以是故阿羅漢名心得好解脫慧得好解脫復次諸阿羅漢二道心得解脫見諦道思惟道以是故名心得好解脫學人心雖得解脫非好解脫何以故有殘結使故復次諸外道等助道法不滿若行一功德若行二功德求道不能得如人但布施求清淨如人祀天言能脫憂衰能得常樂國中生亦更有言八清淨道一自覺二聞三讀經四畏內苦五畏大眾生苦六畏天苦七得好師八大布施但說第八名清淨道復次有外道但布施持戒說清淨有但布施禪定說清淨有但布施求智慧說清淨如是等種種道不具足若無功德若少功德說清淨是人雖一處心得解脫不名好解脫涅槃道不滿足故如偈說無功德人不能渡生老病死之大海少功德人亦不渡善行道法佛所說是中應說須跋陀梵志經須跋陀梵志年百二十歲得五神通阿那跋達多池邊住夜夢見一切人失眼裸形冥中立日墮地破大海水竭大風起吹須彌山破散覺已恐怖思惟言何以故爾我命欲盡若天地主欲墮猶豫不能自了以有此惡夢故先世有善知識天從上來下語須跋陀言汝莫恐怖有一切智人名佛後夜半當入無餘涅槃是故汝夢不為汝身是時須跋陀明日到拘夷那竭國樹林中見阿難經行語阿難言我聞汝師說新涅槃道今日夜半當取滅度我心有疑請欲見佛決我所疑阿難答言世尊身極汝若難問勞擾世尊須跋陀如是重請至三阿難答如初佛遙聞之勅語阿難聽須跋陀梵志來前自在難問是吾末後共談最後得道弟子是時須跋陀得前見佛問訊世尊已於一面坐如是念諸外道輩捨恩愛財寶出家皆不得道獨瞿曇沙門得道如是念竟即問佛言是閻浮提地六師輩各自稱言我是一切智人是語實不爾時世尊以偈答曰我年一十九出家學佛道我出家已來已過五十歲淨戒禪智慧外道無一分少分尚無有何況一切智若無八正道是中無第一果第二第三第四果若有八正道是中有第一果第二第三第四果須跋陀是我法中有八正道是中有第一道果第二第三第四道果餘外道法皆空無道無果無沙門無婆羅門如是我大眾中實作師子吼須跋陀梵志聞是法得阿羅漢道思惟言我不應佛後般涅槃如是思惟竟在佛前結加趺坐自以神力身中出火燒身而取滅度以是故佛言無功德少功德是助道法不滿皆不得度佛說一切功德具足故能度弟子譬如小藥師以一種藥二種藥不具足故不能差重病大藥師輩具足眾藥能差諸病問曰若一切三界煩惱離故心得解脫何以故佛言染愛離心得解脫答曰愛能繫閉心有大力以是故說不說餘煩惱愛斷餘則斷復次若人言王來知必有將從染愛亦如是又如捉巾一頭餘則盡隨愛染亦如是愛斷則知餘煩惱皆已斷復次諸結使皆屬愛見屬愛煩惱覆心屬見煩惱覆慧如是愛離故屬愛結使亦離得心解脫如是無明離故屬見結使亦離得慧解脫復次是五千阿羅漢應不退法得無生智以是故言心得好解脫慧得好解脫不退故退法阿羅漢得時解脫如劬提迦等雖得解脫非好解脫以退法故經心調柔軟論若有恭敬供養瞋恚罵詈撾打者心等無異若得珍寶瓦石視之一等若有持刀斫截手足有持栴檀塗身者亦等無異復次婬欲瞋恚憍慢疑見根本已斷故是謂心調柔軟復次是諸阿羅漢欲染處不染應瞋處不瞋應癡處不癡守護六情以是故名心調柔軟如偈說人守護六情如好馬善調如是實智人諸天所敬視諸餘凡人輩不能守護六情欲瞋慢癡疑見不斷故不調柔如惡弊馬以是故諸阿羅漢名心調柔軟經摩訶那伽論摩訶言大那名不伽名罪諸阿羅漢諸煩惱斷以是故名不罪復次那伽或名龍或名象是五千阿羅漢諸無數阿羅漢中最大力是以故言如龍如象水行中龍力大陸行中象力大復次如善調象王能破大軍直入不迴不畏刀杖不難水火不走不退死至不避諸阿羅漢亦復如是修禪定智慧故能破魔軍及諸結使賊罵詈撾打不悔不恚老死水火不畏不難復次如大龍王從大海出起於大雲遍覆虛空放大電光明照天地澍大洪雨潤澤萬物諸阿羅漢亦復如是從禪定智慧大海水中出起慈悲雲潤及可度現大光明種種變化說實法相雨弟子心令生善牙經所作已辦論問曰云何名所作云何名已辦答曰信戒捨定等諸善法得故名為所作智慧精進解脫等諸善法得故是名已辦二法具足滿故名所作已辦復次諸煩惱有二種一種屬愛一種屬見屬愛煩惱斷故名所作屬見煩惱斷故名已辦復次色法善見故名所作無色法善見故名已辦可見不可見有對無對等二法亦如是復次不善無記法斷故名所作善法思惟故名已辦聞思慧成就故名所作修慧成就故名已辦種種三法亦如是復次煖法頂法忍法世間第一法得故名所作苦法忍等諸無漏善根得故名已辦見諦道得故名所作思惟道得故名已辦成學道故名所作無學道得故名已辦心解脫得故名所作慧解脫得故名已辦漏盡故名所作得共解脫故名已辦一切結使除故名所作得非時解脫故名已辦自利益竟故名所作利益他人故名已辦如是等所作已辦義自在說經棄擔能擔論五眾麁重常惱故名為擔如佛所說何謂擔五眾是擔諸阿羅漢此擔已除以是故言棄擔能擔者是佛法中二種功德擔應擔一者自益利二者他益利一切諸漏盡不悔解脫等諸功德是名自利益信戒捨定慧等諸功德能與他人是名利益他是諸阿羅漢自擔他擔能擔故名能擔復次譬如大牛壯力能服重載此諸阿羅漢亦如是得無漏根力覺道能擔佛法大事擔以是故諸阿羅漢名能擔經逮得己利論云何名己利云何非己利行諸善法是名己利諸餘非法是名非己利復次信戒捨定慧等諸功德一切財寶勝故今世後世常得樂故能到甘露城故以是三因緣故名己利如信品中偈說若人得信慧是寶最第一諸餘世財利不及是法寶復次若人今世得樂後世得樂及涅槃常樂是名己利餘非己利如偈說世知種種無道法與諸禽獸等無異當求正智要道法得脫老死入涅槃復次八正道及沙門果是名諸阿羅漢己利是五千阿羅漢得道及果二事俱得故名己利以是故言逮得己利經盡諸有結論三種有欲有色有無色有云何欲有欲界繫業取因緣後世能生亦是業報是名欲有色有無色有亦如是是名為有結盡者結有九結愛結恚結慢結癡結疑結見結取結慳結嫉結是結使盡及有是有盡及結使以是故名有結盡問曰諸阿羅漢結使應永盡得一切煩惱離故有不應盡何以故阿羅漢未滅度時眼根等五眾十二入十八持諸有成就故答曰無所妨是果中說因如佛語檀越施食時與五事命色力樂𥊳食不能必與五事有人大得飲食而死有人得少許食而活食為五事因是故佛言施食得五事如偈說斷食死無疑食者死未定以是故佛說施食得五事亦如人食百斤金金不可食金是食因故言食金佛言女人為戒垢女人非戒垢是戒垢因故言女人為戒垢如人從高處墮未至地言此人死雖未死知必死故言此人死如是諸阿羅漢結使已盡知有必當盡故言有結盡經正智已得解脫論如摩犍提梵志弟子舉其屍著床上輿行城市中多人處唱言若有眼見摩犍提屍者是人皆得清淨道何況禮拜供養者多有人信其言諸比丘聞是語白佛言世尊是事云何佛說偈言小人眼見求清淨如是無智無實道諸結煩惱滿心中云何眼見得淨道若有眼見得清淨何用智慧功德寶智慧功德乃為淨眼見求淨無是事以是故言正智得解脫問曰諸阿羅漢所作已辦更不求進何以故常在佛邊不餘處度眾生答曰一切十方眾生雖盡應供養佛阿羅漢受恩重故應倍供養所以者何是阿羅漢從佛得成受無量功德知結使斷信心轉多是故諸大德阿羅漢佛邊受功德樂味供養恭敬報佛恩故在佛邊住諸阿羅漢圍繞佛故佛德益尊如梵天人遶梵天王如三十三天遶釋提桓因如諸鬼神遶毘沙門王如諸小王遶轉輪聖王如病人病愈住大醫邊如是諸阿羅漢住在佛邊諸阿羅漢圍繞供養故佛德益尊問曰若諸阿羅漢所作已辦逮得己利不須聽法何以故說般若波羅蜜時共五千阿羅漢答曰諸阿羅漢雖所作已辦佛欲以甚深智慧法試如佛問舍利弗如波羅延經阿耆陀難中偈說種種諸學人及諸數法人是人所行法願為如實說是中云何學人云何數法人爾時舍利弗默然如是三問三默佛示義端告舍利弗有生不舍利弗答世尊有生有生者欲為滅有為生法故名學人以智慧得無生法故名數法人是經此中應廣說復次若有漏若無漏諸禪定未得故欲得已得欲令堅深故諸阿羅漢佛邊聽法復次現前樂故如難陀迦經中說以今世樂故聽法復次諸阿羅漢在佛邊聽法心無厭足如蜫盧提迦經中說舍利弗語蜫盧提迦我法中聽法無厭復次如佛大師自一心從弟子邊聽法不應難言阿羅漢所作已辦何以聽法譬如飽滿人得好食猶尚更食云何飢渴人而言不應食以是故諸阿羅漢雖所作已辦常在佛邊聽法復次佛住解脫法中諸阿羅漢亦住解脫法中住法相應眷屬莊嚴如栴檀譬喻經中言有栴檀林伊蘭圍之有伊蘭林栴檀圍之有栴檀栴檀以為叢林有伊蘭伊蘭自相圍繞佛諸阿羅漢亦復如是佛住善法解脫中諸阿羅漢亦住善法解脫中住法相應眷屬莊嚴佛以大眾圍繞如須彌山王十寶山圍繞如白香象王白香象圍繞如師子王師子眾圍遶佛亦如是佛為世間無上福田與諸弟子圍繞共住經唯除阿難在學地得須陀洹論問曰何以言唯除阿難答曰上所讚諸阿羅漢阿難不在其數何以故以在學地未離欲故問曰大德阿難第三師大眾法將種涅槃種已無量劫常近佛持法藏大德利根何以至今未離欲作學人答曰大德阿難本願如是我於多聞眾中最第一亦以諸佛法阿羅漢所作已辦不應作供給供養人以其於佛法中能辦大事煩惱賊破共佛在解脫床上坐故復次長老阿難種種諸經聽持誦利觀故智慧多攝心少二功德等者可得漏盡道以是故長老阿難是學人須陀洹復次貪供給世尊故是阿難為佛作供給人如是念若我早取漏盡道便遠世尊不得作供給人以是故阿難雖能得阿羅漢道自制不取復次處時人未合故何等處能集法千阿羅漢未在耆闍崛山是為處世尊過去時未到長老婆耆子不在以是故長老阿難漏不盡要在世尊過去集法眾合婆耆子說法勸諫三事合故得漏盡道復次大德阿難厭世法少不如餘人是阿難世世王者種端正無比福德無量世尊近親常侍從佛必有此念我佛近侍知法寶藏漏盡道法我不畏失以是事故不大慇懃問曰大德阿難名以何因緣是先世因緣是父母作字是依因緣立名答曰是先世因緣亦父母作名亦依因緣立字問曰云何先世因緣答曰釋迦文佛先世作瓦師名大光明爾時有佛名釋迦文弟子名舍利弗目乾連阿難佛與弟子俱到瓦師舍一宿爾時瓦師布施草坐燈明石蜜漿三事供養佛及比丘僧便發願言我於當來老病死惱五惡之世作佛如今佛名釋迦文我佛弟子名亦如今佛弟子名以佛願故得字阿難復次阿難世世立願我在釋迦文佛弟子多聞眾中願最第一字阿難復次阿難世世忍辱除瞋以是因緣故生便端正父母以其端正見者皆歡喜故字阿難是為先世因緣字云何父母作字昔有日種王名師子頰其王有四子第一名淨飯二名白飯三名斛飯四名甘露飯有一女名甘露味淨飯王有二子佛難陀白飯王有二子跋提提沙斛飯王有二子提婆達多阿難甘露飯王有二子摩訶男阿泥盧豆甘露味女有一子名施婆羅是中悉達陀菩薩漸漸長大棄轉輪聖王位夜半出家至漚樓鞞羅國中尼連禪河邊六年苦行是時淨飯王愛念子故常遣使問訊欲知消息我子得道不若病若死使來白王菩薩唯有皮骨筋相連持耳命甚微弱若今日若明日不復久也王聞其言甚大愁念沒憂惱海我子既不作轉輪王又不得作佛一何衰苦無所得而死如是憂惱荒迷憒塞是時菩薩棄苦行處食百味乳糜身體充滿於尼連禪水中洗浴已至菩提樹下坐金剛座而自誓言要不破此結加趺坐成一切智不得一切智終不起也是時魔王將十八億眾到菩薩所敢與菩薩決其得失菩薩智慧力故大破魔軍魔不如而退自念菩薩叵勝當惱其父至淨飯王所詭言汝子今日後夜已了王聞此語驚怖墮床如熱沙中魚王時悲哭而說偈言阿夷陀虛言瑞應亦無驗得利之吉名一切無所獲是時菩提樹神大歡喜持天曼陀羅華至淨飯王所說偈言汝子已得道魔眾已破散光明如日出普照十方土王言前有天來言汝子已了汝今來言壞魔得道二語相違誰可信者樹神又言實不妄語前來天者詭言已了是魔懷嫉故來相惱今日諸天龍神華香供養空中懸繒汝子身出光明遍照天地王聞其言於一切苦惱心得解脫王言我子雖捨轉輪聖王今得法轉輪王定得大利無所失也王心大歡喜是時斛飯王家使來白淨飯王言貴弟生男王心歡喜言今日大吉是歡喜日語來使言是兒當字為阿難是為父母作字云何依因緣立名阿難端正清淨如好明鏡老少好醜容貌顏狀皆於身中現其身明淨女人見之欲心即動是故佛聽阿難著覆肩衣是阿難能令他人見者心眼歡喜故名阿難於是造論者讚言面如淨滿月眼若青蓮華佛法大海水流入阿難心能令人心眼見者大歡喜諸來求見佛通現不失宜如是阿難雖能得阿羅漢道以供給供養佛故自不盡漏以此大功德故雖非無學在無學數中雖未離欲在離欲數中以是故共數五千中以實未是阿羅漢故言唯除阿難經復有五百比丘尼優婆塞優婆夷皆見聖諦論問曰何以諸比丘五千餘三眾各五百答曰女人多短智慧煩惱垢重但求喜樂愛行多故少能斷結使得解脫證如佛說是因緣起法第一甚深難得一切煩惱盡離欲得涅槃倍復難見以是故女人不能多得不如比丘優婆塞優婆夷有居家故心不淨不能盡漏止可得四聖諦作學人如偈說孔雀雖有色嚴身不如鴻鴈能遠飛白衣雖有富貴力不如出家功德勝以是故諸比丘尼雖出家棄世業智慧短是故有五百阿羅漢比丘尼白衣二眾居家事懅故得道亦各五百問曰如五千阿羅漢皆讚三眾何以不讚答曰大眾已讚則知餘亦讚復次若別讚外道輩當呵言何以讚比丘尼生誹謗故若讚白衣當言為供養故以是故不讚問曰諸餘摩訶衍經佛與大比丘眾俱或八千人或六萬十萬人俱是摩訶般若波羅蜜經諸經中第一大如囑累品中說餘經悉忘失其罪少少失般若波羅蜜一句其罪大多以是故知般若波羅蜜經第一大是第一經中當第一大會何以故聲聞眾數少止有比丘五千比丘尼優婆塞優婆夷各五百答曰以是大經甚深難解故聲聞眾少譬如王有真寶不示凡人示大人信愛者如王謀議時與諸大臣信愛智人共論諸餘小臣則不得入復次是六千五百人盡得道雖不盡解甚深般若波羅蜜皆能信得無漏四信故餘經聲聞眾雖大多雜不盡得道復次是中先讚千萬阿羅漢中擇取最勝五千人比丘尼優婆塞優婆夷亦爾勝者難得故不多經復有菩薩摩訶薩論問曰若從上數應先菩薩次第比丘比丘尼優婆塞優婆夷菩薩次佛故若從下數應先優婆夷次第優婆塞比丘尼比丘菩薩今何以先說比丘次三眾後說菩薩答曰菩薩雖應次佛以諸煩惱未盡故先說阿羅漢諸阿羅漢智慧雖少而已成熟諸菩薩智慧雖多而煩惱未盡是故先說阿羅漢佛法有二種一祕密二現示現示中佛辟支佛阿羅漢皆是福田以其煩惱盡無餘故祕密中說諸菩薩得無生法忍煩惱已斷具六神通利益眾生以現示法故前說阿羅漢後說菩薩復次菩薩以方便力現入五道受五欲引導眾生若在阿羅漢上諸天世人當生疑怪是故後說問曰在阿羅漢後可爾何以乃在優婆塞優婆夷後答曰四眾雖漏未盡盡在不久故通名聲聞眾若於四眾中間說菩薩者則不便如比丘尼得無量律儀故應次比丘後在沙彌前佛以儀法不便故在沙彌後此諸菩薩亦如是雖應在學人三眾上以不便故在後說復次有人言菩薩功德智慧超殊阿羅漢辟支佛是故別說問曰聲聞經中但說四眾此中何以別說菩薩眾答曰有二種道一聲聞道二菩提薩埵道比丘比丘尼優婆塞優婆夷四眾是聲聞道菩薩摩訶薩是菩提薩埵道以是故聲聞法中經初無佛在某處某處住爾所菩薩俱但言佛某處某處住與爾所比丘俱如說佛在波羅柰與五比丘俱佛在伽耶國中與千比丘俱佛在舍婆提與五百比丘俱如是種種經初不說與菩薩若干人俱問曰諸菩薩二種若出家若在家在家菩薩總說在優婆塞優婆夷中出家菩薩總在比丘比丘尼中今何以故別說答曰雖總在四眾中應當別說何以故是菩薩必墮四眾中有四眾不墮菩薩中何者是有聲聞人辟支佛人有求生天人有求樂自活人此四種人不墮菩薩中何以故是人不發心言我當作佛故復次菩薩得無生法忍故一切名字生死相斷出三界不墮眾生數中何以故聲聞人得阿羅漢道滅度已尚不墮眾生數中何況菩薩如波羅延優波尸難中偈說已滅無處更出不若已永滅不出不既入涅槃常住不惟願大智說其實佛答曰滅者即是不可量破壞因緣及名相一切言語道已過一時都盡如火滅如阿羅漢一切名字尚斷何況菩薩能破一切諸法知實相得法身而不斷耶以是故摩訶衍四眾中別說菩薩問曰何以故大乘經初菩薩眾聲聞眾兩說聲聞經初獨說比丘眾不說菩薩眾答曰欲辯二乘義故佛乘及聲聞乘聲聞乘陿小佛乘廣大聲聞乘自利自為佛乘益一切復次聲聞乘多說眾生空佛乘說眾生空法空如是等種種分別說是二道故摩訶衍經聲聞眾菩薩眾兩說如讚摩訶衍偈中說得此大乘人能與一切樂利益以實法令得無上道得此大乘人慈悲一切故頭目以布施捨之如草木得此大乘人護持清淨戒如犛牛愛尾不惜身壽命得此大乘人能得無上忍若有割截身視之如斷草得此大乘人精進無厭惓力行不休息如抒大海者得此大乘人廣修無量定神通聖道力清淨得自在得此大乘人分別諸法相無壞實智慧是中已具得不可思議智無量悲心力不入二法中等觀一切法驢馬駝象乘雖同不相比菩薩及聲聞大小亦如是大慈悲為軸智慧為兩輪精進為駛馬戒定以為銜忍辱心為鎧總持為轡勒摩訶衍人乘能度於一切問曰如聲聞經初但說比丘眾摩訶衍經初何以不但說菩薩眾答曰摩訶衍廣大諸乘諸道皆入摩訶衍聲聞乘陿小不受摩訶衍譬如恒河不受大海以其陿小故大海能受眾流以其廣大故摩訶衍法亦如是如偈說摩訶衍如海小乘牛跡水小故不受大其喻亦如是問曰何等名菩提何等名薩埵答曰菩提名諸佛道薩埵名或眾生或大心是人諸佛道功德盡欲得其心不可斷不可破如金剛山是名大心如偈說一切諸佛法智慧及戒定能利益一切是名為菩提其心不可動能忍成道事不斷亦不破是心名薩埵復次稱讚好法名為薩好法體相名為埵菩薩心自利利他故度一切眾生故知一切法實性故行阿耨多羅三藐三菩提道故為一切賢聖之所稱讚故是名菩提薩埵所以者何一切諸法中佛法第一是人欲取是法故為賢聖所讚歎復次如是人為一切眾生脫生老死故索佛道是名菩提薩埵復次三種道皆是菩提一者佛道二者聲聞道三者辟支佛道辟支佛道聲聞道雖得菩提而不稱為菩提佛功德中菩提稱為菩提是名菩提薩埵問曰齊何來名菩提薩埵答曰有大誓願心不可動精進不退以是三事名為菩提薩埵復次有人言初發心作願我當作佛度一切眾生從是已來名菩提薩埵如偈說若初發心時誓願當作佛已過諸世間應受世供養從初發心到第九無礙入金剛三昧中是中間名為菩提薩埵是菩提薩埵有兩種有鞞跋致有阿鞞跋致如退法不退法阿羅漢阿鞞跋致菩提薩埵是名實菩薩以是實菩薩故諸餘退轉菩薩皆名菩薩譬如得四道人是名實僧以實僧故諸未得道者皆得名僧問曰云何知是菩薩鞞跋致阿鞞跋致答曰般若波羅蜜阿鞞跋致品中佛自說阿鞞跋致相如是相是退轉如是相是不退轉復次若菩薩一法得好修好念是名阿鞞跋致菩薩何等一法常一心集諸善法如說諸佛一心集諸善法故得阿耨多羅三藐三菩提復次有菩薩得一法是阿鞞跋致相何等一法正直精進如佛問阿難阿難汝說精進如是世尊阿難汝讚精進如是善逝阿難常行常修常念精進乃至令人得阿耨多羅三藐三菩提如經廣說復次若得二法是時是阿鞞跋致相何等二法一切法實知空亦念不捨一切眾生如是人名為阿鞞跋致菩薩復次得三法一者若一心作願欲成佛道如金剛不可動不可破二者於一切眾生悲心徹骨入髓三者得般舟三昧能見現在諸佛是時名阿鞞跋致復次阿毘曇中迦旃延尼子弟子輩言何名菩薩自覺復能覺他是名菩薩必當作佛是名菩薩菩提名漏盡人智慧是人從智慧生智慧人所護智慧人所養故是名菩薩又言發阿鞞跋致心從是已後名菩薩又言若離五法得五法是名菩薩何謂五法離三惡道常生天上人間離貧窮下賤常得尊貴離非男法常得男子身離諸形殘缺陋諸根具足離捨憙忘常憶宿命得是宿命智慧常離一切惡法遠離惡人常求道法攝取弟子如是名為菩薩又言從種三十二相業已來是名菩薩問曰何時種三十二相業因緣答曰過三阿僧祇劫然後種三十二相業因緣問曰幾時名阿僧祇答曰天人中能知算數者極數不復能知是名一阿僧祇如一一名二二二名四三三名九十十名百十百名千十千名萬千萬名億千萬億名那由他千萬那由他名頻婆千萬頻婆名迦他過迦他名阿僧祇如是數三阿僧祇若行一阿僧祇滿行第二阿僧祇第二阿僧祇滿行第三阿僧祇譬如算數法算一乃至算百百算竟還至一如是菩薩一阿僧祇過還從一起初阿僧祇中心不自知我當作佛不作佛二阿僧祇中心雖能知我必作佛而口不稱我當作佛三阿僧祇中心了了自知得作佛口自發言無所畏難我於來世當作佛釋迦文佛從過去釋迦文佛到剌那尸棄佛為初阿僧祇是中菩薩永離女人身從剌那尸棄佛至燃燈佛為二阿僧祇是中菩薩七枚青蓮華供養燃燈佛敷鹿皮衣布髮掩泥是時燃燈佛便授其記汝當來世作佛名釋迦牟尼從燃燈佛至毘婆尸佛為第三阿僧祇若過三阿僧祇劫是時菩薩種三十二相業因緣問曰三十二相業何處可種答曰欲界中非色無色界於欲界五道在人道中種於四天下閻浮提中種於男子身種非女人佛出世時種佛不出世不得種緣佛身種緣餘不得種問曰是三十二相業因緣於身業口業意業何業種答曰意業種非身口業何以故是意業利故問曰意業有六識是三十二相業為是意識種是五識種答曰是意識非五識何以故五識不能分別以是故意識種問曰何相初種答曰有人言足安立相先種何以故先安立然後能種餘相有人言紺青眼相初種得此眼相大慈觀眾生此兩語雖有是語不必爾也若相因緣和合時便是初種何必安立足為初問曰一思種為多思種答曰三十二思種三十二相一一思種一一相一一相百福德莊嚴問曰幾許名一福德答曰有人言有業報轉輪聖王於四天下受福樂得自在是名一福德如是百福成一相復有人言作釋提桓因於二天中得自在是名一福德復有人言作他化自在天王於欲界中得自在是名一福復有人言除補處菩薩餘一切眾生所得福報是名一福復有人言天地劫盡一切眾生共福德故三千大千世界報立是名一福復有人言是福不可量不可以譬喻知如三千大千世界一切眾生皆盲無目有一人能治令差是為一福一切人皆被毒藥一人能治令差一切人應死一人能捄之令脫一切人破戒破正見一人能教令得淨戒正見如是等為一福復有人言是福不可量不可譬喻是菩薩入第三阿僧祇中心思大行種是三十二相因緣以是故是福無能量唯佛能知問曰菩薩幾時能種三十二相答曰極遲百劫極疾九十一劫釋迦牟尼菩薩九十一大劫行辦三十二相如經中言過去久遠有佛名弗沙時有二菩薩一名釋迦牟尼一名彌勒弗沙佛欲觀釋迦牟尼菩薩心純淑未即觀見之知其心未純淑而諸弟子心皆純淑又彌勒菩薩心已純淑而弟子未純淑是時弗沙佛如是思惟一人之心易可速化眾人之心難可疾治如是思惟竟弗沙佛欲使釋迦牟尼菩薩疾得成佛上雪山上於寶窟中入火定是時釋迦牟尼菩薩作外道仙人上山採藥見弗沙佛坐寶窟中入火定放光明見已心歡喜信敬翹一腳立叉手向佛一心而觀目未曾眴七日七夜以一偈讚佛天上天下無如佛十方世界亦無比世界所有我盡見一切無有如佛者七日七夜諦觀世尊目未曾眴超越九劫於九十一劫中得阿耨多羅三藐三菩提問曰若釋迦牟尼菩薩聰明多識能作種種好偈何以故七日七夜一偈讚佛答曰釋迦牟尼菩薩貴其心思不貴多言若更以餘偈讚佛心或散亂是故七日七夜以一偈讚佛問曰釋迦牟尼菩薩何以心未純淑而弟子純淑彌勒菩薩自心純淑而弟子未純淑答曰釋迦牟尼菩薩饒益眾生心多自為身少故彌勒菩薩多為己身少為眾生故從鞞婆尸佛至迦葉佛於其中間九十一大劫種三十二相業因緣集竟六波羅蜜滿何等六檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜問曰檀波羅蜜云何滿答曰一切能施無所遮礙乃至以身施時心無所惜譬如尸毘王以身施鴿釋迦牟尼佛本身作王名尸毘是王得歸命救護陀羅尼大精進有慈悲心視一切眾生如母愛子時世無佛釋提桓因命盡欲墮自念言何處有佛一切智人處處問難不能斷疑知盡非佛即還天上愁憂而坐巧變化師毘首羯磨天問曰天主何以愁憂答曰我求一切智人不可得以是故愁憂毘首羯磨言有大菩薩布施持戒禪定智慧具足不久當作佛帝釋以偈答曰菩薩發大心魚子菴樹華三事因時多成果時甚少毘首羯磨答曰是優尸那種尸毘王持戒精進大慈大悲禪定智慧不久作佛釋提桓因語毘首羯磨當往試之知有菩薩相不汝作鴿我作鷹汝便佯怖入王腋下我當逐汝毘首羯磨言此大菩薩云何以此事惱釋提桓因說偈言我亦非惡心如真金應試以此試菩薩知其心定不說此偈竟毘首羯磨即自變身作一赤眼赤足鴿釋提桓因自變身作一鷹急飛逐鴿鴿直來入王掖底舉身戰怖動眼促聲是時眾多人相與而語曰是王大慈仁一切宜保信如是鴿小鳥歸之如入舍菩薩相如是作佛必不久是時鷹在近樹上語尸毘王還與我鴿此我所受王時語鷹我前受此非是汝受我初發意時受此一切眾生皆欲度之鷹言王欲度一切眾生我非一切耶何以獨不見愍而奪我今日食王答言汝須何食我作誓願其有眾生來歸我者必救護之汝須何食亦當相給鷹言我須新殺熱肉王念言如此難得自非殺生無由得也我當云何殺一與一思惟心定即自說偈是我此身肉恒屬老病死不久當臭爛彼須我當與如是思惟已呼人持刀自割股肉與鷹鷹語王言王雖以熱肉與我當用道理令肉輕重得與鴿等勿見欺也王言持稱來以肉對鴿鴿身轉重王肉轉輕王令人割二股亦輕不足次割兩󰈷兩臗兩乳項脊舉身肉盡鴿身猶重王肉故輕是時近臣內戚安施帳幔却諸看人王今如此無可觀也尸毘王言勿遮諸人聽令入看而說偈言天人阿修羅一切來觀我大心無上志以求成佛道若有求佛道當忍此大苦不能堅固心則當息其意是時菩薩以血塗手攀稱欲上定心以身盡以對鴿鷹言大王此事難辦何用如此以鴿還我王言鴿來歸我終不與汝我喪身無量於物無益今欲以身求易佛道以手攀稱爾時菩薩肉盡筋斷不能自制欲上而墮自責心言汝當自堅勿得迷悶一切眾生墮憂苦大海汝一人立誓欲度一切何以怠悶此苦甚少地獄苦多以此相比於十六分猶不及一我今有智慧精進持戒禪定猶患此苦何況地獄中人無智慧者是時菩薩一心欲上復更攀稱語人扶我是時菩薩心定無悔諸天龍王阿修羅鬼神人民皆大讚言為一小鳥乃爾是事希有即時大地為六種振動大海波揚枯樹生華天降香雨及散名華天女歌讚必得成佛是時念我四方神仙皆來讚言是真菩薩必早成佛鷹語鴿言終試如此不惜身命是真菩薩即說偈言慈悲地中生一切智樹牙我曹當供養不應施憂惱毘首羯磨語釋提桓因言天主汝有神力可令此王身得平復釋提桓因言不須我也此王自作誓願大心歡喜不惜身命感發一切令求佛道帝釋語人王言汝割肉辛苦心不惱沒耶王言我心歡喜不惱不沒帝釋言誰當信汝心不沒者是時菩薩作實誓願我割肉血流不瞋不惱一心不悶以求佛道者我身當即平復如故即出語時身復如本人天見之皆大悲喜歎未曾有此大菩薩必當作佛我曹應當盡心供養願令早成佛道當念我等是時釋提桓因毘首羯磨各還天上如是等種種相是檀波羅蜜滿問曰尸羅波羅蜜云何滿答曰不惜身命護持淨戒如須陀須摩王以劫磨沙波陀大王故乃至捨命不犯禁戒昔有須陀須摩王是王精進持戒常依實語晨朝乘車將諸婇女入園遊戲出城門時有一婆羅門來乞語王言王是大福德人我身貧窮當見愍念賜匃少多王言諾敬如來告當相布施須我出還作此語已入園澡浴嬉戲時有兩翅王名曰鹿足空中飛來於婇女中捉王將去譬如金翅鳥海中取龍諸女啼哭號慟一園驚城內外搔擾悲惶鹿足負王騰躍虛空至所住止置九十九諸王中須陀須摩王涕零如雨鹿足王語言大剎利王汝何以啼如小兒人生有死合會有離須陀須摩王答言我不畏死甚畏失信我從生已來初不妄語今日晨朝出門時有一婆羅門來從我乞我時許言還當布施不慮無常辜負彼心自招欺罪是故啼耳鹿足王言汝意欲爾畏此妄語聽汝還去七日布施婆羅門訖便來還若過七日不還我有兩翅力取汝不難須陀須摩王得還本國恣意布施立太子為王大會人民懺謝之言我智不周物治不如法當見忠恕如我今日身非己有正爾還去舉國人民及諸親戚叩頭留之願王留意慈蔭此國勿以鹿足鬼王為慮也當設鐵舍奇兵鹿足雖神不畏之也王言不得爾也而說偈言實語第一戒實語昇天梯實語小而大妄語入地獄我今守實語寧棄身壽命心無有悔恨如是思惟已王即發去到鹿足王所鹿足遙見歡喜而言汝是實語人不失信要一切人皆惜身命汝從死得脫還來赴信汝是大人爾時須陀須摩王讚實語實語是為人非實語非人如是種種讚實語呵妄語麁足聞之信心清淨語須陀須摩王言汝好說此今相放捨汝既得脫九十九王亦布施汝隨意各還本國如是語已百王各得還去如是等種種本生中相是為尸羅波羅蜜滿問曰羼提波羅蜜云何滿答曰若人來罵撾捶割剝支解奪命心不起瞋如羼提比丘為迦梨王截其手足耳鼻心堅不動問曰毘梨耶波羅蜜云何滿答曰若有大心勤力如大施菩薩為一切故以此一身誓抒大海令其乾盡定心不懈亦如讚弗沙佛七日七夜翹一腳目不眴問曰禪波羅蜜云何滿答曰如一切外道禪定中得自在又如尚闍梨仙人坐禪時無出入息鳥於螺髻中生子不動不搖乃至鳥子飛去問曰般若波羅蜜云何滿答曰菩薩大心思惟分別如劬嬪陀婆羅門大臣分閻浮提大地作七分若干大城小城聚落村民盡作七分般若波羅蜜如是是菩薩六波羅蜜滿在迦葉佛所作弟子持淨戒行功德生兜率天上問曰菩薩何以生兜率天上而不在上生不在下生是大有福德應自在生答曰有人言因緣業熟應在是中生復次下地中結使厚濁上地中結使利兜率天上結使不厚不利智慧安隱故復次不欲過佛出世時故若於下地生命短壽終時佛未出世若於上地生命長壽未盡復過佛出時兜率天壽與佛出時會故復次佛常居中道故兜率天於六天及梵之中上三下三於彼天下必生中國中夜降神中夜出迦毘羅婆國行中道得阿耨多羅三藐三菩提中道為人說法中夜入無餘涅槃好中法故中天上生如是菩薩兜率天上生竟以四種觀人間一者觀時二者觀土地三者觀種姓四者觀生處云何觀時時有八種佛出其中第一人長壽八萬四千歲時第二人壽七萬歲第三人壽六萬歲第四人壽五萬歲第五人壽四萬歲第六人壽三萬歲第七人壽二萬歲第八人壽一百餘歲菩薩如是念人壽百歲佛出時到是名觀時云何觀土地諸佛常在中國生多金銀寶物飲食豐美其土清淨云何觀種姓佛生二種姓中若剎利若婆羅門剎利種勢力大故婆羅門種姓智慧大故隨時所貴者佛於中生云何觀生處何等母人能懷那羅延力菩薩亦能自護淨戒如是觀竟唯中國迦毘羅婆淨飯王后能懷菩薩如是思惟已於兜率天下不失正慧入於母胎問曰何以故一切菩薩末後身從天上來不從人中來答曰乘上道故六道之中天道最上復次天上下時種種瑞應未曾所有若從人道人道不能有此復次人敬重天故問曰一切人以垢心有相續入母胎一切邪慧相應云何名菩薩正慧入母胎答曰有人言有相續時一切眾生邪慧心入母胎菩薩憶念不失故名正慧入母胎中陰中住則知中陰住入胎時知入胎歌羅羅時知住歌羅羅頞浮陀時知住頞浮陀伽那時知住伽那五皰時知住五皰出生時知出生是中憶念不失是名正慧入母胎復次餘人在中陰住時若男於母生欲染心此女人與我從事於父生瞋恚若女於父生染欲心此男子與我從事於母生瞋恚如是瞋恚心染欲心菩薩無此菩薩先已了知是父是母是父是母能長養我身我依父母生身得阿耨多羅三藐三菩提是淨心念父母相續入胎是名正慧入母胎是菩薩滿十月正慧不失念出胎行七步發口言是我末後身乃至將示相師汝觀我子實有三十二大人相不若有三十二相具足者是應有二法若在家當為轉輪聖王若出家當成佛諸相師言地天太子實有三十二大人相若在家者當作轉輪王若出家者當成佛王言何等三十二相相師答言一者足下安平立相足下一切著地間無所受不容一針二者足下二輪相千輻輞轂三事具足自然成就不待人工諸天工師毘首羯磨不能化作如是妙相問曰何以故不能答曰是毘首羯磨諸天工師不隱沒智慧是輪相善業報是天工師生報得智慧是輪相行善根智慧得是毘首羯磨一世得是智慧是輪相從無量劫智慧生以是故毘首羯磨不能化作何況餘工師三者長指相指纖長端直次第𦟛好指節參差四者足跟廣平相五者手足指縵網相如鴈王張指則現不張則不現六者手足柔軟相如細劫波毳勝餘身分七者足趺高滿相以足蹈地不廣不狹足下色如赤蓮華足指間網及足邊色如真珊瑚指爪如淨赤銅足趺上真金色足趺上毛青毘琉璃色其足嚴好譬如雜寶屐種種莊飾八者伊泥延膊相如伊泥延鹿膞隨次𦟛纖九者正立手摩膝相不俯不仰以掌摩膝十者陰藏相譬如調善象寶馬寶問曰若菩薩得阿耨多羅三藐三菩提時諸弟子何因緣見陰藏相答曰為度眾人決眾疑故示陰藏相復有人言佛化作馬寶象寶示諸弟子言我陰藏相亦如是十一者身廣長等相如尼拘盧陀樹菩薩身齊為中四邊量等十二者毛上向相身有諸毛生皆上向而穉十三者一一孔一毛生相毛不亂青瑠璃色毛右靡上向十四者金色相問曰何等金色答曰若鐵在金邊則不現今現在金比佛在時金則不現佛在時金比閻浮那金則不現閻浮那金比大海中轉輪聖王道中金沙則不現金沙比金山則不現金山比須彌山則不現須彌山金比三十三諸天瓔珞金則不現三十三諸天瓔珞金比焰摩天金則不現焰摩天金比兜率陀天金則不現兜率陀天金比化自在天金則不現化自在天金比他化自在天金則不現他化自在天金比菩薩身色則不現如是色是名金色相十五者丈光相四邊皆有一丈光佛在是光中端嚴第一如諸天諸王寶光明淨十六者細薄皮相塵土不著身如蓮華葉不受塵水若菩薩在乾土山中經行土不著足隨藍風來吹破土山令散為塵乃至一塵不著佛身十七者七處隆滿相兩手兩足兩肩項中七處皆隆滿端正色淨勝餘身體十八者兩腋下隆滿相不高不深十九者上身如師子相二十者大直身相於一切人中身最大而直二十一者肩圓好相一切治肩無如是者二十二者四十齒相不多不少餘人三十二齒身三百餘骨頭骨有九菩薩四十齒頭有一骨菩薩齒骨多頭骨少餘人齒骨少頭骨多以是故異於餘人身二十三者齒齊相諸齒等無麁無細不出不入齒密相人不知者謂為一齒齒間不容一毫二十四者牙白相乃至勝雪山王光二十五者師子頰相如師子獸中王平廣頰二十六者味中得上味相有人言佛以食著口中是一切食皆作最上味何以故是一切食中有最上味因故無是相人不能發其因故不得最上味復有人言若菩薩舉食著口中是時咽喉邊兩處流注甘露和合諸味是味清淨故名味中得上味二十七者大舌相是菩薩大舌從口中出覆一切面分乃至髮際若還入口口亦不滿二十八者梵聲相如梵天王五種聲從口出其一深如雷二清徹遠聞聞者悅樂三入心敬愛四諦了易解五聽者無厭菩薩音聲亦如是五種聲從口中出迦陵毘伽聲相如迦陵毘伽鳥聲可愛鼓聲相如大鼓音深遠二十九者真青眼相如好青蓮華三十者牛眼睫相如牛王眼睫長好不亂三十一者頂髻相菩薩有骨髻如拳等在頂上三十二者白毛相白毛眉間生不高不下白淨右旋舒長五尺相師言地天太子三十二大人相如是菩薩具有此相問曰轉輪聖王有三十二相菩薩亦有三十二相有何差別答曰菩薩相者有七事勝轉輪聖王相菩薩相者一淨好二分明三不失處四具足五深入六隨智慧行不隨世間七隨遠離轉輪聖王相不爾問曰云何名相答曰易知故名相如水異火以相故知問曰菩薩何以故三十二相不多不少答曰有人言佛以三十二相莊嚴身者端正不亂故若少者身不端正若多者佛身相亂是三十二相端正不亂不可益不可減猶如佛法不可增不可減身相亦如是問曰菩薩何以故以相嚴身答曰有人見佛身相心得信淨以是故以相嚴身復次諸佛以一切事勝故身色威力種姓家屬智慧禪定解脫眾事皆勝若佛不莊嚴身相是事便少復次有人言阿耨多羅三藐三菩提住是身中若身相不嚴阿耨多羅三藐三菩提不住此身中譬如人欲娶豪貴家女其女遣使語彼人言若欲娶我者當先莊嚴房室除却污穢塗治香熏安施床榻被褥綩綖幃帳幄幔幡蓋華香必令嚴飾然後我當到汝舍阿耨多羅三藐三菩提亦復如是遣智慧使未來世中到菩薩所言若欲得我先修相好以自莊嚴然後我當住汝身中若不莊嚴身者我不住也以是故菩薩修三十二相自莊嚴身為得阿耨多羅三藐三菩提故是時菩薩漸漸長大見老病死苦厭患心生夜半出家六年苦行食難陀婆羅門女益身十六功德石蜜乳糜食竟菩提樹下破萬八千億鬼兵魔眾已得阿耨多羅三藐三菩提問曰得何功德故名為佛答曰得盡智無生智故名為佛復次有人言得佛十力四無所畏十八不共法三達無礙三意止一者受教敬重佛無喜二者不受教不敬重佛無憂三者敬重不敬重心無異大慈大悲三十七道品一切諸法總相別相悉知故故名為佛問曰何以故未得佛道名為菩薩得佛道不名為菩薩答曰未得佛道心愛著求欲取阿耨多羅三藐三菩提以是故名為菩薩已成佛道更得佛種種異大功德故更有異名名為佛譬如王子未作王名為王子已作王不復名王子既為王雖是王子不名王子菩薩亦如是未得佛道名為菩薩已得佛道名為佛聲聞法中摩訶迦旃延尼子弟子輩說菩薩相義如是摩訶衍人言是迦旃延尼子弟子輩是生死人不誦不讀摩訶衍經非大菩薩不知諸法實相自以利根智慧於佛法中作論議諸結使智定根等於中作義尚處處有失何況欲作菩薩論議譬如少力人跳小渠尚不能過何況大河於大河中則知沒失問曰云何失答曰如上言三阿僧祇劫過名為菩薩三阿僧祇中頭目髓腦布施心無有悔是阿羅漢辟支佛所不能及如昔菩薩為大薩陀婆渡大海水惡風壞船語眾賈人捉我頭髮手足當渡汝等眾人捉已以刀自殺大海水法不停死屍即時疾風吹至岸邊大慈如是而言非者誰是菩薩第二阿僧祇劫行滿未入第三阿僧祇時於燃燈佛所受記為佛即時上昇虛空見十方佛於虛空中立讚然燈佛然燈佛言汝過一阿僧祇劫當得作佛名釋迦牟尼得記如是而言爾時未是菩薩豈非大失迦旃延尼子弟子輩言三阿僧祇劫中未有佛相亦無種佛相因緣云何當知是菩薩一切法先有相然後可知其實若無相則不知摩訶衍人言受記為佛上昇虛空見十方佛此非大相耶為佛所記當得作佛得作佛者此是大相捨此大相而取三十二相三十二相轉輪聖王亦有諸天魔王亦能化作此相難陀提婆達等皆有三十相婆跋隸婆羅門有三相摩訶迦葉婦有金色相乃至今世人亦各各有一相二相若青眼長臂上身如師子如是等種種或多或少汝何以重此相何經中言三阿僧祇劫中菩薩不種相因緣如難陀澡浴鞞婆尸佛願得清淨端正於一辟支佛塔青黛塗壁作辟支佛像因而作願願我恒得金色身相又作迦葉佛塔中級以此三福因緣世世受樂處處所生恒得端嚴是福之餘生迦毘羅婆釋種中為佛弟子得三十大人相清淨端正出家得阿羅漢道佛說於五百弟子中難陀比丘端正第一此相易得云何言於九十一大劫中種餘一生中得是為大失汝言初阿僧祇劫中不知當作佛不作佛二阿僧祇劫中知當作佛不自稱說三阿僧祇劫中知得作佛能為人說佛何處說是語何經中有是語若聲聞法三藏中說若摩訶衍中說迦旃延尼子弟子輩言雖佛口三藏中不說義理應爾阿毘曇鞞婆沙菩薩品中如是說答曰摩訶衍中說初發心是時知我當作佛如阿遮羅菩薩於長手佛邊初發心時乃至金剛座處成佛道於其中間顛倒不淨心不生如首楞嚴三昧中四種菩薩四種受記有未發心而授記有適發心而授記有於前授記他人盡知己身不知有於前授記他人己身盡知汝云何言於二阿僧祇劫知受記而不自稱說復次佛言無量阿僧祇劫作功德欲度眾生何以故言三阿僧祇劫三阿僧祇劫有量有限問曰摩訶衍中雖有此語我亦不能都信答曰是為大失是佛真法佛口所說汝無反復汝從摩訶衍中出生云何言我不能都信復次摩訶衍論議此中應廣說復次說是三十二相業因緣欲界中種非色無色界中種無色界中以無身無色是三十二相是身莊嚴故於中不得種可爾色界中何以不得種色界中大有諸梵王常請佛初轉法輪是智慧清淨能求佛道何以言不得種三十二相因緣又言人中得種非餘道如娑伽度龍王十住菩薩阿那婆達多龍王七住菩薩羅睺阿修羅王亦是大菩薩復何以言餘道不得種三十二相因緣汝言人中閻浮提種欝怛羅曰不可種有義彼中人無吾我著樂不利根故劬陀尼弗婆提二處福德智慧壽命勝閻浮提何以不得種復次汝言一思種一相是心彈指頃六十生滅一心中不住不能分別云何能種大人相此大人相不應不了心得種以是故多思和合能種一相如重物一人不能擔必須多人力如是種相要得大心多思和合爾乃得種以是故名百福相百大心思種福德是名百福相不應一思種一相餘事尚不得一思種一事何況百福相何以故言釋迦文尼菩薩心未純淑弟子心純淑彌勒菩薩心純淑弟子心未純淑是語何處說三藏中摩訶衍中無是事此言自出汝心汝但見釋迦文尼菩薩於寶窟中見弗沙佛七日七夜以一偈讚彌勒菩薩亦種種讚弗沙佛但阿波陀那經中不說汝所不知無因緣故汝便謂彌勒弟子心未純淑如是皆為違失汝言菩薩一切物能施無所愛惜如尸毘王為鴿故割肉與鷹心不悔恨如以財寶布施是名下布施以身布施是名中布施種種施中心不著是為上布施汝何以讚中布施為檀波羅蜜滿此施心雖大多慈悲有知智慧有不知智慧如人為父母親屬不惜身或為主不惜身以是故知為鴿不惜身是中布施問曰菩薩為一切眾生為父母為主者為一切人故以是故非直不惜身為檀波羅蜜滿答曰雖為一切眾生是心不清淨不知己身無吾我不知取者無人無主不知所施物實性不可說一不可說異於是三事心著是為不清淨於世界中得福德報不能直至佛道如說般若波羅蜜中三事不可得亦不著是為具足檀波羅蜜滿如是乃至般若波羅蜜能分別大地城郭聚落作七分是為般若波羅蜜滿是般若波羅蜜無量無邊如大海水諸天聖人阿羅漢辟支佛乃至初行菩薩尚不能知其邊涯十地住菩薩乃能知云何汝言能分大地城郭聚落作七分是名般若波羅蜜滿是事是算數法能分地是世俗般若波羅蜜中少許分譬如大海水中一渧兩渧實般若波羅蜜名三世諸佛母能示一切法實相是般若波羅蜜無來處無去處一切處求不可得如幻如響如水中月見便失諸聖人憐愍故雖一相以種種名字說是般若波羅蜜諸佛智慧寶藏汝言大失汝言四種觀觀時觀土地觀種族觀生處人壽八萬歲佛出世七六五四三二萬歲中佛出世人壽百歲是佛出世時若諸佛常憐愍眾生何以正八種時中出世餘時不出佛法不待時如好藥服時便差病佛法亦如是不待時問曰雖菩薩憐愍眾生諸佛不待時過八萬歲人長壽多樂染愛等結使厚根鈍非可化時若百歲後時人短壽苦多瞋恚等諸結使更厚此樂時苦時非得道時以是故佛不出世答曰諸天壽出千萬歲有先世因緣雖多樂染愛厚能得道何況人中不大樂三十六種不淨易可教化以是故人壽過八萬歲佛應出世是中人無病心樂故人皆利根福德福德利根故應易得道復次師子鼓音王佛時人壽十萬歲明王佛時人壽七百阿僧祇劫阿彌陀佛時人壽無量阿僧祇劫汝云何言過八萬歲佛不出世問曰摩訶衍經有此事我法中無十方佛唯過去釋迦文尼拘陳若等一百佛未來彌勒等五百佛答曰摩訶衍論中種種因緣說三世十方佛何以故十方世界有老病死婬怒癡等諸苦惱以是故佛應出其國如經中說無老病死煩惱者諸佛則不出世復次多病人應有多藥師汝等聲聞法長阿含中毘沙門王以偈白佛稽首去來現在諸佛亦復歸命釋迦文佛汝經說過去未來現在諸佛言稽首釋迦文尼佛言歸命以此故知現在有餘佛若無餘國佛何以故前稽首三世佛後別歸命釋迦文尼佛此王未離欲在釋迦文尼所得道敬愛心重故歸命於餘佛所直稽首問曰佛口說一世間無一時二佛出亦不得一時二轉輪王出以是故不應現在有餘佛答曰雖有此言汝不解其義佛說一三千大千世界中無一時二佛出非謂十方世界無現在佛也如四天下世界中無一時二轉輪聖王出此大福德人無怨敵共世故以是故四天下一轉輪聖王佛亦如是於三千大千世界中亦無二佛出佛及轉輪聖王經說一種汝何以信餘四天下更有轉輪聖王而不信餘三千大千世界中更有佛復次一佛不能得度一切眾生若一佛能度一切眾生者可不須餘佛但一佛出如諸佛法度可度眾生已而滅如燭盡火滅有為法無常性空故以是故現在應更有餘佛復次眾生無量苦亦無量是故應有大心菩薩出亦應有無量佛出世度諸眾生問曰如經中說無量歲中佛時時出譬如漚曇婆羅樹華時時一出若十方佛充滿佛便易出易得不名為難值答曰不爾為一大千世界中佛無量歲時時出不言一切十方世界中難亦為罪人不知恭敬不勤精進求道以是故語言佛無量歲時時一出又此眾生眾罪報故墮惡道中無量劫尚不聞佛名何況見佛以是人故言佛出世難問曰若現在十方多有諸佛菩薩今一切眾生罪惡苦惱何以不來度之答曰眾生無量阿僧祇劫罪垢深厚雖有種種餘福無見佛功德故不見佛如偈說好福報未近衰罪未除却現在不能見大德有力人大德諸聖人心亦無分別慈悲一切人一時令欲度眾生福德熟智慧根亦利若為現度緣即時得解脫譬如大龍王隨願雨眾雨罪福隨本行各各如所受問曰若自有福德自有智慧如是人佛能度若無福德智慧佛不度若爾者自有福德智慧不待佛度答曰此福德智慧從佛因緣出若佛不出世諸菩薩以十善因緣四無量意後世罪福報種種因緣教道若無菩薩有種種經中說人得此法行福德因緣復次人雖有福德智慧若佛不出世是世界中受報不能得道若佛出世乃能得道是為大益譬如人雖有目日不出時不能有所見要須日明得有所見不得言我有眼何用日為如佛說二因二緣能生正見一從他聞法二內自如法思惟福德事故能生善心利根智慧故能如法思惟以是故知從佛得度如是等種種多有違錯欲作般若波羅蜜論議故不能復廣論餘事經摩訶薩埵論問曰云何名摩訶薩埵答曰摩訶者大薩埵名眾生或名勇心此人心能為大事不退不還大勇心故名為摩訶薩埵復次摩訶薩埵者於多眾生中最為上首故名為摩訶薩埵復次多眾生中起大慈大悲成立大乘能行大道得最大處故名摩訶薩埵復次大人相成就故名摩訶薩埵摩訶薩埵相者如讚佛偈中說唯佛一人獨第一三界父母一切智於一切等無與等稽首世尊希有比凡人行惠為己利求報以財而給施佛大慈仁無此事怨親憎愛以等利復次必能說法破一切眾生及己身大邪見大愛慢大我心等諸煩惱故名為摩訶薩埵復次眾生如大海無初無中無後有明智算師於無量歲計算不能盡竟如佛語無盡意菩薩譬如十方一切世界乃至虛空邊際合為一水令無數無量眾生共持一髮取一渧而去更有無央數眾生如前共持一髮取一渧而去如是令彼大水悉盡無餘眾生故不盡以是眾生等無邊無量不可數不可思議盡能救濟令離苦惱著於無為安隱樂中有此大心欲度多眾生故名摩訶薩埵如不可思議經中漚舍那優婆夷語須達那菩薩言諸菩薩摩訶薩輩不為度一人故發阿耨多羅三藐三菩提心亦非為二三乃至十人故非百非千非萬非十萬非百萬非一億十百千萬乃至億億非為阿由他億眾生故發心非那由他億非阿耶陀眾生故非頻婆羅非歌歌羅非阿歌羅非簸婆羅非摩波羅非波陀非多婆非鞞婆呵非怖摩非念摩非阿婆迦非摩伽婆非毘羅伽非僧伽摩非毘薩羅非謂閻婆非鞞闍迦非鞞盧呵非鞞跋帝非鞞伽多非兜羅非阿婆羅那非他婆羅非鞞婆耶婆非藐寫非鈍那耶寫非𨢘婆羅非鞞婆羅非菩遮多非阿跋伽陀非鞞施他非泥婆羅非𨢘犁浮陀非波摩陀夜非比初婆非阿犁浮陀非阿犁薩寫非𨢘云迦非度于多非呵樓那非摩樓陀非叉夜非烏羅多非末殊夜摩非三摩陀非毘摩陀非波摩陀非阿滿陀羅非婆滿多羅非摩多羅非𨢘兜末多羅非鞞摩多羅非波羅多羅非尸婆多羅非𨢘羅非為羅非提羅非枝羅非翅羅非尼羅非斯羅非波羅非彌羅非婆羅羅非迷樓非企盧非摩屠羅非三牟羅非阿婆夜非劍摩羅非摩摩羅非阿達多非𨢘樓非鞞樓婆非迦羅跋非呵婆跋非鞞婆跋非婆婆非阿羅婆非娑羅婆羅非迷羅浮羅非摩遮羅非陀摩羅非波摩陀非尼伽摩非阿跋多非泥提舍非阿叉夜非三浮陀非婆摩摩非阿婆陀非漚波羅非波頭摩非僧佉非伽提非漚波伽摩非阿僧祇非阿僧祇阿僧祇非無量非無量無量非無邊非無邊無邊非無等非無等無等非無數非無數無數非不可計非不可計不可計非不可思議非不可思議不可思議非不可說非不可說不可說非為一國土微塵等眾生故發心非為二三至十百千萬億千萬億阿由陀那由他乃至不可說不可說國土微塵等眾生故發心非為一閻浮提微塵等眾生故發心非為拘陀尼欝怛羅曰弗婆提微塵等眾生故發心非為小千世界中千世界大千世界微塵等眾生故發心非為二三至十百千萬億阿由他那由陀乃至不可說不可說三千大千世界微塵等眾生故發心非為供養供給一佛故發心乃至非為供養供給不可說不可說諸佛故發心非為供養供給一國土微塵等諸佛故發心乃至非為供養供給不可說不可說三千大千世界微塵等諸佛故發心非為淨一佛土故發心乃至非為淨不可說不可說三千大千世界微塵等佛土故發心非為受持一佛法故發心乃至非為受持不可說不可說三千大千世界微塵等佛法故發心非為令一三千大千世界中佛種不斷故發心乃至非為令不可說不可說三千大千世界微塵等三千大千世界中佛種不斷故發心非為分別知一佛願故發心乃至非為分別知不可說不可說三千大千世界微塵等佛願故發心非為莊嚴一佛土故發心乃至非為莊嚴不可說不可說三千大千世界微塵等佛土故發心非為分別知一佛會弟子眾故發心乃至非為分別知不可說不可說三千大千世界微塵等佛會弟子眾故發心非為持一佛法輪故發心乃至非為持不可說不可說三千大千世界微塵等佛法輪故發心非為知一人諸心故非為知一人諸根故非為知一三千大千世界中諸劫次第相續故非為分別斷一人諸煩惱故發心乃至非為分別斷不可說不可說三千大千世界微塵等人諸煩惱故發心是諸菩薩摩訶薩願言盡教化一切十方眾生盡供養供給一切十方諸佛願令一切十方諸佛土清淨心堅受持一切十方諸佛法分別知一切諸佛土故盡知一切諸佛弟子眾故分別知一切眾生諸心故知斷一切眾生諸煩惱故盡知一切眾生諸根故諸菩薩發心作阿耨多羅三藐三菩提如是等十門為首乃至百千萬億阿僧祇門是為道法門菩薩應知應入略說如是諸菩薩實道一切諸法皆入皆知智慧知故一切佛土菩薩道中莊嚴故漚舍那言善男子我願如是自有世界已來一切眾生盡清淨一切煩惱悉斷須達那言是何解脫漚舍那答言是名無憂安隱幢我知此一解脫門不知諸菩薩大心如大海水一切諸佛法能持能受諸菩薩心不動如須彌山諸菩薩如藥王能除一切諸煩惱諸菩薩如日能照除一切闇諸菩薩如地能含受一切眾生諸菩薩如風能益一切眾生諸菩薩如火能燒一切外道諸煩惱諸菩薩如雲能雨法水諸菩薩如月福德光明能照一切諸菩薩如釋提桓因守護一切眾生是菩薩道法甚深我云何能盡知以是諸菩薩生大願欲得大事欲至大處故名摩訶薩埵復次是般若波羅蜜經中摩訶薩埵相佛自說如是如是相是摩訶薩埵相舍利弗須菩提富樓那等諸大弟子各各說彼品此中應廣說經皆得陀羅尼及諸三昧行空無相無作已得等忍論問曰何以故以此三事次第讚菩薩摩訶薩答曰欲出諸菩薩實功德故應讚則讚應信則信以一切眾生所不能信甚深清淨法讚菩薩復次先說菩薩摩訶薩名字未說所以為菩薩摩訶薩以得諸陀羅尼三昧及忍等諸功德故名為菩薩摩訶薩問曰已知次第義何以故名陀羅尼云何陀羅尼答曰陀羅尼秦言能持或言能遮能持者集種種善法能持令不散不失譬如完器盛水水不漏散能遮者惡不善根心生能遮令不生若欲作惡罪持令不作是名陀羅尼是陀羅尼或心相應或心不相應或有漏或無漏無色不可見無對一持一入一陰攝法持法入行陰九智知一識識阿毘曇法陀羅尼義如是復次得陀羅尼菩薩一切所聞法以念力故能持不失復次是陀羅尼法常逐菩薩譬如間日瘧病是陀羅尼不離菩薩譬如鬼著是陀羅尼常隨菩薩如善不善律儀復次是陀羅尼持菩薩不令墮二地坑譬如慈父愛子子欲墮坑持令不墮復次菩薩得陀羅尼力故一切魔王魔民魔人無能動無能破無能勝譬如須彌山凡人口吹不能令動問曰是陀羅尼有幾種答曰是陀羅尼多種一名聞持陀羅尼得是陀羅尼者一切語言諸法耳所聞者皆不忘失是名聞持陀羅尼復有分別知陀羅尼得是陀羅尼者諸眾生諸法大小好醜分別悉知如偈說諸象馬金木石諸衣男女及水種種不同諸物名一貴賤理殊得此總持悉能分別復有入音聲陀羅尼菩薩得此陀羅尼者聞一切語言音不喜不瞋一切眾生如恒河沙等劫惡言罵詈心不憎恨問曰菩薩諸漏未盡云何能如恒河沙等劫忍此諸惡答曰我先言得此陀羅尼力故能爾復次是菩薩雖未盡漏大智利根能思惟除遣瞋心作是念若耳根不到聲邊惡聲著誰又如罵聲聞便直過若不分別誰當瞋者凡人心著吾我分別是非而生恚恨復次若人能知諸言隨生隨滅前後不俱則無瞋恚亦知諸法內無有主誰罵誰瞋若有人聞殊方異語此言為好彼以為惡好惡無定雖罵不瞋若有人知語聲無定則無瞋喜如親愛罵之雖罵不恨非親惡言聞則生恚如遭風雨則入舍持蓋如地有刺則著鞾鞋大寒燃火熱時求水如是諸患但求遮法而不瞋之罵詈諸惡亦復如是但以慈悲息此諸惡不生瞋心復次菩薩知諸法不生不滅其性皆空若人瞋恚罵詈若打若殺如夢如化誰瞋誰罵復次若有人如恒河沙等劫眾生讚歎供養衣食臥具醫藥華香瓔珞得忍菩薩其心不動不喜不著問曰已知菩薩種種不瞋因緣未知實讚功德而亦不喜答曰知種種供養恭敬是皆無常今有因緣故來讚歎供養後更有異因緣則瞋恚若打若殺是故不喜復次菩薩作是念以我有功德智慧故來讚歎供養是為讚歎功德非讚我也我何以喜復次是人自求果報故於我所作因緣供養我作功德譬如人種穀溉灌修理地亦不喜復次若人供養我我若喜受者我福德則薄他人得福亦少以是故不喜復次菩薩觀一切法如夢如響誰讚誰喜我於三界中未得脫諸漏未盡未得佛道云何得讚而喜若應喜者唯佛一人何以故一切功德都已滿故是故菩薩得種種讚歎供養供給心不生喜如是等相名為入音聲陀羅尼復有名寂滅陀羅尼無邊旋陀羅尼隨地觀陀羅尼威德陀羅尼華嚴陀羅尼音淨陀羅尼虛空藏陀羅尼海藏陀羅尼分別諸法地陀羅尼明諸法義陀羅尼如是等略說五百陀羅尼門若廣說則無量以是故言諸菩薩皆得陀羅尼諸三昧者三三昧空無作無相有人言觀五陰無我無我所是名為空住是空三昧不為後世故起三毒是名無作緣離十相故五塵男女生住滅故是名無相有人言住是三昧中知一切諸法實相所謂畢竟空是名空三昧知是空已無作云何無作不觀諸法若空若不空若有若無等如佛說法句中偈見有則恐怖見無亦恐怖是故不著有亦復不著無是名無作三昧云何無相三昧一切法無有相一切法不受不著是名無相三昧如偈說言語已息心行亦滅不生不滅如涅槃相復次十八空是名空三昧種種有中心不求是名無作三昧一切諸相破壞不憶念是名無相三昧問曰有種種禪定法何以故獨稱此三三昧答曰是三三昧中思惟近涅槃故令人心不高不下平等不動餘處不爾以是故獨稱是三三昧餘定中或愛多或慢多或見多是三三昧中第一實義實利能得涅槃門以是故諸禪定法中以是三空法為三解脫門亦名為三三昧是三三昧實三昧故餘定亦得名定復次除四根本禪從未到地乃至有頂地名為定亦名三昧非禪四禪亦名定亦名禪亦名三昧諸餘定亦名定亦名三昧如四無量四空定四辯六通八背捨八勝處九次第定十一切處等諸定法復有人言一切三昧法有二十三種有言六十五種有言五百種摩訶衍最大故無量三昧所謂遍法性莊嚴三昧能照一切三世法三昧不分別知觀法性底三昧入無底佛法三昧如虛空無底無邊照三昧如來力行觀三昧佛無畏莊嚴力嚬呻三昧法性門旋藏三昧一切世界無礙莊嚴遍月三昧遍莊嚴法雲光三昧菩薩得如是等無量諸三昧復次般若波羅蜜摩訶衍義品中略說則有一百八三昧初名首楞嚴三昧乃至虛空不著不染三昧廣說則無量三昧以是故說諸菩薩得諸三昧行空無相無作者問曰前言菩薩得諸三昧何以故復言行空無相無作答曰前說三昧名未說相今欲說相是故言行空無作無相若有人行空無相無作是名得實相三昧如偈說若持戒清淨是名實比丘若有能觀空是名得三昧若有能精進是名行道人若有得涅槃是名為實樂已得等忍者問曰云何等云何忍答曰有二種等眾生等法等忍亦二種眾生忍法忍云何眾生等一切眾生中等心等念等愛等利是名眾生等問曰慈悲力故於一切眾生中應等念不應等觀何以故菩薩行實道不顛倒如法相云何於善人不善人大人小人人及畜生一等觀不善人中實有不善相善人中實有善相大人小人人及畜生亦爾如牛相牛中住馬相馬中住牛相非馬中馬相非牛中馬不作牛故眾生各各相云何一等觀而不墮顛倒答曰若善相不善相是實菩薩應墮顛倒何以故破諸法相故以諸法非實善相非實不善相非多相非少相非人非畜生非一非異以是故汝難非也如說諸法相偈不生不滅不斷不常不一不異不去不來因緣生法滅諸戲論佛能說是我今當禮復次一切眾生中不著種種相眾生相空相一等無異如是觀是名眾生等若人是中心等無礙直入不退是名得等忍得等忍菩薩於一切眾生不瞋不惱如慈母愛子如偈說觀聲如呼響身行如鏡像如此得觀人云何而不忍是名眾生等忍云何名法等忍善法不善法有漏無漏有為無為等法如是諸法入不二入法門入實法相門如是入竟是中深入諸法實相時心忍直入無諍無礙是名法等忍如偈說諸法不生不滅非不生非不滅亦不生滅非不生滅亦非不生滅非非不生滅已得解脫空非空是等悉捨滅諸戲論言語道斷深入佛法心通無礙不動不退名無生忍是助佛道初門以是故說已得等忍經得無礙陀羅尼論問曰前已說諸菩薩得陀羅尼今何以復說得無礙陀羅尼答曰無礙陀羅尼最大故如一切三昧中三昧王三昧最大如人中之王如諸解脫中無礙解脫大如是一切諸陀羅尼中無礙陀羅尼大以是故重說復次先說諸菩薩得陀羅尼不知是何等陀羅尼有小陀羅尼如轉輪聖王仙人等所得聞持陀羅尼分別眾生陀羅尼歸命救護不捨陀羅尼如是等小陀羅尼餘人亦有是無礙陀羅尼外道聲聞辟支佛新學菩薩皆悉不得唯無量福德智慧大力諸菩薩獨有是陀羅尼以是故別說復次是菩薩輩自利已具足但欲益彼說法教化無盡以無礙陀羅尼為根本以是故諸菩薩常行無礙陀羅尼經悉是五通論如意天眼天耳他心智自識宿命云何如意如意有三種能到轉變聖如意能到有四種一者身能飛行如鳥無礙二者移遠令近不往而到三者此沒彼出四者一念能至轉變者大能作小小能作大一能作多多能作一種種諸物皆能轉變外道輩轉變極久不過七日諸佛及弟子轉變自在無有久近聖如意者外六塵中不可愛不淨物能觀令淨可愛淨物能觀令不淨是聖如意法唯佛獨有是如意通從修四如意足生是如意足通等色緣故次第生不可一時得天眼通者於眼得色界四大造清淨色是名天眼天眼所見自地及下地六道中眾生諸物若近若遠若覆若細諸色無不能照見天眼有二種一者從報得二者從修得是五通中天眼從修得非報得何以故常憶念種種光明得故復次有人言是諸菩薩輩得無生法忍力故六道中不攝但為教化眾生故以法身現於十方三界中未得法身菩薩或修得或報得問曰是諸菩薩功德勝阿羅漢辟支佛何以故讚凡夫所共小功德天眼不讚諸菩薩慧眼法眼佛眼答曰有三種天一假號天二生天三清淨天轉輪聖王諸餘大王等是名假號天從四天王天乃至有頂生處是名生天諸佛法身菩薩辟支佛阿羅漢是名清淨天是清淨天修得天眼是謂天眼通佛法身菩薩清淨天眼一切離欲五通凡夫所不能得聲聞辟支佛亦所不得所以者何小阿羅漢小用心見一千世界大用心見二千世界大阿羅漢小用心見二千世界大用心見三千大千世界辟支佛亦爾是名天眼通云何名天耳通於耳得色界四大造清淨色能聞一切聲天聲人聲三惡道聲云何得天耳通修得常憶念種種聲是名天耳通云何識宿命通本事常憶念日月年歲至胎中乃至過去世中一世十世百世千萬億世乃至大阿羅漢辟支佛知八萬大劫諸大菩薩及佛知無量劫是名識宿命通云何名知他心通知他心若有垢若無垢自觀心生住滅時常憶念故得復次觀他人喜相瞋相怖相畏相見此相已然後知心是為他心智初門是五通略說竟經言必信受論天人龍阿修羅等及一切大人皆信受其語是不綺語報故諸綺語報者雖有實語一切人皆不信受如偈說有墮餓鬼中火炎從口出四向發大聲是為口過報雖復多聞見在大眾說法以不誠信業人皆不信受若欲廣多聞為人所信受是故當至誠不應作綺語經無復懈怠論懈怠法破在家人財利福利破出家人生天樂涅槃樂在家出家名聲俱滅大失大賊無過懈怠如偈說懈怠沒善心癡闇破智明妙願皆為滅大業亦已失以是故說無復懈怠經已捨利養名聞論是利養法如賊壞功德本譬如天雹傷害五穀利養名聞亦復如是壞功德苗令不增長如佛說譬喻如毛繩縛人斷膚截骨貪利養人斷功德本亦復如是如偈說得入栴檀林而但取其葉既入七寶山而更取水精有人入佛法不求涅槃樂反求利供養是輩為自欺是故佛弟子欲得甘露味當棄捨雜毒勤求涅槃樂譬如惡雹雨傷害於五穀若著利供養破慚愧頭陀今世燒善根後世墮地獄如提婆達多為利養自沒以是故言已捨利養名聞經說法無所悕望論大慈憐愍為眾說法不為衣食名聲勢力故說大慈悲故心清淨故得無生法忍故如偈說多聞辯慧巧言語美說諸法轉人心自不如法行不正譬如雲雷而不雨博學多聞有智慧訥口拙言無巧便不能顯發法寶藏譬如無雷而小雨不廣學問無智慧不能說法無好行是弊法師無慚愧譬如小雲無雷雨多聞廣智美言語巧說諸法轉人心行法心正無所畏如大雲雷澍洪雨法之大將持法鏡照明佛法智慧藏持誦廣宣振法鈴如海中船渡一切亦如蜂王集諸味說如佛言隨佛意助佛明法度眾生如是法師甚難值經度甚深法忍論云何甚深法十二因緣是名甚深法如佛告阿難是十二因緣法甚深難解難知復次依過去未來世生六十二邪見網永離是名甚深法如佛語比丘凡夫無聞若欲讚佛所讚甚小所謂若讚戒清淨若讚離諸欲若能讚是甚深難解難知法是為實讚佛是中梵網經應廣說復次三解脫門是名甚深法如佛說般若波羅蜜中諸天讚言世尊是法甚深佛言甚深法者空則是義無作無相則是義復次解一切諸法相實不可破不可動是名甚深法復次除內心想智力但定心諸法清淨實相中住譬如熱氣盛非黃見黃心想智力故於諸法轉觀是名淺法譬如人眼清淨無熱氣如實見黃是黃如是除內心想智力慧眼清淨見諸法實相譬如真水精黃物著中則隨作黃色青赤白色皆隨色變心亦如是凡夫人內心想智力故見諸法異相觀諸法實相非空非不空不有非不有是法中深入不轉無所罣礙是名度深法忍度名得甚深法具足滿無所礙得度彼岸是名為度經得無畏力論諸菩薩四無所畏力成就問曰如菩薩所作未辦未得一切智何以故說得四無所畏答曰無所畏有二種菩薩無所畏佛無所畏是諸菩薩雖未得佛無所畏得菩薩無所畏是故名為得無畏力問曰何等為菩薩四無所畏答曰一者一切聞能持故得諸陀羅尼故常憶念不忘故眾中說法無所畏故二者知一切眾生欲解脫因緣諸根利鈍隨其所應而為說法故菩薩在大眾中說法無所畏三者不見若東方南西北方四維上下有來難問令我不能如法答者不見如是少許相故於眾中說法無所畏四者一切眾生聽受問難隨意如法答能巧斷一切眾生疑故菩薩在大眾中說法無所畏經過諸魔事論魔有四種一者煩惱魔二者陰魔三者死魔四者他化自在天子魔是諸菩薩得菩薩道故破煩惱魔得法身故破陰魔得道得法性身故破死魔常一心故一切處心不著故入不動三昧故破他化自在天子魔以是故說過諸魔事復次是般若波羅蜜覺魔品中佛自說魔業魔事是魔業魔事盡已過故是名已過魔事復次除諸法實相餘殘一切法盡名為魔如諸煩惱結使欲縛取纏陰界入魔王魔民魔人如是等盡名為魔問曰何處說欲縛等諸結使名為魔答曰雜法藏經中佛說偈語魔王欲是汝初軍憂愁軍第二飢渴軍第三愛軍為第四第五眠睡軍怖畏軍第六疑為第七軍含毒軍第八第九軍利養著虛妄名聞第十軍自高輕慢於他人汝軍等如是一切世間人及諸一切天無能破之者我以智慧箭修定智慧力摧破汝魔軍如坏瓶沒水一心修智慧以度於一切我弟子精進常念修智慧隨順如法行必得至涅槃汝雖不欲放到汝不到處是時魔王聞愁憂即滅去是魔惡部黨亦復沒不現是名諸結使魔問曰五眾十八界十二入何處說是魔答曰莫拘羅山中佛教弟子羅陀色眾是魔受想行識亦如是復次若欲作未來世色身是為動處若欲作無色身是亦為動處若欲作有想無想非有想非無想身是為一切動處動是魔縛不動則不縛從惡得脫此中說眾界入是魔自在天子魔魔民魔人即是魔不須說問曰何以名魔答曰奪慧命壞道法功德善本是故名為魔諸外道人輩言是名欲主亦名華箭亦名五箭破種種善事故佛法中名為魔羅是業是事名為魔事是何等魔事如覺魔品中說復次人展轉世間受苦樂結使因緣亦魔王力因緣是魔名諸佛怨讎一切聖人賊破一切逆流人事不喜涅槃是名魔是魔有三事戲笑語言歌舞邪視如是等從愛生縛打鞭拷刺割斫截如是等從瞋生炙身自凍拔髮自餓入火赴淵投巖如是等從愚癡生有大過失不淨染著世間皆是魔事憎惡利益不用涅槃及涅槃道亦是魔事沒大苦海不自覺知如是等無量皆是魔事已棄已捨是為過諸魔事經一切業障悉得解脫論一切惡業得解脫是名業障得解脫問曰若三種障煩惱障業障報障何以捨二障但說業障答曰三障中業力最大故積集諸業乃至百千萬劫中不失不燒不壞與果報時不亡是諸業能久住和合時與果報如穀草子在地中得時節而生不失不壞是諸佛一切智第一尊重如須彌山王尚不能轉是諸業何況凡人如偈說生死輪載人諸煩惱結使大力自在轉無人能禁止先世業自作轉為種種形業力最為大世間中無比先世業自在將人受果報業力故輪轉生死海中迴大海水乾竭須彌山地盡先世因緣業不燒亦不盡諸業久和集造者自逐去譬如責物主追逐人不置是諸業果報無有能轉者亦無逃避處非求哀可免三界中眾生追之不暫離如珂梨羅剎是業佛所說如風不入實水流不仰行虛空不受害無業亦如是諸業無量力不逐非造者果報時節來不亡亦不失從地飛上天從天入雪山從雪山入海一切處不離常恒隨逐我無一時相捨直至無失時如星流趣月以是故說一切諸業障悉得解脫經巧說因緣法論十二因緣生法種種法門能巧說煩惱業事法次第展轉相續生是名十二因緣是中無明愛取三事名煩惱行有二事名為業餘七分名為體事是十二因緣初二過去世攝後二未來世攝中八現前世攝是略說三事煩惱業苦是三事展轉更互為因緣是煩惱業因緣業苦因緣苦苦因緣苦煩惱因緣煩惱業因緣業苦因緣苦苦因緣是名展轉更互為因緣過去世一切煩惱是名無明從無明生業能作世界果故名為行從行生垢心初身因如犢子識母自相識故名為識是識共生無色四陰及是所住色是名名色是名色中生眼等六情是名六入情塵識合是名為觸從觸生受受中心著是名渴愛渴愛因緣求是名取從取後世因緣業是名有從有還受後世五眾是名生從生五眾熟壞是名老死老死生憂悲哭泣種種愁惱眾苦和合集若一心觀諸法實相清淨則無明盡無明盡故行盡乃至眾苦和合集皆盡是十二因緣相如是能方便不著邪見為人演說是名為巧復次是十二因緣觀中斷法愛心不著知實相是名為巧如彼般若波羅蜜不可盡品中佛告須菩提癡如虛空不可盡行如虛空不可盡乃至眾苦和合集如虛空不可盡菩薩當作是知作是知者為捨癡際應無所入作是觀十二因緣起者則為坐道場得薩婆若經從阿僧祇劫已來發大誓願論阿僧祇義菩薩義品中已說劫義佛譬喻說四千里石山有長壽人百歲過持細軟衣一來拂拭令是大石山盡劫故未盡四千里大城滿中芥子不概令平有長壽人百歲過一來取一芥子去芥子盡劫故不盡菩薩如是無數劫發大正願度脫眾生願名大心要誓必度一切眾生斷諸結使成阿耨多羅三藐三菩提是名為願經顏色和悅常先問訊所語不麁論瞋恚本拔故嫉妬除故常修大慈大悲大喜故四種邪語斷故得顏色和悅如偈說若見乞道人能以四種待初見好眼視迎逆敬問訊床座好供養充滿施所欲布施心如是佛道如在掌若能除四種口過妄語毒兩舌惡綺語得大美果報善軟人求道欲度諸眾生除四邪口業譬如馬有轡經於大眾中得無所畏論大德故堅實功德智慧故得最上辯陀羅尼故於大眾中得無所畏如偈說內心智德薄外善以美言譬如竹無內但示有其外內心智德厚外善以法言譬如妙金剛中外力具足復次無畏法成就故端正貴族大力持戒禪定智慧語議等皆成就是故無所畏以是故於大眾中無所畏如偈說少德無智慧不應處高座如豺見師子竄伏不敢出大智無所畏應處師子座譬如師子吼眾獸皆怖畏無量無邊智慧福德力集故無所畏如偈說若人滅眾惡乃至無小罪如是大德人無願而不滿是人大智慧世界中無惱是故如此人生死涅槃一復次獨得菩薩無所畏故如毘那婆那王經中說菩薩獨得四無所畏如先說經無數億劫說法巧出論不放逸等諸善根自身好修是諸菩薩非一世二三四世乃至無量阿僧祇劫集功德智慧如偈說為眾生故發大心若有不敬生慢者其罪甚大不可說何況而復加惡心復次是菩薩無數無量劫中修身修戒修心修慧生滅縛解逆順中自了了知諸法實相有三種解聞解義解得解種種說法門中無所罣礙皆得說法方便智慧波羅蜜是諸菩薩所說如聖人說皆應信受如偈說有慧無多聞是不知實相譬如大闇中有目無所見多聞無智慧亦不知實義譬如大明中有燈而無目多聞利智慧是所說應受無慧亦無明是名人身牛問曰應言無數億劫巧說法復何以言出答曰於無智人中及弟子中說法易若多聞利智善論議人中說法難若小智法師是中退縮若大學多聞問難中大膽欣豫一切眾中有大威德如天會經中偈說面目齒光明普照於大會映奪諸天光種種皆不現以是故名為無數億劫巧說法中能得出經解了諸法如幻如焰如水中月如虛空如響如犍闥婆城如夢如影如鏡中像如化論是十喻為解空法故問曰若一切諸法空如幻何以故諸法有可見可聞可嗅可甞可觸可識者若實無所有不應有可見乃至可識復次若無而妄見者何以不見聲聞色若皆一等空無所有何以有可見不可見者以諸法空故如一指第一甲無第二甲亦無何以不見第二甲獨見第一甲以是故知第一甲實有故可見第二甲實無故不可見答曰諸法相雖空亦有分別可見不可見譬如幻化象馬及種種諸物雖知無實然色可見聲可聞與六情相對不相錯亂諸法亦如是雖空而可見可聞不相錯亂如德女經說德女白佛言世尊如無明內有不佛言不外有不佛言不內外有不佛言不世尊是無明從先世來不佛言不從此世至後世不佛言不是無明有生者滅者不佛言不有一法定實性是名無明不佛言不爾時德女復白佛言若無明無內無外亦無內外不從先世至今世今世至後世亦無真實性者云何從無明緣行乃至眾苦集世尊譬如有樹若無根者云何得生莖節枝葉華果佛言諸法相雖空凡夫無聞無智故而於中生種種煩惱煩惱因緣作身口意業業因緣作後身身因緣受苦受樂是中無有實作煩惱亦無身口意業亦無有受苦樂者譬如幻師幻作種種事於汝意云何是幻所作內有不答言不外有不答言不內外有不答言不從先世至今世今世至後世不答言不幻所作有生者滅者不答言不實有一法是幻所作不答言不佛言汝頗見頗聞幻所作妓樂不答言我亦聞亦見佛問德女若幻空欺誑無實云何從幻能作伎樂德女白佛世尊是幻相爾雖無根本而可聞見佛言無明亦如是雖不內有不外有不內外有不先世至今世今世至後世亦無實性無有生者滅者而無明因緣諸行生乃至眾苦陰集如幻息幻所作亦息無明亦爾無明盡行亦盡乃至眾苦集皆盡復次是幻譬喻示眾生一切有為法空不堅固如說一切諸行如幻欺誑小兒屬因緣不自在不久住是故說諸菩薩知諸法如幻如炎者炎以日光風動塵故曠野中見如野馬無智人初見謂之為水男相女相亦如是結使煩惱日光熱諸行塵邪憶念風生死曠野中轉無智慧者謂為一相為男為女是名如炎復次若遠見炎想為水近則無水想無智人亦如是若遠聖法不知無我不知諸法空於陰界入性空法中生人相男相女相近聖法則知諸法實相是時虛誑種種妄想盡除以是故說諸菩薩知諸法如炎如水中月者月實在虛空中影現於水實法相月在如法性實際虛空中而凡天人心水中有我我所相現以是故名如水中月復次如小兒見水中月歡喜欲取大人見之則笑無智人亦如是身見故見有吾我無實智故見種種法見已歡喜欲取諸相男相女相等諸得道聖人笑之如偈說如水中月炎中水夢中得財死求生有人於此實欲得是人癡惑聖所笑復次譬如靜水中見月影攪水則不見無明心靜水中見吾我憍慢諸結使影實智慧杖攪心水則不見吾我等諸結使影以是故說諸菩薩知諸法如水中月如虛空者但有名而無實法虛空非可見法遠視故眼光轉見縹色諸法亦如是空無所有人遠無漏實智慧故棄實相見彼我男女屋舍城郭等種種雜物心著如小兒仰視青天謂有實色有人飛上極遠而無所見以遠視故謂為青色諸法亦如是以是故說如虛空復次如虛空性常清淨人謂陰曀為不淨諸法亦如是性常清淨婬欲瞋恚等曀故人謂為不淨如偈說如夏月天雷電雨陰雲覆曀不清淨凡夫無智亦如是種種煩惱常覆心如冬天日時一出常為昏氣雲蔭曀雖得初果第二道猶為欲染之所蔽若如春天日欲出時為陰雲所覆曀雖離欲染第三果餘殘癡慢猶覆心若如秋日無雲曀亦如大海水清淨所作已辦無漏心羅漢如是得清淨復次虛空無初無中無後諸法亦如是復次如摩訶衍中佛語須菩提虛空無前世亦無中世亦無後世諸法亦如是彼經此中應廣說是故說諸法如虛空問曰虛空實有法何以故若虛空無實法者若舉若下若來若往若屈若申若出若入等有所作應無有以無動處故答曰若虛空法實有虛空應有住處何以故無住處則無法若虛空在孔穴中住是為虛空在虛空中住以是故不應孔中住若在實中住是實非空則不得住無所受故復次汝言住處是虛空如石壁實中無有住處若無住處則無虛空以虛空無住處故無虛空復次無相故無虛空諸法各各有相相有故知有法如地堅相水濕相火熱相風動相識識相慧解相世間生滅相涅槃永滅相是虛空無相故無問曰虛空有相汝不知故言無無色處是虛空相答曰不爾無色是名破色更無異法如燈滅更無法以是故無有虛空相復次是虛空法無何以故汝因色故以無色處是虛空相若爾者色未生時則無虛空相復次汝謂色是無常法虛空是有常法色未有時應先有虛空法以有常故若色未有則無無色處若無無色處則無虛空相若無相則無法以是故虛空但有名而無實如虛空諸法亦如是但有假名而無實以是故諸菩薩知諸法如虛空如響者若深山狹谷中若深絕㵎中若空大舍中若語聲若打聲從聲有聲名為響無智人謂為有人語聲智者心念是聲無人作但以聲觸故更有聲名為響響事空能誑耳根如人欲語時口中風名憂陀那還入至臍觸臍響出響出時觸七處退是名語言如偈說風名憂檀那觸臍而上去是風七處觸項及齗齒脣舌咽及以胸是中語言生愚人不解此惑著起瞋癡中人有智慧不瞋亦不著亦復不愚癡但隨諸法相曲直及屈申去來現語言都無有作者是事是幻耶為機關木人為是夢中事我為熱氣悶有是為無是是事誰能知是骨人筋纏能作是語聲如融金投水以是故言諸菩薩知諸法如響如犍闥婆城者日初出時見城門樓櫓宮殿行人出入日轉高轉滅此城但可眼見而無有實是名揵闥婆城有人初不見揵闥婆城晨朝東向見之意謂實樂疾行趣之轉近轉失日高轉滅飢渴悶極見熱氣如野馬謂之為水疾走趣之轉近轉滅疲極困厄至窮山狹谷中大喚啼哭聞有響應謂有居民求之疲極而無所見思惟自悟渴願心息無智人亦如是空陰界入中見吾我及諸法婬瞋心著四方狂走求樂自滿顛倒欺誑窮極懊惱若以智慧知無我無實法者是時顛倒願息復次揵闥婆城非城人心想為城凡夫亦如是非身想為身非心想為心問曰一事可知何以多喻答曰我先已答是摩訶衍如大海水一切法盡攝摩訶衍多因緣故多譬喻無咎復次是菩薩甚深利智故種種法門種種因緣種種喻壞諸法為人解故應多引喻復次一切聲聞法中無揵闥婆城喻有種種餘無常喻色如聚沫受如泡想如野馬行如芭蕉識如幻及幻網經中空譬喻以是揵闥婆城喻異故此中說問曰聲聞法中以城喻身此中何以說揵闥婆城喻答曰聲聞法中城喻眾緣實有但城是假名揵闥婆城眾緣亦無如旋火輪但惑人目聲聞法中為破吾我故以城為喻此中菩薩利根深入諸法空中故以揵闥婆城為喻以是故說如揵闥婆城如夢者如夢中無實事謂之有實覺已知無而還自笑人亦如是諸結使眠中實無而著得道覺時乃知無實亦復自笑以是故言如夢復次夢者眠力故無法而見人亦如是無明眠力故種種無而見有所謂我我所男女等復次如夢中無喜事而喜無瞋事而瞋無怖事而怖三界眾生亦如是無明眠故不應瞋而瞋不應喜而喜不應怖而怖復次夢有五種若身中不調若熱氣多則多夢見火見黃見赤若冷氣多則多見水見白若風氣多則多見飛見黑又復所聞見事多思惟念故則夢見或天與夢欲令知未來事故是五種夢皆無實事而妄見人亦如是五道中眾生身見力因緣故見四種我色陰是我色是我所我中色色中我如色受想行識亦如是四五二十得道實智慧覺已知無實問曰不應言夢無實何以故識心得因緣便生夢中識有種種緣若無此緣云何生識答曰無也不應見而見夢中見人頭有角或夢見身飛虛空人實無角身亦不飛是故無實問曰實有人頭餘處亦實有角以心惑故見人頭有角實有虛空亦實有飛者以心惑故自見身飛非無實也答曰雖實有人頭雖實有角但人頭生角者是妄見問曰世界廣大先世因緣種種不同或有餘國人頭生角或一手一足有一尺人有九頭人人有角何所怪答曰若餘國人有角可爾但夢見此國所識人有角則不可得復次若人夢見虛空邊方邊時邊是事云何有實何處無虛空無方無時以是故夢中無而見有汝先言無緣云何生識雖無五塵緣自思惟念力轉故法緣生若人言有二頭因語生想夢中無而見有亦復如是諸法亦爾諸法雖無而可見可聞可知如偈說如夢如幻如揵闥婆一切諸法亦復如是以是故說諸菩薩知諸法如夢如影者影但可見而不可捉諸法亦如是眼情等見聞覺知實不可得如偈說是實知慧四邊叵捉如大火聚亦不可觸法不可受亦不應受復次如影映光則現不映則無諸結煩惱遮正見光則有我相法相影復次如影人去則去人動則動人住則住善惡業影亦如是後世去時亦去今世住時亦住報不斷故罪福熟時則出如偈說空中亦逐去山石中亦逐地底亦隨去海水中亦入處處常隨逐業影不相離以是故說諸法如影復次如影空無求實不可得一切法亦如是空無有實問曰影空無有實是事不然何以故阿毘曇說云何名色入青黃赤白黑縹紫光明影等及身業三種作色是名可見色入汝云何言無復次實有影有因緣故因為樹緣為明是二事合有影生云何言無若無影餘法因緣有者亦皆應無復次是影色可見長短大小麁細曲直形動影亦動是事皆可見以是故應有答曰影實空無汝言阿毘曇中說者是釋阿毘曇義人所作說一種法門人不體其意執以為實如鞞婆沙中說微塵至細不可破不可燒是則常有復有三世中法未來中出至現在從現在入過去無所失是則為常又言諸有為法新新生滅不住若爾者是則為斷滅相何以故先有今無故如是等種種異說違背佛語不可以此為證影今異於色法色法生必有香味觸等影則不爾是為非有如瓶二根知眼根身根影若有亦應二根知而無是事以是故影非有實物但是誑眼法如捉火㷮疾轉成輪非實影非有物若影是有物應可破可滅若形不滅影終不壞以是故空復次影屬形不自在故空雖空而心生眼見以是故說諸法如影如鏡中像者如鏡中像非鏡作非面作非執鏡者作亦非自然作亦非無因緣何以非鏡作若面未到鏡則無像以是故非鏡作何以非面作無鏡則無像何以非執鏡者作無鏡無面則無像何以非自然作若未有鏡未有面則無像像待鏡待面然後有以是故非自然作何以非無因緣若無因緣應常有若常有若除鏡除面亦應自出以是故非無因緣諸法亦如是非自作非彼作非共作非無因緣云何非自作我不可得故一切因生法不自在故諸法屬因緣故是以非自作亦非他作者自無故他亦無若他作則失罪福力他作有二種若善若不善若善應與一切樂若不善應與一切苦若苦樂雜以何因緣故與樂以何因緣故與苦若共有二過故自過他過若無因緣生苦樂人應常樂離一切苦若無因緣人不應作樂因除苦因一切諸法必有因緣愚癡故不知譬如人從木求火從地求水從扇求風如是等種種各有因緣是苦樂和合因緣是苦樂和合因緣生先世業因今世若好行若邪行緣從是得苦樂是苦樂種種因緣以實求之無人作無人受空五眾作空五眾受無智人得樂婬心愛著得苦生瞋恚是樂滅時更求欲得如小兒見鏡中像心樂愛著愛著失已破鏡求索智人笑之失樂更求亦復如是亦為得道聖人所笑以是故說諸法如鏡中像復次如鏡中像實空不生不滅誑惑凡人眼一切諸法亦復如是空無實不生不滅誑惑凡夫人眼問曰鏡中像從因緣生有面有鏡有持鏡人有明是事和合故像生因是像生憂喜亦作因亦作果云何言實空不生不滅答曰從因緣生不自在故空若法實有是亦不應從因緣生何以故若因緣中先有因緣則無所用若因緣中先無因緣亦無所用譬如乳中若先有酪是乳非酪因酪先有故若先無酪如水中無酪是乳亦非因若無因而有酪者水中何以不生酪若乳是酪因緣乳亦不自在乳亦從因緣生乳從牛有牛從水草生如是無邊皆有因緣以是故因緣中果不得言有不得言無不得言有無不得言非有非無諸法從因緣生無自性如鏡中像如偈說若法因緣生是法性實空若此法不空不從因緣有譬如鏡中像非鏡亦非面亦非持鏡人非自非無因非有亦非無亦復非有無此語亦不受如是名中道以是故說諸法如鏡中像如化者十四變化心初禪二欲界初禪二禪三欲界初禪二禪三禪四欲界初禪二禪三禪四禪五欲界初禪二禪三禪四禪是十四變化心作八種變化一者能作小乃至微塵二者能作大乃至滿虛空三者能作輕乃至如鴻毛四者能作自在能以大為小以長為短如是種種五者能有主力六者能遠到七者能動地八者隨意所欲盡能得一身能作多身多身能作一石壁皆過履水蹈虛手捫日月能轉四大地作水水作地火作風風作火石作金金作石是變化復有四種欲界藥物寶物幻術能變化諸物諸神通人神力故能變化諸物天龍鬼神輩得生報力故能變化諸物色界生報修定力故能變化諸物如化人無生老病死無苦無樂異於人生以是故空無實一切諸法亦如是皆無生住滅以是故說諸法如化復次化生無定物但以心生便有所作皆無有實人身亦如是本無所因但從先世心生今世身皆無有實以是故說諸法如化如變化心滅則化滅諸法亦如是因緣滅果亦滅不自在如化事雖實空能令眾生生憂苦瞋恚喜樂癡惑諸法亦如是雖空無實能令眾生起歡喜瞋恚憂怖等以是故說諸法如化復次如變化生法無初無中無後諸法亦如是如變化生時無所從來滅亦無所去諸法亦如是復次如變化相清淨如虛空無所染著不為罪福所污諸法亦如是如法性如如如真際自然常淨譬如閻浮提四大河一河有五百小河屬是水種種不淨入大海水中皆清淨問曰不應言變化事空何以故變化心亦從修定得從此心作種種變化若人若法是化有因有果云何空答曰如影中已答今當更答此因緣雖有變化果空如口言無所有雖心生口言不可以心口有故所言無所有便是有若言有第二頭第三手雖從心口生不可言有頭有手如佛說觀無生從有生得脫依無為從有為得脫雖觀無生法無而可作因緣無為亦爾變化雖空亦能生心因緣譬如幻焰等九譬喻雖無能生種種心復次是化事於六因四緣中求不可得是中六因四緣不相應故空復次空不以不見為空以其無實用故言空以是故言諸法如化問曰若諸法十譬喻皆空無異者何以但以十事為喻不以山河石壁等為喻答曰諸法雖空而有分別有難解空有易解空今以易解空喻難解空復次諸法有二種有心著處有心不著處以心不著處解心著處問曰此十譬喻何以是心不著處答曰是十事不久住易生易滅故以是故是心不著處復次有人知十喻誑惑耳目法不知諸法空故以此喻諸法若有人於十譬喻中心著不解種種難論以此為有是十譬喻不為其用應更為說餘法門問曰若諸法都空不生不滅是十譬喻等種種譬喻種種因緣論議我已悉知為空若諸法都空不應說是喻若說是喻是為不空答曰我說空破諸法有今所說者若說有先已破若說無不應難譬如執事比丘高聲舉手唱言眾皆寂靜是為以聲遮聲非求聲也以是故雖說諸法空不生不滅愍念眾生故雖說非有也以是故說諸法如化經得無礙無所畏論種種眾界入因緣中心無礙無盡無滅是為無礙無所畏問曰如先說諸菩薩於無量眾中無所畏今何以更說無礙無所畏答曰先說無所畏因今說無所畏果於諸大眾乃至菩薩眾中說法無盡論議無減心無疑難已得無礙無所畏故復次如先說於無量眾中無所畏不知以何等力故無畏以是故更說無所畏以得無礙力故問曰若諸菩薩亦有無礙無所畏佛與菩薩有何等異答曰如我先說諸菩薩自有無所畏力故於諸法中無所畏非佛無所畏復次無礙法有二種一者一切處二者非一切處非一切處者如入一經書乃至百千經書中無礙若入一眾若入百千眾中無所畏諸菩薩亦如是自智慧中無礙非佛智慧如佛放鉢時五百阿羅漢及彌勒等諸菩薩皆不能取諸菩薩亦如是自力中無礙佛智慧力中有礙以是故說諸菩薩得無礙無所畏經悉知眾生心行所趣以微妙慧而度脫之論問曰云何悉知眾生心行答曰知眾生心種種法中處處行如日光遍照菩薩悉知眾生心行有所趣向而教之言一切眾生趣有二種一者心常求樂二者智慧分別能知好惡汝莫隨著心當隨智慧當自責心汝無數劫來集諸雜業而無厭足而但馳逐世樂不覺為苦汝不見世間貪樂致患五道受生皆心所為誰使爾者汝如狂象蹈藉殘害無所拘制誰調汝者若得善調則離世患當知處胎不淨苦厄猶如地獄既生在世老病死苦憂悲萬端若生天上當復墮落三界無安汝何以樂著如是種種呵責其心誓不隨汝是為菩薩知眾生心行問曰云何名以微妙慧而度脫之是中云何名微妙慧云何名麁智慧答曰世界巧慧是名麁智慧行施戒定是名微妙慧復次布施智是為麁慧戒定智是名微妙慧復次戒定智是為麁慧禪定智是名微妙慧復次禪定智是為麁慧無猗禪定是名微妙慧復次取諸法相是為麁慧於諸法相不取不捨是名微妙慧復次破無明等諸煩惱得諸法相是名麁慧入如法相者譬如真金不損不失亦如金剛不破不壞又如虛空無染無著是名微妙慧如是等無量微妙慧菩薩自得復教眾生以是故說諸菩薩悉知眾生心行所趣以微妙慧而度脫之經意無罣礙論云何名意無罣礙菩薩於一切怨親非怨非親人中等心無有礙復次一切世界眾生中若來侵害心不恚恨若種種恭敬亦不喜悅如偈說諸佛菩薩心不愛著外道惡人心不憎恚如是清淨名為意無罣礙復次於諸法中心無礙問曰是菩薩未得佛道未得一切智云何於諸法中心無礙答曰是菩薩得無量清淨智慧故於諸法中心無礙問曰諸菩薩未得佛道故不應有無量智有殘結故不應有清淨智答曰是諸菩薩非三界中結業肉身皆得法身自在過老病死憐愍眾生故在世界中行為莊嚴佛土教化眾生已得自在欲成佛能成問曰如法身菩薩則與佛無異何以名為菩薩何以禮佛聽法若與佛異云何有無量清淨智答曰是菩薩雖為法身無老病死與佛小異譬如月十四日眾人生疑若滿若不滿菩薩如是雖能作佛能說法然未實成佛佛如月十五日滿足無疑復次無量清淨有二種一者實有量於不能量者謂之無量譬如海水如恒河沙等人不能量名為無量於諸佛菩薩非為無量菩薩無量清淨智亦復如是於諸天人及聲聞辟支佛所不能量名為無量智菩薩得無生道時諸結使斷故得清淨智問曰若爾時已斷諸結成佛時復何所斷答曰是清淨有二種一者得佛時除結都盡得實清淨二者菩薩捨肉身得法身時斷諸結清淨譬如一燈能除闇得有所作更有大燈倍復明了佛及菩薩斷諸結使亦復如是菩薩所斷雖曰已斷於佛所斷猶為未盡是名得無量清淨智故於諸法中意無罣礙經大忍成就論問曰先已說等忍法忍今何以故復說大忍成就答曰此二忍增長名為大忍復次等忍在眾生中一切能忍柔順法忍於深法中忍此二忍增長作證得無生忍最後肉身悉見十方諸佛化現在前於空中坐是名大忍成就譬如聲聞法中煖法增長名為頂法頂法增長名為忍法更無異法增長為異等忍大忍亦復如是復次有二種忍生忍法忍生忍名眾生中忍如恒河沙劫等眾生種種加惡心不瞋恚種種恭敬供養心不歡喜復次觀眾生無初若有初則無因緣若有因緣則無初若無初亦應無後何以故初後相待故若無初後中亦應無如是觀時不墮常斷二邊用安隱道觀眾生不生邪見是名生忍甚深法中心無罣礙是名法忍問曰何等甚深法答曰如先甚深法忍中說復次甚深法者於十二因緣中展轉生果因中非有果亦非無果從是中出是名甚深法復次入三解脫門空無相無作則得涅槃常樂故是名甚深法復次觀一切法非空非不空非有相非無相非有作非無作如是觀中心亦不著是名甚深法如偈說因緣生法是名空相亦名假名亦名中道若法實有不應還無今無先有是名為斷不常不斷亦不有無心識處滅言說亦盡於此深法信心無礙不悔不沒是名大忍成就經如實巧度論有外道法雖度眾生不如實度何以故種種邪見結使殘故二乘雖有所度不如所應度何以故無一切智方便心薄故唯有菩薩能如實巧度譬如渡師一人以浮囊草筏渡之一人以方舟而渡二渡之中相降懸殊菩薩巧渡眾生亦如是復次譬如治病苦藥針炙痛而得差如有妙藥名蘇陀扇陀病人眼見眾病皆愈除病雖同優劣法異聲聞菩薩教化度人亦復如是苦行頭陀初中後夜勤心坐禪觀苦而得道聲聞教也觀諸法相無縛無解心得清淨菩薩教也如文殊師利本緣文殊師利白佛大德昔我先世過無量阿僧祇劫爾時有佛名師子音王佛及眾生壽十萬億那由他歲佛以三乘而度眾生國名千光明其國中諸樹皆七寶成樹出無量清淨法音空無相無作不生不滅無所有之音眾生聞之心解得道時師子音王佛初會說法九十九億人得阿羅漢道菩薩眾亦復如是是諸菩薩一切皆得無生法忍入種種法門見無量諸佛恭敬供養能度無量無數眾生得無量陀羅尼門能得無量種種三昧初發心新入道門菩薩不可稱數是佛土無量莊嚴說不可盡時佛教化已訖入無餘涅槃法住六萬歲諸樹法音亦不復出爾時有二菩薩比丘一名喜根二名勝意是喜根法師容儀質直不捨世法亦不分別善惡喜根弟子聰明樂法好聞深義其師不讚少欲知足不讚戒行頭陀但說諸法實相清淨語諸弟子一切諸法婬欲相瞋恚相愚癡相此諸法相即是諸法實相無所罣礙以是方便教諸弟子入一相智時諸弟子於諸人中無瞋無悔心不悔故得生忍得生忍故則得法忍於實法中不動如山勝意法師持戒清淨行十二頭陀得四禪四無色定勝意諸弟子鈍根多求分別是淨是不淨心即動轉勝意異時入聚落中至喜根弟子家於坐處坐讚說持戒少欲知足行頭陀行閑處禪寂訾毀喜根言是人說法教人入邪見中是說婬欲瞋恚愚癡無所罣礙相是雜行人非純清淨是弟子利根得法忍問勝意言大德是婬欲法名何等相答言婬欲是煩惱相問言是婬欲煩惱在內耶在外耶答言是婬欲煩惱不在內不在外若在內不應待外因緣生若在外於我無事不應惱我居士言若婬欲非內非外非東西南北四維上下來遍求實相不可得是法即不生不滅若無生滅相空無所有云何能作惱勝意聞是語已其心不悅不能加答從座而起說如是言喜根多誑眾人著邪道中是勝意菩薩未學音聲陀羅尼聞佛所說便歡喜聞外道語便瞋恚聞三不善則不歡悅聞三善則大歡喜聞說生死則憂聞涅槃則喜從居士家至林樹間入精舍中語諸比丘當知喜根菩薩是人虛誑多令人入惡邪中何以故其言婬恚癡相及一切諸法皆無礙相是時喜根作是念此人大瞋為惡業所覆當墮大罪我今當為說甚深法雖今無所得為作後世佛道因緣是時喜根集僧一心說偈婬欲即是道恚癡亦如是如此三事中無量諸佛道若有人分別婬怒癡及道是人去佛遠譬如天與地道及婬怒癡是一法平等若人聞怖畏去佛道甚遠婬法不生滅不能令心惱若人計吾我婬將入惡道見有無法異是不離有無若知有無等超勝成佛道說如是等七十餘偈時三萬諸天子得無生法忍萬八千聲聞人不著一切法故皆得解脫是時勝意菩薩身即陷入地獄受無量千萬億歲苦出生人中七十四萬世常被誹謗無量劫中不聞佛名是罪漸薄得聞佛法出家為道而復捨戒如是六萬三千世常捨戒無量世中作沙門雖不捨戒諸根闇鈍是喜根菩薩於今東方過十萬億佛土作佛其土號寶嚴佛號光踰日明王文殊師利言爾時勝意比丘我身是也我觀爾時受是無量苦文殊師利復白佛若有人求三乘道不欲受諸苦者不應破諸法相而懷瞋恚佛問文殊師利汝聞諸偈得何等利答曰我聞此偈得畢眾苦世世得利根智慧能解深法巧說深義於諸菩薩中最為第一如是等名巧說諸法相是名如實巧度經願受無量諸佛世界論諸菩薩見諸佛世界無量嚴淨發種種願有佛世界都無眾苦乃至無三惡之名者菩薩見已自發願言我作佛時世界無眾苦乃至無三惡之名亦當如是有佛世界七寶莊嚴晝夜常有清淨光明無有日月便發願言我作佛時世界常有嚴淨光明亦當如是有佛世界一切眾生皆行十善有大智慧衣被飲食應念而至便發願言我作佛時世界中眾生衣被飲食亦當如是有佛世界純諸菩薩如佛色身三十二相光明徹照乃至無有聲聞辟支佛名亦無女人一切皆行深妙佛道遊至十方教化一切便發願言我作佛時世界中眾生亦當如是如是等無量佛世界種種嚴淨願皆得之以是故名願受無量諸佛世界問曰諸菩薩行業清淨自得淨報何以要須立願然後得之譬如田家得穀豈復待願答曰作福無願無所摽立願為導御能有所成譬如銷金隨師所作金無定也如佛所說有人修少施福修少戒福不知禪法聞人中有富樂人心常念著願樂不捨命終之後生富樂人中復有人修少施福修少戒福不知禪法聞有四天王天處三十三天夜摩天兜率陀天化樂天他化自在天心常願樂命終之後各生其中此皆願力所得菩薩亦如是修淨世界願然後得之以是故知因願受勝果復次莊嚴佛世界事大獨行功德不能成故要須願力譬如牛力雖能挽車要須御者能有所至淨世界願亦復如是福德如牛願如御者問曰若不作願不得福耶答曰雖得不如有願願能助福常念所行福德增長問曰若作願得報如人作十惡不願地獄亦不應得地獄報答曰罪福雖有定報但作願者修少福有願力故得大果報如先說罪中報苦一切眾生皆願得樂無願苦者是故不願地獄以是故福有無量報罪報有量有人言最大罪在阿鼻地獄一劫受報最大福在非有想非無想處受八萬大劫報諸菩薩淨世界願亦無量劫入道得涅槃是為常樂問曰如泥黎品中謗般若波羅蜜罪此間劫盡復至他方泥黎中何以言最大罪受地獄中一劫報答曰佛法為眾生故有二道教化一者佛道二者聲聞道聲聞道中作五逆罪人佛說受地獄一劫菩薩道中破佛法人說此間劫盡復至他方受無量罪聲聞法最第一福受八萬劫菩薩道中大福受無量阿僧祇劫以是故福德要須願是名願受無量諸佛世界經念無量佛土諸佛三昧常現在前論無量佛土名十方諸佛土念佛三昧名十方三世諸佛常以心眼見如現在前問曰云何為念佛三昧答曰念佛三昧有二種一者聲聞法中於一佛身心眼見滿十方二者菩薩道於無量佛土中念三世十方諸佛以是故言念無量佛土諸佛三昧常現在前問曰如菩薩三昧種種無量何以故但讚是菩薩念佛三昧常現在前答曰是菩薩念佛故得入佛道中以是故念佛三昧常現在前復次念佛三昧能除種種煩惱及先世罪餘諸三昧有能除婬不能除瞋有能除瞋不能除婬有能除癡不能除婬恚有能除三毒不能除先世罪是念佛三昧能除種種煩惱種種罪復次念佛三昧有大福德能度眾生是諸菩薩欲度眾生諸餘三昧無如此念佛三昧福德能速滅諸罪者如說昔有五百估客入海採寶值摩伽羅魚王開口海水入中船去駃疾船師問樓上人汝見何等答言見三日出白山羅列水流奔趣如入大坑船師言是摩伽羅魚王開口一是實日兩日是魚眼白山是魚齒水流奔趣是入其口我曹了矣各各求諸天神以自救濟是時諸人各各求其所事都無所益中有五戒優婆塞語眾人言吾等當共稱南無佛佛為無上能救苦厄眾人一心同聲稱南無佛是魚先世是佛破戒弟子得宿命智聞稱佛聲心自悔悟即便合口船人得脫以念佛故能除重罪濟諸苦厄何況念佛三昧復次佛為法王菩薩為法將所尊所重唯佛世尊是故應常念佛復次常念佛得種種功德利譬如大臣特蒙恩寵常念其主菩薩亦如是知種種功德無量智慧皆從佛得知恩重故常念佛汝言云何常念佛不行餘三昧者今言常念亦不言不行餘三昧行念佛三昧多故言常念復次先雖說空無相無作三昧未說念佛三昧是故今說經能請無量諸佛論請有二種一者佛初成道菩薩夜三晝三六時禮請偏袒右肩合掌言十方佛土無量諸佛初成道時未轉法輪我某甲請一切諸佛為眾生轉法輪度脫一切二者諸佛欲捨無量壽命入涅槃時菩薩亦夜三時晝三時偏袒右肩合掌言十方佛土無量諸佛我某甲請令久住世間無央數劫度脫一切利益眾生是名能請無量諸佛問曰諸佛之法法應說法廣度眾生請與不請法自應爾何以須請若於自前面請諸佛則可今十方無量佛土諸佛亦不自見云何可請答曰諸佛雖必應說法不待人請請者亦應得福如大國王雖多美饍有人請者必得恩福錄其心故又如慈心念諸眾生令得快樂眾生雖無所得念者大得其福請佛說法亦復如是復次有諸佛無人請者便入涅槃而不說法如法華經中多寶世尊無人請故便入涅槃後化佛身及七寶塔證說法華經故一時出現亦如須扇多佛弟子本行未熟便捨入涅槃留化佛一劫以度眾生今是釋迦文尼佛得道後五十七日寂不說法自言我法甚深難解難知一切眾生縛著世法無能解者不如默然入涅槃樂是時諸菩薩及釋提桓因梵天王諸天合掌敬禮請佛為諸眾生初轉法輪佛時默然受請後到波羅㮏鹿林中轉法輪如是云何言請無所益復次佛法等觀眾生無貴無賤無輕無重有人請者為其請故便為說法雖眾生不面請佛佛常見其心亦聞彼請假令諸佛不聞不見請佛亦有福德何況佛悉聞見而無所益問曰既知請佛有益何以正以二事請答曰餘不須請此二事要必須請若不請而說有外道輩言體道常定何以著法多言多事以是故須請而說若有人言若知諸法相不應貪壽久住世間而不早入涅槃以是故須請若不請而說人當謂佛愛著於法欲令人知以是故要待人請而轉法輪諸外道輩自著於法若請若不請而自為人說佛於諸法不著不愛為憐愍眾生故有請佛說者佛便為說諸佛不以無請而初轉法輪如偈說諸佛說何實何者是不實實之與不實二事不可得如是真實相不戲於諸法憐愍眾生故方便轉法輪復次佛若無請而自說法者是為自顯自執法應必答十四難今諸天請佛說法但為斷老病死無戲論處是故不答十四難無咎以是因緣故須請而轉法輪復次佛在人中生用大人法故雖有大悲不請不說若不請而說外道所譏以是故初要須請又復外道宗事梵天梵天自請則外道心伏復次菩薩法晝三時夜三時常行三事一者清旦偏袒右肩合掌禮十方佛言我某甲若今世若過世無量劫身口意惡業罪於十方現在佛前懺悔願令滅除不復更作中暮夜三亦如是二者念十方三世諸佛所行功德及弟子眾所有功德隨喜勸助三者勸請現在十方諸佛初轉法輪及請諸佛久住世間無量劫度脫一切菩薩行此三事功德無量轉近得佛以是故須請經能斷種種見纏及諸煩惱論見有二種一者常二者斷常見者見五眾常心忍樂斷見者見五眾滅心忍樂一切眾生多墮此二見中菩薩自斷此二亦能除一切眾生二見令處中道復有二種見有見無見復有三種見一切法忍一切法不忍一切法亦忍亦不忍復有四種見世間常世間無常世間亦常亦無常世間亦非常亦非無常我及世間有邊無邊亦如是有死後如去有死後不如去有死後如去不如去有死後亦不如去亦不不如去復有五種見身見邊見邪見見取戒取如是等種種諸見乃至六十二見斷如是諸見種種因緣生種種智門觀種種師邊聞如是種種相能為種種結使作因能與眾生種種苦是名種種見見義後當廣說纏者十纏瞋纏覆罪纏睡纏眠纏戲纏掉纏無慚纏無愧纏慳纏嫉纏復次一切煩惱結繞心故盡名為纏煩惱者能令心煩能作惱故名為煩惱煩惱有二種內著外著內著者五見疑慢等外著者婬瞋等無明內外共復有二種結一屬愛二屬見復有三種屬婬屬瞋屬癡是名煩惱纏者有人言十纏有人言五百纏煩惱名一切結使結有九結使有七合為九十八結如迦旃延子阿毘曇義中說十纏九十八結為百八煩惱犢子兒阿毘曇中結使亦同纏有五百如是諸煩惱菩薩能種種方便自斷亦能巧方便斷他人諸煩惱如佛在時三人為伯仲季聞毘耶離國婬女人名菴羅婆利舍婆提有婬女人名須曼那王舍城婬女人名優鉢羅槃那有三人各各聞人讚三女人端正無比晝夜專念心著不捨便於夢中夢與從事覺已心念彼女不來我亦不往而婬事得辦因是而悟一切諸法皆如是耶於是往到󰉈陀婆羅菩薩所問是事󰉈陀婆羅答言諸法實爾皆從念生如是種種為此三人方便巧說諸法空是時三人即得阿鞞跋致是諸菩薩亦復如是為諸眾生種種巧說法斷諸見纏煩惱是名能斷種種見纏及諸煩惱經遊戲出生百千三昧論諸菩薩禪定心調清淨智慧方便力故能生種種諸三昧何等為三昧善心一處住不動是名三昧復有三種三昧有覺有觀無覺有觀無覺無觀三昧復有四種三昧欲界繫三昧色界繫三昧無色界繫三昧不繫三昧是中所用菩薩三昧如先說於佛三昧中未滿勤行勤修故言能出生問曰諸菩薩何以故出生遊戲是百千種三昧答曰眾生無量心行不同有利有鈍於諸結使有厚有薄是故菩薩行百千種三昧斷其塵勞譬如為諸貧人欲令大富當備種種財物一切備具然後乃能濟諸貧者又復如人欲廣治諸病當備種種眾藥然後能治菩薩亦如是欲廣度眾生故行種種百千三昧問曰但當出生此三昧何以故復遊戲其中答曰菩薩心生諸三昧欣樂出入自在名之為戲非結愛戲也戲名自在如師子在鹿中自在無畏故名為戲是諸菩薩於諸三昧有自在力能出能入亦能如是餘人於三昧中能自在入不能自在住自在出有自在住不能自在入自在出有自在出不能自在住自在入有自在入自在住不能自在出有自在住自在出不能自在入是諸菩薩能三種自在故言遊戲出生百千三昧經諸菩薩如是等無量功德成就論是諸菩薩共佛住欲讚其功德無量億劫不可得盡以是故言無量功德成就經其名曰󰉈陀婆羅菩薩剌那伽羅菩薩導師菩薩那羅達菩薩星得菩薩水天菩薩主天菩薩大意菩薩益意菩薩增意菩薩不虛見菩薩善進菩薩勢勝菩薩常勤菩薩不捨精進菩薩日藏菩薩不缺意菩薩觀世音菩薩文殊尸利菩薩執寶印菩薩常舉手菩薩彌勒菩薩如是等無量千萬億那由他諸菩薩摩訶薩皆是補處紹尊位者論如是等諸菩薩共佛住王舍城耆闍崛山中問曰如是菩薩眾多何以獨說二十二菩薩名答曰諸菩薩無量千萬億說不可盡若都說者文字所不能載復次是中二種菩薩居家出家善守等十六菩薩是居家菩薩󰉈陀婆羅居士菩薩是王舍城舊人寶積王子菩薩是毘耶離國人星得長者子菩薩是瞻波國人導師居士菩薩是舍婆提國人那羅達婆羅門菩薩是彌梯羅國人水天優婆塞菩薩慈氏妙德菩薩等是出家菩薩觀世音菩薩等從他方佛土來若說居家攝一切居家菩薩出家他方亦如是問曰善守菩薩有何殊勝最在前說若最大在前應說遍吉觀世音得大勢菩薩等若最小在前應說肉身初發意菩薩等答曰不以大不以小以善守菩薩是王舍城舊人白衣菩薩中最大佛在王舍城欲說般若波羅蜜以是故最在前說復次是善守菩薩無量種種功德如般舟三昧中佛自現前讚其功德問曰若彌勒菩薩應稱補處諸餘菩薩何以復言紹尊位者答曰是諸菩薩於十方佛土皆補佛處經爾時世尊自敷師子座結加趺坐直身繫念在前入三昧王三昧一切三昧悉入其中論問曰佛有侍者及諸菩薩何以故自敷師子座答曰此是佛所化成欲以可適大眾以是故阿難不能得敷復次佛心化作故言自敷問曰何以名師子座為佛化作師子為實師子來為金銀木石作師子耶又師子非善獸故佛所不須亦無因緣故不應來答曰是號名師子非實師子也佛為人中師子佛所坐處若床若地皆名師子座譬如今者國王坐處亦名師子座復次王呼健人亦名人師子人稱國王亦名人師子又如師子四足獸中獨步無畏能伏一切佛亦如是於九十六種道中一切降伏無畏故名人師子問曰多有坐法佛何以故唯用結加趺坐答曰諸坐法中結加趺坐最安隱不疲極此是坐禪人坐法攝持手足心亦不散又於一切四種身儀中最安隱此是禪坐取道法坐魔王見之其心憂怖如是坐者出家人法在林樹下結加趺坐眾人見之皆大歡喜知此道人必當取道如偈說若結加趺坐身安入三昧威德人敬仰如日照天下除睡嬾覆心身輕不疲懈覺悟亦輕便安坐如龍蟠見畫加趺坐魔王亦愁怖何況入道人安坐不傾動以是故結加趺坐復次佛教弟子應如是坐有外道輩或常翹足求道或常立或荷足如是狂狷心沒邪海形不安隱以是故佛教弟子結加趺直身坐何以故直身心易正故其身直坐則心不嬾端心正意繫念在前若心馳散攝之令還欲入三昧故種種馳念皆亦攝之如此繫念入三昧王三昧云何名三昧王三昧是三昧於諸三昧中最第一自在能緣無量諸法如諸人中王第一王中轉輪聖王第一一切天上天下佛第一此三昧亦如是於諸三昧中最第一問曰若以佛力故一切三昧皆應第一何以故獨稱三昧王為第一答曰雖應以佛神力故佛所行諸三昧皆第一然諸法中應有差降如轉輪聖王眾寶雖勝一切諸王寶然此珍寶中自有差別貴賤懸殊是三昧王三昧何定攝何等相有人言三昧王三昧名為自在相善五眾攝在第四禪中何以故一切諸佛於第四禪中行見諦道得阿那含即時十八心中得佛道在第四禪中捨壽於第四禪中起入無餘涅槃第四禪中有八生住處背捨勝處一切入多在第四禪中第四禪名不動無遮禪定法欲界中諸欲遮禪定心初禪中覺觀心動二禪中大喜動三禪中大樂動四禪中無動復次初禪火所燒二禪水所及三禪風所至四禪無此三患無出入息捨念清淨以是故三昧王三昧應在第四禪中如好寶物置之好藏更有人言佛三昧誰能知其相一切諸佛法一相無相無量無數不可思議諸餘三昧尚不可量不可數不可思議何況三昧王三昧如此三昧唯佛能知如佛神足持戒尚不可知何況三昧王三昧復次三昧王三昧諸一切三昧皆入其中故名三昧王三昧譬如閻浮提眾川萬流皆入大海亦如一切民人皆屬國王問曰佛一切智無所不知何以故入此三昧王三昧然後能知答曰欲明智慧從因緣生故止外道六師輩言我等智慧一切時常有常知故以是故言佛入三昧王三昧故知不入則不知問曰若如是者佛力減劣答曰入是三昧王三昧時不以為難應念即得非如聲聞辟支佛諸小菩薩方便求入復次入是三昧王三昧中令六神通通徹十方無限無量復次佛入三昧王三昧種種變化現大神力若不入三昧王三昧而現神力者有人心念佛用幻力呪術力或是大力龍神力或是天非是人何以故一身出無量身種種光明變化故謂為非人斷此疑故佛入三昧王三昧復次佛若入餘三昧中諸天聲聞辟支佛或能測知雖言佛神力大而猶可知敬心不重以是故入三昧王三昧中一切諸眾聖乃至十住菩薩不能測知不知佛心何所依何所緣以是故佛入三昧王三昧復次佛有時放大光明現大神力如生時得道時初轉法輪時諸天聖人大集會時若破外道時皆放大光明今欲現其殊特故放大光明令十方一切天人眾生及諸阿羅漢辟支佛菩薩皆得見知以是故入三昧王三昧復次光明神力有下中上呪術幻術能作光明變化下也諸天龍神報得光明神力中也入諸三昧以今世功德心力放大光明現大神力上也以是故佛入三昧王三昧問曰如諸三昧各各相云何一切三昧悉入其中答曰得是三昧王三昧時一切三昧悉得故言悉入其中是三昧力故一切諸三昧皆得無量無數不可思議以是故名為入復次入是三昧王三昧中一切三昧欲入即入復次入是三昧王三昧能觀一切三昧相如山上觀下復次佛入是三昧王三昧中能觀一切十方世界亦能觀一切眾生以是故入三昧王三昧經爾時世尊從三昧安庠而起以天眼觀視世界舉身微笑論問曰云何世尊入三昧王三昧無所施作而從定起觀視世界答曰佛入是三昧王三昧一切佛法寶藏悉開悉看是三昧王三昧中觀已自念我此法藏無量無數不可思議然後從三昧安庠而起以天眼觀眾生知眾生貧苦此法藏者從因緣得一切眾生皆亦可得但坐癡冥不求不索以是故舉身微笑問曰佛有佛眼慧眼法眼勝於天眼何以用天眼觀視世界答曰肉眼所見不遍故慧眼知諸法實相法眼見是人以何方便行何法得道佛眼名一切法現前了了知今天眼緣世界及眾生無障無礙餘眼不爾慧眼法眼佛眼雖勝非見眾生法欲見眾生唯以二眼肉眼天眼以肉眼不遍有所障故用天眼觀問曰今是眼在佛何以名為天眼答曰此眼多在天中天眼所見不礙山壁樹木若人精進持戒禪定行力得非是生分以是故名為天眼復次人多貴天以天為主佛隨人心以是故名為天眼復次天有三種名天生天淨天名天天王天子是也生天釋梵諸天是也淨天佛辟支佛阿羅漢是也淨天中尊者是佛今言天眼亦無咎也天眼觀視世界者以世界眾生常求安樂而更得苦心著吾我是中實無吾我眾生常畏苦而常行苦如盲人求好道反墮深坑如是等種種觀已舉身微笑問曰笑從口生或時眼笑今云何言一切身笑答曰佛世界中尊得自在能令一切身如口如眼故皆能笑復次一切毛孔皆開故名為笑由口笑歡喜故一切毛孔皆開問曰佛至尊重何以故笑答曰如大地不以無事及小因緣而動佛亦如是若無事及小因緣則不笑今大因緣故一切身笑云何為大佛欲說摩訶般若波羅蜜無央數眾生當續佛種是為大因緣復次佛言我世世曾作小虫惡人漸漸集諸善本得大智慧今自致作佛神力無量最上最大一切眾生亦可得爾云何空受勤苦而墮小處以是故笑復次有小因大果小緣大報如求佛道讚一偈一稱南無佛燒一捻香必得作佛何況聞知諸法實不生不滅不不生不不滅而行因緣業亦不失以是事故笑復次般若波羅蜜相清淨如虛空不可與不可取佛種種方便光明神德欲教化一切眾生令心調柔然後能信受般若波羅蜜以是故因笑放光笑有種種因緣有人歡喜而笑有人瞋恚而笑有輕人而笑有見異事而笑有見可羞恥事而笑有見殊方異俗而笑有見希有難事而笑今是第一希有難事諸法相不生不滅真空無字無名無言無說而欲作名立字為眾生說令得解脫是第一難事譬如百由旬大火聚有人負乾草入火中過不燒一葉是甚為難佛亦如是持八萬法眾名字草入諸法實相中不為染著火所燒直過無礙是為甚難以是難事故笑如是種種希有難事故舉身微笑經從足下千輻相輪中放六百萬億光明論問曰佛何以故先放身光答曰上笑因緣中已答今當更說有人見佛無量身放大光明心信清淨恭敬故知非常人復次佛欲現智慧光明神相故先出身光眾生知佛身光既現智慧光明亦應當出復次一切眾生常著欲樂五欲中第一者色見此妙光心必愛著捨本所樂令其心漸離欲然後為說智慧問曰其餘天人亦能放光佛放光明有何等異答曰諸天人雖能放光有限有量日月所照唯四天下佛放光明滿三千大千世界三千大千世界中出遍至下方餘人光明唯能令人歡喜而已佛放光明能令一切聞法得度以是為異問曰如一身中頭為最上何以故先從足下放光答曰身得住處皆由於足復次一身中雖頭貴而足賤佛不自貴光不為利養以是故於賤處放光復次諸龍大蛇鬼神從口中出光毒害前物若佛口放光明眾生怖畏是何大光復恐被害是故從足下放光問曰足下六百萬億光明乃至肉髻是皆可數三千大千世界尚不可滿何況十方答曰此身光是諸光之本從本枝流無量無數譬如迦羅求羅虫其身微細得風轉大乃至能吞食一切光明亦如是得可度眾生轉增無限經足十指兩踝兩󰈷兩膝兩髀腰脊腹背臍心胸德字肩臂手十指項口四十齒鼻兩孔兩眼兩耳白毫相肉髻各各放六百萬億光明論問曰足下光明能照三千大千及十方世界何用身分各各放六百萬億光明答曰我先言足下光明照下方餘方不滿是故更放身分光明有人言一切身分足為立處故最大餘不爾是故佛初放足下六百萬億光明以示眾生如三十二相中初種足下安住相一切身分皆有神力問曰依何三昧依何神通何禪定中放此光明答曰三昧王三昧中放此光明六通中如意通四禪中第四禪放此光明第四禪中火勝處火一切入此中放光明復次佛初生時初成佛時初轉法輪時皆放無量光明滿十方何況說摩訶般若波羅蜜時而不放光譬如轉輪聖王珠寶常有光明照王軍眾四邊各一由旬佛亦如是眾生緣故若不入三昧恒放常光何以故佛眾法寶成故經從是諸光出大光明遍照三千大千世界從三千大千世界遍照東方如恒河沙等諸世界南西北方四維上下亦復如是若有眾生遇斯光者必得阿耨多羅三藐三菩提論問曰如火相上焰水相下潤風相傍行是光明火氣應當上去云何遍滿三千大千世界及十方世界答曰光明有二種一者火氣二者水氣日珠火氣月珠水氣火相雖焰上而人身中火上下遍到日火亦爾是故夏月地水盡熱以是故知火不皆上復次是光明佛力故遍至十方譬如強弓遣箭隨所向至問曰何以先照東方南西北後答曰以日出東方為上故佛隨眾生意先照東方復次俱有一難若先照南方當言何以不先照東西北方若先照西方北方亦爾問曰光明幾時當滅答曰佛用神力欲住便住捨神力便滅佛光如燈神力如脂若佛不捨神力光不滅也經光明出過東方如恒河沙等世界乃至十方亦復如是論問曰云何為三千大千世界答曰佛雜阿含中分別說千日千月千閻浮提千衢陀尼千欝怛羅越千弗婆提千須彌山千四天王天處千三十三天千夜摩天千兜率陀天千化自在天千他化自在天千梵世天千大梵天是名小千世界名周利以周利千世界為一一數至千名二千中世界以二千中世界為一一數至千名三千大千世界初千小二千中第三名大千千千重數故名大千二過復千故言三千是合集名百億日月乃至百億大梵天是名三千大千世界是一時生一時滅有人言住時一劫滅時一劫還生時一劫是三千大千世界大劫亦三種破水火風小劫亦三種破刀病飢此三千大千世界在虛空中風上水水上地地上人須彌山有二天處四天處三十三天處餘殘夜摩天等福德因緣七寶地風舉空中乃至大梵天皆七寶地皆在風上是三千大千世界光明遍照照竟餘光過出照東方如恒河沙等諸世界南西北方四維上下亦復如是問曰是光遠照云何不滅答曰光明以佛神力為本本在故不滅譬如龍泉龍力故水不竭是諸光明以佛心力故遍照十方中間不滅問曰如閻浮提中種種大河亦有過恒河者何以常言恒河沙等答曰恒河沙多餘河不爾復次是恒河是佛生處遊行處弟子眼見故以為喻復次佛出閻浮提閻浮提四大河北邊出入四方大海中北邊雪山中有阿那婆達多池是池中有金色七寶蓮華大如車蓋阿那婆達多龍王是七住大菩薩是池四邊有四流水東方象頭南方牛頭西方馬頭北方師子頭東方象頭出恒河底有金沙南方牛頭出辛頭河底亦有金沙西方馬頭出婆叉河底亦有金沙北方師子頭出私陀河底亦有金沙是四河皆出北山恒河出北山入東海辛頭河出北山入南海婆叉河出北山入西海私陀河出北山入北海是四河中恒河最大四遠諸人經書皆以恒河為福德吉河若入中洗者諸罪垢惡皆悉除盡以人敬事此河皆共識知故以恒河沙為喻復次餘河名字喜轉此恒河世世不轉以是故以恒河沙為喻不取餘河問曰恒河中沙為有幾許答曰一切算數所不能知唯有佛及法身菩薩能知其數佛及法身菩薩一切閻浮提中微塵生滅多少皆能數知何況恒河沙如佛在祇桓外林中樹下坐有一婆羅門來到佛所問佛此樹林有幾葉佛即時便答有若干數婆羅門心疑誰證知者婆羅門去至一樹邊取一樹上少葉藏還問佛此樹林定有幾葉即答今少若干葉如其所取語之婆羅門知已心大敬信求佛出家後得阿羅漢道以是故知佛能知恒河沙數問曰有幾許人值佛光明必得阿耨多羅三藐三菩提若值光明便得道者佛有大慈何以不常放光明令一切得道何須持戒禪定智慧然後得道答曰眾生種種因緣得度不同有禪定得度者有持戒說法得度者有光明觸身而得度者譬如城有多門入處各各至處不異有人光明觸身而得度者有若見光明若觸身不得度者經爾時世尊舉身毛孔皆亦微笑而放光明遍照三千大千世界復至十方如恒河沙等世界若有眾生遇斯光者必得阿耨多羅三藐三菩提論問曰上已舉身微笑今何以故復一切毛孔皆笑答曰舉身微笑是麁分今一切毛孔皆笑是細分復次先舉身微笑光明有數今一切毛孔皆笑有光明而無數復次先舉身光明所未度者今值毛孔光明即便得度譬如搖樹取果熟者前墮若未熟者更須後搖又如捕魚前網不盡後網乃得笑因緣如上說經爾時世尊以常光明遍照三千大千世界亦至東方如恒河沙等諸佛世界乃至十方亦復如是若有眾生遇斯光者必得阿耨多羅三藐三菩提論問曰上已舉身微笑及放毛孔光明今何以復放常光而照十方答曰有人見異光明謂非佛光見佛常光轉大心則歡喜此實佛光便畢至阿耨多羅三藐三菩提問曰云何為常光答曰佛身四邊各一丈光明菩薩生便有此是三十二相之一名為丈光相問曰佛何以故光常一丈而不多答曰一切諸佛常光無量常照十方世界釋迦牟尼佛神通身光無量或一丈百丈千萬億乃至滿三千大千世界乃至十方如諸佛常法但於五濁世為眾生少德少智故受一丈光明若受多光今眾生薄福鈍根目不堪其明如人見天身眼則失明以光盛眼微故若眾生利根福重佛則為之現無量光明復次有人見佛常光歡喜得度譬如國王以常食之餘賜諸群下得者大喜佛亦如是有人見佛種種餘光心不歡喜見佛常光必至阿耨多羅三藐三菩提經爾時世尊出廣長舌相遍覆三千大千世界熙怡而笑從其舌根出無量千萬億光是一一光化成千葉金色寶華是諸華上皆有化佛結加趺坐說六波羅蜜眾生聞者必得阿耨多羅三藐三菩提復至十方如恒河沙等諸佛世界皆亦如是論問曰如佛世尊大德尊重何以故出廣長舌似如輕相答曰上三種放光照十方眾生令得度脫今欲口說摩訶般若波羅蜜摩訶般若波羅蜜甚深難解難知難可信受是故出廣長舌為證舌相如是語必真實如昔一時佛於舍婆提國受歲竟阿難從佛遊行諸國欲到婆羅門城婆羅門城王知佛神德能化眾人感動群心今來到此誰復樂我便作制限若有與佛食聽佛語者輸五百金錢作制限後佛到其國將阿難持鉢入城乞食城中眾人皆閉門不應佛空鉢而出是時一家有一老使人持破瓦器盛臭𤄜淀出門棄之見佛世尊空鉢而來老使人見佛相好金色白毛肉髻丈光鉢空無食見已思惟如此神人應食天廚今自降身持鉢行乞必是大慈愍一切故信心清淨欲好供養無由如願慚愧白佛思欲設供更不能得今此弊食佛須者可取佛知其心信敬清淨伸手以鉢受其施食佛時即笑出五色光普照天地還從眉間相入阿難合掌長跪白佛唯然世尊今笑因緣願聞其意佛告阿難汝見老女人信心施佛食不阿難言見佛言是老女人施佛食故十五劫中天上人間受福快樂不墮惡道後得男子身出家學道成辟支佛入無餘涅槃爾時佛邊有一婆羅門立說偈言汝是日種剎利姓淨飯國王之太子而以食故大妄語如此臭食報何重是時佛出廣長舌覆面上至髮際語婆羅門言汝見經書頗有如此舌人而作妄語不婆羅門言若人舌能覆鼻言無虛妄何況乃至髮際我心信佛必不妄語不解小施報多如是佛告婆羅門汝頗曾見世所希有難見事不婆羅門言見我曾共婆羅門道中行見一尼拘盧陀樹蔭覆賈客五百乘車蔭猶不盡是謂希有難見事也佛言此樹種子其形大小答言大如芥子三分之一佛言誰當信汝言者樹大乃爾而種子甚小婆羅門言實爾世尊我眼見之非虛妄也佛言我亦如是見老女人淨信心施佛得大果報亦如此樹因少報多又是如來福田良美之所致也婆羅門心開意解五體投地悔過向佛我心無狀愚不信佛佛為種種說法得初道果即時舉手大發聲言一切眾人甘露門開如何不出城中一切諸婆羅門皆送五百金錢與王迎佛供養皆言得甘露味誰當惜此五百金錢眾人皆去制限法破是婆羅門王亦共臣民歸命佛法城人一切皆得淨信如是佛出廣長舌相為不信者故問曰如為婆羅門出舌相覆面今舌相光明何以乃至三千大千世界答曰覆面髮際為小信故今為般若波羅蜜大事興故廣長舌相覆三千大千世界問曰是一城中人盡得見此覆面舌相猶尚為難何況今說摩訶般若波羅蜜一切大會此及他方無量眾集而得盡見又以人目所覩不過數里今言遍三千大千世界無乃大而難信答曰佛以方便借其神力能令一切皆見舌相覆此三千大千世界若不加神力雖復十住亦不知佛心若加神力乃至畜生能知佛心如般若波羅蜜後品中說一切眾人皆見阿閦佛會與眼作對亦如佛說阿彌陀佛世界種種嚴淨阿難言唯願欲見佛時即令一切眾會皆見無量壽佛世界嚴淨見佛舌相亦復如是佛以廣長舌相遍覆三千大千世界已然後便笑笑因緣如上說問曰前已出舌相光明今何以故舌根復放光明答曰欲令一切得重信故又以舌相色如珊瑚金光明淨共相發起故復放光復次是諸光明變成千葉金色寶華從舌相出此千葉金色寶華光明徹照如日初出問曰何以故光明中變化作此寶華答曰佛欲坐故問曰諸床可坐何必蓮華答曰床為世界白衣坐法又以蓮華軟淨欲現神力能坐其上令花不壞故又以莊嚴妙法座故又以諸華皆小無如此華香淨大者人中蓮華大不過尺漫陀耆尼池及阿那婆達多池中蓮華大如車蓋天上寶蓮華復大於此是則可容結加趺坐佛所坐華復勝於此百千萬倍又如此華華臺嚴淨香妙可坐復次劫盡燒時一切皆空眾生福德因緣力故十方風至相對相觸能持大水水上有一千頭人二千手足名為韋紐是人臍中出千葉金色妙寶蓮花其光大明如萬日俱照華中有人結加趺坐此人復有無量光明名曰梵天王此梵天王心生八子八子生天地人民是梵天王於諸婬瞋已盡無餘以是故言若有人修禪淨行斷除婬欲名為行梵道佛轉法輪或名法輪或名梵輪是梵天王坐蓮華上是故諸佛隨世俗故於寶華上結加趺坐說六波羅蜜聞此法者畢至阿耨多羅三藐三菩提問曰釋迦文尼佛化作無量千萬億諸佛云何一時能說法耶如阿毘曇說一時無二心若化佛語時化主應默化主語時化亦應默云何一時皆說六波羅蜜答曰如此說者外道及聲聞變化法耳如佛變化無量三昧力不可思議是故佛自語時無量千萬億化佛亦一時皆語又諸外道及聲聞化不能作化如佛世尊化復作化諸外道及聲聞滅後不能留化如佛世尊自身滅度後復能留化如佛無異復次阿毘曇中一時無二心今佛亦如是當化語時亦不有心佛心念化欲令化語即便皆語問曰佛今欲說般若波羅蜜何以令化佛說六波羅蜜答曰是六波羅蜜及般若波羅蜜一法無異是五波羅蜜不得般若波羅蜜不名波羅蜜如檀波羅蜜不得般若波羅蜜沒在世界有盡法中或得阿羅漢辟支佛道般涅槃若得般若波羅蜜共合是名波羅蜜能至佛道以是故般若波羅蜜與六波羅蜜一法無異般若波羅蜜有二種一者莊嚴二者未莊嚴如人著好瓔珞莊嚴其身有人不著名未莊嚴亦如國王將諸官從是名王來若無官從是名獨身如是東方如恒河沙等世界乃至十方亦爾問曰若佛有如是大神力無數千萬億化佛乃至十方說六波羅蜜度脫一切應盡得度不應有殘答曰有三障三惡道中眾生不能解知人中天上若大小若大老若大病及上無色無想天皆不能聞不能知問曰諸能聞能知者何以不皆得道答曰是亦不應盡得道何以故結使業障故有人於結使重常為結使覆心以是故不盡得道問曰當令十方諸佛亦應遣化說六波羅蜜我等亦無三障何以不聞答曰當今眾生生在惡世則入三障中生在佛後不善業報或有世界惡罪業障或有厚重結使障墮在佛後人多為厚重結使所障或婬欲薄而瞋恚厚瞋恚薄而婬欲厚婬欲薄而愚癡厚愚癡薄而瞋恚厚如是等展轉互有厚薄是結使障故不聞不知化佛說法不見諸佛光明何況得道譬如日出盲人不見便謂世間無有日月日有何咎又如雷電震地聾人不聞聲有何過今十方諸佛常說經法常遣化佛至十方世界說六波羅蜜罪業盲聾故不聞法聲以是故不盡聞見雖復聖人有大慈心不能令皆聞皆見若罪欲滅福將生者是時乃得見佛聞法經爾時世尊故在師子座入師子遊戲三昧以神通力感動三千大千世界六種震動論問曰此三昧何以名師子遊戲答曰譬如師子搏鹿自在戲樂佛亦如是入此三昧能種種迴轉此地令六反震動復次師子遊戲譬如師子戲日諸獸安隱佛亦如是入是三昧時震動三千大千世界能令三惡眾生一時得息皆得安隱復次佛名人師子師子遊戲三昧是佛戲三昧也入此三昧時令此大地六種震動一切地獄惡道眾生皆蒙解脫得生天上是名為戲問曰佛何以故入此三昧答曰欲動三千大千世界出三惡道眾生著二道中故復次上三種變化出自佛身人或信心不深今動大地欲令眾生知佛神力無量能令外物皆動信淨心喜皆得離苦問曰有諸阿羅漢及諸天亦能動地何以獨言是佛神力答曰諸阿羅漢及諸天不能具足動唯佛世尊能令大地六種震動問曰佛何以故震動三千大千世界答曰欲令眾生知一切皆空無常故有諸人言大地及日月須彌大海是皆有常是以世尊六種動地示此因緣令知無常復次如人欲染衣先去塵土佛亦如是先令三千世界眾生見佛神力敬心柔軟然後說法是故六種動地云何六種動經東涌西沒西涌東沒南涌北沒北涌南沒邊涌中沒中涌邊沒論問曰何以故正有六種動答曰地動有上中下下者二種動或東涌西沒或南湧北沒或邊中中者有四或東西南北或東西邊中或南北邊中上者六種動有種種因緣令地大動如佛告阿難八因八緣令地震動如別說復次有人言四種地動火動龍動金翅鳥動天王動二十八宿月月一周繞若月至昴宿張宿氐宿婁宿室宿胃宿是六種宿中爾時地動若崩是動屬火神是時無雨江河枯竭年不宜麥天子凶大臣受殃若柳宿尾宿箕宿壁宿奎宿危宿是六種宿中爾時地動若崩是動屬龍神是時無雨江河枯竭年不宜麥天子凶大臣受殃若參宿鬼宿星宿軫宿亢宿翼宿是六種宿中爾時若地動若崩是動屬金翅鳥是時無雨江河枯竭年不宜麥天子凶大臣受殃若心宿角宿房宿女宿虛宿井宿畢宿觜宿斗宿是九種宿中爾時地動若崩是動屬天帝是時安隱豐雨宜五穀天子吉大臣受福萬民安隱復次地動因緣有小有大有動一閻浮提有動四天下一千二千三千大千世界小動以小因緣故若福德人若生若死一國地動是為小動大動大因緣故如佛初生時初成佛時將滅度時三千大千世界皆為震動是為大動今佛欲大集眾生故令此地六種震動復次般若波羅蜜中授諸菩薩記當得作佛佛為天地大主是時地神大喜我今得主是故地動譬如國主初立臣民喜慶皆稱萬歲踊躍歌舞復次三千大千世界眾生福德因緣故有此大地山河樹木一切眾物而眾生不知無常是故佛以福德智慧大力動此世界眾生福德令知微薄一切磨滅皆歸無常經地皆柔軟令眾生和悅論問曰地動云何能令眾生心得和悅答曰心隨身故身得樂事心則欣悅悅者共住之人及便身之具能令心悅今以是三千大千世界雜惡眾生其心麁獷無有善事是故世尊動此大地令皆柔軟心得利益譬如三十三天王歡樂園中諸天入者心皆柔軟歡樂和悅麁心不生若阿修羅起兵來時都無鬪心是時釋提婆那民將諸天眾入麁澁園中以此園中樹木華實氣不和悅麁澁惡故諸天人眾鬪心即生佛亦如是以此大地麁澁弊惡故變令柔軟使一切眾生心得喜悅又如呪術藥草熏人鼻時恚心便生即時鬪諍復有呪術藥草能令人心和悅歡喜敬心相向呪術草藥尚能如此何況三千大千世界地皆柔軟經是三千大千世界中地獄餓鬼畜生及八難處即時解脫得生天上從四天王天處乃至他化自在天處論問曰若佛入師子遊戲三昧能令地獄餓鬼畜生及餘八難皆得解脫生四天處乃至他化自在天者復何用修福行善乃得果報答曰此如上說福德多者見光得度罪垢深者地動乃悟譬如日出照蓮華池熟者先開生者未敷佛亦如是先放光明福熟智利先得解脫其福未熟智心不利是故未得佛大慈悲等度一切無憎愛也亦如樹果人動其樹熟者先墮佛亦如是是三千大千世界如樹動之者佛先度者果熟未度者果生問曰何以故善心因緣生欲界天不生色界及無色界答曰佛欲度此眾生令得道證無色界中以無身故不可為說法色界中則無厭心難可得道禪樂多故慧心則鈍復次佛以神通感動令此三千大千世界地皆柔軟眾生心信得歡喜故生欲界天不行四禪及四空定故不得生色無色界問曰五眾無常空無我云何生天人中誰死誰生者答曰是事讚菩薩品中已廣說今當略答汝言五眾無常空無我者是般若波羅蜜中五眾無有常無常有空無空有我無我若如外道求索實我是不可得但有假名種種因緣和合而有有此名字譬如幻人相殺人見其死幻術令起人見其生生死名字有而無實世界法中實有生死實相法中無有生死復次生死人有生死不生死人無生死何以故不生死人以大智慧能破生相如說偈言佛法相雖空亦復不斷滅雖生亦非常諸行業不失諸法如芭蕉一切從心生若知法無實是心亦復空若有人念空是則非道行諸法不生滅念有故失相有念墮魔網無念則得出心動故非道不動是法印經是諸天人自識宿命皆大歡喜來詣佛所頭面禮佛足却住一面論問曰諸天生時有三事自知知所從來處知所修福田處知本所作福德是人生時無此三事云何識宿命答曰人道不定或有識者有不識者復次假佛神力則識宿命問曰諸天有報五神通自識宿命能到佛所人雖蒙佛神力得知宿命所住處遠云何能至佛所答曰或有人生報得神通如轉輪王聖人等或有人假佛神力問曰人生十月三年乳餔十歲後能自出今蒙佛威神三惡八難皆得解脫生天人中即至佛所天則可爾人法未成云何得來答曰五道生法各各不同諸天地獄皆化生餓鬼二種生若胎若化生人道畜生四種生卵生濕生化生胎生卵生者如毘舍佉彌伽羅母三十二子如是等名卵生濕生者如揜羅婆利婬女頂生轉輪聖王如是等名濕生化生者如佛與四眾遊行比丘尼眾中有比丘尼名阿羅婆地中化生及劫初生時人皆化生如是等名為化生胎生者如常人生化生人即時長大能到佛所有人報得神通故能到佛所復次佛借神通力故能到佛所經如是十方如恒河沙等世界地皆六種震動一切地獄餓鬼畜生及餘八難處即得解脫得生天上齊第六天論問曰三千大千世界無量無數眾生甚多何以復及十方如恒河沙等世界眾生答曰佛力無量雖度三千大千世界眾生猶以為少以是故復及十方問曰若釋迦文尼佛以大神力廣度十方復何須餘佛答曰眾生無量不一時熟故又眾生因緣各各不同如聲聞法中說舍利弗因緣弟子除舍利弗諸佛尚不能度何況餘人復次今但說東方一恒河沙等不說若二三四乃至千萬億恒河沙等諸世界又以世界無邊無量若有邊有量眾生可盡以是故十方無量世界諸佛應度經爾時三千大千世界眾生盲者得視聾者得聽啞者能言狂者得正亂者得定裸者得衣飢渴者得飽滿病者得愈形殘者得具足論問曰眾生苦患有百千種若佛神力何以不遍令得解脫答曰一切皆救今但略說麁者如種種結使略說為三毒問曰但言盲者得視則足何以故言生盲答曰生盲者先世重罪故重罪者猶尚能令得視何況輕者問曰云何先世重罪而令生盲答曰若破眾生眼若出眾生眼若破正見眼言無罪福是人死墮地獄罪畢為人從生而盲若復盜佛塔中火珠及諸燈明若阿羅漢辟支佛塔珠及燈明若餘福田中奪取光明如是等種種先世業因緣故失明今世若病若打故失明是今世因緣復次九十六種眼病闍那迦藥王所不能治者唯佛世尊能令得視復次先令得視後令得智慧眼聾者得聽亦如是問曰若有生盲何以不說生聾答曰多有生盲生聾者少是故不說問曰以何因緣故聾答曰聾者是先世因緣師父教訓不受不行而反瞋恚以是罪故聾復次截眾生耳若破眾生耳若盜佛塔僧塔諸善人福田中揵稚鈴貝及鼓故得此罪如是等種種先世業因緣今世因緣若病若打如是等是今世因緣得聾問曰啞者不能言作何等罪故啞答曰先世截他舌或塞其口或與惡藥令不得語或聞師教父母教勅斷其語非其教或作惡邪人不信罪福破正語地獄罪出生世為人啞不能言如是種種因緣故啞問曰狂者得正云何為狂答曰先世作罪破他坐禪破坐禪舍以諸呪術呪人令瞋鬪諍婬欲今世諸結使厚重如婆羅門失其福田其婦復死即時狂發裸形而走又如翅舍伽憍曇比丘尼本白衣時七子皆死大憂愁故失心發狂有人大瞋不能自制成大癡狂有愚癡人惡邪故以灰塗身拔髮裸形狂癡食糞有人若風病若熱病病重成狂有人惡鬼所著或有人癡飲雨水而狂如是失心如是種種名為狂得見佛故狂即得正問曰亂者得定狂則是亂以何事別答曰有人不狂而心多散亂志如獼猴不能專住是名亂心復有劇務怱怱心著眾事則失心力不堪受道問曰亂心有何因緣答曰善心轉薄隨逐不善是名心亂復次是人不觀無常不觀死相不觀世空愛著壽命計念事務種種馳散是故心亂復次不得佛法中內樂外求樂事隨逐樂因是故心亂如是亂人得見佛故其心得定問曰先言狂者得正今言裸者得衣除狂云何更有裸答曰狂有二種一者人皆知狂二者惡邪故自裸人不知狂如說南天竺國中有法師高坐說五戒義是眾中多有外道來聽是時國王難曰若如所說有人施酒及自飲酒得狂愚報當今世人應狂者多正者少而今狂者更少不狂者多何以故爾是時諸外道輩言善哉斯難甚深是禿高坐必不能答以王利智故是時法師以指指諸外道而更說餘事王時即解諸外道語王言王難甚深是不知答恥所不知而但舉指更說餘事王語外道高坐法師指答已訖將護汝故不以言說向者指汝言汝等是狂狂不少也汝等以灰塗身裸形無恥以人髑髏盛糞而食拔頭髮臥刺上倒懸熏鼻冬則入水夏則火炙如是種種所行非道皆是狂相復次汝等法以賣肉賣鹽即時失婆羅門法於天祠中得牛布施即時賣之自言得法牛則是肉是誑惑人豈非失耶又言入吉河水中罪垢皆除是為罪福無因無緣賣肉賣鹽此有何罪入吉河水中言能除罪若能除罪亦能除福誰有吉者如此諸事無因無緣強為因緣是則為狂如是種種狂相皆是汝等法師將護汝故指而不說是名為裸形狂復次有人貧窮無衣或弊衣藍縷以佛力故令其得衣問曰飢者得飽渴者得飲云何飢渴答曰福德薄故先世無因今世無緣是故飢渴復次是人先世奪佛阿羅漢辟支佛食及父母所親食雖值佛世猶故飢渴以罪重故問曰今有惡世生人得好飲食值佛世生而更飢渴若罪人不應生值佛世若福人不應生惡世何以故爾答曰業報因緣各各不同或有人有見佛因緣無飲食因緣或有飲食因緣無見佛因緣譬如黑蛇而抱摩尼珠臥有阿羅漢人乞食不得又如迦葉佛時有兄弟二人出家求道一人持戒誦經坐禪一人廣求檀越修諸福業至釋迦文佛出世一人生長者家一人作大白象力能破賊長者子出家學道得六神通阿羅漢而以薄福乞食難得他日持鉢入城乞食遍不能得到白象廐中見王供象種種豐足語此象言我之與汝俱有罪過象即感結三日不食守象人怖求覓道人見而問言汝作何呪令王白象病不能食答言此象是我先身時弟共於迦葉佛時出家學道我但持戒誦經坐禪不行布施弟但廣求檀越作諸布施不持戒不學問以其不持戒誦經坐禪故今作此象大修布施故飲食備具種種豐足我但行道不修布施故今雖得道乞食不能得以是事故因緣不同雖值佛世猶故飢渴問曰此諸眾生云何飽滿答曰有人言佛以神力變作食令得飽滿復有人言佛光觸身令不飢渴譬如如意摩尼珠有人心念則不飢渴何況值佛病者得愈病有二種先世行業報故得種種病今世冷熱風發故亦得種種病今世病有二種一者內病五藏不調結堅宿疹二者外病奔車逸馬塠壓墜落兵刃刀杖種種諸病問曰以何因緣得病答曰先世好行鞭杖拷掠閉繫種種惱故今世得病現世病不知將身飲食不節臥起無常以是事故得種種諸病如是有四百四病以佛神力故令病者得愈如說佛在舍婆提國有一居士請佛及僧於舍飯食佛住精舍迎食有五因緣一者欲入定二者欲為諸天說法三者欲遊行觀諸比丘房四者看諸病比丘五者若未結戒欲為諸比丘結戒是時佛手持戶排入諸比丘房見一比丘病苦無人瞻視臥大小便不能起居佛問比丘汝何所苦獨無人看比丘答言大德我性嬾他人有病初不看視是故我病他亦不看佛言善男子我當看汝時釋提婆那民盥水佛以手摩其身摩其身時一切苦痛即皆除愈身心安隱是時世尊安徐扶此病比丘起將出房澡洗著衣安徐將入更與敷褥令坐佛語病比丘汝久來不勤求未得事令得未到事令到未識事令識受諸苦患如是方當更有大苦比丘聞已心自思念佛恩無量神力無數以手摩我苦痛即除身心快樂以是故佛以神力令病者得愈形殘者得具足云何名形殘者若有人先世破他身截其頭斬其手足破種種身分或破壞佛像毀佛像鼻及諸賢聖形像或破父母形像以是罪故受形多不具足復次不善法報受身醜陋若今世被賊或被刑戮種種因緣以致殘毀或風寒熱病身生惡瘡體分爛壞是名形殘蒙佛大恩皆得具足譬如祇洹中奴字犍抵是波斯匿王兄子端正勇健心性和善王大夫人見之心著即微呼之欲令從己犍抵不從夫人大怒向王讒之反被其罪王聞即節節解之棄於塚間命未絕頃其夜虎狼羅剎來欲食之是時佛到其邊光明照之身即平復其心大喜佛為說法即得三道佛牽其手將至祇洹是人言我身已破已棄佛續我身今當盡此形壽以身布施佛及比丘僧明日波斯匿王聞如是事來至祇洹語犍抵言向汝悔過汝實無罪枉相刑害今當與汝分國半治犍抵言我已厭矣王亦無罪我宿世殃咎罪報應爾我今以身施佛及僧不復還也如是若有眾生形殘不具足者蒙佛光明即時平復是故言乃至形殘皆得具足蒙佛光明即時平復經一切眾生皆得等心相視如父如母如兄如弟如姊如妹亦如親親及善知識是時眾生等行十善業道淨修梵行無諸瑕穢惔然快樂譬如比丘入第三禪皆得好慧持戒自守不嬈眾生論問曰是諸眾生未離欲無禪定不得四無量心云何得等心答曰是等非禪中等是於一切眾生中無怨無恚以此等故善心相視復次等心者經中有言云何等心相視如父母是名等心問曰視一切眾生便是父母兄弟姊妹不答曰不也見老者如父母長者如兄少者如弟姊妹亦爾等心力故皆如親親問曰云何非父母言父母乃至非親親言親親不墮妄語耶答曰一切眾生無量世中無非父母兄弟姊妹親親者復次實法相中無父母兄弟人著吾我顛倒計故名為父母兄弟今以善心力故相視如父如母非妄語也復次如人以義相親非父事之為父非母事之為母兄弟兒子亦復如是如人有子行惡黜而棄之他姓善行養以為子如是相視則為等心如說偈視他婦如母見他財如火一切如親親如是名等見是時眾生等行十善業道者身業道三種不殺不盜不邪婬口業道四種不妄語不兩舌不惡口不綺語意業道三種不貪不惱害不邪見自不殺生不教他殺讚不殺者見人不殺代其歡喜乃至邪見亦有四種問曰後三業道非業前七業道亦業云何言十善業道答曰沒少從多故通名業道後三雖非業能起業又復為業故生是故總名業道淨修梵行無諸瑕穢者問曰上說行十善業道此理已足今何以復言淨修梵行答曰有人行十善業道不斷婬今更讚此行梵天行斷除婬欲故言淨修梵行無諸瑕穢者行婬之人身惡名臭以是故讚斷婬人言無諸瑕穢惔然快樂者問曰此何等樂答曰是樂二種內樂涅槃樂是樂不從五塵生譬如石泉水自中出不從外來心樂亦如是行等心修梵行得十善業道清淨無穢是名內樂問曰此樂何界繫欲界繫色界繫無色界繫耶答曰是樂欲界繫亦不繫非色無色界繫今言譬如比丘入第三禪若是色界繫不應言譬如以是事故知非色界繫此欲界心生喜樂一切滿身譬如煖蘇漬身柔軟和樂不繫者得般若波羅蜜相觀諸法不生不滅得實智慧心無所著無相之樂是為不繫問曰佛言涅槃第一樂何以言第三禪樂答曰有二種樂有受樂有受盡樂受盡樂一切五眾盡更不生是無餘涅槃樂能除憂愁煩惱心中歡喜是名樂受如是樂受滿足在第三禪中以是故言譬如第三禪樂問曰初禪二禪亦有樂受何以故但言第三禪答曰樂有上中下下者初禪中者二禪上者三禪初禪有二種樂根喜根五識相應樂根意識相應喜根二禪中意識相應喜根三禪意識相應樂根一切三界中除三禪更無意識相應樂根是五識不能分別不知名字相眼識生如彈指頃意識已生以是故五識相應樂根不能滿足樂意識相應樂根能滿足樂以是故三禪中諸功德少樂多故無背捨勝處一切入過是三禪更無樂以是故言譬如比丘入第三禪一切眾生皆得好慧持戒自守不嬈眾生者問曰何以故次樂後言皆得好慧答曰人未得樂能作功德既得樂已心著樂多故不作功德是故樂後次第心得好慧好慧者持戒自守不嬈眾生問曰持戒是名自守亦名不嬈眾生何以故復言自守不嬈眾生耶答曰身口善是名持戒撿心就善是名自守亦名不嬈眾生一切諸功德皆戒身定身慧身所攝言好持戒是戒身攝好自守者是定身攝不嬈眾生禪中慈等諸功德是慧身攝問曰亦無有人言不好持戒者今何以言好持戒答曰有如婆羅門著世界法者言捨家好持戒是為斷種人又以自力得財廣作功德如是有福出家乞食自身不給何能作諸功德如是為呵好持戒亦有著世界治法道人呵好自守者言人當以法治世賞善罰惡法不可犯不捨尊親立法濟世所益者大何用獨善其身自守無事世亂而不理人急而不救如是名為呵好自守亦有人呵好不嬈眾生者言有怨不能報有賊不能繫惡人不能治有罪無以肅不能却患救難默然無益何用此為如是為呵好不嬈眾生如說人而無勇健何用生世間親難而不救如木人在地如是等種種不善語名為呵不嬈眾生是諸天人皆得好慧持戒自守不嬈眾生行是善法身心安隱無所畏難無熱無惱有好名善譽人所愛敬是為向涅槃門命欲終時見福德心喜無憂無悔若未得涅槃生諸佛世界若生天上以是故言得好慧持戒自守不嬈眾生經爾時世尊在師子座上坐於三千大千世界中其德特尊光明色像威德巍巍遍至十方如恒河沙等諸佛世界譬如須彌山王光色殊特眾山無能及者論問曰佛以何力故於一切眾生中其德特尊光明威德巍巍乃如是耶如轉輪聖王諸天聖人亦有大力光明威德何以獨言佛德特尊答曰此諸賢聖雖有光明威德有量有限譬如眾星日光既出則沒不現佛從無量阿僧祇劫集大功德一切具足因緣大故果報亦大餘人無此復次佛世世修諸苦行無量無數頭目髓腦常施眾生豈唯國財妻子而已一切種種戒種種忍種種精進種種禪定及無比清淨不可壞不可盡智慧世世修行已具足滿此果力故得不可稱量殊特威神以是故言因緣大故果報亦大問曰若佛神力無量威德巍巍不可稱說何以故受九罪報一者梵志女孫陀利謗五百阿羅漢亦被謗二者旃遮婆羅門女繫木盂作腹謗佛三者提婆達推山壓佛傷足大指四者迸木刺腳五者毘樓璃王興兵殺諸釋子佛時頭痛六者受阿耆達多婆羅門請而食馬麥七者冷風動故脊痛八者六年苦行九者入婆羅門聚落乞食不得空鉢而還復有冬至前後八夜寒風破竹索三衣禦寒又復患熱阿難在後扇佛如是等世界小事佛皆受之若佛神力無量三千大千世界乃至東方恒河沙等諸佛世界南西北方四維上下光明色像威德巍巍何以故受諸罪報答曰佛在人中生人父母受人身力一指節力勝千萬億那由他白象力神通力無量無數不可思議是淨飯王子厭老病死苦出家得佛道是人豈受罪報為寒熱等所困如佛神力不可思議不可思議法中何有寒熱諸患復次佛有二種身一者法性身二者父母生身是法性身滿十方虛空無量無邊色像端正相好莊嚴無量光明無量音聲聽法眾亦滿虛空常出種種身種種名號種種生處種種方便度眾生常度一切無須臾息時如是法性身佛能度十方世界眾生受諸罪報者是生身佛生身佛次第說法如人法以有二種佛故受諸罪無咎復次佛即得道時一切不善法盡斷一切善法皆成就云何今實有不善法報可受但憐愍未來世眾生故現方便受此諸罪復次如阿泥盧豆與一辟支佛食故受無量世樂心念飲食應意即得何況佛世世割肉出髓以施眾生而乞食不得空鉢而還以是事故知佛方便為度眾生故受此諸罪云何方便憐愍未來世五眾佛弟子施福薄故乞種種自活之具不能得諸白衣言汝衣食不能得有病不能除何能得道以益於人是五眾當答我等雖無活身小事有行道福德我等今日眾苦是先身罪報今之功德利在將來我等大師佛入婆羅門聚落乞食尚亦不得空鉢而還佛亦有諸病釋子畢罪時佛亦頭痛何況我等薄福下人諸白衣聞已瞋心則息便以四種供養供給比丘身得安隱坐禪得道是為方便故非實受罪如毘摩羅詰經中說佛在毘耶離國是時佛語阿難我身中熱風氣發當用牛乳汝持我鉢乞牛乳來阿難持佛鉢晨朝入毘耶離至一居士門立是時毘摩羅詰在是中行見阿難持鉢而立問阿難汝何以晨朝持鉢立此阿難答言佛身小疾當用牛乳故我到此毘摩羅詰言止止阿難勿謗如來佛為世尊已過一切諸不善法當有何疾勿使外道聞此麁語彼當輕佛便言佛自疾不能救安能救人阿難言此非我意面受佛勅當須牛乳毘摩羅詰言此雖佛勅是為方便以今五惡之世故以是像度脫一切若未來世有諸病比丘當從白衣求諸湯藥白衣言汝自疾不能救安能救餘人諸比丘言我等大師猶尚有病況我等身如艸芥能不病耶以是事故諸白衣等以諸湯藥供給比丘使得安隱坐禪行道有外道仙人能以藥艸呪術除他人病何況如來一切智德自身有病而不能除汝且默然持鉢取乳勿令餘人異學得聞知也以是故知佛為方便非實病也諸罪因緣皆亦如是以是故言佛其德特尊光明色像威德巍巍經爾時世尊以常身示此三千大千世界一切眾生是時首陀會天梵眾天他化自在天化自樂天兜率陀天夜磨天三十三天四天王天及三千大千世界人與非人以諸天華天瓔珞天澤香天末香天青蓮華赤蓮華白蓮華紅蓮華天樹葉香持詣佛所論問曰佛何以故以常身示此三千大千世界中一切眾生答曰佛欲說摩訶般若波羅蜜入三昧王三昧從足下相輪光明上至肉髻光焰大明譬如劫盡燒時諸須彌山王隨次燃盡是光明遍滿三千大千世界乃至十方恒河沙等諸佛世界皆悉大明眾生見者畢至阿耨多羅三藐三菩提是佛欲說般若波羅蜜初神力第二一切毛孔皆悉微笑第三放常光明面各一丈第四舌相遍覆三千大千世界而笑第五入師子遊戲三昧三千大千世界六反震動第六佛坐師子座現最勝身光明色像威德巍巍以此神力感動眾生其有信者皆至阿耨多羅三藐三菩提其中疑者示常身便得信解而各說言今所見者是佛真身以佛力故此三千大千世界中人見佛常身遠近無礙是時三千大千世界眾生皆大歡喜言此真是佛身佛初生時初成佛時初轉法輪時皆以此身如是思惟此真是佛身問曰何以故名為淨居天梵世天答曰第四禪有八種五種是阿那含住處是名淨居三種凡夫聖人共住過是八處有十住菩薩住處亦名淨居號大自在天王梵世天者生處有三種一者梵眾天諸小梵生處二者梵輔天貴梵生處三者大梵天是名中間禪生處問曰離欲是同何以故有貴賤異處答曰初禪三種下中上若修下禪生梵眾若修中禪生梵輔若修上禪生大梵慈行亦如是如妙眼師念言我為眾人說法皆生梵天中我今不應與弟子同處當修上慈修上慈故生大梵天中復次第一清淨心故生大梵天中問曰何以故於四禪中但說初後不說中間答曰初門離欲難故最後微妙難得故中間易入故不說復次言梵世已攝色界以第四禪第一妙故別說復次以人多識梵天不識餘天是故但說梵天以淨居天常憐愍眾生常勸請佛故復次佛說法聲至梵天佛得道時諸天展轉唱告乃至淨居天以是故說初後不說中間復次梵天近欲界故應聞淨居天是色界主是故應聞譬如守門人識客客至其主主則識之中間無事故不說復次二禪大喜三禪大樂喜樂放逸是故不說問曰何以名他化自在答曰此天奪他所化而自娛樂故言他化自在化自樂者自化五塵而自娛樂故言化自樂兜率名知足天夜摩名善分天第二名三十三天最下天是四天王諸天須彌山高八萬四千由旬上有三十三天城須彌山邊有山名由揵陀羅高四萬二千由旬此山有四頭頭各有城四天王各居一城夜摩等諸天七寶地在虛空中有風持之令住乃至淨居亦復如是如是諸天見佛身清淨大光明淨持諸供具水陸諸華陸地生華須漫提為第一水中生華青蓮華為第一若樹生華若蔓生華是諸名華種種異色種種香熏各持天華來詣佛所以此諸華色好多香柔軟細滑是故以此為供養具云何為天華天華芬熏香氣逆風諸天瓔珞懸在佛上天澤香以塗佛地天末香以散佛上天蓮華青赤紅白何以無黃黃屬火火非水華所宜故天寶蓮華琉璃為莖金剛為臺閻浮那陀金為葉柔軟且香并天樹葉香持詣佛所問曰若諸天供養應持天華人及非人云何得天華答曰佛以神足放大光明地六種震動諸天雨種種妙華滿三千大千世界以供養佛是人非人或取此華而以供養復次天竺國法名諸好物皆名天物是人華非人華雖非天上華以其妙好故名為天華是故言人非人持諸天華是則無咎經是諸天華乃至天樹葉香以散佛上論問曰何以以華散佛身上答曰恭敬供養故又佛光照皆遙見佛心大歡喜供養佛故皆以諸華而散佛上復次佛於三界第一福田以是故華散佛上經所散寶華於此三千大千世界上在虛空中化成大臺論問曰何以化作此臺在虛空中答曰所散華少而化為大臺以示眾生因少果多問曰何以故臺在虛空中住而不墮落答曰佛以神力欲示眾生令知佛為福田得報不失乃至成佛其福不滅經是華臺邊垂諸瓔珞雜色華蓋五色繽紛是諸華蓋瓔珞遍滿三千大千世界論問曰若佛自有神力何以因所散華而變為臺答曰欲令人心信清淨故是人見所供養變成此臺心大歡喜因歡喜故得大福德經以是華蓋瓔珞嚴飾故此三千大千世界皆作金色及十方如恒河沙等諸佛世界皆亦如是論有人言轉輪聖王四世界主梵天王千世界主佛三千大千世界主是語非實以是故佛所變化乃至十方恒河沙等諸佛世界經爾時三千大千世界及十方眾生各各自念佛獨為我說法不為餘人論問曰佛以一身示三千大千世界及十方今諸眾生何以各各見佛在前說法答曰佛有二種神力一者一處坐說法令諸眾生遠處皆見遠處皆聞二者佛在一處說法能令一一眾生各自見佛在前說法譬如日出影現眾水復次眾生不同有人見佛身遍三千大千世界而得淨信有人各各見佛在前說法得心清淨信樂歡喜以是故佛今各各在前而為說法經爾時世尊在師子座熙怡而笑光從口出遍照三千大千世界以此光故此間三千大千世界中眾生皆見東方恒河沙諸佛及僧彼間恒河沙等世界中眾生亦見此間三千大千世界中釋迦牟尼佛及諸大眾南西北方四維上下亦復如是論問曰佛上已多放光明今以何故復放斯光答曰先放光明各各有事如先說今以彼此眾會兩未相見故以光明神力令彼此世界一切大會兩得相見問曰如弟子中天眼第一大阿羅漢長老阿泥盧豆暫觀見小千世界諦觀見二千世界大辟支佛暫觀見二千世界諦觀見三千大千世界今一切人云何能見東方恒河沙等諸佛世界答曰是佛神力令彼得見非眾生力也設阿羅漢及辟支佛等亦以佛力故所見無限譬如轉輪聖王飛行一切營從及諸象馬眾畜皆亦隨去今佛神力故眾生雖在遠處亦得相見又如般舟三昧力故雖不得天眼而見十方佛眼耳無礙亦如劫盡燒時一切眾生自然皆得禪定得天眼天耳佛以神力故令一切眾生皆得遠見亦復如是爾時世尊在師子座而笑笑如先說餘未說者今當說問曰此間眾生遠見彼方是佛神力彼間眾生亦見此方是誰力耶答曰是釋迦牟尼佛力令彼得見此間三千大千世界及見釋迦牟尼佛并一切眾會南西北方四維上下亦復如是經是時東方過如恒河沙等諸佛世界其世界最在邊世界名多寶佛號寶積今現在為諸菩薩摩訶薩說般若波羅蜜論問曰如佛所說一切世界無量無邊云何言其世界最在邊最在邊者是墮有邊相若世界有邊眾生應盡何以故無量諸佛一一佛度無量阿僧祇眾生令入無餘涅槃更無新眾生故者應盡答曰佛經雖言世界無量此方便說非是實教如實無神方便故說言有神此十四難世界有邊無邊俱為邪見若無邊佛不應有一切智何以故智慧普知無物不盡是名一切智若世界無邊是有所不盡若有邊如先說咎此二俱邪見何以故依無邊以破有邊故是多寶世界非一切世界邊是釋迦牟尼佛因緣眾生可應度者最在邊譬如一國中最在邊不言一閻浮提最在邊若無邊佛不應一切智者如上佛義中答佛智無量故應知譬如函大故蓋亦大問曰世界名多寶寶有二種財寶法寶何等寶多名為多寶世界答曰二種皆有又多菩薩照法性等諸寶多故名為多寶是中有佛名寶積以無漏根力覺道等法寶集故名為寶積問曰若爾者一切佛皆應號寶積何以獨稱彼佛為寶積答曰雖一切諸佛皆有此寶但彼佛即以此寶為名如彌勒名為慈氏諸佛雖皆有慈但彌勒即以慈為名復次如寶華佛生時一切身邊有種種華色光明故名寶華太子如燃燈佛生時一切身邊如燈故名燃燈太子作佛亦名燃燈寶積佛亦如是應當初生時亦多諸寶物生或地生或天雨種種寶集故名為寶積問曰唯有釋迦牟尼一佛無十方佛何以故是釋迦文尼佛無量威力無量神通能度一切眾生更無餘佛如說阿難一心思惟過去諸佛寶華燃燈等皆生好世壽命極長能度一切眾生今釋迦牟尼佛惡世生壽命短將無不能度一切弟子耶如是心疑佛時即知阿難心之所念即以日出時入日出三昧爾時佛身一切毛孔出諸光明亦如日邊出諸光明其光遍照閻浮提內其明滿已照四天下照四天下滿已照三千大千世界照三千大千世界滿已照十方無量世界爾時世尊從臍邊出諸寶蓮華如偈說青光琉璃莖千葉黃金色金剛為華臺琥珀為華飾莖軟不麁曲其高十餘丈真青琉璃色在佛臍中立其葉廣而長白光間妙色無量寶莊嚴其華有千葉妙華色如是從佛臍中出是四華臺上寶座曜天日座各有坐佛如金山四首光曜等如一從四佛臍中各出妙寶華華上有寶座其座各有佛從是佛臍中展轉出寶華華華皆有座座座各有佛如是展轉化乃至淨居天若欲知近遠當以譬喻說有一大方石縱廣如太山從上放令下直過無所礙萬八千三百八十有三歲如是年歲數爾乃得到地於是兩中間化佛滿其中其光大盛明踰於火日月有佛身出水亦有身出火或復現經行有時靜默坐有佛行乞食以此福眾生或復說經行有時放光明或到三惡趣氷闇火地獄和氣濟寒氷光明照闇獄熱處施涼風隨事救其害安之以無患度之以法樂如是種種方便一時頃能度十方無量眾生度眾生已還入本處住佛臍中爾時世尊從日出三昧起問阿難言汝見此三昧神通力不阿難白佛唯然已見重白佛言若佛住世一日之中所度弟子可滿虛空何況在世八十餘年以是故言一佛功德神力無量現化十方無異佛也復次如佛所言女人不得作轉輪聖王不得作天帝釋魔天王梵天王不得作佛轉輪聖王不得一處並治十力世尊亦無一世二佛又佛說言佛言不虛世無二佛一法難值是佛世尊也無量億劫時時一有是九十一劫中三劫有佛賢劫之前九十一劫初有佛名鞞婆尸第三十一劫中有二佛一名尸棄二名鞞恕婆附是賢劫中有四佛一名迦羅鳩飡陀二名迦那伽牟尼三名迦葉四名釋迦牟尼除此餘劫皆空無佛甚可憐愍若有十方佛何以故言餘劫無佛甚可憐愍答曰雖釋迦文尼佛有無量神力能變化作佛在十方說法放光明度眾生亦不能盡度一切眾生墮有邊故則無未來世佛故然眾生不盡以是故應更有餘佛復次汝言佛自說女人不得作五事二轉輪聖王不得同時出世佛亦如是同時一世亦無二佛汝不解此義佛經有二義有易了義有深遠難解義如佛欲入涅槃時語諸比丘從今日應依法不依人應依義不依語應依智不依識應依了義經不依未了義依法者法有十二部應隨此法不應隨人依義者義中無諍好惡罪福虛實故語以得義義非語也如人以指指月以示惑者惑者視指而不視月人語之言我以指指月令汝知之汝何看指而不視月此亦如是語為義指語非義也是以故不應依語依智者智能籌量分別善惡識常求樂不入正要是故言不應依識依了義經者有一切智人佛第一一切諸經書中佛法第一一切眾生中比丘僧第一布施得大富持戒得生天如是等是了義經如說法師說法有五種利一者大富二者人所愛三者端正四者名聲五者後得涅槃是為未了義云何未了施得大富是為了了可解說法無財施而言得富得富者說法人種種讚施破人慳心亦自除慳以是因緣得富是故言未了是多持經方便說非實義是經中佛雖言世無二佛俱出不言一切十方世界雖言世無二轉輪聖王亦不言一切三千大千世界無但言四天下世界中無二轉輪聖王作福清淨故獨王一世無諸怨敵若有二王不名清淨雖佛無嫉妬心然以行業世世清淨故亦不一世界有二佛出百億須彌山百億日月名為三千大千世界如是十方恒河沙等三千大千世界是名為一佛世界是中更無餘佛實一釋迦牟尼佛是一佛世界中常化作諸佛種種法門種種身種種因緣種種方便以度眾生以是故多持經中一時一世界無二佛不言十方無佛復次如汝言佛言一事難值是佛世尊又言九十一劫三劫有佛餘劫皆空無佛甚可憐愍佛為此重罪不種見佛善根人說言佛世難值如優曇波羅樹華時時一有如是罪人輪轉三惡道或在人天中佛出世時其人不見如說舍衛城中九億家三億家眼見佛三億家耳聞有佛而眼不見三億家不聞不見佛在舍衛國二十五年而此眾生不聞不見何況遠者復次佛與阿難入舍衛城乞食是時有一貧老母立在道頭阿難白佛此人可愍佛應當度佛語阿難是人無因緣阿難言佛往近之此人見佛相好光明發歡喜心為作因緣佛往近之迴身背佛佛從四邊往便四向背佛仰面上向佛從上來低頭下向佛從地出兩手覆眼不肯視佛佛語阿難復欲作何因緣有如是人無度因緣不得見佛以是故佛言佛難得值如優曇波羅樹華譬如水雨雖多處處易得餓鬼常渴不能得飲汝言九十一劫三劫有佛為一佛世界故不為一切餘諸世界是處劫空無有佛出甚可憐愍者亦是此間一佛世界非為一切餘諸世界也以是故知有十方佛復次聲聞法中有十方佛汝自不解如雜阿含經中說譬如大雨連注渧渧無間不可知數諸世界亦如是我見東方無量世界有成有住有壞其數甚多不可分別如是乃至十方是十方世界中無量眾生有三種身苦老病死三種心苦婬瞋癡三種後世苦地獄餓鬼畜生一切世界皆有三種人下中上下人著現世樂中人求後世樂上人求道有慈悲心憐愍眾生有因緣云何無果報佛言若無老病死佛不出世是人見老病死苦惱眾生心中作願我當作佛以度脫之拔其心病濟後世苦如是十方世界皆有佛出因緣何以故獨言此間有佛餘處無耶譬如有人言有木無火有濕地而無水是不可信佛亦如是眾生身有老病死苦心有婬瞋癡病佛為斷此三苦令得三乘故出世一切世界中皆有此苦云何無佛復次盲人無量而言唯須一醫此亦不然以是故應更有十方佛復次長阿含中有經言有鬼神王守北方與眾多百千萬鬼神後夜到佛所頭面禮佛足一面住放清淨光普照祇桓皆令大明合掌讚佛說此二偈大精進人我歸命佛二足中尊最上智慧眼人能知見諸天不解此慧事過去未來今諸佛一切我皆稽首禮如是我今歸命佛亦如恭敬三世尊如是偈中有十方佛鬼神王稽首三世佛然後別歸命釋迦牟尼佛若無十方現在佛當應但歸命釋迦文尼佛不應言過去未來現在諸佛是故知有十方佛復次過去世有無量佛未來世亦有無量佛以是故現在亦應有無量佛復次若佛於聲聞法中言有十方無數無量佛眾生當言佛易可遇不勤求脫若不值此佛當遇彼佛如是懈怠不勤求度譬如鹿未被箭時不知怖畏既被箭已踔圍而出人亦如是有老病死苦聞唯有一佛甚難可遇心便怖畏勤行精進疾得度苦以是故佛於聲聞法中不言有十方佛亦不言無若有十方佛汝言無得無限罪若無十方佛而我言有生無量佛想得恭敬福所以者何善心因緣福德力大故譬如慈心三昧力觀一切眾生皆見受樂雖無實益以慈觀故是人得無量福十方佛想亦復如是若實有十方佛而言無得破十方佛無量重罪何以故破實事故肉眼人雖俱不知但心信言有其福無量若實有而意謂無其罪甚重人自用心尚應信有何況佛自說摩訶衍中言實有十方佛而不信耶問曰若有十方無量諸佛及諸菩薩今此眾生多墮三惡道中何以不來答曰眾生罪重故諸佛菩薩雖來不見又法身佛常放光明常說法而以罪故不見不聞譬如日出盲者不見雷霆振地聾者不聞如是法身常放光明常說法眾生有無量劫罪垢厚重不見不聞如明鏡淨水照面則見垢翳不淨則無所見如是眾生心清淨則見佛若心不淨則不見佛今雖實有十方佛及諸菩薩來度眾生而不得見復次如釋迦牟尼佛在閻浮提中生在迦毘羅國多遊行東天竺六大城有時飛到南天竺億耳居士舍受供養有時暫來北天竺月氏國降阿波羅龍王又至月氏國西降女羅剎佛在彼石窟中一宿于今佛影猶在有人就內看之則不見出孔遙觀光相如佛有時暫飛至罽賓隸跋陀仙人山上住虛空中降此仙人仙人言我樂住此中願佛與我佛髮佛爪起塔供養塔于今現存人與佛同國而生猶不遍見何況異處以是故不可以不見十方佛故而言無也復次彌勒菩薩有大慈悲而在天宮不來此間可以不來故便謂無彌勒耶彌勒近而不來不以為怪十方佛遠何足怪也復次十方佛不來者以眾生罪垢深重不種見佛功德是故不來復次佛知一切眾生善根熟結使薄然後來度如說諸佛先觀知有人一切方便不可度或有難度或易化或復有遲或有疾或以光明或神足種種因緣度眾生有欲作逆佛愍除或欲作逆佛不遮剛強難化用麁言心柔易度用軟言雖有慈悲平等心知時智慧用方便以是故十方佛雖不來不應言無復次佛智慧力方便神通舍利弗等大阿羅漢大菩薩彌勒等尚不能知何況凡人復次諸佛大菩薩有時眾生恐懼急難一心念或時來度之如大月氏西佛肉髻住處國一佛圖中有人癩風病來至遍吉菩薩像邊一心自歸念遍吉菩薩功德願除此病是時遍吉菩薩像即以右手寶𤦲光明摩其身病即除愈復一國中有一阿蘭若比丘大讀摩訶衍其國王常布髮令蹈上而過有一比丘語王言此人摩訶羅不多讀經何以大供養如是王言我一日夜半欲見此比丘即往到其住處見此比丘在窟中讀法華經見一金色光明人騎白象合手供養我轉近便滅我即問大德以我來故金色光明人滅比丘言此即遍吉菩薩遍吉菩薩自言若有人誦讀法華經者我當乘白象來教導之我誦法華經故遍吉自來復有一國有一比丘誦阿彌陀佛經及摩訶般若波羅蜜是人欲死時語弟子言阿彌陀佛與彼大眾俱來即時動身自歸須臾命終命終之後弟子積薪燒之明日灰中見舌不燒誦阿彌陀佛經故見佛自來誦般若波羅蜜故舌不可燒此皆今世現事如經中說諸佛菩薩來者甚多如是處處有人罪垢結薄一心念佛信淨不疑必得見佛終不虛也以是諸因緣故知實有十方佛經爾時彼世界有菩薩名曰普明論菩薩義如讚菩薩品中已說問曰云何名普明答曰其明常照一切世界是故名普明經見此大光見地大動又見佛身到寶積佛所白佛言世尊今何因緣有此光明照於世間地大震動又見佛身論地動佛身光明如先說問曰是普明菩薩於諸菩薩中最尊第一應自知因緣何以問佛答曰是普明菩薩雖大不能知諸佛智慧神力譬如月光雖大日出則滅以是故問佛復次菩薩常欲見佛心無厭足無因緣尚欲見佛何況有大因緣復次是事不應疑譬如犢子隨母未足怪也又如小王朝宗大王法應爾故諸大菩薩亦如是得利大故常欲隨佛是菩薩見是事心即覺知是必大事見無數無量世界皆得相見以是故問復次有人言是菩薩自有神力能知亦是釋迦牟尼佛力令知但為諸小菩薩不知故問佛諸小菩薩怖難未除不能問佛是故為之發問是普明菩薩發其世界與諸小男子小女人俱以是故知不能問佛譬如大象能劈大樹令諸小象得食枝葉是故問佛大德何因何緣有此大光明地大震動又見佛身經寶積佛報普明言善男子西方度如恒河沙等世界有世界名娑婆是中有佛號釋迦牟尼今現在欲為諸菩薩摩訶薩說般若波羅蜜是其神力論問曰佛譬如須彌山不為大海水波所動今何以答普明是則動相攝心則無語散心則有說說法從覺觀生覺觀麁事佛不應有此麁事答曰佛雖入深禪定不為世事所動今以大慈悲心憐愍眾生為之說法斷疑如須彌山王小風則不能動若隨藍風至則大動散佛亦如是有大慈悲風來憐愍心動散身無數入五道教化眾生或作天身乃至畜生復次佛實不動常入禪定先世福德因緣故身邊出聲應物如響如天伎樂自然發聲又如摩尼珠隨人所欲種種與之若欲衣被飲食音樂自恣所須自然皆得佛亦如是從其身邊諸毛孔中自然有聲隨心說法是中佛無憶想亦無分別如說密迹金剛經中佛有三密身密語密意密一切諸天人皆不解不知有一會眾生或見佛身黃金色白銀色諸雜寶色有人見佛身一丈六尺或見一里十里百千萬億乃至無邊無量遍虛空中如是等名身密語密者有人聞佛聲一里有聞十里百千萬億無數無量遍虛空中有一會中或聞說布施或有聞說持戒或聞說忍辱精進禪定智慧如是乃至十二部經八萬法聚各各隨心所聞是名語密是時目連心念欲知佛聲近遠即時以己神足力至無量千萬億佛世界而息聞佛音聲如近不異所息世界其佛與大眾方食彼土人大目連立其鉢緣彼佛弟子問其佛言此人頭虫從何所來著沙門被服而行其佛報言勿輕此人此是東方過無量佛土有佛名釋迦牟尼此是彼佛神足弟子彼佛問目度伽略子汝何以來此目連答言我尋佛音聲故來至此彼佛告目連汝尋佛聲過無量億劫不能得其邊際復次佛出世為斷眾生疑故為說法此不應難如不應問曰何以除闇佛亦如是不應問佛何以故答問曰諸佛等故名為等覺今何以稱言是彼神力答曰示無吾我彼此滅嫉慢故復次世界有天常求尊勝憍慢法故自言天地人物是我化作如梵天王謂諸梵言我作汝等毘紐天言世間有大富貴名聞人皆是我身威德力分我能成就世間亦能破壞世間世間成壞皆是我作有如是天破因緣法相諸佛實語不破因緣法相故言是彼佛神力經是時普明菩薩白寶積佛言世尊我今當往見釋迦牟尼佛禮拜供養及見彼諸菩薩摩訶薩紹尊位者皆得陀羅尼及諸三昧於諸三昧而得自在論問曰若諸佛持戒禪定智慧度人皆等是普明菩薩何以欲來見釋迦牟尼佛答曰諸菩薩常欲見佛無厭足聽法無厭足見諸菩薩僧無厭足諸菩薩於世間法皆以厭患於上三事心無厭足如手居士從淨居天來欲見佛其身微細沒失譬如消蘇不得立地佛語手居士汝化作麁身觀此地相居士即如佛言化作麁身觀念此地相頭面禮佛足一面立佛問居士汝幾事無厭生淨居天答言我三事無厭生淨居天一見諸佛供養無厭二聽法無厭三供給僧無厭如佛在閻浮提四部眾常隨逐佛聽法問法是我淨居諸天亦常從我聽法問法聲聞猶尚聽法無厭足何況法性身菩薩以是故普明菩薩來見釋迦牟尼佛及見此間諸菩薩摩訶薩紹尊位者皆得陀羅尼及諸三昧如先讚菩薩品中說於諸三昧而得自在者問曰如佛一人一切三昧中得自在何以言菩薩亦一切三昧中得自在答曰有二種三昧一者佛三昧二者菩薩三昧是諸菩薩於菩薩三昧中得自在非佛三昧中如說諸佛要集經中文殊尸利欲見佛集不能得到諸佛各還本處文殊尸利到諸佛集處有一女人近彼佛坐入三昧文殊尸利入禮佛足已白佛言云何此女人得近佛坐而我不得佛告文殊尸利汝覺此女人令從三昧起汝自問之文殊尸利即彈指覺之而不可覺以大聲喚亦不可覺捉手牽亦不可覺又以神足動三千大千世界猶亦不覺文殊尸利白佛言世尊我不能令覺是時佛放大光明照下方世界是中有一菩薩名棄諸蓋即時從下方出來到佛所頭面禮佛足一面立佛告棄諸蓋菩薩汝覺此女人即時彈指此女從三昧起文殊尸利白佛言以何因緣我動三千大千世界不能令此女起棄諸蓋菩薩一彈指便從三昧起佛告文殊尸利汝因此女人初發阿耨多羅三藐三菩提意是女人因棄諸蓋菩薩初發阿耨多羅三藐三菩提意以是故汝不能令覺汝於諸佛三昧中功德未滿是諸菩薩三昧中得自在佛三昧中少多入而未得自在故耳經佛告普明欲往隨意宜知是時爾時寶積佛以千葉金色蓮華與普明菩薩而告之曰善男子汝以此華散釋迦牟尼佛上生彼娑婆世界諸菩薩難勝難及汝當一心遊彼世界論問曰佛何以言欲往隨意宜知是時答曰佛於弟子愛斷故於弟子中心不著故復次是菩薩未得一切智未得佛眼故心中少多有疑謂釋迦牟尼佛功德大所益或勝是故語言欲往隨意復次是菩薩遙見釋迦牟尼佛身小心生小慢言彼佛不如是故佛語汝往莫觀佛身勿念世界但聽佛說法復次是世界離娑婆世界極遠最在東邊是諸菩薩聞釋迦牟尼佛所說諸法相與寶積佛說諸法相正同便言世界雖遠法相不異增益大信心轉堅固復次先世因緣故雖遠處生應來聽法譬如繩繫雀腳雖復遠飛攝之則還復次是娑婆世界中菩薩見普明遠來聽法便作是念彼從遠來況我生此世界中而不聽法如是種種因緣是故佛言欲往隨意宜知是時問曰諸佛力等更不求福何故以華為信答曰隨世間法行故如二國王力勢雖同亦相贈遺復次示善軟心故以華為信世間法中使從遠來必應有信佛隨世法是故致信復次諸佛恭敬法故供養於法以法為師何以故三世諸佛皆以諸法實相為師問曰何以不自供養身中法而供養他法答曰隨世間法如比丘欲供養法寶不自供養身中法而供養餘持法知法解法者佛亦如是雖身中有法而供養餘佛法問曰如佛不求福德何以故供養答曰佛從無量阿僧祇劫中修諸功德常行諸善不但求報敬功德故而作供養如佛在時有一盲比丘眼無所見而以手縫衣時針絍脫便言誰愛福德為我絍針是時佛到其所語比丘我是愛福德人為汝絍針來是比丘識佛聲疾起著衣禮佛足白佛言佛功德已滿云何言愛福德佛報言我雖功德已滿我深知功德恩功德果報功德力令我於一切眾生中得最第一由此功德是故我愛佛為此比丘讚功德已次為隨意說法是比丘得法眼淨肉眼更明復次佛雖功德已滿更無所須為教化弟子故語之言我尚作功德汝云何不作如伎家百歲老翁而舞有人呵之言老翁年已百歲何用是舞翁答我不須舞但欲教子孫故耳佛亦如是功德雖滿為教弟子作功德故而作供養問曰若爾者佛何以不自遙散釋迦牟尼佛上而遣人供養答曰為此間諸菩薩信普明故復次佛所遣使水火兵毒百千種害終不能傷道里懸遠欲令安隱故問曰何故不以好寶深經若佛菩薩寶為信而以蓮華蓮華小物何足為信答曰佛不須物佛寶天寶尚亦不須何況人寶以不須故不遣亦以佛自等有故不遣深經亦爾復次諸經於佛則無甚深甚深之稱出自凡人凡人所疑於佛無礙凡人所難佛皆易之復次華香清妙宜為供養如人獻贈必以異物問曰何故正以蓮華不以餘物答曰供養唯以華香幡蓋華有二事有色有香問曰餘華亦有香有色何故唯以蓮華供養答曰如華手經中說十方佛皆以華供養釋迦文佛復次蓮華有三種一者人華二者天華三者菩薩華人華大蓮華十餘葉天華百葉菩薩華千葉彼世界中多有金色光明千葉蓮華娑婆世界中唯有化華千葉無水生者以是故遣是蓮華千葉金色如上舌相中說問曰佛何以令普明以華散佛上答曰供養法華香幡蓋幡蓋應上乾香應燒濕香應塗地末香及華應散問曰何以不供奉而已而自散上答曰手自供養是身業軟言問訊是口業能起身口業是意業是三業得功德牢固與佛道作因緣問曰何以言汝當一心敬慎娑婆世界中諸菩薩難及難勝答曰佛辟支佛阿羅漢一切諸賢聖皆一心敬慎魔若魔民及內身結使種種先世罪報皆是賊近此諸賊故應一心敬慎譬如入賊中行不自慎護為賊所得以是故言一心敬慎以遊彼界復次以人心多散如狂如醉一心敬慎則是諸功德初門攝心得禪便得實智慧得實智慧便得解脫得解脫便得盡苦如是事皆從一心得如佛般涅槃後一百歲有一比丘名優波毱得六神通阿羅漢當爾時世為閻浮提大導師彼時有一比丘尼年百二十歲此比丘尼年小時見佛優波毱來入其舍欲問佛容儀先遣弟子弟子語比丘尼我大師優波毱欲來見汝問佛容儀是時比丘尼以鉢盛滿麻油著戶扇下試之知其威儀詳審以不優波毱入徐排戶扇麻油小棄坐已問比丘尼汝見佛不容儀何似為我說之比丘尼答我爾時年小見佛來入聚落眾人言佛來我亦隨眾人出見光明便禮頭上金釵墮地在大闇林下佛光明照之幽隱皆見即時得釵我自是後乃作比丘尼優波毱更問佛在世時比丘威儀禮法何如答曰佛在時六群比丘無羞無恥最是弊惡威儀法則勝汝今日何以知之六群比丘入戶不令油棄此雖弊惡知比丘儀法行住坐臥不失法則汝雖是六神通阿羅漢不如彼也優波毱聞是語大自慚愧以是故言一心敬慎一心敬慎善人相也復次何以故言一心敬慎是菩薩難勝難及難破難近譬如大師子王難勝難破亦如白象王及龍王如大火焰皆難可近是菩薩大福德智慧力故若人欲勝欲破是不可得正可自破是故言難近問曰一切大菩薩皆大功德智慧利根一切難近何以獨言娑婆世界中菩薩難近答曰實如所言但以多寶世界中菩薩遠來見此世界不如石沙穢惡菩薩身小一切眾事皆亦不如必生輕慢是故佛言一心敬慎彼諸菩薩難近復次樂處生人多不勇猛不聰明少智慧如欝怛羅衛人以大樂故無出家無受戒諸天中亦爾是娑婆世界中是樂因緣少有三惡道老病死土地自活法難以是故易得厭心見老病死至心大厭患見貧窮人知先世因緣所致心生大厭以是故智慧根利彼間菩薩七寶世界種種寶樹心念飲食應意即得如是生厭心難是故智慧不能大利譬如利刀著好飲食中刀便生垢飲食雖好而與刀不相宜若以石磨之脂灰瑩治垢除刀利是菩薩亦如是生雜世界中利智難近如人少小勤苦多有所能亦多有所堪又如養馬不乘則無所任復次是娑婆世界中菩薩多方便故難近餘處不爾如佛說我自憶念宿世一日施人千命度眾生故雖諸功德六波羅蜜一切佛事具足而不作佛恒以方便度脫眾生以是事故是娑婆世界中菩薩難近經爾時普明菩薩從寶積佛受千葉金色蓮花與無數出家在家菩薩及諸童男童女俱共發引論問曰是普明菩薩大力神通故應能來是出家在家菩薩及童男童女云何自致多寶世界最在東邊道里悠遠是自用力行為寶積佛力是普明菩薩力耶為釋迦牟尼佛力答曰盡是四種人力是出家居家菩薩或是不退五通成就菩薩四如意足好修先世釋迦牟尼佛因緣亦自用己力亦是普明菩薩力何以故是中力勢薄者是普明菩薩力故得來如轉輪聖王飛上天時四種兵及諸宮觀畜獸一切皆飛轉輪聖王功德大故能令一切隨而飛從此亦如是力勢薄者以普明菩薩力故皆亦得來亦是寶積佛力及釋迦牟尼光明照之若自無力但釋迦牟尼佛光明照之亦應能來何況有三問曰是普明菩薩何不獨來而多將眾人答曰翼從所宜故譬如國王出時必有營從復次是普明菩薩及釋迦牟尼佛因緣人故所以者何彼大眾中二眾共來是故知有因緣者來無因緣者住問曰是菩薩何以故與諸在家出家童男童女俱來答曰佛弟子七眾比丘比丘尼學戒尼沙彌沙彌尼優婆塞優婆夷優婆塞優婆夷是居家餘五眾是出家出家在家中更有二種若大若小小者童男童女餘者為大問曰大者應行小者何以能來答曰在功德不在大小若失功德利行不善法雖老而小若有功德利行善法雖小而大復次此小者遠來人見則歎小而能爾為法遠來亦顯佛法小大皆得奉行外道法中婆羅門得行其法非婆羅門不得行佛法無大無小無內無外一切皆得修行譬如服藥以除病為主不擇貴賤大小經皆供養恭敬尊重讚歎東方諸佛論問曰若皆供養東方諸佛諸佛甚多何時當訖得來此間答曰是諸菩薩非作人天法供養自行菩薩供養法菩薩供養法身入禪定其身直進從其身邊出無量身化作種種供養之物滿諸佛世界譬如龍王行時從身出水普雨天下問曰此諸菩薩欲詣釋迦牟尼佛何以中道供養諸佛答曰諸佛第一福田若供養者得大果報譬如人廣修田業為多得穀故諸菩薩見諸佛供養得佛果報是故供養復次菩薩常敬重於佛如人敬重父母諸菩薩蒙佛說法得種種三昧種種陀羅尼種種神力知恩故廣供養如法華經中藥王菩薩從佛得一切變現色身三昧作是思惟我當云何供養佛及法華三昧即時飛到天上以三昧力雨七寶華香幡蓋供養於佛出三昧已意猶不足於千二百歲服食眾香飲諸香油然後以天白疊纏身而燒自作誓言使我身光明照八十恒河沙等佛世界是八十恒河沙等世界中諸佛讚言善哉善哉善男子以身供養是為第一勝以國城妻子供養百千萬倍不可以譬喻為比於千二百歲身然不滅復次是供養佛得無量名聞福德利益諸不善事皆悉滅除諸善根得增長今世後世常得供養報久後得作佛如是供養佛得種種無量利以是故諸菩薩供養佛經持諸華香瓔珞末香澤香燒香塗香衣服幢蓋向釋迦牟尼佛所到已頭面禮佛足一面立論問曰應言禮何以名頭面禮足答曰人身中第一貴者頭五情所著而最在上故足第一賤履不淨處最在下故是故以所貴禮所賤貴重供養故復次有下中上禮下者揖中者跪上者稽首頭面禮足是上供養以是故佛毘尼中下坐比丘兩手捉上坐兩足以頭面禮問曰四種身儀若坐若立若行若臥何以故一面立答曰為來故不應行為恭敬供養故不應臥此事易明何足問耶應問或坐或立坐者於供養不重立者恭敬供養法復次佛法中諸外道出家及一切白衣來到佛所皆坐外道他法輕佛故坐白衣如客是故坐一切五眾身心屬佛是故立若得道諸阿羅漢如舍利弗目連須菩提等所作已辦是故聽坐餘雖得三道亦不聽坐大事未辦結賊未破故譬如王臣大有功勳故得坐是諸菩薩中雖有白衣以從遠來供養佛故立經白佛言寶積如來致問世尊少惱少患興居輕利氣力安樂不又以此千葉金色蓮華供養世尊論問曰寶積佛一切智何以方問訊釋迦牟尼佛少惱少患興居輕利氣力安樂不答曰諸佛法爾知而故問如毘尼中達貳迦比丘作赤色瓦窟佛見已知而問阿難此作何物阿難白佛是陶家子出家字達貳迦作小草舍常為放牛人所壞三作三破是故作此瓦舍佛語阿難破此瓦窟何以故外道輩當言佛大師在時漏處法出如是等處處知而故問復次佛雖一切智隨世界法世人問訊佛亦問訊佛人中生受人法寒熱生死與人等問訊法亦應等復次世界中大貴大賤不應相問訊佛等力故應相問訊復次是多寶世界清淨莊嚴佛身色像光明亦大若不問訊人謂輕慢又復欲示佛世界身色光明種種雖勝智慧神力俱等無異是故問訊問曰何以問少病少惱不答曰有二種病一者外因緣病二者內因緣病外者寒熱飢渴兵刃刀杖墜落塠壓如是等種種外患名為惱內者飲食不節臥起無常四百四病如是等種種名為內病如此二病有身皆苦是故問少惱少患不問曰何以不問無惱無病而問少惱少患答曰聖人實知身為苦本無不病時何以故是四大合而為身地水火風性不相宜各各相害譬如疽瘡無不痛時若以藥塗可得少差而不可愈人身亦如是常病常治治故得活不治則死以是故不得問無惱無病外患常有風雨寒熱為惱故復有身四威儀坐臥行住久坐則極惱久臥久住久行皆惱以是故問少惱少患問曰問少惱少患則足何以復言興居輕利答曰人雖病差未得平復以是故問興居輕利問曰何以故言氣力安樂不答曰有人病差雖能行步坐起氣力未足不能造事施為携輕舉重故問氣力有人雖病得差能舉重携輕而未受安樂是故問安樂不問曰若無病有力何以未受安樂答曰有人貧窮恐怖憂愁不得安樂以是故問得安樂不復次有二種問訊法問訊身問訊心若言少惱少病興居輕利及氣力是問訊身若言安樂不是問訊心種種內外諸病名為身病婬欲瞋恚嫉妬慳貪憂愁怖畏等種種煩惱九十八結五百纏種種欲願等名為心病是一一病問訊故言少惱少病興居輕利氣力安樂不問曰人問訊則應爾諸天尚不應如此問訊何況於佛答曰佛身二種一神通變化身二父母生身父母生身受人法故不如天是故應如人法問訊問曰一切賢聖心無所著不貪身不惜壽不惡死不悅生若如是者何用問訊答曰隨世界法故受人法問訊遣問訊亦以人法千葉金色蓮華如上說經爾時釋迦牟尼佛受是千葉金色蓮華已散東方恒河沙等世界中佛論問曰佛無勝如今何以故向東方諸佛散華供養如佛初得道時自念人無所尊則事業不成今十方天地誰可尊事者我欲師而事之是時梵天王等諸天白佛佛為無上無過佛者佛亦自以天眼觀三世十方天地中無勝佛者心自念言我行摩訶般若波羅蜜今自致作佛是我所尊即是我師我當恭敬供養尊事是法譬如有樹名為好堅是樹在地中百歲枝葉具足一日出生高百丈是樹出已欲求大樹以蔭其身是時林中有神語好堅樹言世中無大汝者諸樹皆當在汝蔭中佛亦如是無量阿僧祇劫在菩薩地中生一日於菩提樹下金剛座處坐實知一切諸法相得成佛道是時自念誰可尊事以為師者我當承事恭敬供養時梵天王等諸天白佛言佛為無上無過佛者今何以故復供養東方諸佛答曰佛雖無上三世十方天地中無過佛者而行供養供養有上中下下於己者而供養之是下供養供養勝己是上供養供養與己等者是中供養諸佛供養是中供養如大愛道比丘尼與五百阿羅漢比丘尼等一日中一時入涅槃是時諸得三道優婆塞舉五百床四天王舉佛乳母大愛道床佛自在前擎香爐燒香供養佛語比丘汝等助我供養乳母身爾時諸阿羅漢比丘各各以神足力到摩梨山上取牛頭栴檀香薪助佛作𧂐是為下供養以是故雖不求果而行等供養復次唯佛應供養佛餘人不知佛德如偈說智人能敬智智論則智喜智人能知智如蛇知蛇足以是故諸佛一切智能供養一切智復次是十方佛世世勸助釋迦牟尼佛如七住菩薩觀諸法空無所有不生不滅如是觀已於一切世界中心不著欲放捨六波羅蜜入涅槃譬如人夢中作筏渡大河水手足疲勞生患厭想在中流中夢覺已自念言何許有河而可渡者是時勤心都放菩薩亦如是立七住中得無生法忍心行皆止欲入涅槃爾時十方諸佛皆放光明照菩薩身以右手摩其頭語言善男子勿生此心汝當念汝本願欲度眾生汝雖知空眾生不解汝當集諸功德教化眾生共入涅槃汝未得金色身三十二相八十種隨形好無量光明三十二業汝今始得一無生法門莫便大喜是時菩薩聞諸佛教誨還生本心行六波羅蜜以度眾生如是等初得佛道時得是佐助又佛初得道時心自思惟是法甚深眾生愚蒙薄福我亦五惡世生今當云何念已我當於一法中作三分分為三乘以度眾生作是思惟時十方諸佛皆現光明讚言善哉善哉我等亦在五惡世中分一法作三分以度眾生是時佛聞十方諸佛語聲即大歡喜稱言南無佛如是十方佛處處勸助為作大利知恩重故以華供養十方佛最上福德無過此德何以故是華寶積佛功德力所生非是水生華普明是十住法身菩薩送此華來上釋迦牟尼佛釋迦牟尼佛知十方佛是第一福田故以供養是福倍多何以故佛自供養佛故佛法中有四種布施一施者清淨受者不淨二施者不淨受者清淨三施者清淨受者亦淨四施者不淨受者不淨今施東方諸佛是為二俱清淨是福最大以是故佛自供養十方佛問曰一切聖人不受報果後更不生云何言是施福最大答曰是福雖無人受其相自大若有人受者其報無量諸聖人知有為法皆無常空故捨入涅槃是福亦捨譬如燒金丸雖眼見其好不可以手觸燒人手故復次如人有瘡則須藥塗若無瘡者藥無所施人有身亦如是常為飢渴寒熱所逼亦如瘡發以衣被飲食溫煖將適如藥塗瘡如愚癡人為貪藥故不用除瘡若其無瘡藥亦無用諸佛以身為瘡捨放身瘡故亦不受報藥以是故雖有大福亦不受報經所散蓮華滿東方如恒河沙等諸佛世界論問曰華少而世界多云何滿答曰佛神通力故如上八種自恣變化法大能令小小能令大輕能令重重能令輕自在無礙隨意所到能動大地所願能辦諸大聖人皆得是八種自在是故佛能以小華滿東方如恒河沙等世界又復以示眾生未來福報如此少華滿東方世界又勸東方菩薩言殖福於佛田中所得果報亦如此華彌滿無量土汝雖遠來應當歡喜遇此大福田果報無量經一一華上皆有菩薩結加趺坐說六波羅蜜聞此法者畢至阿耨多羅三藐三菩提論問曰上佛以舌相光明化作千葉寶華一一華上皆有坐佛今何以故一一華上皆有坐菩薩答曰上是佛所化華故有坐佛此是普明菩薩所供養華是故有坐菩薩復次上諸眾生應見坐佛得度今此眾生應見坐菩薩得度結加趺坐說六波羅蜜聞此法者畢至阿耨多羅三藐三菩提如先說經諸出家在家菩薩及諸童男童女頭面禮釋迦牟尼佛足各以供養具供養恭敬尊重讚歎釋迦牟尼佛是諸出家在家菩薩及諸童男童女各各以善根福德力故得供養釋迦牟尼佛多陀阿伽度阿羅呵三藐三佛陀論如說偈諸聖所來道佛亦如是來實相及所去佛亦爾無異諸聖如實語佛亦如實說以是故名佛多陀阿伽度忍鎧心堅固精進弓力強智慧利勁箭破憍慢諸賊應受天世人一切諸供養以是故名佛以為阿羅訶正知苦實相亦實知苦集知苦滅實相亦知苦滅道真正解四諦定實不可變是故十方中號三藐三佛得微妙三明清淨行亦具是故號世尊鞞闍遮羅那解知一切法自得妙道去或時方便說愍念一切故滅除老病死令到安隱處以是故名佛以為修伽陀知世所從來亦知世滅道以是故名佛為路迦鞞陀禪戒智等眼無及況出上以是故名佛為阿耨多羅大悲度眾生軟善教調御以是故名佛富樓沙曇藐智慧無煩惱說最上解脫以是故名佛提婆摩㝹舍三世動不動盡及不盡法道樹下悉知是故名為佛經南方度如恒河沙等諸佛世界其土最在邊世界名離一切憂佛號無憂德菩薩名離憂西方度如恒河沙等諸佛世界其世界最在邊世界名滅惡佛號寶山菩薩名儀意北方度如恒河沙等諸佛世界其世界最在邊世界名勝佛號勝王菩薩名得勝下方度如恒河沙等諸佛世界其世界最在邊世界名善佛號善德菩薩名華上上方度如恒河沙等諸佛世界其世界最在邊世界名喜佛號喜德菩薩名得喜如是一切皆如東方論問曰如佛法中實無諸方名何以故諸五眾十二入十八界中所不攝四法藏中亦無說方是實法因緣求亦不可得今何以故此中說十方諸佛十方菩薩來答曰隨世俗法所傳故說方求方實不可得問曰何以言無方汝四法藏中不說我六法藏中說汝眾入界中不攝我陀羅驃中攝是方法常相故有相故亦有亦常如經中說日出處是東方日沒處是西方日行處是南方日不行處是北方日有三分合若前合若今合若後合隨方日分初合是東方南方西方亦如是日不行處是無分彼間此間彼此是方相若無方無彼此彼此是方相而非方答曰不然須彌山在四域之中日繞須彌照四天下欝怛羅越日中是弗婆提日出於弗婆提人是東方弗婆提日中是閻浮提日出於閻浮提人是東方是實無初何以故一切方皆東方皆南方皆西方皆北方汝言日出處是東方日行處是南方日沒處是西方日不行處是北方是事不然復次有處日不合是為非方無方相故問曰我說一國中方相汝以四國為難以是故東方非無初答曰若一國中日與東方合是為有邊有邊故無常無常故是不遍以是故方但有名而無實經爾時是三千大千世界變成為寶華遍覆地懸繒幡蓋香樹華樹皆悉莊嚴論問曰此誰神力令地為寶答曰是佛無量神力變化所為有人呪術幻法及諸鬼神龍王諸天等能變化少物令三千大千世界皆為珍寶餘人及梵天王皆所不能佛入四禪中十四變化心能令三千大千世界華香樹木一切土地皆悉莊嚴一切眾生皆悉和同心轉為善何以故莊嚴此世界為說般若波羅蜜故亦為十方諸菩薩客來及諸天世人故莊嚴如人請貴客若一家請則莊嚴一家一國主則莊嚴一國轉輪聖王則莊嚴四天下梵天王則莊嚴三千大千世界佛為十方無量恒河沙等諸世界中主是諸他方菩薩及諸天世人客來故亦為此彼眾人見此變化莊嚴則生大心生清淨歡喜心從大心發大業從大業得大報受大報時更生大心如是展轉增長得成阿耨多羅三藐三菩提以是故變此世界皆悉為寶云何名寶寶有四種金銀毘琉璃頗梨更有七種寶金銀毘琉璃頗梨車𤦲馬瑙赤真珠更復有寶摩羅伽陀因陀尼羅摩訶尼囉鉢摩羅伽越闍龍珠如意珠玉貝珊瑚琥珀等種種名為寶是寶有三種有人寶天寶菩薩寶人寶力少唯有清淨光色除毒除鬼除闇亦除飢渴寒熱種種苦事天寶亦大亦勝常隨逐天身可使令可共語輕而不重菩薩寶勝於天寶能兼有人寶天寶事又能令一切眾生知死此生彼因緣本末譬如明鏡見其面像復次菩薩寶勝能出種種法音若為首飾寶冠則雨十方無量世界諸佛上幢幡華蓋種種供養之具以供養佛又雨衣被臥具生活之物種種眾事隨眾生所須皆悉雨之給施眾生如是等種種眾寶以除眾生貧窮苦厄問曰是諸珍寶從何處出答曰金出山石沙赤銅中真珠出魚腹中竹中蛇腦中龍珠出龍腦中珊瑚出海中石樹生貝出虫甲中銀出燒石餘琉璃頗梨等皆出山窟中如意珠出自佛舍利若法沒盡時諸舍利皆變為如意珠譬如過千歲氷化為頗梨珠如是等諸寶是人中常寶佛所莊嚴一切世界是最殊勝諸天所不能得何以故是從大功德所生種種華幡如先說香樹者名阿伽樓多伽樓栴檀如是等種種香樹華樹名占匍阿輸迦婆呵迦羅如是等種種華樹經譬如華積世界普華世界妙德菩薩善住意菩薩及餘大威神諸菩薩皆在彼住論問曰何以言譬如華積世界答曰彼世界常有淨華此世界變化一時故以喻也譬喻法以小喻大如人面好譬如滿月問曰更有十方諸清淨世界如阿彌陀佛安樂世界等何以故但以普華世界為喻答曰阿彌陀佛世界不如華積世界何以故法積比丘佛雖將至十方觀清淨世界功德力薄不能得見上妙清淨世界以是故世界不如復次當佛變化此世界時正與華積世界相似以是故言譬如華積世界問曰更有餘大菩薩如毘摩羅詰觀世音遍吉菩薩等何以不言此諸菩薩在彼住而但言文殊尸利善住意菩薩答曰是遍吉菩薩一一毛孔常出諸佛世界及諸佛菩薩遍滿十方以化眾生無適住處文殊尸利分身變化入五道中或作聲聞或作緣覺或作佛身如首楞嚴三昧經中說文殊師利菩薩過去世作龍種尊佛七十二億世作辟支迦佛是可言可說遍吉菩薩不可量不可說住處不可知若住應在一切世界中住是故不說復次及諸大威神菩薩者亦應總說遍吉等諸大菩薩經爾時佛知一切世界若天世界若魔世界若梵世界若沙門若婆羅門及天若揵闥婆人阿修羅等及諸菩薩摩訶薩紹尊位者一切皆集論問曰佛神力無量一切十方眾生若盡來在會者一切世界應空若不來者佛無量神力有所不能答曰不應盡來何以故諸佛世界無邊無量若盡來者便為有邊又復十方各各有佛亦說般若波羅蜜如彼般若波羅蜜四十三品中十方面各千佛現皆說般若波羅蜜以是故不應盡來問曰若有十方諸佛皆說般若波羅蜜十方諸菩薩何以故來答曰如普明菩薩來章中已說與釋迦牟尼佛因緣故來復次是諸菩薩本願故若有說般若波羅蜜處我當聽受供養是以遠來欲以身力積功德故亦以示諸眾生我從遠來供養法故云何汝在此世界而不供養問曰佛於法不著何以故七現神力而令眾生大集答曰是般若波羅蜜甚深難知難解不可思議是故廣集諸大菩薩令新發意者心得信樂譬如小人所語不為人信貴重大人人必信受問曰何以故言若天世界若魔世界若梵世界但應言天世界人世界則足何以故十號中言天人師以是故應言天人而已答曰諸天有天眼天耳利根智慧多自知來以是故言天世界問曰若天世界已攝魔梵何以故別說若魔若梵答曰天中有三大主釋提婆那民二處天主魔王六欲天主梵世界中大梵天王為主問曰如夜魔天兜率陀天化樂天皆有主何以但有三主答曰釋提婆那民依地住佛亦在地住常來佛所大有名稱人多識故魔王常來嬈佛又是一切欲界中主夜摩天兜率陀天化樂天皆屬魔王復次天世界則三界天皆攝是天中一切欲界魔為主是故別說復次魔常嬈佛今來聽般若波羅蜜餘人增益信故問曰色界中大有天何以但言梵世界集答曰上諸天無覺觀不喜散心又難聞故梵世界有四識易聞故又梵世界近故復次梵名離欲清淨今言梵世界已總說色界諸天復次餘天未有人民劫初生時梵天王獨在梵宮寂漠無人其心不悅而自生念此間何以不生人民是時光音天命盡者應念來生梵王便自生念此諸天先無隨我念故生我能生此諸天諸天是時亦各自念我從梵王生梵王是我父也以是故但說梵世界復次二禪三禪四禪天於欲界見佛聽法若勸助菩薩眼識耳識身識皆在梵世界中取以是故別說梵世界問曰何以故獨說諸沙門婆羅門不說國王及長者諸餘人眾答曰智慧人有二分沙門婆羅門出家名沙門在家名婆羅門餘人心存世樂是故不說婆羅門多學智慧求福出家人一切求道是故但說沙門婆羅門在家中七世清淨生滿六歲皆受戒名婆羅門是沙門婆羅門中有道德智慧以是故說問曰先已說天世界今何以復說天答曰天世界是四天王忉利天魔是他化自在天梵是色界今說天是欲界中夜摩兜率陀化樂愛身天等愛身在六天上形色絕妙故言愛身問曰何以但說揵闥婆不說諸餘鬼神及龍王答曰是揵闥婆是諸天伎人隨逐諸天其心柔軟福德力小減諸天諸鬼神鬼神道中攝龍王畜生道中攝甄陀羅亦是天伎皆屬天與天同住共坐飲食伎樂皆與天同是揵闥婆王名童籠磨是揵闥婆甄陀羅恒在二處住常所居止在十寶山間有時天上為諸天作樂此二種常番休上下人在四天下生生有四種極長壽乃至無量歲極短壽乃至十歲阿修羅惡心鬪諍而不破戒大修施福生在大海邊住亦有城郭宮殿是阿修羅王名毘摩質多婆梨羅睺羅如是等名阿修羅王如說一時羅睺羅阿修羅王欲噉月月天子怖疾到佛所說偈言大智成就佛世尊我今歸命稽首禮是羅睺羅惱亂我願佛憐愍見救護佛與羅睺羅而說偈言月能照闇而清涼是虛空中大燈明其色白淨有千光汝莫吞月疾放去是時羅睺羅怖懅流汗即疾放月婆梨阿修羅王見羅睺羅惶怖放月說偈問曰汝羅睺羅何以故惶怖戰慄疾放月汝身流汗如病人心怖不安乃如是羅睺羅爾時說偈答曰世尊以偈而勅我我不放月頭七分設得生活不安隱以故我今放此月婆梨阿修羅王說偈諸佛甚難值久遠乃出世說此清淨偈羅睺即放月問曰何以不說地獄畜生餓鬼答曰地獄大苦心亂不能受法畜生愚癡覆心不能受化餓鬼為飢渴火燒身故不得受法復次畜生餓鬼中少多有來聽法者生福德心而已不堪受道是故不說問曰若爾者揵闥婆阿修羅亦不應說何以故鬼神道中已攝故答曰佛不說攝今何以言攝此是迦旃延子等說如阿修羅力與天等或時戰鬪勝天揵闥婆是諸天伎與天同受福樂有智慧能別好醜何以不得受道法如雜阿含天品中說富那婆藪鬼神母佛遊行宿其處爾時世尊說上妙法甘露女男二人啼泣母為說偈止之汝欝怛羅勿作聲富那婆藪亦莫啼我今聞法得道證汝亦當得必如我以是事故知鬼神中有得道者復次摩訶衍中密迹金剛力士於諸菩薩中勝何況餘人如屯崙摩甄陀羅王揵闥婆王至佛所彈琴讚佛三千世界皆為震動乃至摩訶迦葉不安其坐如此人等云何不能得道如諸阿修羅王龍王皆到佛所問佛深法佛隨其問而答深義何以言不能得道問曰於五道眾生中佛是天人師不說三惡道以其無福無受道分故是諸龍鬼皆墮惡道中答曰佛亦不分明說五道說五道者是一切有部僧所說婆蹉弗妬路部僧說有六道復次應有六道何以故三惡道一向是罪處若福多罪少是名阿修羅揵闥婆等生處應別以是故應言六道復次三惡道亦有受道福少故言無及諸菩薩紹尊位者如先說經佛告舍利弗論問曰般若波羅蜜是菩薩摩訶薩法佛何以故告舍利弗而不告菩薩答曰舍利弗於一切弟子中智慧最第一如佛偈說一切眾生智唯除佛世尊欲比舍利弗智慧及多聞於十六分中猶尚不及一復次舍利弗智慧多聞有大功德年始八歲誦十八部經通解一切經書義理是時摩伽陀國有龍王兄弟一名姞利二名阿伽羅降雨以時國無荒年人民感之常以仲春之月一切大集至龍住處為設大會作樂談義終此一日自古及今斯集未替遂以龍名以名此會此日常法敷四高座一為國王二為太子三為大臣四為論士爾時舍利弗以八歲之身問眾人言此四高座為誰敷之眾人答言為國王太子大臣論士是時舍利弗觀察時人婆羅門等神情瞻向無勝己者便昇論床結跏趺坐眾人疑怪或謂愚小無知或謂智量過人雖復嘉其神異而猶各懷自矜恥其年小不自與語皆遣年少弟子傳言問之其答酬旨趣辭理超絕時諸論師歎未曾有愚智大小一切皆伏王大歡喜即命有司封一聚落常以給之王乘象輿振鈴告告宣示一切十六大國六大城中無不慶悅是時告占師子名拘律陀姓大目揵連舍利弗友而親之舍利弗才明見重目揵連豪爽最貴此二人者才智相比德行互同行則俱遊住則同止少長繾綣結要終始後俱厭世出家學道作梵志弟子情求道門久而無徵以問於師師名刪闍耶而答之言自我求道彌歷年歲不知為有道果無耶我非其人耶而亦不得他日其師寢疾舍利弗在頭邊立大目連在足邊立喘喘然其命將終乃愍爾而笑二人同心俱問笑意師答之言世俗無眼為恩愛所侵我見金地國王死其大夫人自投火𧂐求同一處而此二人行報各異生處殊絕是時二人筆受師語欲以驗其虛實後有金地商人遠來摩伽陀國二人以䟽驗之果如師語乃憮然歎曰我等非其人耶為是師隱我耶二人相與誓曰若先得甘露要畢同味是時佛度迦葉兄弟千人次遊諸國到王舍城頓止竹園二梵志師聞佛出世俱入王舍城欲知消息爾時有一比丘名阿說示著衣持鉢入城乞食舍利弗見其儀服異容諸根靜默就而問言汝誰弟子師是何人答言釋種太子厭老病死苦出家學道得阿耨多羅三藐三菩提是我師也舍利弗言汝師教授為我說之即答偈曰我年既幼稚學日又初淺豈能宣至真廣說如來義舍利弗言略說其要爾時阿說示比丘說此偈言諸法因緣生是法說因緣是法因緣盡大師如是說舍利弗聞此偈已即得初道還報目連目連見其顏色和悅迎謂之言汝得甘露味耶為我說之舍利弗即為其說向所聞偈目連言更為重說即復為說亦得初道二師與二百五十弟子俱到佛所佛遙見二人與弟子俱來告諸比丘汝等見此二人在諸梵志前者不諸比丘言已見佛言是二人者是我弟子中智慧第一神足第一弟子大眾俱來以漸近佛既到稽首在一面立俱白佛言世尊我等於佛法中欲出家受戒佛言善來比丘即時鬚髮自落法服著身衣鉢具足受成就戒過半月後佛為長爪梵志說法時舍利弗得阿羅漢道所以半月後得道者是人當作逐佛轉法輪師應在學地現前自入諸法種種具知是故半月後得阿羅漢道如是等種種功德甚多是故舍利弗雖是阿羅漢佛以是般若波羅蜜甚深法為舍利弗說問曰若爾者何以初少為舍利弗說後多為須菩提說若以智慧第一故應為多說復何以為須菩提說答曰舍利弗佛弟子中智慧第一須菩提於弟子中得無諍三昧最第一無諍三昧相常觀眾生不令心惱多行憐愍諸菩薩者弘大誓願以度眾生憐愍相同是故命說復次是須菩提好行空三昧如佛在忉利天夏安居受歲已還下閻浮提爾時須菩提於石窟中住自思惟佛從忉利天來下我當至佛所耶不至佛所耶又念言佛常說若人以智慧眼觀佛法身則為見佛中最是時以佛從忉利天下故閻浮提中四部眾集諸天見人人亦見天座中有佛及轉輪聖王諸天大眾眾會莊嚴先未曾有須菩提心念今此大眾雖復殊特勢不久停磨滅之法皆歸無常因此無常觀之初門悉知諸法空無有實作是觀時即得道證爾時一切眾人皆欲求先見佛禮敬供養有華色比丘尼欲除女名之惡便化為轉輪聖王及七寶千子眾人見之皆避坐起去化王到佛所已還復本身為比丘尼最初禮佛是時佛告比丘尼非汝初禮須菩提最初禮我所以者何須菩提觀諸法空是為見佛法身得真供養供養中最非以致敬生身為供養也以是故言須菩提常行空三昧與般若波羅蜜空相相應以是故佛命令說般若波羅蜜復次佛以眾生信敬阿羅漢諸漏已盡命之為說眾得淨信故諸菩薩漏未盡若以為證諸人不信以是故與舍利弗須菩提共說般若波羅蜜問曰何以名舍利弗為是父母所作字為是依行功德立名答曰是父母所作名字於閻浮提中第一安樂有摩伽陀國是中有大城名王舍王名頻婆娑羅有婆羅門論議師名摩陀羅王以其人善能論故賜封一邑去城不遠是摩陀羅遂有居家婦生一女眼似舍利鳥眼即名此女為舍利次生一男膝骨麁大名拘郗羅拘郗羅是婆羅門既有居家畜養男女所學經書皆已廢忘又不業新是時南天竺有一婆羅門大論議師字提舍於十八種大經皆悉通利是人入王舍城頭上戴火以銅鍱腹人問其故便言我所學經書甚多恐腹破裂是故鍱之又問頭上何以戴火答言以大闇故眾人言日出照明何以言闇答言闇有二種一者日光不照二者愚癡闇蔽今雖有日明而愚癡猶黑眾人言汝但未見婆羅門摩陀羅汝若見者腹當縮明當闇是婆羅門逕至鼓邊打論議鼓國王聞之問是何人眾臣答言南天竺有一婆羅門名提舍大論議師欲求論處故打論鼓王大歡喜即集眾人而告之曰有能難者與之論議摩陀羅聞之自疑我以廢忘又不業新不知我今能與論不僶俛而來於道中見二特牛方相觝觸心中作想此牛是我彼牛是彼以此為占知誰得勝此牛不如便大愁憂而自念言如此相者我將不如欲入眾時見有母人挾一瓶水正在其前躄地破瓶復作是念是亦不吉甚大不樂既入眾中見彼論師顏貌意色勝相具足自知不如事不獲已與共論議論議既交便墮負處王大歡喜大智明人遠入我國復欲為之封一聚落諸臣議言一聰明人來便封一邑功臣不賞但寵語論恐非安國全家之道今摩陀羅論議不如應奪其封以與勝者若更有勝人復以與之王用其言即奪與後人是時摩陀羅語提舍言汝是聰明人我以女妻汝男兒相累今欲遠出他國以求本志提舍納其女為婦其婦懷妊夢見一人身被甲冑手執金剛摧破諸山而在大山邊立覺已白其夫言我夢如是提舍言汝當生男摧伏一切諸論議師唯不勝一人當與作弟子舍利懷妊以其子故母亦聰明大能論議其弟拘郗羅與姊談論每屈不如知所懷子必大智慧未生如是何況出生即捨家學問至南天竺不剪指爪讀十八種經書皆令通利是故時人號為長爪梵志姊子既生七日之後裹以白疊以示其父其父思惟我名提舍逐我名字字為憂波提舍是為父母作字眾人以其舍利所生皆共名之為舍利弗復次舍利弗世世本願於釋迦文尼佛所作智慧第一弟子字舍利弗是為本願因緣名字以是故名舍利弗問曰若爾者何以不言憂波提舍而但言舍利弗答曰時人貴重其母於眾女人中聰明第一以是因緣故稱舍利弗經菩薩摩訶薩欲以一切種知一切法當習行般若波羅蜜論菩薩摩訶薩義如先讚菩薩品中說問曰云何名一切種云何名一切法答曰智慧門名為種有人以一智慧門觀有以二三十百千萬乃至恒河沙等阿僧祇智慧門觀諸法今以一切智慧門入一切種觀一切法是名一切種如凡夫人三種觀欲求離欲離色故觀欲色界麁惡誑惑濁重佛弟子八種觀無常苦空無我如病如癰如箭入體惱患是八種觀入四聖諦中為十六行之四十六者觀苦四種無常苦空無我觀苦因四種集因緣生觀苦盡四種盡滅妙出觀道四種道正行跡出入息中復有十六行一觀入息二觀出息三觀息長息短四觀息遍身五除諸身行六受喜七受樂八者受諸心行九無作喜十心作攝十一心作解脫十二觀無常十三觀散壞十四觀離欲十五觀滅十六觀棄捨復有六種念念佛者佛是多陀阿伽陀阿羅呵三藐三佛陀如是等十號五念如後說世智出世智阿羅漢辟支佛菩薩佛智如是等智慧知諸法名為一切種一切法者識所緣法是一切法所謂眼識緣色耳識緣聲鼻識緣香舌識緣味身識緣觸意識緣法緣眼緣色緣眼識耳聲鼻香舌味身觸亦如是乃至緣意緣法緣意識是名一切法是為識所緣法復次智所緣法是一切法所謂苦智知苦集智知集盡智知盡道智知道世智知苦集盡道及虛空非數緣滅是為智所緣法復次二法攝一切法色法無色法可見法不可見法有對法無對法有漏無漏有為無為心相應心不相應業相應業不相應近法遠法等如是種種二法攝一切法復次三種法攝一切法善不善無記學無學非學非無學見諦斷思惟斷不斷復有三種法五眾十二入十八界持如是等種種三法盡攝一切法復有四種法過去未來現在法非過去未來現在法欲界繫法色界繫法無色界繫法不繫法因善法因不善法因無記法非因善不善無記法緣緣法緣不緣法緣緣不緣緣法亦非緣緣非不緣緣法如是等四種法攝一切法有五種法色心心相應心不相應無為法如是等種種五法攝一切法有六種法見苦斷法見習盡道斷法思惟斷法不斷法如是等種種六法乃至無量法攝一切法是為一切法問曰諸法甚深微妙不可思議若一切眾生尚不能得知何況一人欲盡知一切法譬如有人欲量大地及數大海水渧欲稱須彌山欲知虛空邊際如是等事皆不可知云何欲以一切種知一切法答曰愚癡闇蔽甚大苦智慧光明最為樂一切眾生皆不用苦但欲求樂是故菩薩求一切第一大智慧一切種觀欲知一切法是菩薩發大心普為一切眾生求大智慧是故欲以一切種知一切法如醫為一人二人用一種二種藥則足若欲治一切眾生病者當須一切種藥菩薩亦如是欲度一切眾生故欲知一切種一切法如諸法甚深微妙無量菩薩智慧亦甚深微妙無量先答破一切智人中已廣說如函大蓋亦大復次若不以理求一切法則不可得若以理求之則無不得譬如鑽火以木則火可得析薪求火火不可得如大地有邊際自非一切智人無大神力則不能知若神通力大則知此三千大千世界地邊際今此大地在金剛上三千大千世界四邊則虛空是為知地邊際欲稱須彌山亦如是欲量虛空非不能量虛空無法故不可量經舍利弗白佛言世尊菩薩摩訶薩云何欲以一切種知一切法當習行般若波羅蜜論問曰佛欲說般若波羅蜜故種種現神變現已即應便說何以故令舍利弗問而後說答曰問而後說佛法應爾復次舍利弗知般若波羅蜜甚深微妙無相之法難解難知自以智力種種思惟若觀諸法無常是般若波羅蜜耶不是耶不能自了以是故問復次舍利弗非一切智於佛智慧中譬如小兒如說阿婆檀那經中佛在祇洹住晡時經行舍利弗從佛經行是時有鷹逐鴿鴿飛來佛邊住佛經行過之影覆鴿上鴿身安隱怖畏即除不復作聲後舍利弗影到鴿便作聲戰怖如初舍利弗白佛言佛及我身俱無三毒以何因緣佛影覆鴿鴿便無聲不復恐怖我影覆上鴿便作聲戰慄如故佛言汝三毒習氣未盡以是故汝影覆時恐怖不除汝觀此鴿宿世因緣幾世作鴿舍利弗即時入宿命智三昧觀見此鴿從鴿中來如是一二三世乃至八萬大劫常作鴿身過是已往不能復見舍利弗從三昧起白佛言是鴿八萬大劫中常作鴿身過是已前不能復知佛言汝若不能盡知過去世試觀未來世此鴿何時當脫舍利弗即入願智三昧觀見此鴿一二三世乃至八萬大劫未脫鴿身過是已往亦不能知從三昧起白佛言我見此鴿從一世二世乃至八萬大劫未免鴿身過此已往不復能知我不知過去未來齊限不審此鴿何時當脫佛告舍利弗此鴿除諸聲聞辟支佛所知齊限復於恒河沙等大劫中常作鴿身罪訖得出輪轉五道中後得為人經五百世中乃得利根是時有佛度無量阿僧祇眾生然後入無餘涅槃遺法在世是人作五戒優婆塞從比丘聞讚佛功德於是初發心願欲作佛然後於三阿僧祇劫行六波羅蜜十地具足得作佛度無量眾生已而入無餘涅槃是時舍利弗向佛懺悔白佛言我於一鳥尚不能知其本末何況諸法我若知佛智慧如是者為佛智慧故寧入阿鼻地獄受無量劫苦不以為難如是等於諸法中不了故問經佛告舍利弗菩薩摩訶薩以不住法住般若波羅蜜中以無所捨法具足檀波羅蜜施者受者及財物不可得故論問曰般若波羅蜜是何等法答曰有人言無漏慧根是般若波羅蜜相何以故一切慧中第一慧是名般若波羅蜜無漏慧根是第一以是故無漏慧根名般若波羅蜜問曰若菩薩未斷結云何得行無漏慧答曰菩薩雖未斷結行相似無漏般若波羅蜜是故得名行無漏般若波羅蜜譬如聲聞人行暖法頂法忍法世間第一法先行相似無漏法後易得生苦法智忍復有人言菩薩有二種有斷結使清淨有未斷結使不清淨斷結使清淨菩薩能行無漏般若波羅蜜問曰若菩薩斷結清淨復何以行般若波羅蜜答曰雖斷結使十地未滿未莊嚴佛土未教化眾生是故行般若波羅蜜復次斷結有二種一者斷三毒心不著人天中五欲二者雖不著人天中五欲於菩薩功德果報五欲未能捨離如是菩薩應行般若波羅蜜譬如長老阿泥盧豆在林中坐禪時淨愛天女等以淨妙之身來試阿泥盧豆阿泥盧豆言諸姊作青色來不用雜色欲觀不淨不能得觀黃赤白色亦復如是時阿泥盧豆閉目不視語言諸姊遠去是時天女即滅不現天福報形猶尚如是何況菩薩無量功德果報五欲又如甄陀羅王與八萬四千甄陀羅來到佛所彈琴歌頌以供養佛爾時須彌山王及諸山樹木人民禽獸一切皆舞佛邊大眾乃至大迦葉皆於座上不能自安是時天須菩薩問長老大迦葉耆年舊宿行十二頭陀法之第一何以在座不能自安大迦葉言三界五欲不能動我是菩薩神通功德果報力故令我如是非我有心不能自安也譬如須彌山四邊風起不能令動至大劫盡時毘藍風起如吹爛草以是事故知二種結中一種未斷如是菩薩等應行般若波羅蜜是阿毘曇中如是說復有人言般若波羅蜜是有漏慧何以故菩薩至道樹下乃斷結先雖有大智慧有無量功德而諸煩惱未斷是故言菩薩般若波羅蜜是有漏智慧復有人言從初發意乃至道樹下於其中間所有智慧是名般若波羅蜜成佛時是般若波羅蜜轉名薩婆若復有人言菩薩有漏無漏智慧總名般若波羅蜜何以故菩薩觀涅槃行佛道以是事故菩薩智慧應是無漏以未斷結使事未成辦故應名有漏復有人言菩薩般若波羅蜜無漏無為不可見無對復有人言是般若波羅蜜不可得相若有若無若常若無常若空若實是般若波羅蜜非陰界入所攝非有為非無為非法非非法無取無捨不生不滅出有無四句適無所著譬如火焰四邊不可觸以燒手故般若波羅蜜相亦如是不可觸以邪見火燒故問曰上種種人說般若波羅蜜何者為實答曰有人言各各有理皆是實如經說五百比丘各各說二邊及中道義佛言皆有道理有人言末後答者為實所以者何不可破不可壞故若有法如毫氂許有者皆有過失可破若言無亦可破此般若中有亦無無亦無非有非無亦無如是言說亦無是名寂滅無量無戲論法是故不可破不可壞是名真實般若波羅蜜最勝無過者如轉輪聖王降伏諸敵而不自高般若波羅蜜亦如是能破一切語言戲論亦不有所破復次從此已後品品中種種義門說般若波羅蜜皆是實相以不住法住般若波羅蜜中能具足六波羅蜜問曰云何名不住法住般若波羅蜜中能具足六波羅蜜答曰如是菩薩觀一切法非常非無常非苦非樂非空非實非我非無我非生滅非不生滅如是住甚深般若波羅蜜中於般若波羅蜜相亦不取是名不住法住若取般若波羅蜜相是為住法住問曰若不取般若波羅蜜相心無所著如佛所言一切諸法欲為其本若不取者云何得具足六波羅蜜答曰菩薩憐愍眾生故先立誓願我必當度脫一切眾生以精進波羅蜜力故雖知諸法不生不滅如涅槃相復行諸功德具足六波羅蜜所以者何以不住法住般若波羅蜜中故是名不住法住般若波羅蜜中問曰檀有何等利益故菩薩住般若波羅蜜中檀波羅蜜具足滿答曰檀有種種利益檀為寶藏常隨逐人檀為破苦能與人樂檀為善御開示天道檀為善府攝諸善人檀為安隱臨命終時心不怖畏檀為慈相能濟一切檀為集樂能破苦賊檀為大將能伏慳敵檀為妙果天人所愛檀為淨道賢聖所遊檀為積善福德之門檀為立事聚眾之緣檀為善行愛果之種檀為福業善人之相檀破貧窮斷三惡道檀能全護福樂之果檀為涅槃之初緣入善人聚中之要法稱譽讚歎之淵府入眾無難之功德心不悔恨之窟宅善法道行之根本種種歡樂之林藪富貴安隱之福田得道涅槃之津梁聖人大士智者之所行餘人儉德寡識之所效復次譬如失火之家黠慧之人明識形勢及火未至急出財物舍雖燒盡財物悉在更修室宅好施之人亦復如是知身危脆財物無常修福及時如火中出物後世受樂亦如彼人更修宅業福慶自慰愚惑之人但知惜屋怱怱營救狂愚失智不量火勢猛風絕焰土石為焦翕響之間蕩然夷滅屋既不救財物亦盡飢寒凍餓憂苦畢世慳惜之人亦復如是不知身命無常須臾叵保而更聚歛守護愛惜死至無期忽焉逝沒形與土木同流財與委物俱棄亦如愚人憂苦失計復次大慧之人有心之士乃能覺悟知身如幻財不可保萬物無常唯福可恃將人出苦津通大道復次大人大心能大布施能自利己小人小心不能益他亦不自厚復次譬如勇士見敵必期吞滅智人慧心深得悟理慳賊雖強亦能挫之必令如意遇良福田值好時節覺事應心能大布施復次好施之人為人所敬如月初出無不愛者好名善譽周聞天下人所歸仰一切皆信好施之人貴人所念賤人所敬命欲終時其心不怖如是果報今世所得譬如樹華大果無量後世福也生死輪轉往來五道無親可恃唯有布施若生天上人中得清淨果皆由布施象馬畜生得好櫪養亦是布施之所得也布施之德富貴歡樂持戒之人得生天上禪智心淨無所染著得涅槃道布施之福是涅槃道之資糧也念施故歡喜歡喜故一心一心觀生滅無常觀生滅無常故得道如人求蔭故種樹或求華或求果故種樹布施求報亦復如是今世後世樂如求蔭聲聞辟支佛道如華成佛如果是為檀種種功德問曰云何名檀答曰檀名布施心相應善思是名為檀有人言從善思起身口業亦名為檀有人言有信有福田有財物三事和合時心生捨法能破慳貪是名為檀譬如慈法觀眾生樂而心生慈布施心數法亦復如是三事和合心生捨法能破慳貪檀有三種或欲界繫或色界繫或不繫心相應法隨心行共心生非色法能作緣非業業相應隨業行共業生非先世業報生二種修行修得修二種證身證慧證若思惟斷若不斷二見斷欲界色界盡見斷有覺有觀法凡夫聖人共行如是等阿毘曇中廣分別說復次施有二種有淨有不淨不淨施者直施無所為或有為求財故施或愧人故施或為嫌責故施或畏懼故施或欲取他意故施或畏死故施或狂人令喜故施或自以富貴故應施或諍勝故施或妬瞋故施或憍慢自高故施或為名譽故施或為呪願故施或解除衰求吉故施或為聚眾故施或輕賤不敬施如是等種種名為不淨施淨施者與上相違名為淨施復次為道故施清淨心生無諸結使不求今世後世報恭敬憐愍故是為淨施淨施是趣涅槃道之資糧是故言為道故施若未得涅槃時施是人天報樂之因淨施者如華瓔珞初成未壞香潔鮮明為涅槃淨施得果報香亦復如是如佛說世有二人為難得一者出家中非時解脫比丘二者在家白衣能清淨布施是淨施相乃至無量世世世不失譬如券要終無失時是布施果因緣和合時便有譬如樹得時節會便有華葉果實若時節未至有因而無果是布施法若以求道能與人道何以故結使滅名涅槃當布施時諸煩惱薄故能助涅槃於所施物中不惜故除慳敬念受者故除嫉妬直心布施故除諂曲一心布施故除調深思惟施故除悔觀受者功德故除不恭敬自攝心故除不慚知人好功德故除不愧不著財物故除愛慈愍受者故除瞋恭敬受者故除憍慢知行善法故除無明信有果報故除邪見知決定有報故除疑如是等種種不善諸煩惱布施時悉皆薄種種善法悉皆得布施時六根清淨善欲心生善欲心生故內心清淨觀果報功德故信心生身心柔軟故喜樂生喜樂生故得一心得一心故實智慧生如是等諸善法悉皆得復次布施時心生相似八正道信布施果故得正見正見中思惟不亂故得正思惟清淨說故得正語淨身行故得正業不求報故得正命懃心施故得正方便念施不廢故得正念心住不散故得正定如是等相似三十七品善法心中生復次有人言布施是得三十二相因緣所以者何施時與心堅固得足下安立相布施時五事圍繞受者是眷屬業因緣故得足下輪相大勇猛力施故得足跟廣平相施攝人故得手足縵網相美味飲食施故得手足柔軟七處滿相施以益命故得長指身不曲大直相施時言我當相與施心轉增故得足趺高毛上向相施時受者求之一心好聽慇懃約勅令必疾得故得伊泥延󰈷相不瞋不輕求者故得臂長過膝相如求者意施不待言故得陰藏相好衣服臥具金銀珍寶施故得金色身相薄皮相布施令受者獨得自在用故得一一孔一毛生眉間白毫相求者求之即言當與以是業故得上身如師子肩圓相病者施藥飢渴者與飲食故得兩腋下滿最上味相施時勸人行施而安慰之開布施道故得肉髻相身圓如尼拘盧相有乞求者意欲與時柔軟實語必與不虛故得廣長舌相梵音聲相如迦陵毘伽鳥聲相施時如實語利益語故得師子頰相施時恭敬受者心清淨故得牙白齒齊相施時實語和合語故得齒密相四十齒相施時不瞋不著等心視彼故得青眼相眼𥇒如牛王相是為種三十二相因緣復次以七寶人民車乘金銀燈燭房舍香華布施故得作轉輪王七寶具足復次施得時故報亦增多如佛說施遠行人遠來人病人看病人風寒眾難時施是為時施復次布施時隨土地所須施故得報增多復次曠路中施故得福增多常施不廢故得報增多如求者所欲施故得福增多施物重故得福增多如以精舍園林浴池等若施善人故得報增多若施僧故得報增多若施者受者俱有德故得報增多種種將迎恭敬受者故得福增多難得物施故得福增多隨所有物盡能布施故得福增多譬如大月氏弗迦羅城中有一畫師名千那到東方多剎陀羅國客畫十二年得三十兩金持還本國於弗迦羅城中聞打鼓作大會聲往見眾僧信心清淨即問維那此眾中幾許物得作一日食維那答曰三十兩金足得一日食即以所有三十兩金付維那為我作一日食我明日當來空手而歸其婦問曰十二年作得何等物答言我得三十兩金即問三十兩金今在何所答言已在福田中種婦言何等福田答言施與眾僧婦便縛其夫送官治罪斷事大官問以何事故婦言我夫狂癡十二年客作得三十兩金不憐愍婦兒盡以與他人依如官制輒縛送來大官問其夫汝何以不供給婦兒乃以與他答言我先世不行功德今世貧窮受諸辛苦今世遭遇福田若不種福後世復貧貧貧相續無得脫時我今欲頓捨貧窮以是故盡以金施眾僧大官是優婆塞信佛清淨聞是語已讚言是為甚難懃苦得此少物盡以施僧汝是善人即脫身瓔珞及所乘馬并一聚落以施貧人而語之言汝始施眾僧眾僧未食是為穀子未種牙已得生大果方在後身以是故言難得之物盡用布施其福最多復次有世間檀有出世間檀有聖人所稱譽檀有聖人所不稱譽檀有佛菩薩檀有聲聞檀何等世間檀凡夫人布施亦聖人作有漏心布施是名世間檀復次有人言凡夫人布施是為世間檀聖人雖有漏心布施以結使斷故名出世間檀何以故是聖人得無作三昧故復次世間檀者不淨出世間檀者清淨二種結使一種屬愛一種屬見為二種結使所使是為世間檀無此二種結使是為出世間檀若三礙繫心是為世間檀何以故因緣諸法實無吾我而言我與彼取是故名世間檀復次我無定處我以為我彼以為非彼以為我我以為非以是不定故無實我也所施財者從因緣和合有無有一法獨可得者如絹如布眾緣合故成除絲除縷則無絹布諸法亦如是一相無相相常自空人作想念計以為有顛倒不實是為世間檀心無三礙實知法相心不顛倒是為出世間檀出世間檀為聖人所稱譽世間檀聖人所不稱譽復次清淨檀不雜結垢如諸法實相是聖人所稱譽不清淨雜結使顛倒心著是聖人所不稱譽復次實相智慧和合布施是聖人所稱譽若不爾者聖人所不稱譽復次不為眾生亦不為知諸法實相故施但求脫生老病死是為聲聞檀為一切眾生故施亦為知諸法實相故施是為諸佛菩薩檀於諸功德不能具足但欲得少許分是為聲聞檀一切諸功德欲具足滿是為諸佛菩薩檀畏老病死故施是為聲聞檀為助佛道為化眾生不畏老病死是為諸佛菩薩檀是中應說菩薩本生經如說阿婆陀那經中昔閻浮提中有王名婆薩婆爾時有婆羅門菩薩名韋羅摩是國王師教王作轉輪聖王法韋羅摩財富無量珍寶具足作是思惟人謂我為貴人財富無量饒益眾生今正是時應當大施富貴雖樂一切無常五家所共令人心散輕泆不定譬如獼猴不能暫住人命逝速疾於電滅人身無常眾苦之藪以是之故應行布施如是思惟已自作手疏普告閻浮提諸婆羅門及一切出家人願各屈德來集我舍欲設大施滿十二歲飯汁行船以酪為池米麵為山蘇油為渠衣服飲食臥具湯藥皆令極妙過十二歲欲以布施八萬四千白象犀甲金飾珞以名寶建大金幢四寶莊嚴八萬四千馬亦以犀甲金飾四寶交絡八萬四千車皆以金銀琉璃頗梨寶飾覆以師子虎豹之皮若白劍婆羅寶𨏥雜飾以為莊嚴八萬四千四寶床雜色綩綖種種茵蓐柔軟細滑以為挍飾丹枕錦被置床兩頭妙衣盛服皆亦備有八萬四千金鉢盛滿銀粟銀鉢盛金粟琉璃鉢盛頗梨粟頗梨鉢盛琉璃粟八萬四千乳牛牛出乳一斛金飾其𧿵角衣以白疊八萬四千美女端正福德皆以白珠名寶瓔珞其身略舉其要如是種種不可勝記爾時婆羅婆王及八萬四千諸小國王并諸臣民豪傑長者各以十萬舊金錢贈遺勸助設此法祠具足施已釋提婆那民來語韋羅摩菩薩說此偈言天地難得物能喜悅一切汝今皆以得為佛道布施爾時淨居諸天現身而讚說此偈言開門大布施汝所為者是憐愍眾生故為之求佛道是時諸天作是思惟我當閉其金瓶令水不下所以者何有施者無福田故是時魔王語淨居天此諸婆羅門皆出家持戒清淨入道何以故乃言無有福田淨居天言是菩薩為佛道故布施今此諸人皆是邪見是故我言無有福田魔王語天言云何知是人為佛道故布施是時淨居天化作婆羅門身持金瓶執金杖至韋羅摩菩薩所語言汝大布施難捨能捨欲求何等欲作轉輪聖王七寶千子王四天下耶菩薩答言不求此事汝求釋提婆那民為八千那由他天女主耶答言不汝求六欲天主耶答言不汝求梵天王主三千大千世界為眾生祖父耶答言不汝欲何所求是時菩薩說此偈言我求無欲處離生老病死欲度諸眾生求如是佛道化婆羅門言布施主佛道難得當大辛苦汝心軟串樂必不能求成辦此道如我先語轉輪聖王釋提婆那民六欲天王梵天王是易可得不如求此菩薩答言汝聽我一心誓假令熱鐵輪在我頭上轉一心求佛道終不懷悔恨若使三惡道人中無量苦一心求佛道終不為此轉化婆羅門言布施主善哉善哉求佛如是便讚偈言汝精進力大慈愍於一切智慧無罣礙成佛在不久是時天雨眾華供養菩薩諸淨居天閉瓶水者即隱不現菩薩是時至婆羅門上座前以金瓶行水水閉不下眾人疑怪此種種大施一切具足布施主人功德亦大今何以故瓶水不下菩薩自念此非他事將無我心不清淨耶得無施物不具足乎何以致此自觀祠經十六種書清淨無瑕是時諸天語菩薩言汝莫疑悔汝無不辦是諸婆羅門惡邪不淨故也即說偈言是人邪見網煩惱破正智離諸清淨戒唐苦墮異道以是故水閉不下如是語已忽然不現爾時六欲天放種種光明照諸眾會語菩薩而說偈言邪惡海中行不順汝正道諸受施人中無有如汝者說是語已忽然不現是時菩薩聞說此偈自念會中實自無有與我等者水閉不下其將為此乎即說偈言若有十方天地中諸有好人清淨者我今歸命稽首禮右手執瓶灌左手而自立願我一人應受如是大布施是時瓶水踊在虛空從上來下而灌其左手是時婆薩婆王見是感應心生恭敬而說偈言大婆羅門主清琉璃色水從上流注下來墮汝手中是時大婆羅門眾恭敬心生合手作禮歸命菩薩菩薩是時說此偈言今我所布施不求三界福為諸眾生故以用求佛道說此偈已一切大地山川樹木皆六返震動韋羅摩本謂此眾應受供養故與既知此眾無堪受者今以憐愍故以所受物施之如是種種檀本生因緣是中應廣說是為外布施云何名內布施不惜身命施諸眾生如本生因緣說釋迦文佛本為菩薩為大國王時世無佛無法無比丘僧是王四出求索佛法了不能得時有一婆羅門言我知佛偈供養我者當以與汝王即問言索何等供養答言汝能就汝身上破肉為燈炷供養我者當以與汝王心念言今我此身危脆不淨世世受苦不可復數未曾為法今始得用甚不惜也如是念已喚旃陀羅遍割身上以作燈炷而以白疊纏肉酥油灌之一時遍燒舉身火燃乃與一偈又復釋迦文佛本作一鴿在雪山中時大雨雪有一人失道窮厄辛苦飢寒并至命在須臾鴿見此人即飛求火為其聚薪然之又復以身投火施此飢人如是等頭目髓腦給施眾生種種本生因緣經此中應廣說如是等種種是名內布施如是內外布施無量是名檀相問曰云何名法布施答曰有人言常以好語有所利益是為法施復次有人言以諸佛語妙善之法為人演說是為法施復次有人言以三種法教人一修妬路二毘尼三阿毘曇是為法施復次有人言以四種法藏教人一修妬路藏二毘尼藏三阿毘曇藏四雜藏是為法施復次有人言略說以二種法教人一聲聞法二摩訶衍法是為法施問曰如提婆達呵多等亦以三藏四藏聲聞法摩訶衍法教人而身入地獄是事云何答曰提婆達邪見罪多呵多妄語罪多非是為道清淨法施但求名利恭敬供養惡心罪故提婆達生入地獄呵多死墮惡道復次非但言說名為法施常以淨心善思以教一切是名法施譬如財施不以善心不名福德法施亦爾不以淨心善思則非法施復次說法者能以淨心善思讚歎三寶開罪福門示四真諦教化眾生令入佛道是為真淨法施復次略說法有二種一者不惱眾生善心慈愍是為佛道因緣二者觀知諸法真空是為涅槃道因緣在大眾中興愍哀心說此二法不為名聞利養恭敬是為清淨佛道法施如說阿輸伽王一日作八萬佛圖雖未見道於佛法中少有信樂日日請諸比丘入宮供養日日次第留法師說法有一三藏年少法師聰明端正次應說法在王邊坐口有異香王甚疑怪謂為不端欲以香氣動王宮人語比丘言口中何等開口看之即為開口了無所有與水令漱香氣如故王問大德新有此香舊有之耶比丘答言如此久有非適今也又問有此久如比丘以偈答言迦葉佛時集此香法如是久久常若新出王言大德略說未解為我廣演答言王當一心善聽我說我昔於迦葉佛法中作說法比丘常在大眾之中歡喜演說迦葉世尊無量功德諸法實相無量法門慇懃讚歎教誨一切自是以來常有妙香從口中出世世不絕恒如今日而說此偈草木諸華香此香氣超絕能悅一切心世世常不滅于時國王愧喜交集白比丘言未曾有也說法功德大果乃爾比丘言此名為華未是果也王言其果云何願為演說答言果略說有十王諦聽之即為說偈言大名聞端政得樂及恭敬威光如日月為一切所愛辯才有大智能盡一切結苦滅得涅槃如是名為十王言大德讚佛功德云何而得如是果報爾時比丘以偈答曰讚佛諸功德令一切普聞以此果報故而得大名譽讚佛實功德令一切歡喜以此功德故世世常端正為人說罪福令得安樂所以此之功德受樂常歡豫讚佛功德力令一切心伏以此功德故常獲恭敬報顯現說法燈照悟諸眾生以此之功德威光如日曜種種讚佛德能悅於一切以此功德故常為人所愛巧言讚佛德無量無窮已以此功德故辯才不可盡讚佛諸妙法一切無過者以此功德故大智慧清淨讚佛功德時令人煩惱薄以此功德故結盡諸垢滅二種結盡故涅槃身已證譬如澍大雨火盡無餘熱重告王言若有未悟今是問時當以智箭破汝疑軍王白法師我心悅悟無所疑也大德福人善能讚佛如是等種種因緣說法度人名為法施問曰財施法施何者為勝答曰如佛所言二施之中法施為勝所以者何財施果報在欲界中法施果報或在三界或出三界復次口說清淨深得理中心亦得之故出三界復次財施有量法施無量財施有盡法施無盡譬如以薪益火其明轉多復次財施之報淨少垢多法施之報垢少淨多復次若作大施必待眾力法施出心不待他也復次財施能令四大諸根增長法施能令無漏根力覺道具足復次財施之法有佛無佛世間常有如法施者唯有佛世乃當有耳是故當知法施甚難云何為難乃至有相辟支佛不能說法直行乞食飛騰變化而以度人復次從法施中能出生財施及諸聲聞辟支佛菩薩及佛復次法施能分別諸法有漏無漏法色法無色法有為無為法善不善無記法常法無常法有法無法一切諸法實相清淨不可破不可壞如是等法略說則八萬四千法藏廣說則無量如是等種種皆從法施分別了知以是故法施為勝是二施和合名之為檀行是二施願求作佛則能令人得至佛道何況其餘問曰四種捨名為檀所謂財捨法捨無畏捨煩惱捨此中何以不說二種捨答曰無畏捨與尸羅無別故不說有般若故不說煩惱捨若不說六波羅蜜則應具說四捨問曰云何名檀波羅蜜滿答曰檀義如上說波羅蜜是名渡布施河得到彼岸問曰云何名不到彼岸答曰譬如渡河未到而還名為不到彼岸如舍利弗於六十劫中行菩薩道欲渡布施河時有乞人來乞其眼舍利弗言眼無所任何以索之若須我身及財物者當以相與答言不須汝身及以財物唯欲得眼若汝實行檀者以眼見與爾時舍利弗出一眼與之乞者得眼於舍利弗前嗅之嫌臭唾而棄地又以腳蹋舍利弗思惟言如此弊人等難可度也眼實無用而強索之既得而棄又以腳蹋何弊之甚如此人輩不可度也不如自調早脫生死思惟是已於菩薩道退迴向小乘是名不到彼岸若能直進不退成辦佛道名到彼岸復次於事成辦亦名到彼岸復次此岸名慳貪檀名河中彼岸名佛道復次有無見名此岸破有無見智慧名彼岸懃修布施是名河中復次檀有二種一者魔檀二者佛檀若為結使賊所奪憂惱怖畏是為魔檀名曰此岸若有清淨布施無結使賊無所怖畏得至佛道是為佛檀名曰到彼岸是為波羅蜜如佛說毒蛇喻經中有人得罪於王王令掌護一篋篋中有四毒蛇王勅罪人令看視養育此人思惟四蛇難近近則害人一猶叵養而況於四便棄篋而走王令五人拔刀追之復有一人口言附順心欲中傷而語之言養之以理此亦無苦其人覺之馳走逃命至一空聚有一善人方便語之此聚雖空是賊所止處汝今住此必為賊害慎勿住也於是復去至一大河河之彼岸即是異國其國安樂坦然清淨無諸患難於是集眾草木縛以為栰進以手足竭力求渡既到彼岸安樂無患王者魔王篋者人身四毒蛇者四大五拔刀賊者五眾一人口善心惡者是染著空聚是六情賊是六塵一人愍而語之是為善師大河是愛栰是八正道手足懃渡是精進此岸是世間彼岸是涅槃度者漏盡阿羅漢菩薩法中亦如是若施有三礙我與彼受所施者財是為墮魔境界未離眾難如菩薩布施三種清淨無此三礙得到彼岸為諸佛所讚是名檀波羅蜜以是故名到彼岸此六波羅蜜能令人渡慳貪等煩惱染著大海到於彼岸以是故名波羅蜜問曰阿羅漢辟支佛亦能到彼岸何以不名波羅蜜答曰阿羅漢辟支佛渡彼岸與佛渡彼岸名同而實異彼以生死為此岸涅槃為彼岸而不能渡檀之彼岸所以者何不能以一切物一切時一切種布施設能布施亦無大心或以無記心或有漏善心或無漏心施無大悲心不能為一切眾生施菩薩施者知布施不生不滅無漏無為如涅槃相為一切眾生故施是名檀波羅蜜復次有人言一切物一切種內外物盡以布施不求果報如是布施名檀波羅蜜復次不可盡故名檀波羅蜜所以者何知所施物畢竟空如涅槃相以是心施眾生是故施報不可盡名檀波羅蜜如五通仙人以好寶物藏著石中欲護此寶磨金剛塗之令不可破菩薩布施亦復如是以涅槃實相智慧磨塗之布施令不可盡復次菩薩為一切眾生故布施眾生數不可盡故布施亦不可盡復次菩薩為佛法布施佛法無量無邊布施亦無量無邊以是故阿羅漢辟支佛雖到彼岸不名波羅蜜問曰云何名具足滿答曰如先說菩薩能一切布施內外大小多少麁細著不著用不用如是等種種物一切能捨心無所惜等與一切眾生不作是觀大人應與小人不應與出家人應與不出家人不應與人應與禽獸不應與於一切眾生平等心施施不求報又得施實相是名具足滿亦不觀時無晝無夜無冬無夏無吉無衰一切時常等施心無悔惜乃至頭目髓腦施而無悋是為具足滿復次有人言菩薩從初發心乃至菩提樹下三十四心於是中間名為布施具足滿復次七住菩薩得一切諸法實相智慧是時莊嚴佛土教化眾生供養諸佛得大神通能分一身作無數身一一身皆雨七寶華香幡蓋化作大燈如須彌山供養十方佛及菩薩僧復以妙音讚頌佛德禮拜供養恭敬將迎復次是菩薩於一切十方無量餓鬼國中雨種種飲食衣被令其充滿得滿足已皆發阿耨多羅三藐三菩提心復至畜生道中令其自善無相害意除其畏怖隨其所須各令充足得滿足已皆發阿耨多羅三藐三菩提心於地獄無量苦中能令地獄火滅湯冷罪息心善除其飢渴得生天上人中以此因緣故皆發阿耨多羅三藐三菩提心若十方人貧窮者給之以財富貴者施以異味異色令其歡喜以此因緣故皆發阿耨多羅三藐三菩提心若至欲天中令其除却天上欲樂施以妙寶法樂令其歡喜以此因緣故皆發阿耨多羅三藐三菩提心若至色天中除其樂著以菩薩禪法而娛樂之以此因緣故皆發阿耨多羅三藐三菩提心如是乃至十住是名檀波羅蜜具足滿復次菩薩有二種身一者結業生身二者法身是二種身中檀波羅蜜滿是名具足檀波羅蜜問曰云何名結業生身檀波羅蜜滿答曰未得法身結使未盡能以一切寶物頭目髓腦國財妻子內外所有盡以布施心不動轉如須提拏太子以其二子布施婆羅門次以妻施其心不轉又如薩婆達王為敵國所滅身竄窮林見有遠國婆羅門來欲從己乞自以國破家亡一身藏竄愍其辛苦故從遠來而無所得語婆羅門言我是薩婆達王新王募人求我甚重即時自縛以身施之送與新王大得財物亦如月光太子出行遊觀癩人見之要車白言我身重病辛苦懊惱太子嬉遊獨自歡耶大慈愍念願見救療太子聞之以問諸醫醫言當須從生長大無瞋之人血髓塗而飲之如是可愈太子念言設有此人貪生惜壽何可得耶自除我身無可得處即命旃陀羅令除身肉破骨出髓以塗病人以血飲之如是等種種身及妻子施而無悋如棄草木觀所施物知從緣有推求其實都無所得一切清淨如涅槃相乃至得無生法忍是為結業生身行檀波羅蜜滿云何法身菩薩行檀波羅蜜滿菩薩末後肉身得無生法忍捨肉身得法身於十方六道中變身應適以化眾生種種珍寶衣服飲食給施一切又以頭目髓腦國財妻子內外所有盡以布施譬如釋迦文佛曾為六牙白象獵者伺便以毒箭射之諸象競至欲來蹈殺獵者白象以身捍之擁護其人愍之如子諭遣群象徐問獵人何故射我答曰我須汝牙即時以六牙內石孔中血肉俱出以鼻舉牙授與獵者雖曰象身用心如是當知此象非畜生行報阿羅漢法中都無此心當知此為法身菩薩有時閻浮提人不知禮敬耆舊有德以言化之未可得度是時菩薩自變其身作迦頻闍羅鳥是鳥有二親友一者大象二者獼猴共在必鉢羅樹下住自相問言我等不知誰應為長象言我昔見此樹在我腹下今大如是以此推之我應為長獼猴言我曾蹲地手挽樹頭以是推之我應為長鳥言我於必鉢羅林中食此樹果子隨糞出此樹得生以是推之我應最長鳥復說言先生宿舊禮應供養即時大象背負獼猴鳥在猴上周遊而行一切禽獸見而問之何以如此答曰以此恭敬供養長老禽獸受化皆行禮敬不侵民田不害物命眾人疑怪一切禽獸不復為害獵者入林見象負獼猴獼猴戴鳥行敬化物物皆修善傳告國人人各慶曰時將太平鳥獸而仁人亦效之皆行禮敬自古及今化流萬世當知是為法身菩薩復次法身菩薩一時之頃化作無央數身供養十方諸佛一時能化無量財寶給足眾生能隨一切上中下聲一時之頃普為說法乃至坐佛樹下如是等種種名為法身菩薩行檀波羅蜜滿復次檀有三種一者物施二者供養恭敬施三者法施云何物施珍寶衣食頭目髓腦如是等一切內外所有盡以布施是名物施恭敬施者信心清淨恭敬禮拜將送迎逆讚遶供養如是等種種名為恭敬施法施者為道德故語言論議誦讀講說除疑問答授人五戒如是等種種為佛道故施是名法施是三種施滿是名檀波羅蜜滿復次三事因緣生檀一者信心清淨二者財物三者福田心有三種若憐愍若恭敬若憐愍恭敬施貧窮下賤及諸畜生是為憐愍施施佛及諸法身菩薩等是為恭敬施若施諸老病貧乏阿羅漢辟支佛是為恭敬憐愍施施物清淨非盜非劫以時而施不求名譽不求利養或時從心大得福德或從福田大得功德或從妙物大得功德第一從心如四等心念佛三昧以身施虎如是名為從心大得功德福田有二種一者憐愍福田二者恭敬福田憐愍福田能生憐愍心恭敬福田能生恭敬心如阿輸伽王以土上佛復次物施中如一女人酒醉沒心誤以七寶瓔珞布施迦葉佛塔以福德故生三十三天如是種種名為物施問曰檀名捨財何以言具足無所捨法答曰檀有二種一者出世間二者不出世間今說出世間檀無相無相故無所捨是故言具足無所捨法復次財物不可得故名為無所捨是物未來過去空現在分別無一定法以是故言無所捨復次以行者捨財時心念此施大有功德倚是而生憍慢愛結等以是故言無所捨以無所捨故無憍慢無憍慢故愛結等不生復次施者有二種一者世間人二者出世間人世間人能捨財不能捨施出世間人能捨財能捨施何以故以財物施心俱不可得故以是故言具足無所捨法復次檀波羅蜜中言財施受者三事不可得問曰三事和合故名為檀今言三事不可得云何名檀波羅蜜具足滿今有財有施有受者云何三事不可得如所施疊實有何以故疊有名則有疊法若無疊法亦無疊名以有名故應實有疊復次疊有長有短麁細白黑黃赤有因有緣有作有破有果報隨法生心十尺為長五尺為短縷大為麁縷小為細隨染有色有縷為因織具為緣是因緣和合故為疊人功為作人毀為破御寒暑弊身體名果報人得之大喜失之大憂以之施故得福助道若盜若劫戮之都市死入地獄如是等種種因緣故知有此疊是名疊法云何言施物不可得答曰汝言有名故有是事不然何以知之名有二種有實有不實不實名如有一草名朱利草亦不盜不劫實非賊而名為賊又如兔角龜毛亦但有名而無實疊雖不如兔角龜毛無然因緣會故有因緣散故無如林如軍是皆有名而無實譬如木人雖有人名不應求其人法疊中雖有名亦不應求疊真實疊能生人心念因緣得之便喜失之便憂是為念因緣心生有二因緣有從實而生有從不實而生如夢中所見如水中月如夜見杌樹謂為人如是名從不實中能令心生是緣不定不應言心生有故便是有若心生因緣故有更不應求實有如眼見水中月心生謂是月若從心生便是月者則無復真月復次有有三種一者相待有二者假名有三者法有相待者如長短彼此等實無長短亦無彼此以相待故有名長因短有短亦因長彼亦因此此亦因彼若在物東則以為西在西則以為東一物未異而有東西之別此皆有名而無實也如是等名為相待有是中無實法不如色香味觸等假名有者如酪有色香味觸四事因緣合故假名為酪雖有不同因緣法有雖無亦不如兔角龜毛無但以因緣合故假名有酪疊亦如是復次有極微色香味觸故有毛分毛分因緣故有毛毛因緣故有毳毳因緣故有縷縷因緣故有疊疊因緣故有衣若無極微色香味觸因緣亦無毛分毛分無故亦無毛毛無故亦無毳毳無故亦無縷縷無故亦無疊疊無故亦無衣問曰亦不必一切物皆從因緣和合故有如微塵至細故無分無分故無和合疊麁故可破微塵中無分云何可破答曰至微無實強為之名何以故麁細相待因麁故有細是細復應有細復次若有極微色則有十方分若有十方分是不名為極微若無十方分則不名為色復次若有極微則應有虛空分齊若有分者則不名極微復次若有極微是中有色香味觸作分色香味觸作分是不名極微以是推求微塵則不可得如經言色若麁若細若內若外總而觀之無常無我不言有微塵是名分破空復有觀空是疊隨心有如坐禪人觀疊或作地或作水或作火或作風或青或黃或白或赤或都空如十一切入觀如佛在耆闍崛山中與比丘僧俱入王舍城道中見大水佛於水上敷尼師壇坐告諸比丘若比丘入禪心得自在能令大水作地即成實地何以故是水中有地分故如是水火風金銀種種寶物即皆成實何以故是水中皆有其分復次如一美色婬人見之以為淨妙心生染著不淨觀人視之種種惡露無一淨處等婦見之妬瞋憎惡目不欲見以為不淨婬人觀之為樂妬人觀之為苦行人觀之得道無豫之人觀之無所適莫如見土木若此美色實淨四種人觀皆應見淨若實不淨四種人觀皆應不淨以是故知好醜在心外無定也觀空亦如是復次是疊中有十八空相故觀之便空空故不可得如是種種因緣財物空決定不可得云何施人不可得如疊因緣和合故有分分推之疊不可得施者亦如是四大圍虛空名為身是身識動作來往坐起假名為人分分求之亦不可得復次一切眾界入中我不可得我不可得故施人不可得何以故我有種種名字人天男女施人受人受苦人受樂人畜生等是但有名而實法不可得問曰若施者不可得云何有菩薩行檀波羅蜜答曰因緣和合故有名字如屋如車實法不可得問曰云何我不可得答曰如上我聞一時中已說今當更說佛說六識眼識及眼識相應法共緣色不緣屋舍城郭種種諸名耳鼻舌身識亦如是意識及意識相應法知眼知色知眼識乃至知意知法知意識是識所緣法皆空無我生滅故不自在故無為法中亦不計我苦樂不受故是中若強有我法應當有第七識識我而今不爾以是故知無我問曰何以識無我一切人各於自身中生計我不於他身中生我若自身中無我而妄見為我者他身中無我亦應於他身而妄見為我復次若內無我色識念念生滅云何分別知是色青黃赤白復次若無我今現在人識漸漸生滅身命斷時亦盡諸行罪福誰隨誰受誰受苦樂誰解脫者如是種種因緣故知有我答曰此俱有難若於他身生計我者復當言何以不自身中生計我復次五眾因緣生故空無我從無明因緣生二十身見是我見自於五陰相續生以從此五眾緣生故即計此五眾為我不在他身以其習故復次若有神者可有彼我汝神有無未了而問彼我其猶人問兔角答似馬角馬角若實有可以證兔角馬角猶尚未了而欲以證兔角復次自於身生我故便自謂有神汝言神遍亦應計他身為我以是故不應言自身中生計我心於他身不生故知有神復次有人於他物中我心生如外道坐禪人用地一切入觀時見地則是我我則是地水火風空亦如是顛倒故於他身中亦計我復次有時於他身生我如有一人受使遠行獨宿空舍夜中有鬼擔一死人來著其前復有一鬼逐來瞋罵前鬼是死人是我物汝何以擔來先鬼言是我物我自持來後鬼言是死人實我擔來二鬼各捉一手爭之前鬼言此有人可問後鬼即問是死人誰擔來是人思惟此二鬼力大若實語亦當死若妄語亦當死俱不免死何為妄語語言前鬼擔來後鬼大瞋捉人手拔出著地前鬼取死人一臂拊之即著如是兩臂兩腳頭脇舉身皆易於是二鬼共食所易人身拭口而去其人思惟我人母生身眼見二鬼食盡今我此身盡是他肉我今定有身耶為無身耶若以為有盡是他身若以為無今現有身如是思惟其心迷悶譬如狂人明朝尋路而去到前國土見有佛塔眾僧不論餘事但問己身為有為無諸比丘問汝是何人答言我亦不自知是人非人即為眾僧廣說上事諸比丘言此人自知無我易可得度而語之言汝身從本已來恒自無我非適今也但以四大和合故計為我身如汝本身與今無異諸比丘度之為道斷諸煩惱即得阿羅漢是為有時他身亦計為我不可以有彼此故謂有我復次是我實性決定不可得若常相非常相自在相不自在相作相不作相色相非色相如是等種種皆不可得若有相則有法無相則無法我今無相則知無我若我是常不應有殺罪何以故身可殺非常故我不可殺常故問曰我雖常故不可殺但殺身則有殺罪答曰若殺身有殺罪者毘尼中言自殺無殺罪罪福從惱他益他生非自供養身自殺身故有罪有福以是故毘尼中言自殺身無殺罪有愚癡貪欲瞋恚之咎若神常者不應死不應生何以故汝等法神常一切遍滿五道中云何有死生死名此處失生名彼處出以是故不得言神常若神常者亦應不受苦樂何以故苦來則憂樂至則喜若為憂喜所變者則非常也若常應如虛空雨不能濕熱不能乾亦無今世後世若神常者亦不應有後世生今世死若神常者則常有我見不應得涅槃若神常者則無起無滅不應有忘失以其無神識無常故有忘有失是故神非常也如是等種種因緣可知神非常相若神無常相者亦無罪無福若身無常神亦無常二事俱滅則墮斷滅邊墮斷滅則無到後世受罪福者若斷滅則得涅槃不須斷結亦不用後世罪福因緣如是等種種因緣可知神非無常若神自在相作相者則應隨所欲得皆得今所欲更不得非所欲更得若神自在亦不應有作惡行墮畜生惡道中復次一切眾生皆不樂苦誰當好樂而更得苦以是故知神不自在亦不作又如人畏罪故自強行善若自在者何以畏罪而自強修福又諸眾生不得如意常為煩惱愛縛所牽如是等種種因緣知神不自在不自作若神不自在不自作者是為無神相言我者即是六識更無異事復次若不作者云何閻羅王問罪人誰使汝作此罪者罪人答言是我自作以是故知非不自作若神色相者是事不然何以故一切色無常故問曰人云何言色是我相答曰有人言神在心中微細如芥子清淨名為淨色身更有人言如麥有言如豆有言半寸有言一寸初受身時最在前受譬如像骨及其成身如像已莊有言大小隨人身死壞時此亦前出如此事皆不爾也何以故一切色四大所造因緣生故無常若神是色色無常神亦無常若無常者如上所說問曰身有二種麁身及細身麁身無常細身是神世世常去入五道中答曰此細身不可得若有細身應有處所可得如五藏四體一一處中求皆不可得問曰此細身微細初死時已去若活時則不可求得汝云何能見又此細身非五情能見能知唯有神通聖人乃能得見答曰若爾者與無無異如人死時捨此生陰入中陰中是時今世身滅受中陰身此無前後滅時即生譬如蠟印印泥泥中受印印即時壞成壞一時亦無前後是時受中陰中有捨此中陰受生陰有汝言細身即此中陰中陰身無出無入譬如然燈生滅相續不常不斷佛言一切色眾若過去未來現在若內若外若麁若細皆悉無常汝神微細色者亦應無常斷滅如是等種種因緣可知非色相神非無色相無色者四眾及無為四眾無常故不自在故屬因緣故不應是神三無為中不計有神無所受故如是等種種因緣知神非無色相如是天地間若內若外三世十方求我不可得但十二入和合生六識三事和合名觸觸生受想思等心數法是法中無明力故身見生身見生故謂有神是身見見苦諦苦法智及苦比智則斷斷時則不見有神汝先言若內無神色識念念生滅云何分別知色青黃赤白汝若有神亦不能獨知要依眼識故能知若爾者神無用也眼識知色色生滅相似生相似滅然後心中有法生名為念是念相有為法雖滅過去是念能知如聖人智慧力能知未來世事念念亦如是能知過去法若前眼識滅生後眼識後眼識轉利有力色雖暫有不住以念力利故能知以是事故雖念念生滅無常能分別知色又汝言今現在人識新新生滅身命斷時亦盡諸行罪福誰隨誰受誰受苦樂誰解脫者今當答汝今未得實道是人諸煩惱覆心作生因緣業死時從此五陰相續生五陰譬如一燈更然一燈又如穀生有三因緣地水種子後世身生亦如是有身有有漏業有結使三事故後身生是中身業因緣不可斷不可破但諸結使可斷結使斷時雖有殘身殘業可得解脫如有穀子有地無水故不生如是雖有身有業無愛結水潤則不生是名雖無神亦名得解脫無明故縛智慧故解則我無所用復次是名色和合假名為人是人為諸結所繫得無漏智慧爪解此諸結是時名人得解脫如繩結繩解繩即是結結無異法世界中說結繩解繩名色亦如是名色二法和合假名為人是結使與名色不異但名為名色結名色解受罪福亦如是雖無一法為人實名色故受罪福果而人得名譬如車載物一一推之竟無車實然車受載物之名人受罪福亦如是名色受罪福而人受其名受苦樂亦如是如是種種因緣神不可得神即是施者受者亦如是汝以神為人以是故施人不可得受人不可得亦如是如是種種因緣是名財物施人受人不可得問曰若施於諸法是如實相無所破無所滅無所生無所作何以故言三事破析不可得答曰如凡夫人見施者見受者見財物是為顛倒妄見生世間受樂福盡轉還是故佛欲令菩薩行實道得實果報實果報則是佛道佛為破妄見故言三事不可得實無所破何以故諸法從本已來畢竟空故如是等種種無量因緣不可得故名為檀波羅蜜具足滿復次若菩薩行檀波羅蜜能生六波羅蜜是時名為檀波羅蜜具足滿云何布施生檀波羅蜜檀有下中上從下生中從中生上若以飲食麁物軟心布施是名為下習施轉增能以衣服寶物布施是為從下生中施心轉增無所愛惜能以頭目血肉國財妻子盡用布施是為從中生上如釋迦牟尼佛初發心時作大國王名曰光明求索佛道少多布施轉受後身作陶師能以澡浴之具及石蜜漿布施異釋迦牟尼佛及比丘僧其後轉身作大長者女以燈供養憍陳若佛如是等種種名為菩薩下布施如釋迦文尼佛本身作長者子以衣布施大音聲佛佛滅度後起九十塔後更轉身作大國王以七寶蓋供養師子佛後復受身作大長者供養妙目佛上好房舍及七寶妙華如是等種種名為菩薩中布施如釋迦牟尼佛本身作仙人見憍陳若佛端政殊妙便從高山上自投佛前其身安隱在一面立又如眾生喜見菩薩以身為燈供養日月光德佛如是等種種不惜身命供養諸佛是為菩薩上布施是名菩薩三種布施若有初發佛心布施眾生亦復如是初以飲食布施施心轉增能以身肉與之先以種種好漿布施後心轉增能以身血與之先以紙墨經書布施及以衣服飲食四種供養供養法師後得法身為無量眾生說種種法而為法施如是等種種從檀波羅蜜中生檀波羅蜜云何菩薩布施生尸羅波羅蜜菩薩思惟眾生不布施故後世貧窮以貧窮故劫盜心生以劫盜故而有殺害以貧窮故不足於色色不足故而行邪婬又以貧窮故為人下賤下賤畏怖而生妄語如是等貧窮因緣故行十不善道若行布施生有財物有財物故不為非法何以故五塵充足無所乏短故如提婆達本生曾為一蛇與一蝦蟇一龜在一池中共結親友其後池水竭盡飢窮困乏無所控告時蛇遣龜以呼蝦蟇蝦蟇說偈以遣龜言若遭貧窮失本心不惟本義食為先汝持我聲以語蛇蝦蟇終不到汝邊若修布施後生有福無所短乏則能持戒無此眾惡是為布施能生尸羅波羅蜜復次布施時能令破戒諸結使薄益持戒心令得堅固是為布施因緣增益於戒復次菩薩布施常於受者生慈悲心不著於財自物不惜何況劫盜慈悲受者何有殺意如是等能遮破戒是為施生戒若能布施以破慳心然後持戒忍辱等易可得行如文殊師利在昔過去久遠劫時曾為比丘入城乞食得滿鉢百味歡喜丸城中一小兒追而從乞不即與之乃至佛圖手捉二丸而要之言汝若能自食一丸以一丸施僧者當以施汝即相然可以一歡喜丸布施眾僧然後於文殊師利許受戒發心作佛如是布施能令受戒發心作佛是為布施生尸羅波羅蜜復次布施之報得四事供養好國善師無所乏少故能持戒又布施之報其心調柔心調柔故能生持戒能生持戒故從不善法中能自制心如是種種因緣從布施生尸羅波羅蜜云何布施生羼提波羅蜜菩薩布施時受者逆罵若大求索若不時索或不應索而索是時菩薩自思惟言我今布施欲求佛道亦無有人使我布施我自為故云何生瞋如是思惟已而行忍辱是名布施生羼提波羅蜜復次菩薩布施時若受者瞋惱便自思惟我今布施內外財物難捨能捨何況空聲而不能忍若我不忍所可布施則為不淨譬如白象入池澡浴出已還復以土坌身布施不忍亦復如是如是思惟已行於忍辱如是等種種布施因緣生羼提波羅蜜云何布施生毘梨耶波羅蜜菩薩布施時常行精進何以故菩薩初發心時功德未大爾時欲行二施充滿一切眾生之願以物不足故懃求財法以給足之如釋迦文尼佛本身作大醫王療一切病不求名利為憐愍眾生故病者甚多力不周救憂念一切而不從心懊惱而死即生忉利天上自思惟言我今生天但食福報無所長益即自方便自取滅身捨此天壽生婆迦陀龍王宮中為龍太子其身長大父母愛重欲自取死就金翅鳥王鳥即取此龍子於舍摩利樹上吞之父母嘷咷啼哭懊惱龍子既死生閻浮提中為大國王太子名曰能施生而能言問諸左右今此國中有何等物盡皆持來以用布施眾人怪畏皆捨之走其母憐愛獨自守之語其母言我非羅剎眾人何以故走我本宿命常好布施我為一切人之檀越母聞其言以語眾人眾人即還母好養育及年長大自身所有盡以施盡至父王所索物布施父與其分復以施盡見閻浮提人貧窮辛苦思欲給施而財物不足便自啼泣問諸人言作何方便當令一切滿足於財諸宿人言我等曾聞有如意寶珠若得此珠則能隨心所索無不必得菩薩聞是語已白其父母欲入大海求龍王頭上如意寶珠父母報言我唯有汝一兒耳若入大海眾難難度一旦失汝我等亦當何用活為不須去也我今藏中猶亦有物當以給汝兒言藏中有限我意無量我欲以財充滿一切令無乏短願見聽許得遂本心使閻浮提人一切充足父母知其志大不敢制之遂放令去是時五百賈客以其福德大人皆樂隨從知其行日集海道口菩薩先聞婆伽陀龍王頭上有如意寶珠問眾人言誰知水道至彼龍宮有一盲人名陀舍曾以七反入大海中具知海道菩薩即命共行答曰我年既老兩目失明曾雖數入今不能去菩薩語言我今此行不自為身普為一切求如意寶珠欲給足眾生令身無乏次以道法因緣而教化之汝是智人何得辭耶我願得成豈非汝力陀舍聞其要言欣然同懷語菩薩言我今共汝俱入大海我必不全汝當安我尸骸著大海之中金沙洲上行事都集斷第七繩船去如馳到眾寶渚眾賈競取七寶各各已足語菩薩言何以不取菩薩報言我所求者如意寶珠此有盡物我不須也汝等各當知足知量無令船重不自免也是時眾賈白菩薩言大德為我呪願令得安隱於是辭去陀舍是時語菩薩言別留艇舟當隨是別道而去待風七日博海南岸至一險處當有絕崖棗林枝皆覆水大風吹船船當摧覆汝當仰板棗枝可以自濟我身無目於此當死過此隘岸當有金沙洲可以我身置此沙中金沙清淨是我願也即如其言風至而去既到絕崖如陀舍語菩薩仰板棗枝得以自免置陀舍屍安厝金地於是獨去如其先教深水中浮七日至垒咽水中行七日垒腰水中行七日垒膝水中行七日泥中行七日見好蓮華鮮潔柔軟自思惟言此華軟脆當入虛空三昧自輕其身行蓮華上七日見諸毒蛇念言含毒之虫甚可畏也即入慈心三昧行毒蛇頭上七日蛇皆擎頭授與菩薩令蹈上而過過此難已見有七重寶城有七重塹塹中皆滿毒蛇有三大龍守門龍見菩薩形容端政相好嚴儀能度眾難得來至此念言此非凡夫必是菩薩大功德人即聽令前逕得入宮龍王夫婦喪兒未久猶故哀泣見菩薩來龍王婦有神通知是其子兩乳汁流出命之令坐而問之言汝是我子捨我命終生在何處菩薩亦自識宿命知是父母而答母言我生閻浮提上為大國王太子憐愍貧人飢寒勤苦不得自在故來至此欲求如意寶珠母言汝父頭上有此寶珠以為首飾難可得也必當將汝入諸寶藏隨汝所欲必欲與汝汝當報言其餘雜寶我不須也唯欲大王頭上寶珠若見憐愍願以與我如此可得即往見父父大悲喜歡慶無量愍念其子遠涉艱難乃來至此指示妙寶隨意與汝須者取之菩薩言我從遠來願見大王求王頭上如意寶珠若見憐愍當以與我若不見與不須餘物龍王報言我唯有此一珠常為首飾閻浮提人薄福下賤不應見也菩薩白言我以此故遠涉艱難冒死遠來為閻浮提人薄福貧賤欲以如意寶珠濟其所願然後以佛道因緣而教化之龍王與珠而要之言今以此珠與汝汝既去世當以還我答曰敬如王言菩薩得珠飛騰虛空如屈伸臂頃到閻浮提人王父母見兒吉還歡悅踊躍抱而問言汝得何物答言得如意寶珠問言今在何許白言在此衣角裏中父母言何其泰小白言在其神德不在大也白父母言當勅城中內外掃灑燒香懸繒幡蓋持齋受戒明日清旦以長木為表以珠著上菩薩是時自立誓願若我當成佛道度脫一切者珠當如我意願出一切寶物隨人所須盡皆備有是時陰雲普遍雨種種寶物衣服飲食臥具湯藥人之所須一切具足至其命盡常爾不絕如是等名為菩薩布施生精進波羅蜜云何菩薩布施生禪波羅蜜菩薩布施時能除慳貪除慳貪已因此布施而行一心漸除五蓋能除五蓋是名為禪復次心依布施入於初禪乃至滅定禪云何為依若施行禪人時心自念言我以此人行禪定故淨心供養我今何為自替於禪即自歛心思惟行禪若施貧人念此宿命作諸不善不求一心不修福業今世貧窮以是自勉修善一心以入禪定如說喜見轉輪聖王八萬四千小王來朝皆持七寶妙物來獻王言我不須也汝等各可自以修福諸王自念大王雖不肯取我等亦復不宜自用即共造工立七寶殿殖七寶行樹作七寶浴池於大殿中造八萬四千七寶樓樓中皆有七寶床座雜色被枕置床兩頭懸繒幡蓋香熏塗地眾事備已白大王言願受法殿寶樹浴池王默然受之而自念言我今不應先處新殿以自娛樂當求善人諸沙門婆羅門等先入供養然後我當處之即集善人先入寶殿種種供養微妙具足諸人出已王入寶殿登金樓坐銀床念布施除五蓋攝六情却六塵受喜樂入初禪次登銀樓坐金床入二禪次登毘琉璃樓坐頗梨寶床入三禪次登頗梨寶樓坐毘琉璃床入四禪獨坐思惟終竟三月玉女寶后與八萬四千諸侍女俱皆以白珠名寶瓔珞其身來白大王久違親覲敢來問訊王告諸妹汝等各當端心當為知識勿為我怨玉女寶后垂淚而言大王何為謂我為妹必有異心願聞其意云何見勅當為知識勿為我怨王告之言汝若以我為世因緣共行欲事以為歡樂是為我怨若能覺悟非常知身如幻修福行善絕去欲情是為知識諸玉女言敬如王勅說此語已各遣令還諸女出已王登金樓坐銀床行慈三昧登銀樓坐金床行悲三昧登毘琉璃樓坐頗梨床行喜三昧登頗梨寶樓坐毘琉璃床行捨三昧是為菩薩布施生禪波羅蜜云何菩薩布施生般若波羅蜜菩薩布施時知此布施必有果報而不疑惑能破邪見無明是為布施生般若波羅蜜復次菩薩布施時能分別知不持戒人若鞭打拷掠閉繫枉法得財而作布施生象馬牛中雖受畜生形負重鞭策羇靽乘騎而常得好屋好食為人所重以人供給又知惡人多懷瞋恚心曲不端而行布施當墮龍中得七寶宮殿妙食好色又知憍人多慢瞋心布施墮金翅鳥中常得自在有如意寶珠以為瓔珞種種所須皆得自恣無不如意變化萬端無事不辦又知宰官之人枉濫人民不順治法而取財物以用布施墮鬼神中作鳩槃茶鬼能種種變化五塵自娛又知多瞋佷戾嗜好酒肉之人而行布施墮地夜叉鬼中常得種種歡樂音樂飲食又知有人剛愎強梁而能布施車馬代步墮虛空夜叉中而有大力所至如風又知有人妬心好諍而能以好房舍臥具衣服飲食布施故生宮觀飛行夜叉中有種種娛樂便身之物如是種種當布施時能分別知是為菩薩布施生般若復次布施飲食得力色命樂瞻若布施衣服得生知慚愧威德端正身心安樂若施房舍則得種種七寶宮觀自然而有五欲自娛若施井池泉水種種好漿所生則得無飢無渴五欲備有若施橋船及諸履屣生有種種車馬具足若施園林則得豪尊為一切依止受身端政心樂無憂如是等種種人中因緣布施所得若人布施修作福德不好有為作業生活則得生四天王處若人布施加以供養父母及諸伯叔兄弟姊妹無瞋無恨不好諍訟又不喜見諍訟之人得生忉利天上焰摩兜術化自在他化自在如是種種分別布施是為菩薩布施生般若若人布施心不染著厭患世間求涅槃樂是為阿羅漢辟支佛布施若人布施為佛道為眾生故是為菩薩布施如是等種種布施中分別知是為布施生般若波羅蜜復次菩薩布施時思惟三事實相如上說如是能知是為布施生般若波羅蜜復次一切智慧功德因緣皆由布施如千佛始發意時種種財物布施諸佛或以華香或以衣服或以楊枝布施而以發意如是等種種布施是為菩薩布施生般若波羅蜜經罪不罪不可得故應具足尸羅波羅蜜論尸羅好行善道不自放逸是名尸羅或受戒行善或不受戒行善皆名尸羅尸羅者略說身口律儀有八種不惱害不劫盜不邪婬不妄語不兩舌不惡口不綺語不飲酒及淨命是名戒相若不護放捨是名破戒破此戒者墮三惡道中若下持戒生人中中持戒生六欲天中上持戒又行四禪四空定生色無色界清淨天中上持戒有三種下清淨持戒得阿羅漢中清淨持戒得辟支佛上清淨持戒得佛道不著不猗不破不缺聖所讚愛如是名為上清淨持戒若慈愍眾生故為度眾生故亦知戒實相故心不猗著如此持戒將來令人至佛道如是名為得無上佛道戒若人求大善利當堅持戒如惜重寶如護身命何以故譬如大地一切萬物有形之類皆依地而住戒亦如是戒為一切善法住處復次譬如無足欲行無翅欲飛無船欲渡是不可得若無戒欲得好果亦復如是若人棄捨此戒雖山居苦行食果服藥與禽獸無異或有人但服水為戒或服乳或服氣或剃髮或長髮或頂上留少許髮或著袈裟或著白衣或著草衣或木皮衣或冬入水或夏火炙若自墜高巖若於恒河中洗若日三浴再供養火種種祠祀種種呪願受行苦行以無此戒空無所得若有人雖處高堂大殿好衣美食而能行此戒者得生好處及得道果若貴若賤若小若大能行此淨戒皆得大利若破此戒無貴無賤無大無小皆不得隨意生善處復次破戒之人譬如清涼池而有毒蛇不中澡浴亦如好華果樹而多逆刺若人雖在貴家生身體端政廣學多聞而不樂持戒無慈愍心亦復如是如偈說貴而無智則為衰智而憍慢亦為衰持戒之人而毀戒今世後世一切衰人雖貧賤而能持戒勝於富貴而破戒者華香木香不能遠聞持戒之香周遍十方持戒之人具足安樂名聲遠聞天人敬愛現世常得種種快樂若欲天上人中富貴長壽取之不難持戒清淨所願皆得復次持戒之人見破戒人刑獄考掠種種苦惱自知永離此事以為欣慶若持戒之人見善人得譽名聞快樂心自念言如彼得譽我亦有分持戒之人壽終之時刀風解身筋脈斷絕自知持戒清淨心不怖畏如偈說大惡病中戒為良藥大恐怖中戒為守護死闇冥中戒為明燈於惡道中戒為橋樑死海水中戒為大船復次持戒之人常得今世人所敬養心樂不悔衣食無乏死得生天後得佛道持戒之人無事不得破戒之人一切皆失譬如有人常供養天其人貧窮一心供養滿十二歲求索富貴天愍此人自現其身而問之曰汝求何等答言我求富貴欲令心之所願一切皆得天與一器名曰德瓶而語之言所須之物從此瓶出其人得已應意所欲無所不得得如意已具作好舍象馬車乘七寶具足供給賓客事事無乏客問之言汝先貧窮今日所由得如此富答言我得天瓶瓶能出此種種眾物故富如是客言出瓶見示并所出物即為出瓶瓶中引出種種眾物其人憍泆立瓶上舞瓶即破壞一切眾物亦一時滅持戒之人亦復如是種種妙樂無願不得若人破戒憍泆自恣亦如彼人破瓶失物復次持戒之人名稱之香今世後世周滿天上及在人中復次持戒之人人所樂施不惜財物不修世利而無所乏得生天上十方佛前入三乘道而得解脫唯種種邪見持戒後無所得復次若人雖不出家但能修行戒法亦得生天若人持戒清淨行禪智慧欲求度脫老病死苦此願必得持戒之人雖無兵仗眾惡不加持戒之財無能奪者持戒親親雖死不離持戒莊嚴勝於七寶以是之故當護於戒如護身命如愛寶物破戒之人受苦萬端如向貧人破瓶失物以是之故應持淨戒復次持戒之人觀破戒人罪應自勉勵一心持戒云何名為破戒人罪破戒之人人所不敬其家如塚人所不到破戒之人失諸功德譬如枯樹人不愛樂破戒之人如霜蓮花人不喜見破戒之人惡心可畏譬如羅剎破戒之人人不歸向譬如渴人不向枯井破戒之人心常疑悔譬如犯事之人常畏罪至破戒之人如田被雹不可依仰破戒之人譬如苦苽雖形似甘種而不可食破戒之人如賊聚落不可依止破戒之人譬如大病人不欲近破戒之人不得免苦譬如惡道難可得過破戒之人不可共止譬如惡賊難可親近破戒之人譬如大坑行者避之破戒之人難可共住譬如毒蛇破戒之人不可近觸譬如大火破戒之人譬如破船不可乘渡破戒之人譬如吐食不可更噉破戒之人在好眾中譬如惡馬在善馬群破戒之人與善人異如驢在牛群破戒之人在精進眾譬如儜兒在健人中破戒之人雖似比丘譬如死屍在眠人中破戒之人譬如偽珠在真珠中破戒之人譬如伊蘭在栴檀林破戒之人雖形似善人內無善法雖復剃頭染衣次第捉籌名為比丘實非比丘破戒之人若著法衣則是熱銅鐵鍱以纏其身若持鉢盂則是盛洋銅器若所噉食則是吞燒鐵丸飲熱洋銅若受人供養供給則是地獄獄鬼守之若入精舍則是入大地獄若坐眾僧床榻是為坐熱鐵床上復次破戒之人常懷怖懅如重病人常畏死至亦如五逆罪人心常自念我為佛賊藏覆避隈如賊畏人歲月日過常不安隱破戒之人雖得供養利樂是樂不淨譬如愚人供養莊嚴死屍智者聞之惡不欲見如是種種無量破戒之罪不可稱說行者應當一心持戒問曰已知如是種種功德果報云何名為戒相答曰惡止不更作若心生若口言若從他受息身口惡是為戒相云何名為惡若實是眾生知是眾生發心欲殺而奪其命生身業有作色是名殺生罪其餘繫閉鞭打等是助殺法復次殺他得殺罪非自殺身心知眾生而殺是名殺罪不如夜中見人謂為杌樹而殺者故殺生得殺罪非不故也快心殺生得殺罪非狂癡命根斷是殺罪非作瘡身業是殺罪非但口教勅口教是殺罪非但心生如是等名殺罪不作是罪名為戒若人受戒心生口言我從今日不復殺生若身不動口不言而獨心生自誓我從今日不復殺生是名不殺生戒有人言是不殺生戒或善或無記問曰如阿毘曇中說一切戒律儀皆善今何以言無記答曰如迦栴延子阿毘曇中言一切善如餘阿毘曇中言不殺戒或善或無記何以故若不殺戒常善者持此戒人應如得道人常不墮惡道以是故或時應無記無記無果報故不生天上人中問曰不以戒無記故墮地獄更有惡心生故墮地獄答曰不殺生得無量善法作無作福常日夜生故若作少罪有限有量何以故隨有量而不隨無量以是故知不殺戒中或有無記復次有人不從師受戒而但心生自誓我從今日不復殺生如是不殺或時無記問曰是不殺戒何界繫答曰如迦栴延子阿毘曇中言一切受戒律儀皆欲界繫餘阿毘曇中言或欲界繫或不繫以實言之應有三種或欲界繫或色界繫或無漏殺生法雖欲界不殺戒應隨殺在欲界但色界不殺無漏不殺遠遮故是真不殺戒復次有人不受戒而從生已來不好殺生或善或無記是名無記是不殺生法非心非心數法亦非心相應或共心生或不共心生迦栴延子阿毘曇中言不殺生是身口業或作色或無作色或時隨心行或不隨心行非先世業報二種修應修二種證應證思惟斷一切欲界最後得見斷時斷凡夫聖人所得是色法或可見或不可見法或有對法或無對法有報法有果法有漏法有為法有上法非相應因如是等分別是名不殺戒問曰八直道中戒亦不殺生何以獨言不殺生戒有報有漏答曰此中但說受戒律儀法不說無漏戒律儀復次餘阿毘曇中言不殺法常不逐心行非身口業不隨心業行或有報或無報非心相應法或有漏或無漏是為異法餘者皆同復有言諸佛賢聖不戲論諸法現前眾生各各惜命是故佛言莫奪他命奪他命世世受諸苦痛眾生有無後當說問曰人能以力勝人并國殺怨或田獵皮肉所濟處大令不殺生得何等利答曰得無所畏安樂無怖我以無害於彼故彼亦無害於我以是故無怖無畏好殺之人雖復位極人王亦不自安如持戒之人單行獨遊無所畏難復次好殺之人有命之屬皆不喜見若不好殺一切眾生皆樂依附復次持戒之人命欲終時其心安樂無疑無悔若生天上若在人中常得長壽是為得道因緣乃至得佛住壽無量復次殺生之人今世後世受種種身心苦痛不殺之人無此眾難是為大利復次行者思惟我自惜命愛身彼亦如是與我何異以是之故不應殺生復次若人殺生者為善人所訶怨家所嫉負他命故常有怖畏為彼所憎死時心悔當墮地獄若畜生中若出為人常當短命復次假令後世無罪不為善人所訶怨家所嫉尚不應故奪他命何以故善相之人所不應行何況兩世有罪弊惡果報復次殺為罪中之重何以故人有死急不惜重寶但以活命為先譬如賈客入海採寶垂出大海其船卒壞珍寶失盡而自喜慶舉手而言幾失大寶眾人怪言汝失財物裸形得脫云何喜言幾失大寶答言一切寶中人命第一人為命故求財不為財故求命以是故佛說十不善道中殺罪最在初五戒中亦最在初若人種種修諸福德而無不殺生戒則無所益何以故雖在富貴處生勢力豪強而無壽命誰受此樂以是故知諸餘罪中殺罪最重諸功德中不殺第一世間中惜命為第一何以知之一切世人甘受刑罰刑殘考掠以護壽命復次若有人受戒心生從今日不殺一切眾生是於無量眾生中已以所愛重物施與所得功德亦復無量如佛說有五大施何等五一者不殺生是為最大施不盜不邪婬不妄語不飲酒亦復如是復次行慈三昧其福無量水火不害刀兵不傷一切惡毒所不能中以五大施故所得如是復次三世十方中尊佛為第一如佛語難提迦優婆塞殺生有十罪何等為十一者心常懷毒世世不絕二者眾生憎惡眼不喜見三者常懷惡念思惟惡事四者眾生畏之如見蛇虎五者睡時心怖覺亦不安六者常有惡夢七者命終之時狂怖惡死八者種短命業因緣九者身壞命終墮泥梨中十者若出為人常當短命復次行者心念一切有命乃至昆虫皆自惜身云何以衣服飲食自為身故而殺眾生復次行者當學大人法一切大人中佛為最大何以故一切智慧成就十力具足能度眾生常行慈愍持不殺戒自致得佛亦教弟子行此慈愍行者欲學大人行故亦當不殺問曰不侵我者殺心可息若為侵害強奪逼迫是當云何答曰應當量其輕重若人殺己先自思惟全戒利重全身為重破戒為失喪身為失如是思惟已知持戒為重全身為輕若苟免全身身何所得是身名為老病死藪必當壞敗若為持戒失身其利甚重又復思惟我前後失身世世無數或作惡賊禽獸之身但為財利諸不善事今乃得為持淨戒故不惜此身捨命持戒勝於毀禁全身百千萬倍不可為喻如是定心應當捨身以護淨戒如一須陀洹人生屠殺家年向成人應當修其家業而不肯殺生父母與刀并一口羊閉著屋中而語之言若不殺羊不令汝出得見日月生活飲食兒自思惟言我若殺此一羊便當終為此業豈以身故為此大罪便以刀自殺父母開戶見羊在一面立兒已命絕當自殺時即生天上若如此者是為不惜壽命全護淨戒如是等義是名不殺生戒不與取者知他物生盜心取物去離本處物屬我是名盜若不作是名不盜其餘方便計挍乃至手捉未離地者名助盜法財物有二種有屬他有不屬他取屬他物是為盜罪屬他物亦有二種一者聚落中二者空地此二處物盜心取得盜罪若物在空地當撿挍知是物近誰國是物應當有屬不應取如毘尼中說種種不盜是名不盜相問曰不盜有何等利答曰人命有二種一者內二者外若奪財物是為奪外命何以故命依飲食衣被等故活若劫若奪是名奪外命如偈說一切諸眾生衣食以自活若奪若劫取是名劫奪命以是事故有智之人不應劫奪復次當自思惟劫奪得物以自供養雖身充足會亦當死死入地獄家室親屬雖共受樂獨自受罪亦不能救已得此觀應當不盜復次是不與取有二種一者偷二者劫此二共名不與取於不與取中盜為最重何以故一切人以財自活而或穿踰盜取是最不淨何以故無力勝人畏死盜取故劫奪之中盜為罪重如偈說飢餓身羸瘦受罪大苦劇他物不可觸譬如大火聚若盜取他物其主泣懊惱假使天王等猶亦以為苦殺生人罪雖重然於所殺者是賊偷盜人於一切有物人中賊若犯餘戒於異國中有不以為罪者若偷盜人一切諸國無不治罪問曰劫奪之人今世有人讚美其健於此劫奪何以不作答曰不與而盜是不善相劫盜之中雖有差降俱為不善譬如美食雜毒惡食雜毒美惡雖殊雜毒不異亦如明闇蹈火晝夜雖異燒足一也今世愚人不識罪福二世果報無仁慈心見人能以力相侵強奪他財讚以為強諸佛賢聖慈愍一切了達三世殃禍不朽所不稱譽以是故知劫盜之罪俱為不善善人行者之所不為如佛說不與取有十罪何等為十一者物主常瞋二者重疑三者非行時不籌量四者朋黨惡人遠離賢善五者破善相六者得罪於官七者財物沒入八者種貧窮業因緣九者死入地獄十者若出為人勤苦求財五家所共若王若賊若火若水若不愛子用乃至藏埋亦失邪婬者若女人為父母兄弟姊妹夫主兒子世間法王法守護若犯者是名邪婬若有雖不守護以法為守云何法守一切出家女人在家受一日戒是名法守若以力若以財若誑誘若自有妻受戒有娠乳兒非道如是犯者名為邪婬如是種種乃至以華鬘與婬女為要如是犯者名為邪婬如是種種不作名為不邪婬問曰人守人瞋法守破法應名邪婬人自有妻何以為邪答曰既聽受一日戒墮於法中本雖是婦今不自在過受戒時則非法守有娠婦人以其身重厭本所習又為傷娠乳兒時婬其母乳則竭又以心著婬欲不復護兒非道之處則非女根女心不樂強以非理故名邪婬是事不作名為不邪婬問曰若夫主不知不見不惱他有何罪答曰以其邪故既名為邪是為不正是故有罪復次此有種種罪過夫妻之情異身同體奪他所愛破其本心是名為賊復有重罪惡名醜聲為人所憎少樂多畏或畏刑戮又畏夫主傍人所知多懷妄語聖人所呵罪中之罪復次婬妷之人當自思惟我婦他妻同為女人骨肉情態彼此無異而我何為橫生惑心隨逐邪意邪婬之人破失今世後世之樂復次迴己易處以自制心若彼侵我妻我則忿恚我若侵彼彼亦何異恕己自制故應不作復次如佛所說邪婬之人後墮劍樹地獄眾苦備受得出為人家道不穆常值婬婦邪僻殘賊邪婬為患譬如蝮蛇亦如大火不急避之禍害將及如佛所說邪婬有十罪一者常為所婬夫主欲危害之二者夫婦不穆常共鬪諍三者諸不善法日日增長於諸善法日日損減四者不守護身妻子孤寡五者財產日耗六者有諸惡事常為人所疑七者親屬知識所不愛憙八者種怨家業因緣九者身壞命終死入地獄十者若出為女人多人共夫若為男子婦不貞潔如是等種種因緣不作是名不邪婬妄語者不淨心欲誑他覆隱實出異語生口業是名妄語妄語之罪從言聲相解生若不相解雖不實語無妄語罪是妄語知言不知不知言知見言不見不見言見聞言不聞不聞言聞是名妄語若不作是名不妄語問曰妄語有何等罪答曰妄語之人先自誑身然後誑人以實為虛以虛為實虛實顛倒不受善法譬如覆瓶水不得入妄語之人心無慚愧閉塞天道涅槃之門觀知此罪是故不作復次觀知實語其利甚廣實語之利自從己出甚為易得是為一切出家人力如是功德居家出家人共有此利善人之相復次實語之人其心端直其心端直易得免苦譬如稠林曳木直者易出問曰若妄語有如是罪人何以故妄語答曰有人愚癡少智遭事苦厄妄語求脫不知事發今世得罪不知後世有大罪報復有人雖知妄語罪慳貪瞋恚愚癡多故而作妄語復有人雖不貪恚而妄證人罪心謂實爾死墮地獄如提婆達多弟子俱伽離常求舍利弗目揵連過失是時二人夏安居竟遊行諸國值天大雨到陶作家宿盛陶器舍此舍中先有一女人在闇中宿二人不知此女人其夜夢失不淨晨朝趣水澡洗是時俱伽離偶行見之俱伽離能相知人交會情狀而不知夢與不夢是時俱伽離顧語弟子此女人昨夜與人情通即問女人汝在何處臥答言我在陶師屋中寄宿又問共誰答言二比丘是時二人從屋中出俱伽離見已又以相驗之意謂二人必為不淨先懷嫉妬既見此事遍諸城邑聚落告之次到祇洹唱此惡聲於是中間梵天王來欲見佛佛入靜室寂然三昧諸比丘眾亦各閉房三昧皆不可覺即自思惟我故來見佛佛入三昧且欲還去即復念言佛從定起亦將不久於是小住到俱伽離房前扣其戶而言俱伽離俱伽離舍利弗目揵連心淨柔軟汝莫謗之而長夜受苦俱伽離問言汝是何人答言我是梵天王問言佛說汝得阿那含道汝何以故來梵王心念而說偈言無量法欲量不應以相取無量法欲量是野人覆沒說此偈已到佛所具說其事佛言善哉善哉快說此偈爾時世尊復說此偈無量法欲量不應以相取無量法欲量是野人覆沒梵天王聽佛說已忽然不現即還天上爾時俱迦離到佛所頭面禮佛足却住一面佛告俱伽離舍利弗目揵連心淨柔軟汝莫謗之而長夜受苦俱伽離白佛言我於佛語不敢不信但自目見了了定知二人實行不淨佛如是三呵俱伽離亦三不受即從坐起而去還其房中舉身生瘡始如芥子漸大如豆如棗如㮈轉大如苽翕然爛壞如大火燒叫喚嘷哭其夜即死入大蓮華地獄有一梵天夜來白佛俱伽離已死復有一梵天言墮大蓮華地獄其夜過已佛命僧集而告之言汝等欲知俱伽離所墮地獄壽命長短不諸比丘言願樂欲聞佛言有六十斛胡麻有人過百歲取一胡麻如是至盡阿浮陀地獄中壽故未盡二十阿浮陀地獄中壽為一尼羅浮陀地獄中壽如二十尼羅浮陀地獄中壽為一阿羅邏地獄中壽二十阿羅邏地獄中壽為一阿婆婆地獄中壽二十阿婆婆地獄中壽為一休休地獄中壽二十休休地獄中壽為一漚波羅地獄中壽二十漚波羅地獄中壽為一分陀梨迦地獄中壽二十分陀梨迦地獄中壽為一摩呵波頭摩地獄中壽俱伽離墮是摩呵波頭摩地獄中出其大舌以百釘釘之五百具犁耕之爾時世尊說此偈言夫士之生斧在口中所以斬身由其惡言應呵而讚應讚而呵口集諸惡終不見樂心口業生惡墮尼羅浮獄具滿百千世受諸毒苦痛若生阿浮陀具滿三十六別更有五世皆受諸苦毒心依邪見破賢聖語如竹生實自毀其形如是等心生疑謗遂至決定亦是妄語妄語人乃至佛語而不信受受罪如是以是故不應妄語復次如佛子羅睺羅其年幼稚未知慎口人來問之世尊在不詭言不在若不在時人問羅睺羅世尊在不詭言佛在有人語佛佛語羅睺羅澡槃取水與吾洗足洗足已語羅睺羅覆此澡槃如勅即覆佛言以水注之注已問言水入中不答言不入佛告羅睺羅無慚愧人妄語覆心道法不入亦復如是如佛說妄語有十罪何等為十一者口氣臭二者善神遠之非人得便三者雖有實語人不信受四者智人語議常不參豫五者常被誹謗醜惡之聲周聞天下六者人所不敬雖有教勅人不承用七者常多憂愁八者種誹謗業因緣九者身壞命終當墮地獄十者若出為人常被誹謗如是種種不作是為不妄語名口善律儀不飲酒者酒有三種一者穀酒二者果酒三者藥草酒果酒者蒱桃阿梨咤樹果如是等種種名為果酒藥草酒者種種藥草合和米麴甘蔗汁中能變成酒同蹄畜乳酒一切乳熱者可中作酒略說若乾若濕若清若濁如是等能令人心動放逸是名為酒一切不應飲是名不飲酒問曰酒能破冷益身令心歡喜何以不飲答曰益身甚少所損甚多是故不應飲譬如美飲其中雜毒是何等毒如佛語難提迦優婆塞酒有三十五失何等三十五一者現世財物虛竭何以故人飲酒醉心無節限用費無度故二者眾病之門三者鬪諍之本四者裸露無恥五者醜名惡聲人所不敬六者覆沒智慧七者應所得物而不得已所得物而散失八者伏匿之事盡向人說九者種種事業廢不成辦十者醉為愁本何以故醉中多失醒已慚愧憂愁十一者身力轉少十二者身色壞十三者不知敬父十四者不知敬母十五者不敬沙門十六者不敬婆羅門十七者不敬伯叔及尊長何以故醉悶怳惚無所別故十八者不尊敬佛十九者不敬法二十者不敬僧二十一者朋黨惡人二十二者踈遠賢善二十三者作破戒人二十四者無慚無愧二十五者不守六情二十六者縱色放逸二十七者人所憎惡不喜見之二十八者貴重親屬及諸知識所共擯棄二十九者行不善法三十者棄捨善法三十一者明人智士所不信用何以故酒放逸故三十二者遠離涅槃三十三者種狂癡因緣三十四者身壞命終墮惡道泥梨中三十五者若得為人所生之處常當狂騃如是等種種過失是故不飲如偈說酒失覺知相身色濁而惡智心動而亂慚愧已被劫失念增瞋心失歡毀宗族如是雖名飲實為飲死毒不應瞋而瞋不應笑而笑不應哭而哭不應打而打不應語而語與狂人無異奪諸善功德知愧者不飲如是四罪不作是身善律儀妄語不作是口善律儀名為優婆塞五戒律儀問曰若八種律儀及淨命是名為戒何以故優婆塞於口律儀中無三律儀及淨命答曰白衣居家受世間樂兼修福德不能盡行戒法是故佛令持五戒復次四種口業中妄語最重復次妄語心生故作餘者或故作或不故作復次但說妄語已攝三事復次諸善法中實為最大若說實語四種正語皆已攝得復次白衣處世當官理務家業作使是故難持不惡口法妄語故作事重故不應作是五戒有五種受名五種優婆塞一者一分行優婆塞二者少分行優婆塞三者多分行優婆塞四者滿行優婆塞五者斷婬優婆塞一分行者於五戒中受一戒不能受持四戒少分行者若受二戒若受三戒多分行者受四戒滿行者盡持五戒斷婬者受五戒已師前更作自誓言我於自婦不復行婬是名五戒如佛偈說不殺亦不盜亦不有邪婬實語不飲酒正命以淨心若能行此者二世憂畏除戒福恒隨身常與天人俱世間六時華榮曜色相發以此一歲華天上一日具天樹自然生花鬘及瓔珞丹葩如燈照眾色相間錯天衣無央數其色若干種鮮白映天日輕密無間壟金色映繡文斐亹如雲氣如是上妙服悉從天樹出明珠天耳璫寶𤦲曜手足隨心所好愛亦從天樹出金華琉璃莖金剛為華鬚柔軟香芬熏悉從寶池出琴瑟箏箜篌七寶為挍飾器妙故音清皆亦從樹出波󰖊質妬樹天上樹中王在彼歡喜園一切無有比持戒為耕田天樹從中出天廚甘露味飲食除飢渴天女無監礙亦無妊身難嬉怡縱逸樂食無便利患持戒常攝心得生自恣地無事亦無難常得肆樂志諸天得自在憂苦不復生所欲應念至身光照幽冥如是種種樂皆由施與戒若欲得此報當勤自勉勵問曰今說尸羅波羅蜜當以成佛何以故乃讚天福答曰佛言三事必得報果不虛布施得大富持戒生好處修定得解脫若單行尸羅得生好處若修定智慧慈悲和合得三乘道今但讚持戒現世功德名聞安樂後世得報如偈所讚譬如小兒蜜塗苦藥然後能服今先讚戒福然後人能持戒能持戒已立大誓願得至佛道是為尸羅生尸羅波羅蜜又以一切人皆著樂世間之樂天上為最若聞天上種種快樂便能受行尸羅後聞天上無常厭患心生能求解脫更聞佛無量功德若慈悲心生依尸羅波羅蜜得至佛道以是故雖說尸羅報無咎問曰白衣居家唯此五戒更有餘法耶答曰有一日戒六齋日持功德無量若十二月一日至十五日受持此戒其福甚多問曰云何受一日戒答曰受一日戒法長跪合掌應如是言我某甲今一日一夜歸依佛歸依法歸依僧如是二如是三歸依我某甲歸依佛竟歸依法竟歸依僧竟如是二如是三歸依竟我某甲若身業不善若口業不善若意業不善貪欲瞋恚愚癡故若今世若過世有如是罪今日誠心懺悔身清淨口清淨心清淨受行八戒是則布薩秦言共住如諸佛盡壽不殺生我某甲一日一夜不殺生亦如是如諸佛盡壽不盜我某甲一日一夜不盜亦如是如諸佛盡壽不婬我某甲一日一夜不婬亦如是如諸佛盡壽不妄語我某甲一日一夜不妄語亦如是如諸佛盡壽不飲酒我某甲一日一夜不飲酒亦如是如諸佛盡壽不坐高大床上我某甲一日一夜不坐高大床上亦如是如諸佛盡壽不著花瓔珞不香塗身不著香熏衣我某甲一日一夜不著花瓔珞不香塗身不著香熏衣亦如是如諸佛盡壽不自歌舞作樂亦不往觀聽我某甲一日一夜不自歌舞作樂不往觀聽亦如是已受八戒如諸佛盡壽不過中食我某甲一日一夜不過中食亦如是我某甲受行八戒隨學諸佛法名為布薩願持是布薩福報願生生不墮三惡八難我亦不求轉輪聖王梵釋天王世界之樂願諸煩惱盡逮得薩婆若成就佛道問曰云何受五戒答曰受五戒法長跪合掌言我某甲歸依佛歸依法歸依僧如是二如是三我某甲歸依佛竟歸依法竟歸依僧竟如是二如是三我是釋迦牟尼佛優婆塞證知我我某甲從今日盡壽歸依戒師應言汝優婆塞聽是多陀阿伽度阿羅呵三藐三佛陀知人見人為優婆塞說五戒如是是汝盡壽持何等五盡壽不殺生是優婆塞戒是中盡壽不應故殺生是事若能當言諾盡壽不盜是優婆塞戒是中盡壽不應盜是事若能當言諾盡壽不邪婬是優婆塞戒是中盡壽不應邪婬是事若能當言諾盡壽不妄語是優婆塞戒是中盡壽不應妄語是事若能當言諾盡壽不飲酒是優婆塞戒是中盡壽不應飲酒是事若能當言諾是優婆塞五戒盡壽受持當供養三寶佛寶法寶比丘僧寶勤修福業以求佛道問曰何以故六齋日受八戒修福德答曰是日惡鬼逐人欲奪人命疾病凶衰令人不吉是故劫初聖人教人持齋修善作福以避凶衰是時齋法不受八戒直以一日不食為齋後佛出世教語之言汝當一日一夜如諸佛持八戒過中不食是功德將人至涅槃如四天王經中佛說月六齋日使者太子及四天王自下觀察眾生布施持戒孝順父母少者便上忉利以啟帝釋帝釋諸天心皆不悅言阿修羅種多諸天種少若布施持戒孝順父母多者諸天帝釋心皆歡喜說言增益天眾減損阿修羅是時釋提婆那民見諸天歡喜說此偈言六日神足月受持清淨戒是人壽終後功德必如我佛告諸比丘釋提桓因不應說如是偈所以者何釋提桓因三衰三毒未除云何妄言持一日戒功德福報必得如我若受持此戒必應如佛是則實說諸大尊天歡喜因緣故得福增多復次此六齋日惡鬼害人惱亂一切若所在丘聚郡縣國邑有持齋受戒行善人者以此因緣惡鬼遠去住處安隱以是故六日持齋受戒得福增多問曰何以故諸惡鬼神輩以此六日惱害於人答曰天地本起經說劫初成時有異梵天王子諸鬼神父修梵志苦行滿天上十二歲於此六日割肉出血以著火中以是故諸惡鬼神於此六日輒有勢力問曰諸鬼神父何以於此六日割身肉血以著火中答曰諸神中摩醯首羅神最大第一諸神皆有日分摩醯首羅一月有四日分八日二十三日十四日二十九日餘神一月有二日分月一日十六日月二日十七日其十五日三十日屬一切神摩醯首羅為諸神主又得日多故數其四日為齋二日是一切諸神日亦數以為齋是故諸鬼神於此六日輒有力勢復次諸鬼神父於此六日割肉出血以著火中過十二歲已天王來下語其子言汝求何願答言我求有子天王言仙人供養法以燒香甘果諸清淨事汝云何以肉血著火中如罪惡法汝破善法樂為惡事令汝生惡子噉肉飲血當說是時火中有八大鬼出身黑如墨髮黃眼赤有大光明一切鬼神皆從此八鬼生以是故於此六日割身肉血以著火中而得勢力如佛法中日無好惡隨世惡日因緣故教持齋受八戒問曰五戒一日戒何者為勝答曰有因緣故二戒俱等但五戒終身持八戒一日持又五戒常持時多而戒少一日戒時少而戒多復次若無大心雖復終身持戒不如有大心人一日持戒也譬如軟夫為將雖復將兵終身智勇不足卒無功名若如英雄奮發禍亂立定一日之勳功蓋天下是二種戒名居家優婆塞法居家持戒凡有四種有下中上有上上下人持戒為今世樂故或為怖畏稱譽名聞故或為家法曲隨他意故或避苦役求離危難故如是種種是下人持戒中人持戒為人中富貴歡娛適意或期後世福樂剋己自勉為苦日少所得甚多如是思惟堅固持戒譬如商人遠出深入得利必多持戒之福令人受後世福樂亦復如是上人持戒為涅槃故知諸法一切無常故欲求離苦常樂無為故復次持戒之人其心不悔心不悔故得喜樂得喜樂故得一心得一心故得實智得實智故得厭心得厭心故得離欲得離欲故得解脫得解脫故得涅槃如是持戒為諸善法根本復次持戒為八正道初門入道初門必至涅槃問曰如八正道正語正業在中正見正行在初今何以言戒為八正道初門答曰以數言之大者為始正見最大是故在初復次行道故以見為先諸法次第故戒在前譬如作屋棟梁雖大以地為先上上人持戒憐愍眾生為佛道故以知諸法求實相故不畏惡道不求樂故如是種種是上上人持戒是四總名優婆塞戒出家戒亦有四種一者沙彌沙彌尼戒二者式叉摩那戒三者比丘尼戒四者比丘僧戒問曰若居家戒得生天上得菩薩道亦得至涅槃復何用出家戒答曰雖俱得度然有難易居家生業種種事務若欲專心道法家業則廢若欲專修家業道事則廢不取不捨乃應行法是名為難若出家離俗絕諸紛亂一向專心行道為易復次居家憒閙多事多務結使之根眾惡之府是為甚難若出家者譬如有人出在空野無人之處而一其心無思無慮內想既除外事亦去如偈說閑坐林樹間寂然滅眾惡恬澹得一心斯樂非天樂人求富貴利名衣好床褥斯樂非安隱求利無厭足納衣行乞食動止心常一自以智慧眼觀知諸法實種種法門中皆以等觀入解慧心寂然三界無能及以是故知出家修戒行道為易復次出家修戒得無量善律儀一切具足滿以是故白衣等應當出家受具足戒復次佛法中出家法第一難修如閻浮呿提梵志問舍利弗於佛法中何者最難舍利弗答曰出家為難又問出家有何等難答曰出家樂法為難既得樂法復何者為難修諸善法難以是故應出家復次若人出家時魔王驚愁言此人諸結使欲薄必得涅槃墮僧寶數中復次佛法中出家人雖破戒墮罪罪畢得解脫如優鉢羅華比丘尼本生經中說佛在世時此比丘尼得六神通阿羅漢入貴人舍常讚出家法語諸貴人婦女言姊妹可出家諸貴婦女言我等少壯容色盛美持戒為難或當破戒比丘尼言但出家破戒便破問言破戒當墮地獄云何可破答言墮地獄便墮諸貴婦女笑之言地獄受罪云何可墮比丘尼言我自憶念本宿命時作戲女著種種衣服而說舊語或時著比丘尼衣以為戲笑以是因緣故迦葉佛時作比丘尼自恃貴姓端政心生憍慢而破禁戒破戒罪故墮地獄受種種罪受罪畢竟值釋迦牟尼佛出家得六神通阿羅漢道以是故知出家受戒雖復破戒以戒因緣故得阿羅漢道若但作惡無戒因緣不得道也我乃昔時世世墮地獄地獄出為惡人惡人死還入地獄都無所得今以此證知出家受戒雖復破戒以是因緣可得道果復次如佛在祇洹有一醉婆羅門來到佛所求作比丘佛勅阿難與剃頭著法衣醉酒既醒驚怪己身忽為比丘即便走去諸比丘問佛何以聽此醉婆羅門作比丘佛言此婆羅門無量劫中初無出家心今因醉故暫發微心以是因緣故後當出家得道如是種種因緣出家之利功德無量以是故白衣雖有五戒不如出家是出家律儀有四種沙彌沙彌尼式叉摩那比丘尼比丘云何沙彌沙彌尼出家受戒法白衣來欲求出家應求二師一和上一阿闍梨和上如父阿闍梨如母以棄本生父母當求出家父母著袈裟剃除鬚髮應兩手捉和上兩足何以捉足天竺法以捉足為第一恭敬供養阿闍梨應教十戒如受戒法沙彌尼亦如是唯以比丘尼為和上式叉摩那受六法二歲問曰沙彌十戒便受具足戒比丘尼法中何以有式叉摩那然後得受具足戒答曰佛在世時有一長者婦不覺懷妊出家受具足戒其後身大轉現諸長者譏嫌比丘因此制有二歲學戒受六法然後受具足戒問曰若為譏嫌式叉摩那豈不致譏答曰式叉摩那未受具足戒譬如小兒亦如給使雖有罪穢人不譏嫌是名式叉摩那受六法是式叉摩那有二種一者十八歲童女受六法二者夫家十歲得受六法若欲受具足戒應二部僧中用五衣鉢盂比丘尼為和上及教師比丘為戒師餘如受戒法略說則五百戒廣說則八萬戒第三羯磨訖即得無量律儀成就比丘尼比丘則有三衣鉢盂三師十僧如受戒法略說二百五十廣說則八萬第三羯磨訖即得無量律儀法是總名為戒是為尸羅問曰已知尸羅相云何為尸羅波羅蜜答曰有人言菩薩持戒寧自失身不毀小戒是為尸羅波羅蜜如上蘇陀蘇摩王經中說不惜身命以全禁戒如菩薩本身曾作大力毒龍若眾生在前身力弱者眼視便死身力強者氣往而死是龍受一日戒出家求靜入林樹間思惟坐久疲懈而睡龍法睡時形狀如蛇身有文章七寶雜色獵者見之驚喜言曰以此希有難得之皮獻上國王以為服飾不亦宜乎便以杖按其頭以刀剝其皮龍自念言我力如意傾覆此國其如反掌此人小物豈能困我我今以持戒故不計此身當從佛語於是自忍眠目不視閉氣不息憐愍此人為持戒故一心受剝不生悔意既以失皮赤肉在地時日大熱宛轉土中欲趣大水見諸小蟲來食其身為持戒故不復敢動自思惟言今我此身以施諸蟲為佛道故今以肉施以充其身後成佛時當以法施以益其心如是誓已身乾命絕即生第二忉利天上爾時毒龍釋迦文佛是是時獵者提婆達等六師是也諸小蟲輩釋迦文佛初轉法輪八萬諸天得道者是菩薩護戒不惜身命決定不悔其事如是是名尸羅波羅蜜復次菩薩持戒為佛道故作大要誓必度眾生不求今世後世之樂不為名聞虛譽法故亦不自為早求涅槃但為眾生沒在長流恩愛所欺愚惑所誤我當度之令到彼岸一心持戒為生善處生善處故見善人見善人故生智慧生智慧故得行六波羅蜜得行六波羅蜜故得佛道如是持戒名為尸羅波羅蜜復次菩薩持戒心樂善清淨不為畏惡道亦不為生天但求善淨以戒熏心令心樂善是為尸羅波羅蜜復次菩薩以大悲心持戒得至佛道是名尸羅波羅蜜復次菩薩持戒能生六波羅蜜是則名為尸羅波羅蜜云何持戒能生戒因五戒得沙彌戒因沙彌戒得律儀戒因律儀戒得禪定戒因禪定戒得無漏戒是為戒生戒云何持戒能生於檀檀有三種一者財施二者法施三者無畏施持戒自撿不侵一切眾生財物是名財施眾生見者慕其所行又為說法令其開悟又自思惟我當堅持淨戒與一切眾生作供養福田令諸眾生得無量福如是種種名為法施一切眾生皆畏於死持戒不害是則無畏施復次菩薩自念我當持戒以此戒報為諸眾生作轉輪聖王或作閻浮提王若作天王令諸眾生滿足於財無所乏短然後坐佛樹下降伏魔王破諸魔軍成無上道為諸眾生說清淨法令無量眾生度老病死海是為持戒因緣生檀波羅蜜云何持戒生忍辱持戒之人心自念言我今持戒為持心故若持戒無忍當墮地獄雖不破戒以無忍故不免惡道何可縱忿不自制心但以心故入三惡趣是故應當好自勉強懃修忍辱復次行者欲令戒德堅強當修忍辱所以者何忍為大力能牢固戒令不動搖復自思惟我今出家形與俗別豈可縱心如世人法宜自勉勵以忍調心以身口忍心亦得忍若心不忍身口亦爾是故行者當令身口心忍絕諸忿恨復次是戒略說則有八萬廣說則無量我當云何能具持此無量戒法唯當忍辱眾戒自得譬如有人得罪於王王以罪人載之刀車六邊利刃間不容間奔逸馳走行不擇路若能持身不為刀傷是則殺而不死持戒之人亦復如是戒為利刀忍為持身若忍心不固戒亦傷人又復譬如老人夜行無杖則蹶忍為戒杖扶人至道福樂因緣不能動搖如是種種名為持戒生羼提波羅蜜云何持戒而生精進持戒之人除去放逸自力懃修習無上法捨世間樂入於善道志求涅槃以度一切大心不懈以求佛為本是為持戒能生精進復次持戒之人疲厭世苦老病死患心生精進必求自脫亦以度人譬如野干在林樹間依隨師子及諸虎豹求其殘肉以自存活有時空乏夜半踰城深入人舍求肉不得屏處睡息不覺夜竟惶怖無計走則慮不自免住則懼畏死痛便自定心詐死在地眾人來見有一人言我須野干耳即便截取野干自念截耳雖痛但令身在次有一人言我須野干尾便復截去野干復念截尾雖痛猶是小事次有一人言我須野干牙野干心念取者轉多儻取我頭則無活路即從地起奮其智力絕踊間關徑得自濟行者之心求脫苦難亦復如是若老至時猶故自寬不能慇懃決斷精進病亦如是以有差期未能決計死欲至時自知無冀便能自勉果敢慇懃大修精進從死地中畢至涅槃復次持戒之法譬如人射先得平地地平然後心安心安然後挽滿挽滿然後陷深戒為平地定意為弓挽滿為精進箭為智慧賊是無明若能如是展力精進必至大道以度眾生復次持戒之人能以精進自制五情不受五欲若心已去能攝令還是為持戒能護諸根護諸根則生禪定生禪定則生智慧生智慧得至佛道是為持戒生毘梨耶波羅蜜云何持戒生禪人有三業作諸善若身口業善意業自然入善譬如曲草生於麻中不扶自直持戒之力能羸諸結使云何能羸若不持戒瞋恚事來殺心即生若欲事至婬心即成若持戒者雖有微瞋不生殺心雖有婬念婬事不成是為持戒能令諸結使羸諸結使羸禪定易得譬如老病失力死事易得結使羸故禪定易得復次人心未息常求逸樂行者持戒棄捨世福心不放逸是故易得禪定復次持戒之人得生人中次生六欲天上次至色界若破色相生無色界持戒清淨斷諸結使得阿羅漢道大心持戒愍念眾生是為菩薩復次戒為撿麁禪為攝細復次戒攝身口禪止亂心如人上屋非梯不昇不得戒梯禪亦不立復次破戒之人結使風強散亂其心其心散亂則禪不可得持戒之人煩惱風軟心不大散禪定易得如是等種種因緣是為持戒生禪波羅蜜云何持戒能生智慧持戒之人觀此戒相從何而有知從眾罪而生若無眾罪則亦無戒戒相如是從因緣有何故生著譬如蓮華出自污泥色雖鮮好出處不淨以是悟心不令生著是為持戒生般若波羅蜜復次持戒之人心自思惟若我以持戒貴而可取破戒賤而可捨者若有此心不應般若以智慧籌量心不著戒無取無捨是為持戒生般若波羅蜜復次不持戒人雖有利智以營世務種種欲求生業之事慧根漸鈍譬如利刀以割泥土遂成鈍器若出家持戒不營世業常觀諸法實相無相先雖鈍根以漸轉利如是等種種因緣名為持戒生般若波羅蜜如是名為尸羅波羅蜜生六波羅蜜復次菩薩持戒不以畏故亦非愚癡非疑非惑亦不自為涅槃故持戒但為一切眾生故為得佛道故為得一切佛法故如是相名為尸羅波羅蜜復次若菩薩於罪不罪不可得故是時名為尸羅波羅蜜問曰若捨惡行善是為持戒云何言罪不罪不可得答曰非謂邪見麁心言不可得也若深入諸法相行空三昧慧眼觀故罪不可得罪無故不罪亦不可得復次眾生不可得故殺罪亦不可得罪不可得故戒亦不可得何以故以有殺罪故則有戒若無殺罪則亦無戒問曰今眾生現有云何言眾生不可得答曰肉眼所見是為非見若以慧眼觀則不得眾生如上檀中說無施者無受者無財物此亦如是復次若有眾生是五眾耶離五眾耶若是五眾五眾有五眾生為一如是者五可為一一可為五譬如市易物直五匹以一匹取之則不可得何以故一不得作五故以是故知五眾不得作一眾生復次五眾生滅無常相眾生法從先世來至後世受罪福於三界若五眾是眾生譬如草木自生自滅如是則無罪縛亦無解脫以是故知非五眾是眾生若離五眾有眾生如先說神常遍中已破復次離五眾則我見心不生若離五眾有眾生是為墮常若墮常者是則無生無死何以故生名先無今有死名已生便滅若眾生常者應遍滿五道中先已常有云何今復來生若不有生則無有死問曰定有眾生何以故言無五眾因緣有眾生法譬如五指因緣拳法生答曰此言非也若五眾因緣有眾生法者除五眾則別有眾生法然不可得眼自見色耳自聞聲鼻嗅香舌知味身知觸意知法空無我法離此六事更無眾生諸外道輩倒見故言眼能見色是為眾生乃至意能知法是為眾生又能憶念能受苦樂是為眾生但作是見不知眾生實譬如一長老大德比丘人謂是阿羅漢多致供養其後病死諸弟子懼失供養故夜盜出之於其臥處安施被枕令如師在其狀如臥人來問疾師在何許諸弟子言汝不見床上被枕耶愚者不審察之謂師病臥大送供養而去如是非一復有智人來而問之諸弟子亦如是答智人言我不問被枕床褥我自求人發被求之竟無人可得除六事相更無我人知者見者亦復如是復次若眾生於五眾因緣有者五眾無常眾生亦應無常何以故因果相似故若眾生無常則不至後世復次若如汝言眾生從本已來常有若爾者眾生應生五眾五眾不應生眾生今五眾因緣生眾生名字無智之人逐名求實以是故眾生實無若無眾生亦無殺罪無殺罪故亦無持戒復次是五眾深入觀之分別知空如夢所見如鏡中像若殺夢中所見及鏡中像無有殺罪殺五陰空相眾生亦復如是復次若人不樂罪貪著無罪是人見破戒罪人則輕慢見持戒善人則愛敬如是持戒則是起罪因緣以是故言於罪不罪不可得故應具足尸羅波羅蜜經心不動故應具足羼提波羅蜜論問曰云何名羼提答曰羼提秦言忍辱忍辱有二種生忍法忍菩薩行生忍得無量福德行法忍得無量智慧福德智慧二事具足故得如所願譬如人有目有足隨意能到菩薩若遇惡口罵詈若刀杖所加思惟知罪福業因緣諸法內外畢竟空無我無我所以三法印印諸法故力雖能報不生惡心不起惡口業爾時心數法生名為忍得是忍法故忍智牢固譬如畫彩得膠則堅著有人言善心有二種有麁有細麁名忍辱細名禪定未得禪定心樂能遮眾惡是名忍辱心得禪定樂不為眾惡是名禪定是忍是心數法與心相應隨心行非業非業報隨業行有人言二界繫有人言但欲界繫或不繫色界無外惡可忍故亦有漏亦無漏凡夫聖人俱得故障己心他心不善法故名為善善故或思惟斷或不斷如是等種種阿毘曇廣分別問曰云何名生忍答曰有二種眾生來向菩薩一者恭敬供養二者瞋罵打害爾時菩薩其心能忍不愛敬養眾生不瞋加惡眾生是名生忍問曰云何恭敬供養名之為忍答曰有二種結使一者屬愛結使二者屬恚結使恭敬供養雖不生恚令心愛著是名軟賊是故於此應當自忍不著不愛云何能忍觀其無常是結使生處如佛所說利養瘡深譬如斷皮至肉斷肉至骨斷骨至髓人著利養則破持戒皮斷禪定肉破智慧骨失微妙善心髓如佛初遊迦毘羅婆國與千二百五十比丘俱悉是梵志之身供養火故形容憔悴絕食苦行故膚體瘦黑淨飯王心念言我子侍從雖復心淨清潔竝無容貌我當擇取累重多子孫者家出一人為佛弟子如是思惟已勅下國中簡擇諸釋貴戚子弟應書之身皆令出家是時斛飯王子提婆達多出家學道誦六萬法聚精進修行滿十二年其後為供養利故來至佛所求學神通佛告憍曇汝觀五陰無常可以得道亦得神通而不為說取通之法出求舍利弗目揵連乃至五百阿羅漢皆不為說言汝當觀五陰無常可以得道可以得通不得所求涕泣不樂到阿難所求學神通是時阿難未得他心智敬其兄故如佛所言以授提婆達多受學通法入山不久便得五神通得五神通已自念誰當與我作檀越者如王子阿闍世有大王相欲與為親厚到天上取天食還到欝旦羅越取自然粳米至閻浮林中取閻浮果與王子阿闍世或時自變其身作象寶馬寶以惑其心或作嬰孩坐其膝上王子抱之嗚唼與唾時時自說己名令太子知之種種變態以動其心王子意惑於奈園中大立精舍四種供養并種種雜供無物不備以給提婆達多日日率諸大臣自為送五百釜羹飯提婆達多大得供養而徒眾尠少自念我有三十相減佛未幾直以弟子未集若大眾圍繞與佛何異如是思惟已生心破僧得五百弟子舍利弗目犍連說法教化僧還和合爾時提婆達多便生惡心推山壓佛金剛力士以金剛杵而遙擲之碎石迸來傷佛足指華色比丘尼呵之復以拳打尼尼即時眼出而死作三逆罪與惡邪師富蘭那外道等為親厚斷諸善根心無愧悔復以惡毒著指爪中欲因禮佛以中傷佛欲去未到王舍城中地自然破裂火車來迎生入地獄提婆達多身有三十相而不能忍伏其心為供養利故而作大罪生入地獄以是故言利養瘡深破皮至髓應當除却愛供養人心是為菩薩忍心不愛著供養恭敬人復次供養有三種一者先世因緣福德故二者今世功德修戒禪定智慧故為人敬養三者虛妄欺惑內無實德外如清白以誑時人而得供養於此三種供養中心自思惟若先世因緣懃修福德今得供養是為懃身作之而自得耳何為於此而生貢高譬如春種秋穫自以力得何足自憍如是思惟已忍伏其心不著不憍若今世功德故而得供養當自思惟我以智慧若知諸法實相若能斷結以此功德故是人供養於我無事如是思惟已自伏其心不自憍高此實愛樂功德不愛我也譬如罽賓三藏比丘行阿蘭若法至一王寺寺設大會守門人見其衣服麁弊遮門不前如是數數以衣服弊故每不得前便作方便假借好衣而來門家見之聽前不禁既至會坐得種種好食先以與衣眾人問言何以爾也答言我比數來每不得入今以衣故得在此坐得種種好食實是衣故得之故以與衣行者以修行功德持戒智慧故而得供養自念此為功德非為我也如是思惟能自伏心是名為忍若虛妄欺偽而得供養是為自害不可近也當自思惟若我以此虛妄而得供養與惡賊劫盜得食無異是為墮欺妄罪如是於三種供養人中心不愛著亦不自高是名生忍問曰人未得道衣食為急云何方便能得忍心不著不愛給施之人答曰以智慧力觀無常相苦相無我相心常厭患譬如罪人臨當受戮雖復美味在前家室勸喻以憂死故雖飲食餚膳不覺滋味行者亦爾常觀無常相苦相雖得供養心亦不著又如麞鹿為虎搏逐追之不捨雖得好草美水飲食心無染著行者亦爾常為無常虎逐不捨須臾思惟厭患雖得美味亦不染著是故行者於供養人中心得自忍復次若有女人來欲娛樂誑惑菩薩菩薩是時當自伏心忍不令起如釋迦文尼佛在菩提樹下魔王憂愁遣三玉女一名樂見二名悅彼三名渴愛來現其身作種種姿態欲壞菩薩菩薩是時心不傾動目不暫視三女念言人心不同好愛各異或有好少或愛中年或好長好短好黑好白如是眾好各有所愛是時三女各各化作五百美女一一化女作無量變態從林中出譬如黑雲電光暫現或揚眉頓睫嫈嫇細視作眾伎樂種種姿媚來近菩薩欲以態身觸逼菩薩爾時密迹金剛力士瞋目叱之此是何人而汝妖媚敢來觸嬈爾時密迹說偈呵之汝不知天命失好而黃髯大海水清美今日盡苦醎汝不知日減婆藪諸天墮火本為天口而今一切噉汝不知此事敢輕此聖人是時眾女逡巡小退語菩薩言今此眾女端嚴無比可自娛意端坐何為菩薩言汝等不淨臭穢可惡去勿妄談菩薩是時即說偈言是身為穢藪不淨物腐積是實為行廁何足以樂意女聞此偈自念此人不知我等清淨天身而說此偈即自變身還復本形光曜昱爍照林樹間作天伎樂語菩薩言我身如是有何可呵菩薩答言時至自知問曰此言何謂以偈答言諸天園林中七寶蓮華池天人相娛樂失時汝自知是時見無常天人樂皆苦汝當厭欲樂愛樂正真道女聞偈已心念此人大智無量天樂清淨猶知其惡不可當也即時滅去菩薩如是觀婬欲樂能自制心忍不傾動復次菩薩觀欲種種不淨於諸衰中女衰最重刀火雷電霹靂怨家毒蛇之屬猶可暫近女人慳妬瞋諂妖穢鬪諍貪嫉不可親近何以故女子小人心淺智薄唯欲是視不觀富貴智德名聞專行欲惡破人善根桎梏枷鎖閉繫囹圄雖曰難解是猶易開女鎖繫人染固根深無智沒之難可得脫眾病之中女病最重如佛偈言寧以赤鐵宛轉眼中不以散心邪視女色含笑作姿憍慢羞恥迴面攝眼美言妬瞋行步妖穢以惑於人婬羅彌網人皆沒身坐臥行立迴眄巧媚薄智愚人為之心醉執劍向敵是猶可勝女賊害人是不可禁蚖蛇含毒猶可手捉女情惑人是不可觸有智之人所應不視若欲觀之當如母姊諦視觀之不淨填積婬火不除為之燒滅復次女人相者若得敬待則令夫心高若敬待情捨則令夫心怖女人如是恒以煩惱憂怖與人云何可近親好乖離女人之罪巧察人要女人之智大火燒人是猶可近清風無形是亦可捉蚖蛇含毒猶亦可觸女人之心不可得實何以故女人之相不觀富貴端政名聞智德族姓技藝辯言親厚愛重都不在心唯欲是視譬如蛟龍不擇好醜唯欲殺人又復女人不瞻視憂苦憔悴給養敬待憍奢叵制復次若在善人之中則自畜心高無智人中視之如怨富貴人中追之敬愛貧賤人中視之如狗常隨欲心不隨功德如說國王有女名曰拘牟頭有捕魚師名述婆伽隨道而行遙見王女在高樓上窓中見面想像染著心不暫捨彌歷日月不能飲食母問其故以情答母我見王女心不能忘母諭兒言汝是小人王女尊貴不可得也兒言我心願樂不能暫忘若不如意不能活也母為子故入王宮中常送肥魚美肉以遺王女而不取價王女怪而問之欲求何願母白王女願却左右當以情告我唯有一子敬慕王女情結成病命不云遠願垂愍念賜其生命王女言汝去月十五日於某甲天祠中住天像後母還語子汝願已得告之如上沐浴新衣在天像後住王女至時白其父王我有不吉須至天祠以求吉福王言大善即嚴車五百乘出至天祠既到勅諸從者齊門而止獨入天祠天神思惟此不應爾王為世主不可令此小人毀辱王女即厭此人令睡不覺王女既入見其睡重推之不悟即以瓔珞直十萬兩金遺之而去去後此人得覺見有瓔珞又問眾人知王女來情願不遂憂恨懊惱婬火內發自燒而死以是證故知女人之心不擇貴賤唯欲是從復次昔有國王女逐旃陀羅共為不淨又有仙人女隨逐師子如是等種種女人之心無所選擇以是種種因緣於女人中除去情欲忍不愛著云何瞋惱人中而得忍辱當自思惟一切眾生有罪因緣更相侵害我今受惱亦本行因緣雖非今世所作是我先世惡報我今償之應當甘受何可逆也譬如負債債主索之應當歡喜償債不可瞋也復次行者常行慈心雖有惱亂逼身必能忍受譬如羼提仙人在大林中修忍行慈時迦利王將諸婇女入林遊戲飲食既訖王小睡息諸婇女輩遊花林間見此仙人加敬禮拜在一面立仙人爾時為諸婇女讚說慈忍其言美妙聽者無厭久而不去迦利王覺不見婇女拔劍追蹤見在仙人前立憍妬隆盛瞋目奮劍而問仙人汝作何物仙人答言我今在此修忍行慈王言我今試汝當以利劍截汝耳鼻斬汝手足若不瞋者知汝修忍仙人言任意王即拔劍截其耳鼻斬其手足而問之言汝心動不答言我修慈忍心不動也王言汝一身在此無有勢力雖口言不動誰當信者是時仙人即作誓言若我實修慈忍血當為乳即時血變為乳王大驚喜將諸婇女而去是時林中龍神為此仙人雷電霹靂王被毒害沒不還宮以是故言於惱亂中能行忍辱復次菩薩修行悲心一切眾生常有眾苦處胎迫隘受諸苦痛生時迫迮骨肉如破冷風觸身甚於劍戟是故佛言一切苦中生苦最重如是老病死苦種種困厄云何行人復加其苦是為瘡中復加刀破復次菩薩自念我不應如諸餘人常隨生死水流我當逆流以求盡源入泥洹道一切凡人侵至則瞋益至則喜怖處則畏我為菩薩不可如彼雖未斷結當自抑制修行忍辱惱害不瞋敬養不喜眾苦艱難不應怖畏當為眾生興大悲心復次菩薩若見眾生來為惱亂當自念言是為我之親厚亦是我師益加親愛敬心待之何以故彼若不加眾惱惱我則我不成忍辱以是故言是我親厚亦是我師復次菩薩心知如佛所說眾生無始世界無際往來五道輪轉無量我亦曾為眾生父母兄弟眾生亦皆曾為我父母兄弟當來亦爾以是推之不應惡心而懷瞋害復次思惟眾生之中佛種甚多若我瞋意向之則為瞋佛若我瞋佛則為已了如說鴿鳥當得作佛今雖是鳥不可輕也復次諸煩惱中瞋為最重不善報中瞋報最大餘結無此重罪如釋提婆那民問佛偈言何物殺安隱何物殺不悔何物毒之根吞滅一切善何物殺而讚何物殺無憂佛答偈言殺瞋心安隱殺瞋心不悔瞋為毒之根瞋滅一切善殺瞋諸佛讚殺瞋則無憂菩薩思惟我今行悲欲令眾生得樂瞋為吞滅諸善毒害一切我當云何行此重罪若有瞋恚自失樂利云何能令眾生得樂復次諸佛菩薩以大悲為本從悲而出瞋為滅悲之毒特不相宜若壞悲本何名菩薩菩薩從何而出以是之故應修忍辱若眾生加諸瞋惱當念其功德今此眾生雖有一罪更自別有諸妙功德以其功德故不應瞋復次此人若罵若打是為治我譬如金師煉金垢隨火去真金獨在此亦如是若我有罪是從先世因緣今當償之不應瞋也當修忍辱復次菩薩慈念眾生猶如赤子閻浮提人多諸憂愁少有歡日若來罵詈或加讒賊心得歡樂此樂難得恣汝罵之何以故我本發心欲令眾生得歡喜故復次世間眾生常為眾病所惱又為死賊常隨伺之譬如怨家恒伺人便云何善人而不慈愍復欲加苦苦未及彼先自受害如是思惟不應瞋彼當修忍辱復次當觀瞋恚其咎最深三毒之中無重此者九十八使中此為最堅諸心病中第一難治瞋恚之人不知善不知非善不觀罪福不知利害不自憶念當墮惡道善言忘失不惜名稱不知他惱亦不自計身心疲惱瞋覆慧眼專行惱他如一五通仙人以瞋恚故雖修淨行殺害一國如旃陀羅復次瞋恚之人譬如虎狼難可共止又如惡瘡易發易壞瞋恚之人譬如毒蛇人不憙見積瞋之人惡心漸大至不可至殺父殺君惡意向佛如拘睒彌國比丘以小因緣瞋心轉大分為二部若欲斷當終竟三月猶不可了佛來在眾舉相輪手遮而告言汝諸比丘勿起鬪諍惡心相續苦報甚重汝求涅槃棄捨世利在善法中云何瞋諍世人忿諍是猶可恕出家之人何可諍鬪出家心中懷毒自害如冷雲中火出燒身諸比丘白佛言佛為法王願小默然是輩侵我不可不答佛念是人不可度也於眾僧中凌虛而去入林樹間寂然三昧瞋罪如是乃至不受佛語以是之故應當除瞋修行忍辱復次能修忍辱慈悲易得得慈悲者則至佛道問曰忍辱法皆好而有一事不可小人輕慢謂為怖畏以是之故不應皆忍答曰若以小人輕慢謂為怖畏而欲不忍不忍之罪甚於此也何以故不忍之人賢聖善人之所輕賤忍辱之人為小人所慢二輕之中寧為無智所慢不為賢聖所賤何以故無智之人輕所不輕賢聖之人賤所可賤以是之故當修忍辱復次忍辱之人雖不行布施禪定而常得微妙功德生天上人中後得佛道何以故心柔軟故復次菩薩思惟若人今世惱我毀辱奪利輕罵繫縛且當含忍若我不忍當墮地獄鐵垣熱地受無量苦燒炙燔煮不可具說以是故知小人無智雖輕而貴不忍用威雖快而賤是故菩薩應當忍辱復次菩薩思惟我初發心誓為眾生治其心病今此眾生為瞋恚結使所病我當治之云何而復以之自病應當忍辱譬如藥師療治眾病若鬼狂病拔刀罵詈不識好醜醫知鬼病但為治之而不瞋恚菩薩若為眾生瞋惱罵詈知其為瞋恚者煩惱所病狂心所使方便治之無所嫌責亦復如是復次菩薩育養一切愛之如子若眾生瞋惱菩薩菩薩愍之不瞋不責譬如慈父撫育子孫子孫幼稚未有所識或時罵詈打擲不敬不畏其父愍其愚小愛之愈至雖有過罪不瞋不恚菩薩忍辱亦復如是復次菩薩思惟若眾生瞋惱加我我當忍辱若我不忍今世心悔後入地獄受苦無量若在畜生作毒龍惡蛇師子虎狼若為餓鬼火從口出譬如人被火燒燒時痛輕後痛轉重復次菩薩思惟我為菩薩欲為眾生益利若我不能忍辱不名菩薩名為惡人復次菩薩思惟世有二種一者眾生數二者非眾生數我初發心誓為一切眾生若有非眾生數山石樹木風寒冷熱水雨侵害但求䘘之初不瞋恚今此眾生是我所為加惡於我我當受之云何而瞋復次菩薩知從久遠已來因緣和合假名為人無實人法誰可瞋者是中但有骨血皮肉譬如累墼又如木人機關動作有去有來知其如此不應有瞋若我瞋者是則愚癡自受罪苦以是之故應修忍辱復次菩薩思惟過去無量恒河沙等諸佛本行菩薩道時皆先行生忍然後修行法忍我今求學佛道當如諸佛法不應起瞋恚如魔界法以是故應當忍辱如是等種種無量因緣故能忍是名生忍云何名法忍忍諸恭敬供養眾生及諸瞋惱婬欲之人是名生忍忍其供養恭敬法及瞋惱婬欲法是為法忍復次法忍者於內六情不著於外六塵不受能於此二不作分別何以故內相如外外相如內二相俱不可得故一相故因緣合故其實空故一切法相常清淨故如真際法性相故不二入故雖無二亦不一如是觀諸法心信不轉是名法忍如毘摩羅鞊經中法住菩薩說生滅為二不生不滅是不二入法門乃至文殊尸利說無聞無見一切心滅無說無語是不二入法門毘摩羅鞊默然無言諸菩薩讚言善哉善哉是真不二入法門復次一切法有二種一者眾生二者諸法菩薩於眾生中忍如先說今說法中忍法有二種心法非心法非心法中有內有外外有寒熱風雨等內有飢渴老病死等如是等種種名為非心法心法中有二種一者瞋恚憂愁疑等二者婬欲憍慢等是二名為心法菩薩於此二法能忍不動是名法忍問曰於眾生中若瞋惱害命得罪憐愍得福寒熱風雨無有增損云何而忍答曰雖無增損而自生惱亂憂苦害菩薩道以是故應當忍復次非但殺惱眾生故得罪為惡心作因緣故有罪所以者何雖殺眾生而無記心是便無罪慈念眾生雖無所與而大得福以是故寒熱風雨雖無增損然以能生惡意故得罪以是故應當忍復次菩薩自知宿罪因緣生此苦處此我自作我應自受如是思惟是故能忍復次菩薩思惟國土有二種有淨有不淨菩薩若生不淨國中受此辛苦飢寒眾惱自發淨願我成佛時國中無此眾苦此雖不淨乃是我利復次菩薩思惟世間八法賢聖所不能免何況於我以是故應當忍復次菩薩思惟知此人身無牢無強為老病死所逐雖復天身清淨無老無病耽著天樂譬如醉人不得修行道福出家離欲以是故於此人身自忍修福利益眾生復次菩薩思惟我受此四大五眾身應有種種苦分無有受身而不苦者富貴貧賤出家在家愚智明闇無得免者何以故富貴之人常有畏怖守護財物譬如肥羊早就屠机如烏銜肉眾烏逐之貧賤之人有飢寒之苦出家之人今世雖苦後世受福得道在家之人今世雖樂後世受苦愚人先求今世樂無常對至後則受苦智人思惟無常苦後則受樂得道如是等受身之人無不有苦是故菩薩應當行忍復次菩薩思惟一切世間皆苦我當云何於中而欲求樂復次菩薩思惟我於無量劫中常受眾苦無所利益未曾為法今日為眾生求佛道雖受此苦當得大利是故外內諸苦悉當忍受復次菩薩大心誓願若阿鼻泥犁苦我當忍之何況小苦而不能忍若小不忍何能忍大如是種種外法中忍名曰法忍問曰云何內心法中能忍答曰菩薩思惟我雖未得道諸結未斷若當不忍與凡人不異非為菩薩復自思惟若我得道斷諸結使則無法可忍復次飢渴寒熱是外魔軍結使煩惱是內魔賊我當破此二軍以成佛道若不爾者佛道不成如說佛苦行六年魔王來言剎利貴人汝千分生中正有一分活耳速起還國布施修福可得今世後世人中天上之樂道不可得汝唐勤苦汝若不受軟言守迷不起我當將大軍眾來擊破汝菩薩言我今當破汝大力內軍何況外軍魔言何等是我內軍答曰欲是汝初軍憂愁為第二飢渴第三軍渴愛為第四睡眠第五軍怖畏為第六疑悔第七軍瞋恚為第八利養虛稱九自高蔑人十如是等軍眾厭沒出家人我以禪智力破汝此諸軍得成佛道已度脫一切人菩薩於此諸軍雖未能破著忍辱鎧捉智慧劍執禪定楯遮諸煩惱箭是名內忍復次菩薩於諸煩惱中應當修忍不應斷結何以故若斷結者所失甚多墮阿羅漢道中與根敗無異是故遮而不斷以修忍辱不隨結使問曰云何結使未斷而能不隨答曰正思惟故雖有煩惱而能不隨復次思惟觀空無常相故雖有妙好五欲不生諸結譬如國王有一大臣自覆藏罪人所不知王言取無脂肥羊來汝若不得者當與汝罪大臣有智繫一大羊以草穀好養日三以狼而畏怖之羊雖得養肥而無脂牽羊與王王遣人殺之肥而無脂王問云何得爾答以上事菩薩亦如是見無常苦空狼令諸結使脂消諸功德肉肥復次菩薩功德福報無量故其心柔軟諸結使薄易修忍辱譬如師子王在林中吼有人見之叩頭求哀則放令去虎豹小物不能爾也何以故師子王貴獸有智分別故虎豹賤蟲不知分別故又如壞軍得值大將則活值遇小兵則死復次菩薩智慧力觀瞋恚有種種諸惡觀忍辱有種種功德是故能忍結使復次菩薩心有智力能斷結使為眾生故久住世間知結使是賊是故忍而不隨菩薩繫此結賊不令縱逸而行功德譬如有賊以因緣故不殺堅閉一處而自修事業復次菩薩實知諸法相故不以諸結使為惡不以功德為妙是故於結不瞋功德不愛以此智力故能修忍辱如偈說菩薩斷除諸不善乃至極微滅無餘大功德福無有量所造事業無不辦菩薩大智慧力故於諸結使不能惱是故能知諸法相生死涅槃一無二如是種種因緣雖未得道於諸煩惱法中能忍是名法忍復次菩薩於一切法知一相無二一切法可識相故言一眼識識色乃至意識識法是可識相法故言一復次一切法可知相故言一苦法智苦比智知苦諦集法智集比智知集諦滅法智滅比智知滅諦道法智道比智知道諦及善世智亦知苦集滅道虛空非智緣滅是可知相法故言一復次一切法可緣相故言一眼識及眼識相應法緣色耳識鼻識舌識身識亦如是意識及意識相應法亦緣眼亦緣色亦緣眼識乃至緣意緣法緣意識一切法可緣相故言一復次有人言一切法各皆一一復有一名為二三一名為三如是乃至千萬皆是一而假名為千萬復次一切法中有相故言一一相故名為一一切物名為法法相故名為一如是等無量一門破異相不著一是名法忍復次菩薩觀一切為二何等二二名內外相內外相故內非外相外非內相復次一切法有無相故為二空不空常非常我非我色非色可見不可見有對非有對有漏無漏有為無為心法非心法心數法非心數法心相應法非心相應法如是無量二門破一不著二是名為法忍復次菩薩或觀一切法為三何等為三下中上善不善無記有無非有非無見諦斷思惟斷無斷學無學非學非無學報有報非報非有報如是無量三門破一不著異是名為法忍復次菩薩雖未得無漏道結使未斷能信無漏聖法及三種法印一者一切有為生法無常等印二者一切法無我印三者涅槃實法印得道賢聖人自得自知菩薩雖未得道能信能受是名法忍復次於十四難不答法中有常無常等觀察無礙不失中道是法能忍是為法忍如一比丘於此十四難思惟觀察不能通達心不能忍持衣鉢至佛所白佛言佛能為我解此十四難使我意了者當作弟子若不能解我當更求餘道佛告癡人汝本共我要誓若答十四難汝作我弟子耶比丘言不也佛言汝癡人今何以言若不答我不作弟子我為老病死人說法濟度此十四難是鬪諍法於法無益但是戲論何用問為若為汝答汝心不了至死不解不能得脫生老病死譬如有人身被毒箭親屬呼醫欲為出箭塗藥便言未可出箭我先當知汝姓字親里父母年歲次欲知箭出在何山何木何羽作箭鏃者為是何人是何等鐵復欲知弓何山木何蟲角復欲知藥是何處生是何種名如是等事盡了了知之然後聽汝出箭塗藥佛問比丘此人可得知此眾事然後出箭不比丘言不可得知若待盡知此則已死佛言汝亦如是為邪見箭愛毒塗已入汝心欲拔此箭作我弟子而不欲出箭方欲求盡世間常無常邊無邊等求之未得則失慧命與畜生同死自投黑闇比丘慚愧深識佛語即得阿羅漢道復次菩薩欲作一切智人應推求一切法知其實相於十四難中不滯不礙知其是心重病能出能忍是名法忍復次佛法甚深清淨微妙演暢種種無量法門能一心信受不疑不悔是名法忍如佛所言諸法雖空亦不斷亦不滅諸法因緣相續生亦非常諸法雖無神亦不失罪福一心念頃身諸法諸根諸慧轉滅不停不至後念新新生滅亦不失無量世中因緣業諸眾界入中皆空無神而眾生輪轉五道中受生死如是等種種甚深微妙法雖未得佛道能信能受不疑不悔是為法忍復次阿羅漢辟支佛畏惡生死早求入涅槃菩薩未得成佛而欲求一切智欲憐愍眾生欲了了分別知諸法實相是中能忍是名法忍問曰云何觀諸法實相答曰觀知諸法無有瑕隟不可破不可壞是為實相問曰一切語皆可答可破可壞云何言不可破壞是為實相答曰以諸法不可破故佛法中一切言語道過心行處滅常不生不滅如涅槃相何以故若諸法相實有不應無若諸法先有今無則是斷滅復次諸法不應是常何以故若常則無罪無福無所傷殺亦無施命亦無修行利益亦無縛無解世間則是涅槃如是等因緣故諸法不應常若諸法無常則是斷滅亦無罪無福亦無增損功德業因緣果報亦失如是等因緣故諸法不應無常問曰汝言佛法中常亦不實無常亦不實是事不然何以故佛法中常亦實無常亦實常者數緣盡非數緣盡虛空不生不住不滅故是常相無常者五眾生住滅故無常相汝何以言常無常皆不實答曰聖人有二種語一者方便語二者直語方便語者為人為因緣故為人者為眾生說是常是無常如對治悉檀中說若說無常欲拔眾生三界著樂佛思惟以何令眾生得離欲是故說無常法如偈說若觀無生法於生法得離若觀無為法於有為得離云何生生名因緣和合無常不自在屬因緣有老病死相欺誑相破壞相是名生生則是有為法如對治悉檀說常無常非實相二俱過故若諸法非有常非無常是為愚癡論所以者何若非有則破無若非無則破有若破此二事更有何法可說問曰佛法常空相中非有非無空以除有空空遮無是為非有非無何以言愚癡論答曰佛法實相不受不著汝非有非無受著故是為癡論若言非有非無是則可說可破是心生處是鬪諍處佛法則不然雖因緣故說非有非無不生著不生著則不可壞不可破諸法若有邊若無邊若有無邊若非有無邊若死後有去若死後無去若死後有去無去若死後非有去非無去是身是神身異神異亦如是皆不實於六十二見中觀諸法亦皆不實如是一切除却信佛法清淨不壞相心不悔不轉是名法忍復次有無二邊觀諸法生時住時則為有見相觀諸法老時壞時則為無見相三界眾生多著此二見相是二種法虛誑不實若實有相則不應無何以故今無先有則墮斷中若斷是則不然復次一切諸法名字和合故謂之為有以是故名字和合所生法不可得問曰名字所生法雖不可得則有名字和合答曰若無法名字為誰而和合是則無名字復次若諸法實有不應以心識故知有若以心識故知有是則非有如地堅相以身根身識知故有若無身根身識知則無堅相問曰身根身識若知若不知而地常是堅相答曰若先自知有堅相若從他聞則知有堅相若先不知不聞則無堅相復次地若常是堅相不應捨其相如凝酥蠟蜜樹膠融則捨其堅相墮濕相中金銀銅鐵等亦爾如水為濕相寒則轉為堅相如是等種種悉皆捨相復次諸論議師輩有能令無無能令有諸賢聖人坐禪人能令地作水水作地如是等諸法皆可轉如十一切入中說復次是有見為貪欲瞋恚愚癡結縛鬪諍故生若有生此欲恚等處是非佛法何以故佛法相善淨故以是故非實復次一切法有二種色法無色法色法分析乃至微塵散滅無餘如檀波羅蜜品破施物中說無色法五情所不知故意情生住滅時觀故知心有分有分故無常無常故空空故非有彈指頃有六十時一一時中心有生滅相續生故知是貪心是瞋心是癡心是信心清淨智慧禪定心行者觀心生滅如流水燈焰此名入空智門何以故若一時生餘時中滅者此心應常何以故此極少時中無滅故若一時中無滅者應終始無滅復次佛說有為法皆有三相若極少時中生而無滅者是為非有為法若極少時中心生住滅者何以但先生而後滅不先滅而後生復次若先有心後有生則心不待生何以故先已有心故若先有生則生無所生又生滅性相違生則不應有滅滅時不應有生以是故一時不可得異亦不可得是即無生若無生則無住滅若無生住滅則無心數法無心數法則無心不相應諸行色無色法無故無為法亦無何以故因有為故有無為若無有為則亦無無為復次見作法無常故知不作法常若然者今見作法是有法不作法應是無法以是故常法不可得復次外道及佛弟子說常法有同有異同者虛空涅槃外道有神時方微塵冥初如是等名為異又佛弟子說非數緣滅是常又復言滅因緣法常因緣生法無常摩訶衍中常法法性如真際如是等種種名為常法虛空涅槃如先讚菩薩品中說神及時方微塵亦如上說以是故不應言諸法有若諸法無者有二種一者常無二者斷滅故無若先有今無若今有後無是則斷滅若然者則無因緣無因緣者應一物中出一切物亦應一切物中都無所出後世中亦如是若斷罪福因緣則不應有貧富貴賤之異及墮惡道畜生中若言常無則無苦集滅道若無四諦則無法寶若無法寶則無八賢聖道若無法寶僧寶則無佛寶若如是者則破三寶復次若一切法實空者則無罪福亦無父母亦無世間禮法亦無善無惡然則善惡同門是非一貫一切物盡無如夢中所見若言實無有如是失此言誰當信者若言顛倒故見有者當見一人時何以不見二三以其實無而顛倒見故若不墮此有無見得中道實相云何知實如過去恒河沙等諸佛菩薩所知所說未來恒河沙等諸佛菩薩所知所說現在恒河沙等諸佛菩薩所知所說信心大故不疑不悔信力大故能持能受是名法忍復次禪定力故心柔軟清淨聞諸法實相應心與會信著深入無疑無悔所以者何疑悔是欲界繫法麁惡故不入柔軟心中是名法忍復次智慧力故於一切諸法中種種觀無有一法可得者是法能忍能受不疑不悔是名法忍復次菩薩思惟凡夫人以無明毒故於一切諸法中作轉相非常作常想苦作樂想無我有我想空謂有實非有為有有為非有如是等種種法中作轉相得聖實智慧破無明毒知諸法實相得無常苦空無我智慧棄捨不著是法能忍是名法忍復次觀一切諸法從本已來常空今世亦空是法能信能受是為法忍問曰若從本已來常空今世亦空是為惡邪云何言法忍答曰若觀諸法常畢竟空取相心著是為惡邪見若觀空不著不生邪見是為法忍如偈說諸法性常空心亦不著空如是法能忍是佛道初相如是等種種入智慧門觀諸法實相心不退不悔不隨諸觀亦無所憂能得自利利他是名法忍是法忍有三種行清淨不見忍辱法不見己身不見罵辱人不戲諸法是時名清淨法忍以是事故說菩薩住般若波羅蜜中能具足羼提波羅蜜不動不退故云何名不動不退瞋恚不生不出惡言身不加惡心無所疑菩薩知般若波羅蜜實相不見諸法心無所著故若人來罵若加楚毒殺害一切能忍以是故說住般若波羅蜜中能具足羼提波羅蜜經身心精進不懈息故應具足毘梨耶波羅蜜論毘梨耶問曰如精進是一切善法本應最在初今何以故第四答曰布施持戒忍辱世間常有如客主之義法應供給乃至畜生亦知布施或有人種種因緣故能布施若為今世若為後世若為道故布施不須精進如持戒者見為惡之人王法治罪便自畏懼不敢為非或有性善不作諸惡有人聞今世作惡後世受罪而以怖畏故能持戒有人聞持戒因緣故得離生老病死是中心生口言我從今日不復殺生如是等即是戒豈須精進波羅蜜而能行耶如忍辱中若罵若打若殺或畏故不報或少力或畏罪或修善人法或為求道故默然不報皆不必須精進波羅蜜乃能忍也今欲得知諸法實相行般若波羅蜜故修行禪定禪定是實智慧之門是中應懃修精進一心行禪復次布施持戒忍辱是大福德安隱快樂有好名譽所欲者得既得知此福利之味今欲增進更得妙勝禪定智慧譬如穿井已見濕泥轉加增進必望得水又如鑽火已得見煙倍復力勵必望得火欲成佛道凡有二門一者福德二者智慧行施戒忍是為福德門知一切諸法實相摩訶般若波羅蜜是為智慧門菩薩入福德門除一切罪所願皆得若不得願者以罪垢遮故入智慧門則不厭生死不樂涅槃二事一故今欲出生摩訶般若波羅蜜般若波羅蜜要因禪定門禪定門必須大精進力何以故散亂心不能得見諸法實相譬如風中然燈不能照物燈在密屋明必能照是禪定智慧不可以福願求亦非麁觀能得要須身心精懃急著不懈爾乃成辦如佛所說血肉脂髓皆使竭盡但令皮骨筋在不捨精進如是乃能得禪定智慧得是二事則眾事皆辦以是故精進第四名為禪定實智慧之根上三中雖有精進少故不說問曰有人言但行布施持戒忍辱故得大福德福德力故所願皆得禪定智慧自然而至復何用精進波羅蜜為答曰佛道甚深難得雖有布施持戒忍辱力要須精進得甚深禪定實智慧及無量諸佛法若不行精進則不生禪定禪定不生則不得生梵天王處何況欲求佛道復次有人如民大居士等欲得無量寶物則應意皆得如頂生王王四天下天雨七寶及所須之物釋提婆那民分座與坐雖有是福然不能得道如羅頻珠比丘雖得阿羅漢道乞食七日不得空鉢而還後以禪定火自燒其身而般涅槃以是故知非但福德力故得道欲成佛道要須懃大精進問曰菩薩觀精進有何利益而懃修不懈答曰一切今世後世道德利益皆由精進得復次若人欲自度身尚當懃急精進何況菩薩誓願欲度一切如讚精進偈中說有人不惜身智慧心決定如法行精進所求事無難如農夫懃修所收必豐實亦如涉遠路懃則必能達若得生天上及得涅槃樂如是之因緣皆由精進力非天非無因自作故自得誰有智慧人而不自勉勵三界火熾然譬如大炎火有智決斷人乃能得免離以是故佛告阿難正精進如是不懈怠直至於佛道勉強而懃修穿地能通泉精進亦如是無求而不得能如行道法精進不懈者無量果必得此報終不失復次精進法是一切諸善法之根本能出生一切諸道法乃至阿耨多羅三藐三菩提何況於小利如毘尼中說一切諸善法乃至阿耨多羅三藐三菩提皆從精進不放逸生復次精進能動發先世福德如雨潤種能令必生此亦如是雖有先世福德因緣若無精進則不能生乃至今世利尚不能得何況佛道復次諸大菩薩荷負眾生受一切苦乃至阿鼻泥犁中苦心亦不懈是為精進復次一切眾事若無精進則不能成譬如下藥以巴豆為主若除巴豆則無下力如是意止神足根力覺道必待精進若無精進則眾事不辦如戒唯在八道不在餘處信在根力餘處則無如精進者無處不有既總眾法而別自有門譬如無明使遍在一切諸使中而別有不共無明問曰菩薩欲得一切佛法欲度一切眾生欲滅一切煩惱皆得如意云何增益精進而能得佛譬如小火不能燒大林火勢增益能燒一切答曰菩薩從初發心作誓願當令一切眾生得歡樂常為一切不自惜身若惜身者於諸善法不能成辦以是故增益精進復次菩薩種種因緣呵懈怠心令樂著精進懈怠黑雲覆諸明慧吞滅功德增長不善懈怠之人初雖小樂後則大苦譬如毒食初雖香美久則殺人懈怠之心燒諸功德譬如大火燒諸林野懈怠之人失諸功德譬如被賊無復遺餘如偈說應得而不得已得而復失既自輕其身眾人亦不敬常處大闇中無有諸威德尊貴智慧法此事永以失聞諸妙道法不能以益身如是之過失皆由懈怠心雖聞增益法不能得上及如是之過罪皆由懈怠心生業不修理不入於道法如是之過失皆由懈怠心上智所棄遠中人時復近下愚為之沒如猪樂在溷若為世中人三事皆廢失欲樂及財利福德亦復沒若為出家人則不得二事生天及涅槃名譽二俱失如是諸廢失欲知其所由一切諸賊中無過懈怠賊以是眾罪故懶心不應作馬井二比丘懈怠墜惡道雖見佛聞法猶亦不自免如是等種種觀懈怠之罪精進增長復次觀精進之益今世後世佛道涅槃之利皆由精進復次菩薩知一切諸法皆空無所有而不證涅槃憐愍眾生集諸善法是精進波羅蜜力復次菩薩一人獨無等侶以精進福德力故能破魔軍及結使賊得成佛道既得佛道於一切諸法一相無相其實皆空而為眾生說諸法種種名字種種方便度脫眾生老病死苦將滅度時以法身與彌勒菩薩摩訶薩迦葉阿難等然後入金剛三昧自碎身骨令如芥子以度眾生而不捨精進力復次如阿難為諸比丘說七覺意至精進覺意佛問阿難汝說精進覺意耶阿難言說精進覺意如是三問三答佛即從坐起告阿難人能愛樂修行精進無事不得得至佛道終不虛也如是種種因緣觀精進利而得增益如是精進佛有時說為欲或時說精進有時說不放逸譬如人欲遠行初欲去時是名為欲發行不住是為精進能自勸勵不令行事稽留是為不放逸以是故知欲生精進精進生故不放逸不放逸故能生諸法乃至得成佛道復次菩薩欲脫生老病死亦欲度脫眾生常應精進一心不放逸如人擎油鉢行大眾中現前一心不放逸故大得名利又如偏閣嶮道若懸繩若乘山羊此諸惡道以一心不放逸故身得安隱今世大得名利求道精進亦復如是若一心不放逸所願皆得復次譬如水流能決大石不放逸心亦復如是專修方便常行不廢能破煩惱諸結使山復次菩薩有三種思惟若我不作不得果報若我不自作不從他來若我作者終不失如是思惟當必精進為佛道故懃修專精而不放逸如一小阿蘭若獨在林中坐禪而生懈怠林中有神是佛弟子入一死屍骨中歌儛而來說此偈言林中小比丘何以生懈廢晝來若不畏夜復如是來是比丘驚怖起坐內自思惟中夜復睡是神復現十頭口中出火牙爪如劍眼赤如炎顧語將從捉此懈怠比丘此處不應懈怠何以故爾是比丘大怖即起思惟專精念法得阿羅漢道是名自強精進不放逸力能得道果復次是精進不自惜身而惜果報於身四儀坐臥行住常懃精進寧自失身不廢道業譬如失火以瓶水投之唯存滅火而不惜瓶如仙人師教弟子說偈言決定心悅豫如獲大果報如願事得時乃知此最妙如是種種因緣觀精進之利能令精進增益復次菩薩修諸苦行若有人來求索頭目髓腦盡能與之而自念言我有忍辱精進智慧方便之力受之尚苦何況愚騃三塗眾生我當為此眾生故懃修精進早成佛道而度脫之問曰云何名精進相答曰於事必能起發無難志意堅強心無疲惓所作究竟以此五事為精進相復次如佛所說精進相者身心不息故譬如釋迦牟尼佛先世曾作賈客主將諸賈人入嶮難處是中有羅剎鬼以手遮之言汝住莫動不聽汝去賈客主即以右拳擊之拳即著鬼挽不可離復以左拳擊之亦不可離以右足蹴之足復粘著復以左足蹴之亦復如是以頭衝之頭即復著鬼問言汝今如是欲作何等心休息未答言雖復五事被繫我心終不為汝息也當以精進力與汝相擊要不懈退鬼時歡喜心念此人膽力極大即語人言汝精進力大必不休息放汝令去行者如是於善法中初夜中夜後夜誦經坐禪求諸法實相不為諸結使所覆身心不懈是名精進相是精進名心數法懃行不住相隨心行共心生或有覺有觀或無覺有觀或無覺無觀如阿毘曇法廣說於一切善法中懃修不懈是名精進相於五根中名精進根根增長名精進力心能開悟名精進覺能到佛道涅槃城是名正精進四念處中能懃繫心是精進分四正懃是精進門四如意足中欲精進即是精進六波羅蜜中名精進波羅蜜問曰汝先讚精進今說精進相是名何精進答曰是一切善法中精進相問曰今說摩訶般若波羅蜜論議中應說精進波羅蜜何以故說一切善法中精進答曰初發心菩薩於一切善法中精進漸漸次第得精進波羅蜜問曰一切善法中精進多今說精進波羅蜜已入一切善法精進中答曰為佛道精進名為波羅蜜諸餘善法中精進但名精進不名波羅蜜問曰一切善法中懃何以不名精進波羅蜜而獨名菩薩精進為波羅蜜答曰波羅蜜名到彼岸世間人及聲聞辟支佛不能具足行諸波羅蜜是故不名為精進波羅蜜復次是人無大慈大悲棄捨眾生不求十力四無所畏十八不共法一切智及無礙解脫無量身無量光明無量音聲無量持戒禪定智慧以是故是人精進不名波羅蜜復次菩薩精進不休不息一心求佛道如是行者名為精進波羅蜜如好施菩薩求如意珠抒大海水正使筋骨枯盡終不懈廢得如意珠以給眾生濟其身苦菩薩如是難為能為是為菩薩精進波羅蜜復次菩薩以精進力為首行五波羅蜜是時名為菩薩精進波羅蜜譬如眾藥和合能治重病菩薩精進亦如是但行精進不能行五波羅蜜是不名菩薩精進波羅蜜復次菩薩精進不為財利富貴力勢亦不為身不為生天轉輪王梵釋天王亦不自為以求涅槃但為佛道利益眾生如是相名為菩薩精進波羅蜜復次菩薩精進修行一切善法大悲為首如慈父愛子唯有一子而得重病一心求藥救療其病菩薩精進以慈為首亦復如是救療一切心無暫捨復次菩薩精進以實相智慧為首行六波羅蜜是名菩薩精進波羅蜜問曰諸法實相無為無作精進有為有作相云何以實相為首答曰雖知諸法實相無為無作以本願大悲欲度眾生故於無作中以精進力度脫一切復次若諸法實相無為無作如涅槃相無一無二汝云何言實相與精進相異耶汝即不解諸法相復次爾時菩薩觀三界五道眾生各失所樂無色界天樂定心著不覺命盡墮在欲界中受禽獸形色界諸天亦復如是從清淨處墮還受婬欲在不淨中欲界六天樂著五欲還墮地獄受諸苦痛見人道中以十善福貿得人身人身多苦少樂壽盡多墮惡趣中見諸畜生受諸苦惱鞭杖驅馳負重涉遠項領穿壞熱鐵燒爍此人宿行因緣以繫縛眾生鞭杖苦惱如是等種種因緣故受象馬牛羊麞鹿畜獸之形婬欲情重無明偏多受鵝鴨孔雀鴛鴦鳩鴿鷄鷖鸚鵡百舌之屬受此眾鳥種類百千婬行罪故身生毛羽隔諸細滑嘴󰏷麁䩕不別觸味瞋恚偏多受毒蛇蝮蝎蚑蜂百足含毒之虫愚癡多故受蚓蛾蜣蜋蟻螻鵂鷖角鵄之屬諸騃虫鳥憍慢瞋恚多故受師子虎豹諸猛獸身邪慢緣故受生驢猪駱駝之中慳貪嫉妬輕躁短促故受獼猴𤠙玃熊羆之形邪貪憎嫉業因緣故受猫狸土虎諸獸之身無愧無慚饕餮因緣故受烏鵲鵄鷲諸鳥之形輕慢善人故受鷄狗野干等身大作布施瞋恚曲心以此因緣故受諸龍身大修布施心高陵瘧苦惱眾生受金翅鳥形如是等種種結使業因緣故受諸畜生禽獸之苦菩薩得天眼觀眾生輪轉五道迴旋其中天中死人中生人中死天中生天中死生地獄中地獄中死生天上天上死生餓鬼中餓鬼中死還生天上天上死生畜生中畜生中死生天上天上死還生天上地獄餓鬼畜生亦如是欲界中死色界中生色界中死欲界中生欲界中死無色界中生無色界中死欲界中生欲界中死欲界中生色界無色界亦如是活地獄中死黑繩地獄中生黑繩地獄中死活地獄中生活地獄中死還生活地獄中合會地獄乃至阿鼻地獄亦如是炭坑地獄中死沸𡱁地獄中生沸屎地獄中死炭坑地獄中生炭坑地獄中死還生炭坑地獄中燒林地獄乃至摩訶波頭摩地獄亦如是展轉生其中卵生中死胎生中生胎生中死卵生中生卵生中死還生卵生中胎生濕生化生亦如是閻浮提中死弗婆提中生弗婆提中死閻浮提中生閻浮提中死還生閻浮提中劬陀尼欝怛羅越亦如是四天處死三十三天中生三十三天中死四天處生四天處死還生四天處三十三天乃至他化自在天亦如是梵眾天中死梵輔天中生梵輔天中死梵眾天中生梵眾天中死還生梵眾天中梵輔天少光天無量光光音少淨無量淨遍淨阿那跋羅伽得生大果虛空處識處無所有處非有想非無想處亦如是非有想非無想天中死阿鼻地獄中生如是展轉生五道中菩薩見是已生大悲心我於眾生為無所益雖與世樂樂極則苦當以佛道涅槃常樂益於一切云何而益當懃大精進乃得實智慧得實智慧知諸法實相以餘波羅蜜助成以益眾生是為菩薩精進波羅蜜見餓鬼中飢渴故兩眼陷毛髮長東西馳走若欲趣水護水諸鬼以鐵杖逆打設無守鬼水自然竭或時天雨雨化為炭或有餓鬼常被火燒如劫盡時諸山火出或有餓鬼羸瘦狂走毛髮蓬亂以覆其身或有餓鬼常食𡱁尿涕唾歐吐盪滌餘汁或時至廁溷邊立伺求不淨汁或有餓鬼常求產婦藏血飲之形如燒樹咽如針孔若與其水千歲不足或有餓鬼自破其頭以手取腦而舐或有餓鬼形如黑山鐵鎖鎖頸叩頭求哀歸命獄卒或有餓鬼先世惡口好以麁語加彼眾生眾生憎惡見之如讎以此罪故墮餓鬼中如是等種種罪故墮餓鬼趣中受無量苦痛見八大地獄苦毒萬端活大地獄中諸受罪人各各共鬪惡心瞋諍手捉利刀互相割剝以槊相刺鐵叉相叉鐵棒相棒鐵杖相捶鐵鏟相貫而以利刀互相切膾又以鐵爪而相爴裂各以身血而相塗漫痛毒逼切悶無所覺宿業因緣冷風來吹獄卒喚之咄諸罪人還活以是故名活地獄即時平復復受苦毒此中眾生以宿行因緣好殺物命牛羊禽獸為田業舍宅奴婢妻子國土錢財故而相殺害如是等種種殺業報故受此劇罪見黑繩大地獄中罪人為惡羅剎獄卒鬼匠常以黑熱鐵繩拼度罪人以獄中鐵斧煞之斫之長者令短短者令長方者使圓圓者使方斬截四肢却其耳鼻落其手足以大鐵鋸解析揣截破其肉分臠臠稱之此人宿行因緣讒賊忠良妄語惡口兩舌無義語枉殺無辜或作姧吏酷暴侵害如是等種種惡口讒賊故受此罪見合會大地獄中惡羅剎獄卒作種種形牛馬猪羊麞鹿狐狗虎狼師子六駮大鳥鵰鷲鶉鳥作此種種諸鳥獸頭而來吞噉齩嚙䶩掣罪人兩山相合大熱鐵輪轢諸罪人令身破碎熱鐵臼中搗之令碎如笮蒲桃亦如壓油譬如蹂場聚肉成𧂐積頭如山血流成池鵰鷲虎狼各來諍掣此人宿業因緣多殺牛馬猪羊麞鹿狐兔虎狼師子六駮大鳥眾鳥如是等種種鳥獸多殘賊故還為此眾鳥獸頭來害罪人又以力勢相陵枉壓羸弱受兩山相合罪慳貪瞋恚愚癡怖畏故斷事輕重不以正理或破正道轉易正法受熱鐵輪轢熱鐵臼搗第四第五名叫喚大叫喚此大地獄其中罪人羅剎獄卒頭黃如金眼中火出著赤色衣身肉堅勁走疾如風手足長大口出惡聲捉三股叉箭墮如雨刺射罪人罪人狂怖叩頭求哀小見放捨小見憐愍即時將入熱鐵地獄縱廣百由旬驅打馳走足皆焦然脂髓流出如笮蘇油鐵棒棒頭頭破腦出如破酪瓶斫剉割剝身體糜爛而復將入鐵閣屋間黑烟來熏互相推壓更相怨毒皆言何以壓我纔欲求出其門以閉大聲嘷呼音常不絕此人宿行因緣皆由㪷秤欺誑非法斷事受寄不還侵陵下劣惱諸窮貧令其號哭破他城郭壞人聚落傷害劫剝室家怨毒舉城叫喚有時譎詐欺誑誘之令出而復害之如是等種種因緣故受如此罪大叫喚地獄中人皆坐熏殺穴居之類幽閉囹圄或闇烟窟中而熏殺之或投井中劫奪他財如是等種種因緣受大叫喚地獄罪第六第七熱大熱地獄中有二大銅鑊一名難陀二名跋難陀醎沸水滿中羅剎鬼獄卒以罪人投中如廚士烹肉人在鑊中腳上頭下譬如煮豆熟爛骨節解散皮肉相離知其已爛以叉叉出行業因緣冷風吹活復投炭坑中或著沸屎中譬如魚出於水而著熱沙中又以濃血而自煎熬從炭坑中出投之焰床強驅令坐眼耳鼻口及諸毛孔一切火出此人宿世惱亂父母師長沙門婆羅門於諸好人福田中惱令心熱以此罪故受熱地獄罪或有宿世煮生繭或生炙猪羊或以木貫人而生炙之或焚燒山野及諸聚落佛圖精舍及天神等或推眾生著火坑中如是等種種因緣生此地獄中見阿鼻地獄縱廣四千里周迴鐵壁於七地獄其處最深獄卒羅剎以大鐵椎椎諸罪人如鍛師打鐵從頭剝皮乃至其足以五百釘釘挓其身如挓牛皮互相掣挽應手破裂熱鐵火車以轢其身驅入火坑令抱炭出熱沸𡱁河驅令入中有鐵嘴毒虫從鼻中入腳底出從足下入口中出竪劍道中驅令馳走足下破碎如廚膾肉利刀劍槊飛入身中譬如霜樹落葉隨風亂墜罪人手足耳鼻支節皆被斫剝割截在地流血成池二大惡狗一名賒摩二名賒婆羅鐵口猛毅破人筋骨力踰虎豹猛如師子有大刺林驅逼罪人強令上樹罪人上時刺便下向下時刺便上向大身毒蛇蝮蝎惡虫競來齧之大鳥長嘴破頭噉腦入醎河中隨流上下出則蹈熱鐵地行鐵刺上或坐鐵杙杙從下入以鉗開口灌以洋銅吞熱鐵丸入口口焦入咽咽爛入腹腹然五藏皆焦直過墮地但見惡色恒聞臭氣常觸麁澁遭諸苦痛迷悶委頓或狂逸唐突或藏竄投擲或顛匐墮落此人宿行多造大惡五逆重罪斷諸善根法言非法非法言法破因破果憎嫉善人以是罪故入此地獄受罪最劇如是等種種八大地獄周圍其外復有十六小地獄為眷屬八寒氷八炎火其中罪毒不可見聞八炎火地獄者一名炭坑二名沸屎三名燒林四名劍林五名刀道六名鐵刺林七名醎河八名銅橛是為八八寒氷地獄者一名頞浮陀二名尼羅浮陀三名阿羅羅四名阿婆婆五名睺睺六名漚波羅七名波頭摩八名摩訶波頭摩是為八若破清淨戒出家法令白衣輕賤佛道或排眾生著火坑中或眾生命未盡頃於火上炙之如是等種種因緣墮炭坑地獄中大火炎炭至膝燒罪人身若沙門婆羅門福田食以不淨手觸或先噉或以不淨物著中或以熱沸𡱁灌他身破淨命以邪命自活如是等種種因緣墮沸𡱁地獄中沸𡱁深廣如大海水中有虫以鐵為嘴破罪人頭噉腦破骨食髓若焚燒草木傷害諸虫或燒林大獵為害彌廣如是等種種因緣墮燒林地獄中草木火然以燒罪人若執持刀劍鬪諍傷殺若斫樹壓人以報宿怨若人以忠信誠告而密相中陷如是等種種因緣墮劍林地獄中此地獄罪人入中風吹劍葉割截手足耳鼻皆令墮落是時林中有烏鷲惡狗來食其肉若以利刀刺人若橛若槍傷人若斷截道路撥徹橋樑破正法道示以非法道如是等種種因緣墮利刀道地獄中利刀道地獄者於絕壁狹道中竪利刀令罪人行上而過若犯邪婬侵他婦女貪受樂觸如是等種種因緣墮鐵刺林地獄中刺樹高一由旬上有大毒蛇化作美女身喚此罪人上來共汝作樂獄卒驅之令上刺皆下向貫刺罪人身被刺害入骨徹髓既至林上化女還復蛇身破頭入腹處處穿穴皆悉破爛忽復還活身體平復化女復在樹下喚之獄卒以箭仰射呼之令下刺復仰刺既得到地化女身復毒蛇破罪人身如是久久從熱鐵刺林出遙見河水清涼快樂走往趣之入中變成熱沸醎水罪人在中須臾之頃皮肉離散骨立水中獄卒羅剎以叉鉤出之持著岸上此人宿行因緣傷殺水性魚鼈之屬或時排人及諸眾生令沒水中或投之沸湯或投之氷水如是等種種惡業因緣故受此罪若在銅橛地獄獄卒羅剎問諸罪人汝何處來答言我苦悶不知來處但患飢渴若言渴是時獄卒即驅逐罪人令坐熱銅橛上以鐵鉗開口灌以洋銅若言飢坐之銅橛吞以鐵丸入口口焦入咽咽爛入腹腹然五藏爛壞直過墮地此人宿行因緣劫盜他財以自供口諸出家人或時詐病多求酥油石蜜或無戒無禪無有智慧而多受人施或惡口傷人如是等種種宿業因緣墮銅橛地獄若人墮頞浮陀地獄中其處積氷毒風來吹令諸罪人皮毛裂落筋肉斷絕骨破髓出即復完堅受罪如初此人宿業因緣寒月剝人或劫盜凍人薪火或作惡龍瞋毒忿恚放大雹雨氷凍害人或輕賤謗毀若佛及佛弟子持戒之人或口四業作眾重罪如是等種種因緣墮頞浮陀地獄中尼羅浮陀亦如是頞浮陀少多有孔時得出入尼羅波絕無孔罅無出入處呵婆婆呵羅羅睺睺此三地獄寒風噤戰口不能開因其呼聲而以名獄漚波羅獄中凍氷浹渫有似青蓮花波頭摩狀如此間赤蓮花摩呵波頭摩是中拘迦離住處有智之人聞是驚言咄以此無明恚愛法故乃受此苦出而復入無窮無已菩薩見此如是思惟此苦業因緣皆是無明諸煩惱所作我當精進懃修六度集諸功德斷除眾生五道中苦興發大哀增益精進如見父母幽閉囹圄拷掠搒笞憂毒萬端方便求救心不暫捨菩薩見諸眾生受五道苦念之如父亦復如是復次菩薩精進世世勤修求諸財寶給施眾生心無懈廢自有財物能盡施與心亦不懈復次精進持戒若大若小一切能受一切能持不毀不犯大如毛髮設有違失即時發露初不覆藏復次懃修忍辱若人刀杖打害罵詈毀辱及恭敬供養一切能忍不受不著於深法中其心不沒亦不疑悔復次專精一心修諸禪定能住能守得五神通及四等心勝處背捨十一切處具諸功德得四念處及諸菩薩見佛三昧復次菩薩精進求法不懈身心懃力供養法師種種恭敬供給給使初不違失亦不廢退不惜身命以為法故誦讀問答初中後夜思惟憶念籌量分別求其因緣選擇同異欲知實相一切諸法自相異相總相別相一相有相無相如實相諸佛菩薩無量智慧心不沒不退是名菩薩精進如是等種種因緣能生能辦種種善法是故名為精進波羅蜜波羅蜜義如先說復次菩薩精進名為精進波羅蜜餘人精進不名波羅蜜問曰云何為精進滿足答曰菩薩生身法性身能具功德是為精進波羅蜜滿足滿足義如上說身心精進不廢息故問曰精進是心數法經何以名身精進答曰精進雖是心數法從身力出故名為身精進如受是心數法而有五識相應受是名身受有意識相應受是為心受精進亦如是身力懃修若手布施口誦法言若講說法如是等名為身口精進復次行布施持戒是為身精進忍辱禪定智慧是名心精進復次外事懃修是為身精進內自專精是為心精進麁精進名為身細精進名為心為福德精進名為身為智慧精進是為心若菩薩初發心乃至得無生忍於是中間名身精進生身未捨故得無生忍捨肉身得法性身乃至成佛是為心精進復次菩薩初發心時功德未足故種三福因緣布施持戒善心漸得福報以施眾生眾生未足更廣修福發大悲心一切眾生不足於財多作眾惡我以少財不能滿足其意其意不滿不能懃受教誨不受道教不能得脫生老病死我當作大方便給足於財令其充滿便入大海求諸異寶登山履危以求妙藥入深石窟求諸異物石汁珍寶以給眾生或作薩陀婆冒涉嶮道劫賊師子虎狼惡獸為布施眾生故懃求財寶不以為難藥草呪術能令銅變為金如是種種變化致諸財物及四方無主物以給眾生是為身精進得五神通能自變化作諸美味或至天上取自然食如是等名為心精進能集財寶以用布施是為身精進以是布施之德得至佛道是為心精進生身菩薩行六波羅蜜是為身精進法性身菩薩行六波羅蜜是為心精進復次一切法中皆能成辦不惜身命是為身精進求一切禪定智慧時心不懈惓是為心精進復次身精進者受諸懃苦終不懈廢如說波羅柰國梵摩達王遊獵於野林中見二鹿群群各有主一主有五百群鹿一主身七寶色是釋迦牟尼菩薩一主是提婆達多菩薩鹿王見人王大眾殺其部黨起大悲心逕到王前王人競射飛矢如雨王見此鹿直進趣已無所忌憚勅諸從人攝汝弓矢無得斷其來意鹿王既至跪白人王君以嬉遊逸樂小事故群鹿一時皆受死苦若以供膳輒當差次日送一鹿以供王廚王善其言聽如其意於是二鹿群主大集差次各當一日送應次者是時提婆達多鹿群中有一鹿懷子來白其主我身今日當應送死而我懷子子非次也乞垂料理使死者得次生者不濫鹿王怒之言誰不惜命次來但去何得辭也鹿母思惟我王不仁不以理恕不察我辭橫見瞋怒不足告也即至菩薩王所以情具白王問此鹿汝主何言鹿曰我主不仁不見料理而見瞋怒大王仁及一切故來歸命如我今日天地雖曠無所控告菩薩思惟此甚可愍若我不理抂殺其子若非次更差次未及之如何可遣唯有我當代之思之既定即自送身遣鹿母還我今代汝汝勿憂也鹿王逕到王門眾人見之怪其自來以事白王王亦怪之而命令前問言諸鹿盡耶汝何以來鹿王言大王仁及群鹿人無犯者但有滋茂何有盡時我以異部群中有一鹿懷子以子垂產身當殂割子亦併命歸告於我我以愍之非分更差是亦不可若歸而不救無異木石是身不久必不免死慈救苦厄功德無量若人無慈與虎狼無異王聞是言即從坐起而說偈言我實是畜獸名曰人頭鹿汝雖是鹿身名為鹿頭人以理而言之非以形為人若能有慈惠雖獸實是人我從今日始不食一切肉我以無畏施且可安汝意諸鹿得安王得仁信復次如愛法梵志十二歲遍閻浮提求知聖法而不能得時世無佛佛法亦盡有一婆羅門言我有聖法一偈若實愛法當以與汝答言實愛法婆羅門言若實愛法當以汝皮為紙以身骨為筆以血書之當以與汝即如其言破骨剝皮以血寫偈如法應修行非法不應受今世亦後世行法者安隱復次昔野火燒林林中有一雉懃身自力飛入水中漬其毛羽來滅大火火大水少往來疲乏不以為苦是時天帝釋來問之言汝作何等答言我救此林愍眾生故此林蔭育處廣清涼快樂我諸種類及諸宗親并諸眾生皆依仰此我有身力云何懈怠而不救之天帝問言汝乃精懃當至幾時雉言以死為期天帝言汝心雖爾誰證知者即自立誓我心至誠信不虛者火即當滅是時淨居天知菩薩弘誓即為滅火自古及今唯有此林常獨蔚茂不為火燒如是等種種宿世所行難為能為不惜身命國財妻子象馬七珍頭目骨髓懃施不惓如說菩薩為諸眾生一日之中千死千生如檀尸忍禪般若波羅蜜中所行如是菩薩本生經中種種因緣相是為身精進於諸善法修行信樂不生疑悔而不懈怠從一切賢聖下至凡人求法無厭如海吞流是為菩薩心精進問曰心無厭足是事不然所以者何若所求事辦所願已成是則應足若理不可求事不可辦亦應捨廢云何恒無厭足如人穿井求泉用功轉多轉無水相則應止息亦如行道已到所在不應復行云何恒無厭足答曰菩薩精進不可以世間譬喻為比如穿井力少則不能得水非無水也若此處無水餘處必有如有所至必求至佛至佛無厭誨人不惓故言無厭復次菩薩精進志願弘曠誓度一切而眾生無盡是故精進亦不可盡汝言事辦應止是事不然雖得至佛眾生未盡不應休息譬如火相若不滅終不冷菩薩精進亦復如是未入滅度終不休息以是故十八不共法中欲及精進二事常修復次菩薩不住法住般若波羅蜜中不廢精進是菩薩精進非佛精進復次菩薩未得菩薩道生死身以好事施眾生眾生反更以不善事加之或有眾生菩薩讚美反更毀辱菩薩恭敬而反輕慢菩薩慈念反求其過謀欲中傷此眾生等無有力勢來惱菩薩菩薩於此眾生發弘誓願我得佛道要當度此惡中之惡諸眾生輩於此惡中其心不懈生大悲心譬如慈母憐其子病憂念不捨如是相是為菩薩精進復次行布施波羅蜜時十方種種乞兒來欲求索不應索者皆來索之及所愛重難捨之物語菩薩言與我兩眼與我頭腦骨髓愛重妻子及諸貴價珍寶如是等難捨之物乞者強索其心不動慳瞋不起見疑心不生一心為佛道故布施譬如須彌山四方風吹所不能動如是種種相是名精進波羅蜜復次菩薩精進遍行五波羅蜜是為精進波羅蜜問曰若行戒波羅蜜時若有人來乞三衣鉢盂若與之則毀戒何以故佛不聽故若不與則破檀波羅蜜精進云何遍行五事答曰若新行菩薩則不能一世一時遍行五波羅蜜如菩薩行檀波羅蜜時見餓虎飢急欲食其子菩薩是時興大悲心即以身施菩薩父母以失子故憂愁懊惱兩目失明虎殺菩薩亦應得罪而不籌量父母憂苦虎得殺罪但欲滿檀自得福德又如持戒比丘隨事輕重擯諸犯法被擯之人愁苦懊惱但欲持戒不愍其苦或時行世俗般若息慈悲心如釋迦牟尼菩薩宿世為大國王太子父王有梵志師不食五穀眾人敬信以為奇特太子思惟人有四體必資五穀而此人不食必是曲取人心非真法也父母告子此人精進不食五穀是世希有汝何愚甚而不敬之太子答言願小留意此人不久證驗自出是時太子求其住處至林樹間問林中牧牛人此人何所食噉牧牛者答言此人夜中少多服酥以自全命太子知已還宮欲出其證驗即以種種諸下藥草熏青蓮華清旦梵志入宮坐王邊太子手執此花來供養之拜已授與梵志歡喜自念王及夫人內外大小皆服事我唯太子不見敬信今日以好華供養甚善無量得此好華敬所來處舉以向鼻嗅之華中藥氣入腹須臾腹內藥作欲求下處太子言梵志不食何緣向廁急捉之須臾便吐王邊吐中純酥證驗現已王與夫人乃知其詐太子言此人真賊求名故以誑一國如是行世俗般若但求滿智寢憐愍心不畏人瞋或時菩薩行出世間般若於持戒布施心不染著何以故施者受者所施財物於罪不罪於瞋不瞋於進於怠攝心散心不可得故復次菩薩行精進波羅蜜於一切法不生不滅非常非無常非苦非樂非空非實非我非無我非一非異非有非無盡知一切諸法因緣和合但有名字實相不可得菩薩作如是觀知一切有為皆是虛誑心息無為欲滅其心唯以寂滅為安隱爾時念本願憐愍眾生故還行菩薩法集諸功德菩薩自念我雖知諸法虛誑眾生不知是事於五道中受諸苦痛我今當具足行六波羅蜜菩薩報得神通亦得佛道三十二相八十種好一切智慧大慈大悲無礙解脫十力四無所畏十八不共法三達等無量諸佛法得是法時一切眾生皆得信淨皆能受行愛樂佛法能辦是事皆是精進波羅蜜力是為精進波羅蜜如佛所說爾時菩薩精進不見身不見心身無所作心無所念身心一等而無分別所求佛道以度眾生不見眾生為此岸佛道為彼岸一切身心所作放捨如夢所為覺無所作是名寂滅諸精進故名為波羅蜜所以者何知一切精進皆是邪偽故以一切作法皆是虛妄不實如夢如幻諸法平等是為真實平等法中不應有所求索是故知一切精進皆是虛妄雖知精進虛妄而常成就不退是名菩薩真實精進如佛言我於無量劫中頭目髓腦以施眾生令其願滿持戒忍辱禪定時在山林中身體乾枯或持齋節食或絕諸色味或忍罵辱刀杖之患是故身體焦枯又常坐禪曝露懃苦以求智慧誦讀思惟問難講說一切諸法以智分別好惡麁細虛實多少供養無量諸佛慇懃精進求此功德欲具足五波羅蜜我是時無所得不得檀尸羼精進禪智慧波羅蜜見然燈佛以五華散佛布髮泥中得無生法忍即時六波羅蜜滿於空中立偈讚然燈佛見十方無量諸佛是時得實精進身精進平等故得心平等心平等故得一切諸法平等如是種種因緣相名為精進波羅蜜經不亂不味故應具足禪波羅蜜論問曰菩薩法以度一切眾生為事何以故閑坐林澤靜默山間獨善其身棄捨眾生答曰菩薩身雖遠離眾生心常不捨靜處求定得實智慧以度一切譬如服藥將身權息家務氣力平健則修業如故菩薩宴寂亦復如是以禪定力故服智慧藥得神通力還在眾生或作父母妻子或作師徒宗長或天或人下至畜生種種語言方便開導復次菩薩行布施持戒忍辱是三事名為福德門於無量世中作天王釋提桓因轉輪聖王閻浮提王常施眾生七寶衣服五情所欲今世後世皆令具足如經中說轉輪聖王以十善教民後世皆生天上世世利益眾生令得快樂此樂無常還復受苦菩薩因此發大悲心欲以常樂涅槃利益眾生此常樂涅槃從實智慧生實智慧從一心禪定生譬如然燈燈雖能照在大風中不能為用若置之密宇其用乃全散心中智慧亦如是若無禪定靜室雖有智慧其用不全得禪定則實智慧生以是故菩薩雖離眾生遠在靜處求得禪定以禪定清淨故智慧亦淨譬如油炷淨故其明亦淨以是故欲得淨智慧者行此禪定復次若求世間近事不能專心則事業不成何況甚深佛道而不用禪定禪定名攝諸亂心亂心輕飄甚於鴻毛馳散不停駛過疾風不可制止劇於獼猴暫現轉滅甚於掣電心相如是不可禁止若欲制之非禪不定如偈說禪為守智藏功德之福田禪為清淨水能洗諸欲塵禪為金剛鎧能遮煩惱箭雖未得無餘涅槃分已得得金剛三昧摧碎結使山得六神通力能度無量人囂塵蔽天日大雨能淹之覺觀風散心禪定能滅之復次禪定難得行者一心專求不廢乃當得之諸天及神仙猶尚不能得何況凡夫懈怠心者如佛在尼拘盧樹下坐禪魔王三女說偈問言獨坐林樹間六根常寂默有若失重寶無援愁苦毒容顏世無比而常閉目坐我等心有疑何求而在此爾時世尊以偈答曰我得涅槃味不樂處染愛內外賊已除汝父亦滅退我得甘露味安樂坐林間恩愛之眾生為之起慈心是時三女心生慚愧而自說言此人離欲不可動也即滅去不現問曰行何方便得禪波羅蜜答曰却五事除五法行五行云何却五事當呵責五欲哀哉眾生常為五欲所惱而猶求之不已此五欲者得之轉劇如火炙疥五欲無益如狗齩骨五欲增諍如鳥競肉五欲燒人如逆風執炬五欲害人如踐惡蛇五欲無實如夢所得五欲不久如假借須臾世人愚惑貪著五欲至死不捨為之後世受無量苦譬如愚人貪著好果上樹食之不肯時下人伐其樹樹傾乃墮身首毀壞痛惱而死又此五欲得時須臾樂失時為大苦如蜜塗刀舐者貪甜不知傷舌五欲法者與畜生共有智者識之能自遠離如說有一優婆塞與眾估客遠出治生是時寒雪夜行失伴在一石窟中住時山神變為一女來欲試之說此偈言白雪覆山地鳥獸皆隱藏我獨無所恃惟願見愍傷優婆塞兩手掩耳而答偈言無羞弊惡人說此不淨言水漂火燒去不欲聞汝聲有婦心不欲何況造邪婬諸欲樂甚淺大苦患甚深諸欲得無厭失之為大苦未得願欲得得之為所惱諸欲樂甚少憂苦毒甚多為之失身命如蛾赴燈火山神聞此偈已即擎此人送至伴中是為智者呵欲不可著五欲者名為妙色聲香味觸欲求禪定皆應棄之云何棄色觀色之患若人著色諸結使火盡皆熾然燒害人身如火燒金銀煮沸熱蜜雖有色味燒身爛口急應捨之若人染著妙色美味亦復如是復次好惡在人色無定也何以知之如遙見所愛之人即生喜愛心若遙見怨家惡人即生怒害心若見中人則無怒無喜若欲棄此喜怒當除邪念及色一時俱捨譬如洋金燒身若欲除之不得但欲棄火而留金要當金火俱棄如頻婆娑羅王以色故身入敵國獨在婬女阿梵婆羅房中憂填王以色染故截五百仙人手足如是等種種因緣是名呵色欲云何呵聲聲相不停暫聞即滅愚癡之人不解聲相無常變失故於音聲中妄生好樂於已過之聲念而生著如五百仙人在山中住甄陀羅女於雪山池中浴聞其歌聲即失禪定心醉狂逸不能自持譬如大風吹諸林樹聞此細妙歌聲柔軟清淨生邪念想是故不覺心狂今世失諸功德後世當墮惡道有智之人觀聲念念生滅前後不俱無相及者作如是知則不生染著若斯人者諸天音樂尚不能亂何況人聲如是等種種因緣是名呵聲欲云何呵香人謂著香少罪染愛於香開結使門雖復百歲持戒能一時壞之如一阿羅漢常入龍宮食已以鉢授與沙彌令洗鉢中有殘飯數粒沙彌嗅之大香食之甚美便作方便入師繩床下兩手捉繩床腳其師至時與繩床俱入龍宮龍言此未得道何以將來師言不覺沙彌得飯食之又見龍女身體端正香妙無比心大染著即作要願我當作福奪此龍處居其宮殿龍言後莫將此沙彌來沙彌還已一心布施持戒專求所願願早作龍是時遶寺足下水出自知必得作龍徑至師本入處大池邊以袈裟覆頭而入即死變為大龍福德大故即殺彼龍舉池盡赤未爾之前諸師及僧呵之沙彌言我心已定心相已出時師將諸眾僧就池觀之如是因緣由著香故復次有一比丘在林中蓮華池邊經行聞蓮華香其心悅樂過而心愛池神語之言汝何以故捨彼林下禪淨坐處而偷我香以著香故諸結使臥者皆起時更有一人來入池中多取其花掘挽根莖狼籍而去池神默無所言比丘言此人破汝池取汝花汝都無言我但池岸邊行便見呵罵言偷我香池神言世間惡人常在罪垢糞中不淨沒頭我不共語也汝是禪行好人而著此香破汝好事是故呵汝譬如白疊鮮淨而有黑物點污眾人皆見彼惡人者譬如黑衣點墨人所不見誰問之者如是等種種因緣是名呵香欲云何呵味當自覺悟我但以貪著美味故當受眾苦洋銅灌口噉燒鐵丸若不觀食法嗜心堅著墮不淨虫中如一沙彌心常愛酪諸檀越餉僧酪時沙彌每得殘分心中愛著樂喜不離命終之後生此殘酪瓶中沙彌師得阿羅漢道僧分酪時語言徐徐莫傷此愛酪沙彌諸人言此是虫何以言愛酪沙彌答言此虫本是我沙彌但坐貪愛殘酪故生此瓶中師得酪分虫在中來師言愛酪人汝何以來即以酪與之復次如一國王名月分王有太子愛著美味王守園者日送好菓園中有一大樹樹上有鳥養子常飛至香山中取好香果以養其子眾子爭之一果墮地守園人晨朝見之奇其非常即送與王王珍此果香色殊異太子見之便索王愛其子即以與之太子食果得其氣味染心深著日日欲得王即召園人問其所由守園人言此果無種從地得之不知所由來也太子啼哭不食王催責園人仰汝得之園人至得果處見有鳥巢知鳥銜來翳身樹上伺欲取之鳥母來時即奪得果送日日如是鳥母怒之於香山中取毒果其香味色全似前者園人奪得輸王王與太子食之未久身肉爛壞而死着味如是有失身之苦如是等種種因緣是名呵著味欲云何呵觸此觸是生諸結使之大因繫縛心之根本何以故餘四情則各當其分此則遍滿身識生處廣故多生染著此著難離何以知之如人著色觀身不淨三十六種則生厭心若於觸中生著雖知不淨貪其細軟觀不淨無所益是故難離復次以其難捨故為之常作重罪若墮地獄地獄有二部一名寒氷二名焰火此二獄中皆以身觸受罪苦毒萬端此觸名為大黑闇處危難之險道也復次如羅睺羅母本生經中說釋迦文菩薩有二夫人一名劬毘耶二名耶輸陀羅耶輸陀羅羅睺羅母也劬毘耶是寶女故不孕子耶輸陀羅以菩薩出家夜自覺妊身菩薩出家六年苦行耶輸陀羅亦六年懷妊不產諸釋詰之菩薩出家何由有此耶輸陀羅言我無他罪我所懷子實是太子體胤諸釋言何以久而不產答言非我所知諸釋集議聞王欲如法治罪劬毘耶白王願寬恕之我常與耶輸陀羅共住我為其證知其無罪待其子生知似父不治之無晚王即寬置佛六年苦行既滿初成佛時其夜生羅睺羅王見其似父愛樂忘憂語群臣言我兒雖去今得其子與兒在無異耶輸陀羅雖免罪黜惡聲滿國耶輸陀羅欲除惡名佛成道已還迦毘羅婆度諸釋子時淨飯王及耶輸陀羅常請佛入宮食是時耶輸陀羅持一鉢百味歡喜丸與羅睺羅令持上佛是時佛以神力變五百阿羅漢皆如佛身無有別異羅睺羅以七歲身持歡喜丸徑至佛前奉進世尊是時佛攝神力諸比丘身復如故皆空鉢而坐唯佛鉢中盛滿歡喜丸耶輸陀羅即白王言以此證驗我無罪也耶輸陀羅即問佛言我有何因緣懷妊六年佛言汝子羅睺羅過去久遠世時曾作國王時有一五通仙人來入王國語王言王法治賊請治我罪王言汝有何罪答言我入王國犯不與取輒飲王水用王楊枝王言我以相與何罪之有我初登王位皆以水及楊枝施於一切仙人言王雖已施我心疑悔罪不除也願今見治無令後罪王言若必欲爾小停待我入還王入宮中六日不出此仙人在王園中六日飢渴仙人思惟此王正以此治我王過六日而出辭謝仙人我便相忘莫見咎也以是因緣故受五百世三惡道罪五百世常六年在母胎中以是證故耶輸陀羅無有罪也是時世尊食已出去耶輸陀羅心生悔恨如此好人世所希有我得遭遇而今永失世尊坐時諦視不眴世尊出時尋後觀之遠沒乃止心大懊恨每一思至躄地氣絕傍人以水灑之乃得蘇息常獨思惟天下誰能善為呪術能轉其心令復本意歡樂如初即以七寶名珠著金槃上以持募人有一梵志應之言我能呪之令其意轉當作百味歡喜丸以藥草和之以呪語禁之其心便轉必來無疑耶輸陀羅受其教法遣人請佛願與聖眾俱屈威神佛入王宮耶輸陀羅即遣百味歡喜丸著佛鉢中佛既食之耶輸陀羅冀想如願歡娛如初佛食無異心目澄靜耶輸陀羅言今不動者藥力未行故耳藥勢發時必如我願佛飯食訖而呪願已從座起去耶輸陀羅冀藥力晡時日入當發必還宮中佛食如常身心無異諸比丘明日食時著衣持鉢入城乞食具聞此事增益恭敬佛力無量神心難測不可思議耶輸陀羅藥歡喜丸其力甚大而世尊食之身心無異諸比丘食已出城以是事具白世尊佛告諸比丘此耶輸陀羅非但今世以歡喜丸惑我乃往過去世時亦以歡喜丸惑我爾時世尊為諸比丘說本生因緣過去久遠世時婆羅㮈國山中有仙人以仲春之月於澡槃中小便見鹿麚麀合會婬心即動精流槃中麀鹿飲之即時有娠滿月生子形類如人唯頭有一角其足似鹿鹿當產時至仙人菴邊而產見子是人以付仙人而去仙人出時見此鹿子自念本緣知是己兒取已養育及其年大懃教學問通十八種大經又學坐禪行四無量心即得五神通一時上山值大雨泥滑其足不便躄地破其鍕持又傷其足便大瞋恚以鍕持盛水呪令不雨仙人福德諸龍鬼神皆為不雨不雨故五穀五果盡皆不生人民窮乏無復生路婆羅㮈國王憂愁懊惱命諸大官集議雨事明者議言我曾傳聞仙人山中有一角仙人以足不便故上山躄地傷足瞋呪此雨令十二年不墮王思惟言若十二年不雨我國了矣無復人民王即開募其有能令仙人失五通屬我為民者當與分國半治是婆羅㮈國有婬女名曰扇陀端正無雙來應王募問諸人言此是人非人眾人言是人耳仙人所生婬女言若是人者我能壞之作是語已取金槃盛好寶物語國王言我當騎此仙人項來婬女即時求五百乘車載五百美女五百鹿車載種種歡喜丸皆以眾藥和之以眾彩畫之令似雜果及持種種大力美酒色味如水服樹皮衣草衣行林樹間以像仙人於仙人菴邊作草庵而住一角仙人遊行見之諸女皆出迎逆好華好香供養仙人仙人大喜諸女皆以美言敬辭問訊仙人將入房中坐好床蓐與好淨酒以為淨水與歡喜丸以為果蓏食飲飽已語諸女言我從生已來初未得如此好果好水諸女言我以一心行善故天與我願得此好果好水仙人問諸女汝何以故膚色肥盛答言我曹食此好果飲此美水故肥盛如此女白仙人言汝何以不在此間住答曰亦可住耳女言可共澡洗即亦可之女手柔軟觸之心動便復與諸美女更互相洗欲心轉生遂成婬事即失神通天為大雨七日七夜令得歡喜飲食七日已後酒果皆盡繼以山水木果其味不美更索前者答言已盡今當共行去此不遠有可得處仙人言隨意即便共出媱女知去城不遠女便在道中臥言我極不能復行仙人言汝不能行者騎我項上當項汝去女先遣信白王王可觀我智能王勅嚴駕出而觀之問言何由得爾女白王言我以方便力故今已如此無所復能令住城中好供養恭敬之足五所欲拜為大臣住城少日身轉羸瘦念禪定心樂厭此世欲王問仙人汝何不樂身轉羸瘦仙人答王我雖得五欲常自憶念林間閑靜諸仙遊處不能去心王自思惟若我強違其志違志為苦苦極則死本以求除旱患今已得之當復何緣強奪其志即發遣之既還山中精進不久還得五通佛告諸比丘一角仙人我身是也婬女者耶輸陀羅是爾時以歡喜丸惑我我未斷結為之所惑今復欲以藥歡喜丸惑我不可得也以是事故知細軟觸法能動仙人何況愚夫如是種種因緣是名呵細滑欲如是呵五欲除五蓋者復次貪欲之人去道甚遠所以者何欲為種種惱亂住處若心著貪欲無由近道如除欲蓋偈所說入道慚愧人持鉢福眾生云何縱塵欲沈沒於五情著鎧持刀杖見敵而退走如是怯弱人舉世所輕笑比丘為乞士除髮著袈裟五情馬所制取笑亦如是又如豪貴人盛服以嚴身而行乞衣食取笑於眾人比丘除飾好毀形以攝心而更求欲樂取笑亦如是已捨五欲樂棄之而不顧如何還欲得如愚自食吐如是貪欲人不知觀本願亦不識好醜狂醉於渴愛慚愧尊重法一切皆已棄賢智所不親愚騃所愛近諸欲求時苦得之多怖畏失時懷熱惱一切無樂時諸欲患如是以何當捨之得諸禪定樂則不為所欺欲樂著無厭以何能滅除若得不淨觀此心自然無著欲不自覺以何悟其心當觀老病死爾乃出四淵諸欲難放捨何以能遠之若能樂善法此欲自然息諸欲難可解何以能釋之觀身得實相則不為所縛如是諸觀法能滅諸欲火譬如大澍雨野火無在者如是等種種因緣滅除欲蓋瞋恚蓋者失諸善法之本墮諸惡道之因諸樂之怨家善心之大賊種種惡口之府藏如佛教瞋弟子偈言汝當知思惟受身及處胎穢惡之幽苦既生之艱難既思得此意而復不滅瞋則當知此輩則是無心人若無罪報果亦無諸呵責猶當應慈忍何況苦果劇當觀老病死一切無免者當起慈悲心云何惡加物眾生相怨賊斫刺受苦毒云何修善人而復加惱害常當行慈悲定心修諸善不當懷惡意侵害於一切若勤修道法惱害則不行善惡勢不竝如水火相背瞋恚來覆心不知別好醜亦不識利害不知畏惡道不計他苦惱不覺身心疲先自受苦因然後及他人若欲滅瞋恚當思惟慈心獨處自清閑息事滅因緣當畏老病死九種瞋惱除如是思惟慈則得滅瞋毒如是等種種因緣除瞋恚蓋睡眠蓋者能破今世三事欲樂利樂福德能破今世後世究竟樂與死無異唯有氣息如一菩薩以偈呵眠睡弟子言汝起勿抱臭身臥種種不淨假名人如得重病箭入體諸苦痛集安可眠一切世間死火燒汝當求出安可眠如人被縛將去殺災害垂至安可眠結賊不滅害未除如共毒蛇同室宿亦如臨陣白刃間爾時安可而睡眠眠為大闇無所見日日侵誑奪人明以眠覆心無所識如是大失安可眠如是等種種因緣呵睡眠蓋掉悔蓋者掉之為法破出家心如人攝心猶不能住何況掉散掉散之人如無鉤醉象決鼻駱駝不可禁制如偈說汝已剃頭著染衣執持瓦鉢行乞食云何樂著戲掉法既無法利失世樂悔法者如犯大罪人常懷畏怖悔箭入心堅不可拔如偈說不應作而作應作而不作悔惱火所燒後世墮惡道若人罪能悔已悔則放捨如是心安樂不應常念著若有二種悔不作若已作以是悔著心是則愚人相不以心悔故不作而能作諸惡事已作不能令不作如是等種種因緣呵掉悔蓋疑蓋者以疑覆心故於諸法中不得定心定心無故於佛法中空無所得譬如人入寶山若無手者無所能取如說疑義偈言如人在岐道疑惑無所趣諸法實相中疑亦復如是疑故不懃求諸法之實相是疑從癡生惡中之弊惡善不善法中生死及涅槃定實真有法於中莫生疑汝若生疑心死王獄吏縛如師子搏鹿不能得解脫在世雖有疑當隨妙善法譬如觀岐道利好者應逐如是等種種因緣故應捨疑蓋棄是五蓋譬如負債得脫重病得差飢餓之地得至豐國如從獄得出如於惡賊中得自免濟安隱無患行者亦如是除却五蓋其心安隱清淨快樂譬如日月以五事覆曀煙雲塵霧羅睺阿修羅手障則不能明照人心亦如是為五蓋所覆自不能利亦不能益人若能呵五欲除五蓋行五法欲精進念巧慧一心行此五法得五支成就初禪欲名欲於欲界中出欲得初禪精進名離家持戒初夜後夜專精不懈節食攝心不令馳散念名念初禪樂知欲界不淨狂惑可賤初禪為尊重可貴巧慧名觀察籌量欲界樂初禪樂輕重得失一心名常繫心緣中不令分散復次專求初禪放捨欲樂譬如患怨常欲滅除則不為怨之所害也如佛為著欲婆羅門說我本觀欲欲為怖畏憂苦因緣欲為少樂其苦甚多欲為魔網纏綿難出欲為燒熱乾竭諸樂譬如樹林四邊火起欲為如臨火坑甚可怖畏如逼毒蛇如怨賊拔刀如惡羅剎如惡毒入口如吞銷銅如三流狂象如臨大深坑如師子斷道如摩竭魚開口諸欲亦如是甚可怖畏若著諸欲令人惱苦著欲之人亦如獄囚如鹿在圍如鳥入網如魚吞鉤如豺搏狗如烏在鵄群如蛇值野猪如鼠在猫中如群盲人臨坑如蠅著熱油如𤻝人在陣如躄人遭火如入沸醎河如舐蜜塗刀如四衢臠肉如薄覆刀林如華覆不淨如蜜塗毒甕如毒蛇篋如夢虛誑如假借當歸如幻誑小兒如焰無實如沒大水如船入摩竭魚口如雹害穀如礔礰臨人諸欲亦如是虛誑無實無牢無強樂少苦多欲為魔軍破諸善功德常為劫害眾生故出如是等種種諸喻呵五欲除五蓋行五法得至初禪問曰八背捨八勝處十一切入四無量心諸定三昧如是等種種定不名波羅蜜何以但言禪波羅蜜答曰此諸定功德都是思惟修禪秦言思惟修言禪波羅蜜一切皆攝復次禪最大如王說禪則攝一切說餘定則不攝何以故是四禪中智定等而樂未到地中間地智多而定少無色界定多而智少是處非樂譬如車一輪強一輪弱則不安隱智定不等亦如是復次是四禪處有四等心五神通背捨勝處一切處無諍三昧願智頂禪自在定練禪十四變化心般舟般諸菩薩三昧首楞嚴等略說則百二十諸佛三昧不動等略說則百八及佛得道捨壽如是等種種功德妙定皆在禪中以是故禪名波羅蜜餘定不名波羅蜜問曰汝先言呵五欲除五蓋行五法得初禪修何事依何道能得初禪答曰依不淨觀安那般那念等諸定門如禪經禪義偈中說離欲及惡法有覺并有觀離生得喜樂是人入初禪已得離婬火則獲清涼定如人大熱悶入冷池則樂如貧得寶藏大喜覺動心分別則為觀入初禪亦然知二法亂心雖善而應離如大水澄靜波蕩亦無見譬如人大極安隱睡臥時若有喚呼聲其心大惱亂攝心入禪時以覺觀為惱是故除覺觀得入一識處內心清淨故定生得喜樂得入此二禪喜勇心大悅攝心第一定寂然無所念患喜欲棄之亦如捨覺觀由受故有喜失喜則生憂離喜樂身受捨念及方便聖人得能捨餘人捨為難若能知樂患見不動大安憂喜先已除苦樂今亦斷捨念清淨心入第四禪中第三禪中樂無常動故苦欲界中斷憂初二禪除喜是故佛世尊第四禪中說先已斷憂喜今則除苦樂復次持戒清淨閑居獨處守攝諸根初夜後夜專精思惟棄捨外樂以禪自娛離諸欲不善法依未到地得初禪初禪如阿毘曇說禪有四種一味相應二淨三無漏四初禪所攝報得五眾是中行者入淨無漏二禪三禪四禪亦如是如佛所說若有比丘離諸欲及惡不善法有覺有觀離生喜樂入初禪諸欲者所愛著色等五欲思惟分別呵欲如先說惡不善法者貪欲等五蓋離此內外二事故得初禪初禪相有覺有觀喜樂一心有覺有觀者得初禪中未曾所得善法功德故心大驚悟常為欲火所燒得初禪時如入清涼池又如貧人卒得寶藏行者思惟分別欲界過罪知初禪利益功德甚多心大歡喜是名有覺有觀問曰有覺有觀為一法是二法耶答曰二法麁心初念是名為覺細心分別是名為觀譬如撞鐘初聲大時名為覺後聲微細名為觀問曰如阿毘曇說欲界乃至初禪一心中覺觀相應今云何言麁心初念名為覺細心分別名為觀答曰二法雖在一心二相不俱覺時觀不明了觀時覺不明了譬如日出眾星不現一切心心數法隨時受名亦復如是如佛說若斷一法我證汝得阿那含一法者所謂慳貪實應說五下分結盡得阿那含云何言但斷一法以是人慳貪偏多諸餘結使皆從而生是故慳盡餘結亦斷覺觀隨時受名亦復如是行者知是覺觀雖是善法而嬈亂定心心欲離故呵是覺觀作是念覺觀嬈動禪心譬如清水波盪則無所見又如疲極之人得息欲睡傍人喚呼種種惱亂攝心內定覺觀嬈動亦復如是如是等種種因緣呵覺觀覺觀滅內清淨繫心一處無覺無觀定生喜樂入二禪既得二禪得二禪中未曾所得無比喜樂覺觀滅者知覺觀過罪故滅內清淨者入深禪定信捨初禪覺觀所得利重所失甚少所獲大多繫心一緣故名內清淨行者觀喜之過亦如覺觀隨所喜處多喜多憂所以者何如貧人得寶歡喜無量一旦失之其憂亦深喜即轉而成憂是故當捨離此喜故行捨念智受身樂是樂聖人能得能捨一心在樂入第三禪捨者捨喜心不復悔念智者既得三禪中樂不令於樂生患受身樂者是三禪樂遍身皆受聖人能得能捨者此樂世間第一能生心著凡夫少能捨者以是故佛說行慈果報遍淨地中第一行者觀樂之失亦如觀喜知心不動處最為第一若有動處是則有苦行者以第三禪樂動故求不動處以斷苦樂先滅憂喜故不苦不樂捨念清淨入第四禪是四禪中無苦無樂但有不動智慧以是故說第四禪捨念清淨第三禪樂動故說苦是故第四禪中說斷苦樂如佛說過一切色相不念別相滅有對相得入無邊虛空處行者作是念若無色則無飢渴寒熱之苦是身色麁重弊惡虛誑非實先世因緣和合報得此身種種苦惱之所住處云何當得免此身患當觀此身中虛空常觀身空如籠如甑常念不捨則得度色不復見身如內身空外色亦爾是時能觀無量無邊空得此觀已無苦無樂其心轉增如鳥閉著瓶中瓶破得出是名空處定是空無量無邊以識緣之緣多則散能破於定行者觀虛空緣受想行識如病如癰如瘡如刺無常苦空無我欺誑和合則有非是實也如是念已捨虛空緣但緣識云何而緣現前識緣過去未來無量無邊識是識無量無邊如虛空無量無邊是名識處定是識無量無邊以識緣之識多則散能破於定行者觀是緣識受想行識如病如癰如瘡如刺無常苦空無我欺誑和合而有非實有也如是觀已則破識相是呵識處讚無所有處破諸識相繫心在無所有中是名無所有處定無所有處緣受想行識如病如癰如瘡如刺無常苦空無我欺誑和合而有非實有也如是思惟無想處如癰有想處如病如癰如瘡如刺第一妙處是非有想非無想處問曰非有想非無想處有受想行識云何言非有想非無想答曰是中有想微細難覺故謂為非有想有想故非無想凡夫心謂得諸法實相是為涅槃佛法中雖知有想因其本名名為非有想非無想處問曰云何是無想答曰無想有三種一無想定二滅受定三無想天凡夫人欲滅心入無想定佛弟子欲滅心入滅受定是諸禪定有二種若有漏若無漏有漏即是凡夫所行如上說無漏是十六聖行若有漏道依上地邊離下地欲若無漏道離自地欲及上地以是故凡夫於有頂處不得離欲更無上地邊故若佛弟子欲離欲界欲欲界煩惱思惟斷九種上中下上上上中上下中上中中中下下上下中下下斷此九種故佛弟子若依有漏道欲得初禪是時於未到地九無礙道八解脫道中現在修有漏道未來修有漏無漏道第九解脫道中於未到地現在修有漏道未來修未到地有漏無漏道及初禪邊地有漏若無漏道欲得初禪亦如是若依有漏道離初禪欲於第二禪邊地九無礙道八解脫道中現在修二禪邊地有漏未來修二禪邊地有漏道亦修無漏初禪及眷屬第九解脫道中於第二禪邊地現在修二禪邊地有漏道未來修二禪邊地初禪無漏及眷屬二禪淨無漏若無漏道離初禪欲九無礙道八解脫道中現在修自地無漏道未來修初禪及眷屬有漏無漏道第九解脫道中現在修自地無漏道未來修初禪及眷屬有漏無漏道及修二禪淨無漏乃至無所有處離欲時亦如是非有想非無想處離欲時九無礙道八解脫道中但修一切無漏道第九解脫道中修三界善根及無漏道除無心定修有二種一得修二行修得修名本所不得而今得未來世修自事亦修餘事行修名曾得於現前修未來亦爾不修餘如是等種種諸禪定中修復次禪定相略說有二十三種八味八淨七無漏復有六因相應因共因相似因遍因報因名因一一無漏七無漏因是相似因自地中增相應因共有因初味定初味定因乃至後味定後味定因淨亦如是四緣因緣次第緣緣緣增上緣因緣者如上說初禪無漏定次第生六種定一初禪淨二無漏二禪三禪亦如是二禪無漏定次第生八種定自地淨無漏初禪淨無漏三禪四禪亦如是三禪無漏定次第生十種自地二下地四上地四第四禪空處亦如是識處無漏定次第生九種自地二下地四上地三無所有處無漏定次第生七種自地二下地四上地一非有想非無想處淨次第生六心自地二下地四諸淨地亦如是又皆益自地味初禪味次第二種味淨乃至非想非非想處味亦如是淨無漏禪一切處緣味禪緣自地中味亦緣淨愛無無漏緣故不緣無漏淨無漏根本無色定不緣下地有漏名因增上緣通一切四無量心三背捨八勝處八一切處皆緣欲界五神通緣欲色界餘各隨所緣滅受想定無所緣一切四禪中有練法以無漏練有漏故得四禪心自在能以無漏第四禪練有漏第四禪然後第三第二第一禪皆以自地無漏練自地有漏問曰何以名練禪答曰諸聖人樂無漏定不樂有漏離欲時淨有漏不樂而自得今欲除其滓穢故以無漏練之譬如煉金去其穢無漏練有漏亦復如是從無漏禪起入淨禪如是數數是名為煉復次諸禪中有頂禪何以故名頂有二種阿羅漢壞法不壞法不壞法阿羅漢於一切深禪定得自在能起頂禪得是頂禪能轉壽為富轉富為壽復有願智四辯無諍三昧願智者願欲知三世事隨所願則知此願智二處攝欲界第四禪四辯者法辯辭辯二處攝欲界初禪餘二辯九地攝欲界四禪四無色定無諍三昧者令他心不起諍五處攝欲界及四禪問曰得諸禪更有餘法耶答曰味定生亦得退亦得淨禪生時得離欲時得無漏離欲時得退時得九地無漏定四禪三無色定未到地禪中間能斷結使未到地禪中間捨根相應若人成就禪下地變化心亦成就如初禪成就有二種變化心一者初禪二者欲界二禪三種三禪四種四禪五種若二禪三禪四禪中欲聞見觸時皆用梵世識識滅時則止四無量意五神通八背捨八勝處十一切入九次第定九相十想三三昧三解脫門三無漏根三十七品如是等諸功德皆禪波羅蜜中生是中應廣說問曰應說禪波羅蜜何以但說禪答曰禪是波羅蜜之本得是禪已憐愍眾生內心中有種種禪定妙樂而不知求乃在外法不淨苦中求樂如是觀已生大悲心立弘誓願我當令眾生皆得禪定內樂離不淨樂依此禪樂已次令得佛道樂是時禪定得名波羅蜜復次於此禪中不受味不求報不隨報生為調心故入禪以智慧方便還生欲界度脫一切眾生是時禪名為波羅蜜復次菩薩入深禪定一切天人不能知其心所依所緣見聞覺知法中心不動如毘摩羅鞊經中為舍利弗說宴坐法不依身不依心不依三界於三界中不得身心是為宴坐復次若人聞禪定樂勝於人天樂便捨欲樂求禪定是為自求樂利不足奇也菩薩則不然但為眾生欲令慈悲心淨不捨眾生菩薩禪禪中皆發大悲心禪有極妙內樂而眾生捨之而求外樂譬如大富盲人多有伏藏不知不見而行乞求智者愍其自有妙物不能知見而從他乞眾生亦如是心中自有種種禪定樂而不知發反求外樂復次菩薩知諸法實相故入禪中心安隱不著味諸餘外道雖入禪定心不安隱不知諸法實故著禪味問曰阿羅漢辟支佛俱不著味何以不得禪波羅蜜答曰阿羅漢辟支佛雖不著味無大悲心故不名禪波羅蜜又復不能盡行諸禪菩薩盡行諸禪麁細大小深淺內緣外緣一切盡行以是故菩薩心中名禪波羅蜜餘人但名禪復次外道聲聞菩薩皆得禪定而外道禪中有三種患或味著或邪見或憍慢聲聞禪中慈悲薄於諸法中不以利智貫達諸法實相獨善其身斷諸佛種菩薩禪中無此事欲集一切諸佛法故於諸禪中不忘眾生乃至昆虫常加慈念如釋迦文尼佛本為螺髻仙人名尚闍利常行第四禪出入息斷在一樹下坐兀然不動鳥見如此謂之為木即於髻中生卵是菩薩從禪覺知頭上有鳥卵即自思惟若我起動鳥母必不復來鳥母不來鳥卵必壞即還入禪至鳥子飛去爾乃起復次除菩薩餘人欲界心不得次第入禪菩薩行禪波羅蜜於欲界心次第入禪何以故菩薩世世修諸功德結使心薄心柔軟故復次餘人得總相智慧能離欲如無常觀苦觀不淨觀菩薩於一切法中能別相分別離欲如五百仙人飛行時聞甄陀羅女歌聲心著狂醉皆失神足一時墮地如聲聞聞緊陀羅王屯崙摩彈琴歌聲以諸法實相讚佛是時須彌山及諸樹木皆動大迦葉等諸大弟子皆於座上不能自安天須菩薩問大迦葉汝最耆年行頭陀第一今何故不能制心自安大迦葉答曰我於人天諸欲心不傾動是菩薩無量功德報聲又復以智慧變化作聲所不能忍若八方風起不能令須彌山動劫盡時毘藍風至吹須彌山令如腐草以是故知菩薩於一切法中別相觀得離諸欲諸餘人等但得禪之名字不得波羅蜜復次餘人知菩薩入出禪心不能知住禪心所緣所到知諸法深淺阿羅漢辟支佛尚不能知何況餘人譬如象王渡水入時出時足跡可見在水中時不可得知若得初禪同得初禪人能知而不能知菩薩入初禪有人得二禪觀知得初禪心了了知不能知菩薩入初禪心乃至非有想非無想處亦如是復次超越三昧中從初禪起入第三禪第三禪中起入虛空處虛空處起入無所有處二乘唯能超一不能超二菩薩自在超從初禪起或入三禪如常法或時入第四禪或入空處識處無所有處或非有想非無想處或入滅受想定滅受想定起或入無所有處或識處空處四禪乃至初禪或時超一或時超二乃至超九聲聞不能超二何以故智慧功德禪定力薄故譬如二種師子一黃師子二白髮師子黃師子雖亦能超不如白髮師子王如是等種種因緣分別禪波羅蜜復次爾時菩薩常入禪定攝心不動不生覺觀亦能為十方一切眾生以無量音聲說法而度脫之是名禪波羅蜜問曰如經中說先有覺觀思惟然後能說法入禪定中無語覺觀不應得說法汝今云何言常在禪定中不生覺觀而為眾生說法答曰生死人法入禪定先以語覺觀然後說法法身菩薩離生死身知一切諸法常住如禪定相不見有亂法身菩薩變化無量身為眾生說法而菩薩心無所分別如阿修羅琴常自出聲隨意而作無人彈者此亦無散心亦無攝心是福德報生故隨人意出聲法身菩薩亦如是無所分別亦無散心亦無說法相是無量福德禪定智慧因緣故是法身菩薩種種法音隨應而出慳貪心多聞說布施之聲破戒瞋恚懈怠亂心愚癡之人各各聞說持戒忍辱禪定智慧之聲聞是法已各各思惟漸以三乘而得度脫復次菩薩觀一切法若亂若定皆是不二相餘人除亂求定何以故以亂法中起瞋想於定法中生著想如欝陀羅伽仙人得五通日日飛到國王宮中食王大夫人如其國法捉足而禮夫人手觸即失神通從王求車乘駕而出還其本處入林樹間更求五通一心專至垂當得時有鳥在樹上急鳴以亂其意捨樹至水邊求定復聞魚鬪動水之聲此人求禪不得即生瞋恚我當盡殺魚鳥此人久後思惟得定生非有想非無想處於彼壽盡下生作飛狸殺諸魚鳥作無量罪墮三惡道是為禪定中著心因緣外道如此佛弟子中亦有一比丘得四禪生增上慢謂得四道得初禪時謂是須陀洹第二禪時謂是斯陀含第三禪時謂是阿那含第四禪時謂得阿羅漢恃是而止不復求進命欲盡時見有四禪中陰相來便生邪見謂無涅槃佛為欺我惡邪生故失四禪中陰便見阿鼻泥犁中陰相命終即生阿鼻地獄諸比丘問佛某甲比丘阿蘭若命終生何處佛言是人生阿鼻泥犁中諸比丘皆大驚怪此人坐禪持戒所由爾耶佛言此人增上慢得四禪時謂得四道故臨命終時見四禪中陰相便生邪見謂無涅槃我是阿羅漢今還復生佛為虛誑是時即見阿鼻泥犁中陰相命終即生阿鼻地獄中是時佛說偈言多聞持戒禪未得無漏法雖有此功德此事不可信是比丘受是惡道苦是故知取亂相能生瞋等煩惱取定相能生著菩薩不取亂相亦不取禪定相亂定相一故是名禪波羅蜜如初禪相離欲除蓋攝心一處是菩薩利根智慧觀故於五蓋無所捨於禪定相無所取諸法相空故云何於五蓋無所捨貪欲蓋非內非外亦不兩中間何以故若內法有不應待外生若外法有於我亦無患若兩中間有兩間則無處亦不從先世來何以故一切法無來故如童子無有欲若先世有者小亦應有以是故知先世不來亦不至後世不從諸方來亦不常自有不一分中非遍身中亦不從五塵來亦不從五情出無所從生無所從滅是貪欲若先生若後生若一時生是事不然何以故若先有生後有貪欲是中不應貪欲生未有貪欲故若後有生先有貪欲則生無所生若一時生則無生者無生處生者生處無分別故復次是貪欲貪欲者不一不異何以故離貪欲貪欲者不可得離貪欲者貪欲不可得是但從和合因緣生和合因緣生法即是自性空如是貪欲貪欲者異不可得若一貪欲貪欲者則無分別如是等種種因緣貪欲生不可得若法無生是法亦無滅不生不滅故則無定無亂如是觀貪欲蓋則與禪為一餘蓋亦如是若得諸法實相觀五蓋則無所有是時便知五蓋實相即是禪實相禪實相即是五蓋菩薩如是能知五欲及五蓋禪定及支一相無所依入禪定是為禪波羅蜜復次若菩薩行禪波羅蜜時五波羅蜜和合助成是名禪波羅蜜復次菩薩以禪波羅蜜力得神通一念之頃不起於定能供養十方諸佛華香珍寶種種供養復次菩薩以禪波羅蜜力變身無數遍入五道以三乘法教化眾生復次菩薩入禪波羅蜜中除諸惡不善法入初禪乃至非有想非無想定其心調柔一一禪中行大慈大悲以慈悲因緣拔無量劫中罪得諸法實相智故為十方諸佛及大菩薩所念復次菩薩入禪波羅蜜中以天眼觀十方五道中眾生見生色界中者受禪定樂味還墮禽獸中受種種苦復見欲界諸天七寶池中華香自娛後墮醎沸屎地獄中見人中多聞世智辯聰不得道故還墮猪羊畜獸中無所別知如是等種種失大樂得大苦失大利得大衰失尊貴得卑賤於此眾生生悲心漸漸增廣得成大悲不惜身命為眾生故懃行精進以求佛道復次不亂不味故名禪波羅蜜如佛告舍利弗菩薩般若波羅蜜中住具足禪波羅蜜不亂不味故問曰云何名亂答曰亂有二種一者微二者麁微者有三種一愛多二慢多三見多云何愛多得禪定樂其心樂著愛味云何慢多得禪定時自謂難事已得而以自高云何見多以我見等入禪定分別取相是實餘妄語是三名為微細亂從是因緣於禪定退起三毒是為麁亂味者初得禪定一心愛著是為味問曰一切煩惱皆能染著何以故但名愛為味答曰愛與禪相似何以故禪則攝心堅住愛亦專著難捨又初求禪時心專欲得愛之為性欲樂專求欲與禪定不相違故既得禪定深著不捨則壞禪定譬如施人物必望現報則無福德於禪受味愛著於禪亦復如是是故但以愛名味不以餘結為味經於一切法不著故應具足般若波羅蜜論問曰云何名般若波羅蜜答曰諸菩薩從初發心求一切種智於其中間知諸法實相慧是般若波羅蜜問曰若爾者不應名為波羅蜜何以故未到智慧邊故答曰佛所得智慧是實波羅蜜因是波羅蜜故菩薩所行亦名波羅蜜因中說果故是般若波羅蜜在佛心中變名為一切種智菩薩行智慧求度彼岸故名波羅蜜佛已度彼岸故名一切種智問曰佛一切諸煩惱及習已斷智慧眼淨應如實得諸法實相諸法實相即是般若波羅蜜菩薩未盡諸漏慧眼未淨云何能得諸法實相答曰此義後品中當廣說今但略說如人入海有始入者有盡其源底者深淺雖異俱名為入佛菩薩亦如是佛則窮盡其底菩薩未斷諸煩惱習勢力少故不能深入如後品中說譬喻如人於闇室然燈照諸器物皆悉分了更有大燈益復明審則知後燈所破之闇與前燈合住前燈雖與闇共住而亦能照物若前燈無闇則後燈無所增益諸佛菩薩智慧亦如是菩薩智慧雖與煩惱習合而能得諸法實相亦如前燈亦能照物佛智慧盡諸煩惱習亦得諸法實相如後燈倍復明了問曰云何是諸法實相答曰眾人各各說諸法實相自以為實此中實相者不可破壞常住不異無能作者如後品中佛語須菩提若菩薩觀一切法非常非無常非苦非樂非我非無我非有非無等亦不作是觀是名菩薩行般若波羅蜜是義捨一切觀滅一切言語離諸心行從本已來不生不滅如涅槃相一切諸法相亦如是是名諸法實相如讚般若波羅蜜偈說般若波羅蜜實法不顛倒念想觀已除言語法亦滅無量眾罪除清淨心常一如是尊妙人則能見般若如虛空無染無戲無文字若能如是觀是即為見佛若如法觀佛般若及涅槃是三則一相其實無有異諸佛及菩薩能利益一切般若為之母能出生養育佛為眾生父般若能生佛是則為一切眾生之祖母般若是一法佛說種種名隨諸眾生力為之立異字若人得般若議論心皆滅譬如日出時朝露一時失般若之威德能動二種人無智者恐怖有智者歡喜若人得般若則為般若主般若中不著何況於餘法般若無所來亦復無所去智者一切處求之不能得若不見般若是則為被縛若人見般若是亦名被縛若人見般若是則得解脫若不見般若是亦得解脫是事為希有甚深有大名譬如幻化物見而不可見諸佛及菩薩聲聞辟支佛解脫涅槃道皆從般若得言說為世俗憐愍一切故假名說諸法雖說而不說般若波羅蜜譬如大火焰四邊不可取無取亦不取一切取已捨是名不可取不可取而取是即名為取般若無壞相過一切言語適無所依止誰能讚其德般若雖叵讚我今能得讚雖未脫死地則為已得出問曰何以獨稱般若波羅蜜為摩訶而不稱五波羅蜜答曰摩訶秦言大般若言慧波羅蜜言到彼岸以其能到智慧大海彼岸到諸一切智慧邊窮盡其極故名到彼岸一切世間中十方三世諸佛第一大次有菩薩辟支佛聲聞是四大人皆從般若波羅蜜中生是故名為大復次能與眾生大果報無量無盡常不變異所謂涅槃餘五波羅蜜不能爾布施等離般若波羅蜜但能與世間果報是故不得名大問曰何者是智慧答曰般若波羅蜜攝一切智慧所以者何菩薩求佛道應當學一切法得一切智慧所謂聲聞辟支佛佛智慧是智慧有三種學無學非學非無學非學非無學智者如乾慧地不淨安那般那欲界繫四念處煖法頂法忍法世間第一法等學智者苦法智忍慧乃至向阿羅漢第九無礙道中金剛三昧慧無學智者阿羅漢第九解脫智從是已後一切無學智如盡智無生智等是為無學智求辟支佛道智慧亦如是問曰若辟支佛道亦如是者云何分別聲聞辟支佛答曰道雖一種而用智有異若諸佛不出佛法已滅是人先世因緣故獨出智慧不從他聞自以智慧得道如一國王出在園中遊戲清朝見林樹華菓蔚茂甚可愛樂王食已而臥王諸夫人婇女皆共取華毀折林樹王覺已見林毀壞而自覺悟一切世間無常變壞皆亦如是思惟是已無漏道心生斷諸結使得辟支佛道具六神通即飛到閑靜林間如是等因緣先世福德願行果報今世見少因緣成辟支佛道如是為異復次辟支佛有二種一名獨覺二名因緣覺因緣覺如上說獨覺者是人今世成道自覺不從他聞是名獨覺辟支迦佛獨覺辟支迦佛有二種一本是學人在人中生是時無佛佛法滅是須陀洹已滿七生不應第八生自得成道是人不名佛不名阿羅漢名為小辟支迦佛與阿羅漢無異或有不如舍利弗等大阿羅漢者大辟支佛亦於一百劫中作功德增長智慧得三十二相分或有三十一相或三十二十九相乃至一相於九種阿羅漢中智慧利勝於諸深法中總相別相能入久修習定常樂獨處如是相名為大辟支迦佛以是為異求佛道者從初發心作願願我作佛度脫眾生得一切佛法行六波羅蜜破魔軍眾及諸煩惱得一切智成佛道乃至入無餘涅槃隨本願行從是中間所有智慧總相別相一切盡知是名佛道智慧是三種智慧盡能知盡到其邊以是故言到智慧邊問曰若如所說一切智慧盡應入若世間若出世間何以但言三乘智慧盡到其邊不說餘智答曰三乘是實智慧餘者皆是虛妄菩薩雖知而不專行如除摩梨山一切無出栴檀木若餘處或有好語皆從佛法中得自非佛法初聞似好久則不妙譬如牛乳驢乳其色雖同牛乳攢則成酥驢乳攢則成尿佛法語及外道語不殺不盜慈愍眾生攝心離欲觀空雖同然外道語初雖似妙窮盡所歸則為虛誑一切外道皆著我見若實有我應墮二種若壞相若不壞相若壞相應如牛皮若不壞相應如虛空此二處無殺罪無不殺福若如虛空雨露不能潤風熱不能乾是則墮常相若常者苦不能惱樂不能悅若不受苦樂不應避禍就福若如牛皮則為風雨所壞若壞則墮無常若無常則無罪福外道語若實如是何有不殺為福殺生為罪問曰外道戒福所失如是其禪定智慧復云何答曰外道以我心逐禪故多愛見慢故不捨一切法故無有實智慧問曰汝言外道觀空觀空則捨一切法云何言不捨一切法故無有實智慧答曰外道雖觀空而取空相雖知諸法空而不自知我空愛著觀空智慧故問曰外道有無想定心心數法都滅都滅故無有取相愛著智慧咎答曰無想定力強令心滅非實智慧力又於此中生涅槃想不知是和合作法以是故墮顛倒中是中心雖暫滅得因緣還生譬如人無夢睡時心想不行悟則還有問曰無想定其失如是更有非有想非無想定是中無一切妄想亦不如強作無想定滅想是中以智慧力故無想答曰是中有想細微故不覺若無想佛弟子復何緣更求實智慧佛法中是非有想非無想中識依四眾住是四眾屬因緣故無常無常故苦無常苦故空空故無我空無我故可捨汝等愛著智慧故不得涅槃譬如尺蠖屈安後足然後進前足所緣盡無復進處而還外道依止初禪捨下地欲乃至依非有想非無想處捨無所有處上無所復依故不能捨非有想非無想處以更無依處恐懼失我畏墮無所得中故復次外道經中有聽殺盜婬妄語飲酒言為天祠呪殺無罪為行道故若遭急難欲自全身而殺小人無罪又有急難為行道故除金餘者得盜取以自全濟後當除此殃罪除師婦國王夫人善知識妻童女餘者逼迫急難得邪婬為師及父母為身為牛為媒故聽妄語寒鄉聽飲石蜜酒天祠中或聽嘗一渧二渧酒佛法中則不然於一切眾生慈心等視乃至蟻子亦不奪命何況殺人一針一縷不取何況多物無主婬女不以指觸何況人之婦女戲笑不得妄語何況故作妄語一切酒一切時常不得飲何況寒鄉天祠汝等外道與佛法懸殊有若天地汝等外道法是生諸煩惱處佛法則是滅諸煩惱處是為大異諸佛法無量有若大海隨眾生意故種種說法或說有或說無或說常或說無常或說苦或說樂或說我或說無我或說懃行三業攝諸善法或說一切諸法無作相如是等種種異說無智聞之謂為乖錯智者入三種法門觀一切佛語皆是實法不相違背何等是三門一者蜫勒門二者阿毘曇門三者空門問曰云何名蜫勒云何名阿毘曇云何名空門答曰蜫勒有三百二十萬言佛在世時大迦栴延之所造佛滅度後人壽轉減憶識力少不能廣誦諸得道人撰為三十八萬四千言若人入蜫勒門論議則無窮其中有隨相門對治門等種種諸門隨相門者如佛說偈諸惡莫作諸善奉行自淨其意是諸佛教是中心數法盡應說今但說自淨其意則知諸心數法已說何以故同相同緣故如佛說四念處是中不離四正懃四如意足五根五力何以故四念處中四種精進則是四正懃四種定是為四如意足五種善法是為五根五力佛雖不說餘門但說四念處當知已說餘門如佛於四諦中或說一諦或二或三如馬星比丘為舍利弗說偈諸法從緣生是法緣及盡我師大聖王是義如是說此偈但說三諦當知道諦已在中不相離故譬如一人犯事舉家受罪如是等名為隨相門對治門者如佛但說四顛倒常顛倒樂顛倒我顛倒淨顛倒是中雖不說四念處當知已有四念處義譬如說藥已知其病說病則知其藥若說四念處則知已說四倒四倒則是邪相若說四倒則已說諸結所以者何說其根本則知枝條皆得如佛說一切世間有三毒說三毒當知已說三分八正道若說三毒當知已說一切諸煩惱毒十五種愛是貪欲毒十五種瞋是瞋恚毒十五種無明是愚癡毒諸邪見憍慢疑屬無明如是一切結使皆入三毒以何滅之三分八正道若說三分八正道當知已說一切三十七品如是等種種相名為對治門如是等諸法名為蜫勒門云何名阿毘曇門或佛自說諸法義或佛自說諸法名諸弟子種種集述解其義如佛說若有比丘於諸有為法不能正憶念欲得世間第一法無有是處若不得世間第一法欲入正位中無有是處若不入正位欲得須陀洹斯陀含阿那含阿羅漢無有是處有比丘於諸有為法正憶念得世間第一法斯有是處若得世間第一法入正位入正位得須陀洹斯陀含阿那含阿羅漢必有是處如佛直說世間第一法不說相義何界繫何因何緣何果報從世間第一法種種聲聞所行法乃至無餘涅槃一一分別相義如是等是名阿毘曇門空門者生空法空如頻婆娑羅王迎經中佛告大王色生時但空生色滅時但空滅諸行生時但空生滅時但空滅是中無吾我無人無神無人從今世至後世除因緣和合名字等眾生凡夫愚人逐名求實如是等經中佛說生空法空者如佛說大空經中十二因緣無明乃至老死若有人言是老死若言誰老死皆是邪見生有取愛受觸六入名色識行無明亦如是若有人言身即是神若言身異於神是二雖異同為邪見佛言身即是神如是邪見非我弟子身異於神亦是邪見非我弟子是經中佛說法空若說誰老死當知是虛妄是名生空若說是老死當知是虛妄是名法空乃至無明亦如是復次佛說梵網經中六十二見若有人言神常世間亦常是為邪見若言神無常世間無常是亦邪見神及世間常亦無常神及世間非常亦非非常皆是邪見以是故知諸法皆空是為實問曰若言神常應是邪見何以故神性無故若言世間常亦應是邪見何以故世間實皆無常顛倒故言有常若言神無常亦應是邪見何以故神性無故不應言無常若言世間無常不應是邪見何以故一切有為法性實皆無常答曰若一切法實皆無常佛云何說世間無常是名邪見是故可知非實是無常問曰佛處處說觀有為法無常苦空無我令人得道云何言無常墮邪見答曰佛處處說無常處處說不滅如摩訶男釋王來至佛所白佛言是迦毘羅人眾殷多我或值奔車逸馬狂象鬪人時便失念佛心是時自念我今若死當生何處佛告摩訶男汝勿怖勿畏汝是時不生惡趣必至善處譬如樹常東向曲若有斫者必當東倒善人亦如是若身壞死時善心意識長夜以信戒聞施慧熏心故必得利益上生天上若一切法念念生滅無常佛云何言諸功德熏心故必得上生以是故知非無常性問曰若無常不實佛何以說無常答曰佛隨眾生所應而說法破常顛倒故說無常以人不知不信後世故說心去後世上生天上罪福業因緣百千萬劫不失是對治悉檀非第一義悉檀諸法實相非常非無常佛亦處處說諸法空諸法空中亦無無常以是故說世間無常是邪見是故名為法空復次毘耶離梵志名論力諸梨昌等大雇其寶物令與佛論取其雇已即以其夜思撰五百難明旦與諸梨昌至佛所問佛言一究竟道為眾多究竟道佛言一究竟道無眾多也梵志言佛說一道諸外道師各各有究竟道是為眾多非一佛言是雖各有眾多皆非實道何以故一切皆以邪見著故不名究竟道佛問梵志鹿頭梵志得道不答言一切得道中是為第一是時長老鹿頭梵志比丘在佛後扇佛佛問梵志汝識是比丘不梵志識之慚愧低頭是時佛說義品偈各各謂究竟而各自愛著各自是非彼是皆非究竟是人入論眾辯明義理時各各相是非勝負懷憂喜勝者墮憍坑負者墮憂獄是故有智者不隨此二法論力汝當知我諸弟子法無虛亦無實汝欲何所求汝欲壞我論終已無此處一切智難勝適足自毀壞如是等處處聲聞經中說諸法空摩訶衍空門者一切諸法性常自空不以智慧方便觀故空如佛為須菩提說色色自空受想行識識自空十二入十八界十二因緣三十七品十力四無所畏十八不共法大慈大悲薩婆若乃至阿耨多羅三藐三菩提皆自空問曰若一切諸法性常自空真空無所有者云何不墮邪見邪見名無罪無福無今世後世與此無異答曰無罪無福人不言無今世但言無後世如草木之類自生自滅或人生或人殺止於現在更無後世生而不知觀身內外所有自相皆空以是為異復次邪見人多行眾惡斷諸善事觀空人善法尚不欲作何況作惡問曰邪見有二種有破因破果有破果不破因如汝所說破果不破因破果破因者言無因無緣無罪無福則是破因無今世後世罪福報是則破果觀空人言皆空則罪福因果皆無與此有何等異答曰邪見人於諸法斷滅令空摩訶衍人知諸法真空不破不壞問曰是邪見三種一者破罪福報不破罪福破因緣果報不破因緣破後世不破今世二者破罪福報亦破罪福破因緣果報亦破因緣破後世亦破今世不破一切法三者破一切法皆令無所有觀空人亦言真空無所有與第三邪見有何等異答曰邪見破諸法令空觀空人知諸法真空不破不壞復次邪見人言諸法皆空無所有取諸法空相戲論觀空人知諸法空不取相不戲論復次邪見人雖口說一切空然於愛處生愛瞋處生瞋慢處生慢癡處生癡自誑其身如佛弟子實知空心不動一切結使生處不復生譬如虛空烟火不能染大雨不能濕如是觀空種種煩惱不復著其心復次邪見人言無所有不從愛因緣出真空名從愛因緣生是為異四無量心諸清淨法以所緣不實故猶尚不與真空智慧等何況此邪見復次是見名為邪見真空見名為正見行邪見人今世為弊惡人後世當入地獄行真空智慧人今世致譽後世得作佛譬如水火之異亦如甘露毒藥天食須陀以比臭糞復次真空中有空空三昧邪見空雖有空而無空空三昧復次觀真空人先有無量布施持戒禪定其心柔軟諸結使薄然後得真空邪見中無此事但欲以憶想分別邪心取空譬如田舍人初不識鹽見貴人以鹽著種種肉菜中而食問言何以故爾語言此鹽能令諸物味美故此人便念此鹽能令諸物美自味必多便空抄鹽滿口食之醎苦傷口而問言汝何以言鹽能作美貴人言癡人此當籌量多少和之令美云何純食鹽無智人聞空解脫門不行諸功德但欲得空是為邪見斷諸善根如是等義名為空門若人入此三門則知佛法義不相違背能知是事即是般若波羅蜜力於一切法無所罣礙若不得般若波羅蜜法入阿毘曇門則墮有中若入空門則墮無中若入蜫勒門則墮有無中復次菩薩摩訶薩行般若波羅蜜雖知諸法一相亦能知一切法種種相雖知諸法種種相亦能知一切法一相菩薩如是智慧名為般若波羅蜜問曰菩薩摩訶薩云何知一切法種種相云何知一切法一相答曰菩薩觀諸法相所謂有相因是有諸法中有心生如是等一切有問曰無法中云何有心生答曰若言無是事即是有法復次菩薩觀一切法一相所謂無相如牛中無羊相羊中無牛相如是等諸法中各各無他相如先言因有故有心生是法異於有異故應無若有法是牛羊亦應是牛何以故有法不異故若異則無如是等一切皆無復次菩薩觀一切法一因是一法諸法中一心生諸法各各有一相合眾一故名為二名為三一為實二三為虛復次菩薩觀諸法有所因故有如人身無常何以故生滅相故一切法皆如是有所因故有復次一切諸法無所因故有如人身無常生滅故因生滅故知無常此因復應有因如是則無窮若無窮則無因若是因更無因是無常因亦非因如是等一切無因復次菩薩觀一切法有相無有法無相者如地堅重相水冷濕相火熱照相風輕動相虛空容受相分別覺知是為識相有此有彼是為方相有久有近是為時相濁惡心惱眾生是為罪相淨善心愍眾生是為福相著諸法是為縛相不著諸法是為解脫相現前知一切法無礙是為佛相如是等一切各有相復次菩薩觀一切法皆無相是諸相從因緣和合生無自性故無如地色香味觸四法和合故名地不但色故名地亦不但香但味但觸故名為地何以故若但色是地餘三則不應是地地則無香味觸香味觸亦如是復次是四法云何為一法一法云何為四法以是故不得以四為地亦不得離四為地問曰我不以四為地但因四法故地法生此地在四法中住答曰若從四法生地地與四法異如父母生子子則異父母若爾者今眼見色鼻知香舌知味身知觸地若異此四法者應更有異根異識知若更無異根異識知則無有地問曰若上說地相有失應如阿毘曇說地相地名四大造色但地種是堅相地是可見色答曰若地但是色先已說失又地為堅相但眼見色如水中月鏡中像草木影則無堅相堅則身根觸知故復次若眼見色是地堅相是地種眼見色亦是水火濕熱相是水火種若爾者風風種亦應分別而不分別如說何等是風風種何等風種風若是一物不應作二種答若是不異者地及地種不應異問曰是四大各各不相離地中有四種水火風各有四種但地中地多故以地為名水火風亦爾答曰不然何以故若火中有四大應都是熱無不熱火故若三大在火中不熱則不名為火若熱則捨自性皆名為火若謂細故不可知則與無無異若有麁可得則知有細若無麁亦無細如是種種因緣地相不可得若地相不可得一切法相亦不可得是故一切法皆一相問曰不應言無相何以故於諸法無相即是相若無無相則不可破一切法相何以故無無相故若有是無相則不應言一切法無相答曰以無相破諸法相若有無相相則墮諸法相中若不入諸法相中則不應難無相皆破諸法相亦自滅相譬如前火木然諸薪已亦復自然是故聖人行無相無相三昧破無相故復次菩薩觀一切法不合不散無色無形無對無示無說一相所謂無相如是等諸法一相云何觀種種相一切法攝入二法中所謂名色色無色可見不可見有對無對有漏無漏有為無為等二百二法門如千難品中說復次有二法忍辱柔和又二法親敬供養二施財施法施二力慧分別力修道力二具足戒具足正見具足二相質直相柔軟相二法定智二法明解說二法世間法第一義法二法念巧慧二諦世諦第一義諦二解脫待時解脫不壞心解脫二種涅槃有餘涅槃無餘涅槃二究竟事究竟願究竟二見知見斷見二具足義具足語具足二法少欲知足二法易養易滿二法法隨法行二智盡智無生智如是等分別無量二法門復次知三道見道修道無學道三性斷性離性滅性三修戒修定修慧修三菩提佛菩提辟支迦佛菩提聲聞菩提三乘佛乘辟支迦佛乘聲聞乘三歸依佛法僧三住梵住天住聖住三增上自增上他增上法增上諸佛三不護身業不護口業不護意業不護三福處布施持戒善心三器杖聞器杖離欲器杖慧器杖三輪變化輪示他心輪教化輪三解脫門空解脫門無相解脫門無作解脫門如是等無量三法門復知四法四念處四正懃四如意足四聖諦四聖種四沙門果四知四信四道四攝法四依四通達善根四道四天人輪四堅法四無所畏四無量心如是等無量四法門復知五無學眾五出性五解脫處五根五力五大施五智五阿那含五淨居天處五治道五智三昧五聖分支三昧五如法語道如是等無量五法門復知六捨法六愛敬法六神通六種阿羅漢六地見諦道六隨順念六三昧六定六波羅蜜如是等無量六法門復知七覺意七財七依止七想定七妙法七知七善人去處七淨七財福七非財福七助定法如是等無量七法門復知八聖道分八背捨八勝處八大人念八種精進八丈夫八阿羅漢力如是等無量八法門復知九次第定九名色等減九無漏智得盡智故除等智也九無漏地六禪三無色九地思惟道如是等無量九法門復知十無學法十想十智十一切入十善大地佛十力如是等無量十法門復知十一助聖道法復知十二因緣法復知十三出法十四變化心十五心見諦道十六安那般那行十七聖行十八不共法十九離地思惟道中一百六十二道能破煩惱賊一百七十八沙門果八十九有為果八十九無為果如是等種種無量異相法生滅增減得失垢淨悉能知之菩薩摩訶薩知是諸法已能令諸法入自性空而於諸法無所著過聲聞辟支佛地入菩薩位中入菩薩位中已以大悲憐愍故以方便力分別諸法種種名字度眾生令得三乘譬如工巧之人以藥力故能令銀變為金金變為銀問曰若諸法性真空云何分別諸法種種名字何以不但說真空性答曰菩薩摩訶薩不說空是可得可著若可得可著不應說諸法種種異相不可得空者無所罣礙若有罣礙是為可得非不可得空若菩薩摩訶薩知不可得空還能分別諸法憐愍度脫眾生是為般若波羅蜜力取要言之諸法實相是般若波羅蜜問曰一切世俗經書及九十六種出家經中皆說有諸法實相又聲聞法三藏中亦有諸法實相何以不名為般若波羅蜜而此經中諸法實相獨名般若波羅蜜答曰世俗經書中為安國全家身命壽樂故非實外道出家墮邪見法中心愛著故是亦非實聲聞法中雖有四諦以無常苦空無我觀諸法實相以智慧不具足不利不能為一切眾生不為得佛法故雖有實智慧不名般若波羅蜜如說佛入出諸三昧舍利弗等乃至不聞其名何況能知何以故諸阿羅漢辟支佛初發心時無大願無大慈大悲不求一切諸功德不供養一切三世十方佛不審諦求知諸法實相但欲求脫老病死苦故諸菩薩從初發心弘大誓願有大慈悲求一切諸功德供養一切三世十方諸佛有大利智求諸法實相除種種諸觀所謂淨觀不淨觀常觀無常觀樂觀苦觀空觀實觀我觀無我觀捨如是等妄見心力諸觀但觀外緣中實相非淨非不淨非常非非常非樂非苦非空非實非我非無我如是等諸觀不著不得世俗法故非第一義周遍清淨不破不壞諸聖人行處是名般若波羅蜜問曰已知般若體相是無相無得法行者云何能得是法答曰佛以方便說法行者如所說行則得譬如絕崖嶮道假梯能上又如深水因船得渡初發心菩薩若從佛聞若從弟子聞若於經中聞一切法畢竟空無有決定性可取可著第一實法滅諸戲論涅槃相是最安隱我欲度脫一切眾生云何獨取涅槃我今福德智慧神通力未具足故不能引導眾生當具足是諸因緣行布施等五波羅蜜財施因緣故得大富法施因緣故得大智慧能以此二施引導貧窮眾生令入三乘道以持戒因緣故生人天尊貴自脫三惡道亦令眾生免三惡道以忍辱因緣故障瞋恚毒得身色端政威德第一見者歡喜敬信心伏況復說法以精進因緣故能破今世後世福德道法懈怠得金剛身不動心以是身心破凡夫憍慢令得涅槃以禪定因緣故破散亂心離五欲罪樂能為眾生說離欲法禪是般若波羅蜜依止處依是禪般若波羅蜜自然而生如經中說比丘一心專定能觀諸法實相復次知欲界中多以慳貪罪業閉諸善門行檀波羅蜜時破是二事開諸善門欲令常開故行十善道尸羅波羅蜜未得禪定智慧未離欲故破尸羅波羅蜜以是故行忍辱知上三事能開福門又知是福德果報無常天人中受樂還復墮苦厭是無常福德故求實相般若波羅蜜是云何當得必以一心乃當可得如貫龍王寶珠一心觀察能不觸龍則得價直閻浮提一心禪定除却五欲五蓋欲得心樂大用精進是故次忍辱說精進波羅蜜如經中說行者端身直坐繫念在前專精求定正使肌骨枯朽終不懈退是故精進修禪若有財而施不足為難畏墮惡道恐失好名持戒忍辱亦不為難以是故上三度中不說精進今為般若波羅蜜實相從心求定是事難故應須精進如是行能得般若波羅蜜問曰要行五波羅蜜然後得般若波羅蜜亦有行一二波羅蜜得般若波羅蜜耶答曰諸波羅蜜有二種一者一波羅蜜中相應隨行具諸波羅蜜二者隨時別行波羅蜜多者受名譬如四大共合雖不相離以多者為名相應隨行者一波羅蜜中具五波羅蜜是不離五波羅蜜得般若波羅蜜隨時得名者或因一因二得般若波羅蜜若人發阿耨多羅三藐三菩提心布施是時求布施相不一不異非常非無常非有非無等如破布施中說因布施實相解一切法亦如是是名因布施得般若波羅蜜或有持戒不惱眾生心無有悔若取相生著則起諍競是人雖先不瞋眾生於法有憎愛心故而瞋眾生是故若欲不惱眾生當行諸法平等若分別是罪是無罪則非行尸羅波羅蜜何以故憎罪愛不罪心則自高還墮惱眾生道中是故菩薩觀罪者不罪者心無憎愛如是觀者是為但行尸羅波羅蜜得般若波羅蜜菩薩作是念若不得法忍則不能常忍一切眾生未有逼迫能忍苦來切已則不能忍譬如囚畏杖楚而就死苦以是因緣故當生法忍無有打者罵者亦無受者但從先世顛倒果報因緣故名為受是時不分別是忍事忍法者深入畢竟空故是名法忍得是法忍常不復瞋惱眾生法忍相應慧是般若波羅蜜精進常在一切善法中能成就一切善法若智慧籌量分別諸法通達法性是時精進助成智慧又知精進實相離身心如實不動如是精進能生般若波羅蜜餘精進如幻如夢虛誑非實是故不說若深心攝念能如實見諸法實相諸法實相者不可以見聞念知能得何以故六情六塵皆是虛誑因緣果報是中所知所見皆亦虛誑是虛誑知都不可信所可信者唯有諸佛於阿僧祇劫所得實相智慧以是智慧依禪定一心觀諸法實相是名禪定中生般若波羅蜜或有離五波羅蜜但聞讀誦思惟籌量通達諸法實相是方便智中生般若波羅蜜或從二或三四波羅蜜生般若波羅蜜如聞說一諦而成道果或聞二三四諦而得道果有人於苦諦多惑故為說苦諦而得道餘三諦亦如是或有都惑四諦故為說四諦而得道如佛語比丘汝若能斷貪欲我保汝得阿那含道若斷貪欲當知恚癡亦斷六波羅蜜中亦如是為破多慳貪故說布施法當知餘惡亦破為破雜惡故具為說六是故或一一行或合行普為一切人故說六波羅蜜非為一人復次若菩薩不行一切法不得一切法故得般若波羅蜜所以者何諸行皆虛妄不實或近有過或遠有過如不善法近有過罪善法久後變異時著者能生憂苦是遠有過罪譬如美食惡食俱有雜毒食惡食即時不悅食美食即時甘悅久後俱奪命故二不應食善惡諸行亦復如是問曰若爾者佛何以說三行梵行天行聖行答曰行無行故名為聖行何以故一切聖行中不離三解脫門故梵行天行中因取眾生相故生雖行時無過後皆有失又即今求實皆是虛妄若賢聖以無著心行此二行則無咎若能如是行無行法皆無所得顛倒虛妄煩惱畢竟不生如虛空清淨故得諸法實相以無所得為得如無所得般若中說色等法非以空故空從本已來常自空色等法不以智慧不及故無所得從本已來常自無所得是故不應問行幾波羅蜜得般若波羅蜜諸佛憐愍眾生隨俗故說行非第一義問曰若無所得無所行行者何以求之答曰無所得有二種一者世間欲有所求不如意是無所得二者諸法實相中受決定相不可得故名無所得非無有福德智慧增益善根如凡夫人分別世間法故有所得諸善功德亦如是隨世間心故說有所得諸佛心中則無所得是略說般若波羅蜜義後當廣說經菩薩摩訶薩以不住法住般若波羅蜜中不生故應具足四念處四正懃四如意足五根五力七覺分八聖道分論問曰三十七品是聲聞辟支佛道六波羅蜜是菩薩摩訶薩道何以故於菩薩道中說聲聞法答曰菩薩摩訶薩應學一切善法一切道如佛告須菩提菩薩摩訶薩行般若波羅蜜悉學一切善法一切道所謂乾慧地乃至佛地是九地應學而不取證佛地亦學亦證復次何處說三十七品但是聲聞辟支佛法非菩薩道是般若波羅蜜摩訶衍品中佛說四念處乃至八聖道分是摩訶衍三藏中亦不說三十七品獨是小乘法佛以大慈故說三十七品涅槃道隨眾生願隨眾生因緣各得其道欲求聲聞人得聲聞道種辟支佛善根人得辟支佛道求佛道者得佛道隨其本願諸根利鈍有大悲無大悲譬如龍王降雨普雨天下雨無差別大樹大草根大故多受小樹小草根小故少受問曰三十七品雖無處說獨是聲聞辟支佛道非菩薩道以義推之可知菩薩久住生死往來五道不疾取涅槃是三十七品但說涅槃法不說波羅蜜亦不說大悲以是故知非菩薩道答曰菩薩雖久住生死中亦應知實道非實道是世間是涅槃知是已立大願眾生可愍我當拔出著無為處以是實法行諸波羅蜜能到佛道菩薩雖學雖知是法未具足六波羅蜜故不取證如佛說譬如仰射空中箭箭相柱不令落地菩薩摩訶薩亦如是以般若波羅蜜箭射三解脫門空中復以方便箭射般若箭令不墮涅槃地復次若如汝所說菩薩久住生死中應受種種身心苦惱若不得實智云何能忍是事以是故菩薩摩訶薩求是道品實智時以般若波羅蜜力故能轉世間為道果涅槃何以故三界世間皆從和合生和合生者無有自性無自性故是則為空空故不可取不可取相是涅槃以是故說菩薩摩訶薩不住法住般若波羅蜜中不生故應具足四念處復次聲聞辟支佛法中不說世間即是涅槃何以故智慧不深入諸法故菩薩法中說世間即是涅槃智慧深入諸法故如佛告須菩提色即是空空即是色受想行識即是空空即是受想行識空即是涅槃涅槃即是空中論中亦說涅槃不異世間世間不異涅槃涅槃際世間際一際無有異故菩薩摩訶薩得是實相故不厭世間不樂涅槃三十七品是實智之地問曰四念處則能具足得道何以說三十七若汝以略說故四念處廣說故三十七此則不然何以故若廣應無量答曰四念處雖具足能得道亦應說四正懃等諸法何以故眾生心種種不同結使亦種種所樂所解法亦種種佛法雖一實一相為眾生故於十二部經八萬四千法聚作是分別說若不爾初轉法輪說四諦則足不須餘法以有眾生厭苦著樂為是眾生故說四諦身心等諸法皆是苦無有樂是苦因緣由愛等諸煩惱是苦所盡處名涅槃方便至涅槃是為道有眾生多念亂心顛倒故著此身受心法中作邪行為是人故說四念處如是等諸道法各各為眾生說譬如藥師不得以一藥治眾病眾病不同藥亦不一佛亦如是隨眾生心病種種以眾藥治之或說一法度眾生如佛告一比丘非汝物莫取比丘言知已世尊佛言云何知比丘言諸法非我物不應取或以二法度眾生定及慧或以三法戒定慧或以四法四念處是故四念處雖可得道餘法行異分別多少異觀亦異以是故應說四正懃等諸餘法復次諸菩薩摩訶薩信力大故為度一切眾生故是中佛為一時說三十七品若說異法道門十想等皆攝在三十七品中是三十七品眾藥和合足療一切眾生病是故不用多說如佛雖有無量力但說十力於度眾生事足是三十七品十法為根本何等十信戒思惟精進念定慧除喜捨信者信根信力戒者正語正業正命精進者四正懃精進根精進力精進覺正精進念者念根念力念覺正念定者四如意足定根定力定覺正定慧者四念處慧根慧力擇法覺正見是諸法念隨順智慧緣中止住是時名念處破邪法正道中行故名正懃攝心安隱於緣中故名如意足軟智心得故名根利智心得故名力修道用故名覺見道用故名道問曰應先說道何以故行道然後得諸善法譬如人先行道然後得所至處今何以顛倒先說四念處後說八正道答曰不顛倒也三十七品是初欲入道時名字如行者到師所聽道法時先用念持是法是時名念處持已從法中求果故精進行是時名正懃多精進故心散亂攝心調柔故名如意足心調柔已生五根諸法實相甚深難解信根故能信是名信根不惜身命一心求道是名精進根常念佛道不念餘事是名念根常攝心在道是名定根觀四諦實相是名慧根是五根增長能遮煩惱如大樹力能遮水是五根增長時能轉入深法是名為力得力已分別道法有三分擇法覺精進覺喜覺此三法行道時若心沒能令起除覺定覺捨覺此三法若行道時心動散能攝令定念覺在二處能集善法能遮惡法如守門人有利者令入無益者除却若心沒時念三法起若心散時念三法攝無覺實覺此七事能到故名為分得是法安隱具足已欲入涅槃無為城故行是諸法是時名為道問曰何等是四念處答曰身念處受心法念處是為四念處觀四法四種觀身不淨觀受是苦觀心無常觀法無我是四法雖各有四種身應多觀不淨受多觀苦心多觀無常法多觀無我何以故凡夫人未入道時是四法中邪行起四顛倒諸不淨法中淨顛倒苦中樂顛倒無常中常顛倒無我中我顛倒破是四顛倒故說是四念處破淨倒故說身念處破樂倒故說受念處破常倒故說心念處破我倒故說法念處以是故說四不少不多問曰云何得是四念處答曰行者依淨戒住一心行精進觀身五種不淨相何等五一者生處不淨二者種子不淨三者自性不淨四者自相不淨五者究竟不淨云何名生處不淨頭足腹脊脇肋諸不淨物和合名為女身內有生藏熟藏屎尿不淨外有煩惱業因緣風吹識種令入二藏中間若八月若九月如在屎尿坑中如說是身為臭穢不從花間生亦不從瞻蔔又不出寶山是名生處不淨種子不淨者父母以妄想邪憶念風吹婬欲火故血髓膏流熱變為精宿業行因緣識種子在赤白精中住是名身種子如說是身種不淨非餘妙寶物不由淨白生但從尿道出是名種子不淨自性不淨者從足至頂四邊薄皮其中所有不淨充滿飾以衣服澡浴花香食以上饌眾味餚膳經宿之間皆為不淨假令衣以天衣食以天食以身性故亦為不淨何況人衣食如說地水火風質能變除不淨傾海洗此身不能令香潔是名自性不淨自相不淨者是身九孔常流不淨眼流眵淚耳出結聹鼻中涕流口出涎吐廁道水道常出屎尿及諸毛孔汗流不淨如說種種不淨物充滿於身內常流出不止如漏囊盛物是名自相不淨究竟不淨者是身若投火則為灰若虫食則為屎在地則腐壞為土在水則膖脹爛壞或為水虫所食一切死屍中人身最不淨不淨法九相中當廣說如說審諦觀此身終必歸死處難御無反復背恩如小人是名究竟不淨復次是身生時死時所近身物所安身處皆為不淨如香美淨水隨百川流既入大海變成醎苦身所食噉種種美味好色好香細滑上饌入腹海中變成不淨是身如是從生至終常有不淨甚可患厭行者思惟是身雖復不淨若少有常者猶差而復無常雖復不淨無常有少樂者猶差而復大苦是身是眾苦生處如水從地生風從空出火因木有是身如是內外諸苦皆從身出內苦名老病死等外苦名刀杖寒熱飢渴等有此身故有是苦問曰身非但是苦性亦從身有樂若令無身隨意五欲誰當受者答曰四聖諦苦聖人知實是苦愚夫謂之為樂聖實可依愚惑宜棄是身實苦以止大苦故以小苦為樂譬如應死之人得刑罰代命甚大歡喜罰實為苦以代死故謂之為樂復次新苦為樂故苦為苦如初坐時樂久則生苦初行立臥亦樂久亦為苦屈申俯仰視眴喘息苦常隨身從初受胎出生至死無有樂時若汝以受婬欲為樂婬病重故求外女色得之愈多患至愈重如患疥病向火揩炙當時小樂大痛轉深如是小樂亦是病因緣故有非是實樂無病觀之為生慈愍離欲之人觀婬欲者亦復如是愍此狂惑為欲火所燒多受多苦如是等種種因緣知身苦相苦因行者知身但是不淨無常苦物不得已而養育之譬如父母生子子復弊暴以從己生故要當養育成就身實無我何以故不自在故譬如病風之人不能俯仰行來病咽塞者不能語言以是故知身不自在如人有物隨意取用身不得爾不自在故審知無我行者思惟是身如是不淨無常苦空無我有如是等無量過惡如是等種種觀身是名身念處得是身念處觀已復思惟眾生以何因緣故貪著此身樂受故所以者何從內六情外六塵和合故生六種識六種識中生三種受苦受樂受不苦不樂受是樂受一切眾生所欲苦受一切眾生所不欲不苦不樂受不取不棄如說若作惡人及出家諸天世人及蠕動一切十方五道中無不好樂而惡苦狂惑顛倒無智故不知涅槃常樂處行者觀是樂受以實知之無有樂也但有眾苦何以故樂名實樂無有顛倒一切世間樂受皆從顛倒生無有實者復次是樂受雖欲求樂能得大苦如說若人入海遭惡風海浪崛起如黑山若入大陣鬪戰中經大險道惡山間豪貴長者降屈身親近小人為色欲如是種種大苦事皆為著樂貪心故以是故知樂受能生種種苦復次雖佛說三種受有樂受樂少故名為苦如一斗蜜投之大河則失氣味問曰若世間樂顛倒因緣故苦諸聖人禪定生無漏樂應是實樂何以故此樂不從愚癡顛倒有故此云何是苦答曰非是苦也雖佛說無常即是苦為有漏法故說苦何以故凡夫人於有漏法中心著以有漏法無常失壞故生苦無漏法心不著故雖無常不能生憂悲苦惱等故不名為苦亦諸使不使故復次若無漏樂是苦者佛不別說道諦苦諦攝故問曰有二種樂有漏樂無漏樂有漏樂下賤弊惡無漏樂上妙何以故於下賤樂中生著上妙樂中而不生著上妙樂中生著應多如金銀寶物貪著應重豈同草木答曰無漏樂上妙而智慧多智慧多故能離此著有漏樂中愛等結使多愛為著本實智慧能離以是故不著復次無漏智慧常觀一切無常觀無常故不生愛等諸結使譬如羊近於虎雖得好草美水而不能肥如是諸聖人雖受無漏樂無常空觀故不生染著脂復次無漏樂不離三三昧十六聖行常無眾生相若有眾生相則生著心以是故無漏樂雖復上妙而不生著如是種種因緣觀世間樂受是苦觀苦受如箭不苦不樂受觀無常壞敗相如是則樂受中不生欲著苦受中不生恚不苦不樂受中不生愚癡是名受念處行者思惟以樂故貪身誰受是樂思惟已知從心受眾生心狂顛倒故而受此樂當觀是心無常生滅相一念不住無可受樂人以顛倒故謂得受樂何以故初欲受樂時心生異樂生時心異各各不相及云何言心受樂過去心已滅故不受樂未來心不生故不受樂現在心一念住疾故不覺受樂問曰過去未來不應受樂現在心一念住時應受樂云何言不受答曰我已說去疾故不覺受樂復次諸法無常相故無住時若心一念住第二念時亦應住是為常住無有滅相如佛說一切有為法三相住中亦有滅相若無滅者不應是有為相復次若法後有滅當知初已有滅譬如人著新衣初著日若不故第二日亦不應故如是乃至十歲應常新不應故而實已故當知與新俱有微故不覺故事已成方乃覺知以是故知諸法無有住時云何心住時得受樂若無住而受樂是事不然以是故知無有實受樂者但世俗法以諸心相續故謂為一相受樂問曰云何當知一切有為法無常答曰我先已說今當更答是有為法一切屬因緣故無常先無今有故今有後無故無常復次無常相常隨逐有為法故有為法無有增損故一切有為法相侵剋故無常復次有為法有二種老常隨逐故一者將老二者壞老有二種死常隨逐故一者自死二者他殺以是故知一切有為法皆無常於有為法中心無常最易得如佛說凡夫人或時知身無常而不能知心無常若凡夫言身有常猶差以心為常是大惑何以故身住或十歲二十歲是心日月時頃須臾過去生滅各異念念不停欲生異生欲滅異滅如幻事實相不可得如是無量因緣故知心無常是名心念處行者思惟是心屬誰誰使是心觀已不見有主一切法因緣和合故不自在不自在故無自性無自性故無我若無我誰當使是心問曰應有我何以故心能使身亦應有我能使心譬如國主使將將使兵如是應有我使心有心使身為受五欲樂故復次各各有我心故知實有我若但有身心顛倒故計我者何以故不他身中起我以是相故知各各有我答曰若心使身有我使心應更有使我者若更有使我者是則無窮又更有使我者則有兩神若更無我但我能使心亦應但心能使身若汝以心屬神除心則神無所知若無所知云何能使心若神有知相復何用心為以是故知但心是識相故自能使身不待神也如火性能燒物不假於人問曰火雖有燒力非人不用心雖有識相非神不使答曰諸法有相故有是神無相故無汝雖欲以氣息出入苦樂等為神相是事不然何以故出入息等是身相受苦樂等是心相云何以身心為神相復次或時火自能燒不待於人但以名故名為人燒汝論墮負處何以故神則是人不應以人喻人又復汝言各各有我心故知實有我若但有身心顛倒故計我者何以不他身中起我汝於有我無我未了而問何以不他身中起我自身他身皆從我有我亦不可得若色相若無色相若常無常有邊無邊有去者不去者有知者不知者有作者無作者有自在者不自在者如是等我相皆不可得如上我聞品中說如是等種種因緣觀諸法和合因緣生無有實法有我是名法念處是四念處有三種性念處共念處緣念處云何為性念處觀身智慧是身念處觀諸受智慧是名受念處觀諸心智慧是名心念處觀諸法智慧是名法念處是為性念處云何名共念處觀身為首因緣生道若有漏若無漏是身念處觀受觀心觀法為首因緣生道若有漏若無漏是名受心法念處是為共念處云何為緣念處一切色法所謂十入及法入少分是名身念處六種受眼觸生受耳鼻舌身意觸生受是名受念處六種識眼識耳鼻舌身意識是名心念處想眾行眾及三無為是名法念處是名緣念處是性念處智慧性故無色不可見無對或有漏或無漏有漏有報無漏無報皆有為因緣生三世攝名攝外入攝以慧知有漏是斷知無漏非斷知有漏是可斷無漏非可斷是修法是無垢是果亦有果一切非受法非四大造有上法有漏念處是有無漏念處是非有皆是相應因四念處攝六種善中一種行眾善分行眾善分攝四念處不善無記漏中不相攝或有四念處非有漏或有漏非四念處或有四念處亦有漏或非四念處亦非有漏有四念處非有漏者是無漏性四念處有漏非四念處者除有漏性四念處餘殘有漏分四念處亦有漏法者有漏性四念處非四念處非有漏法者除無漏性四念處餘殘無漏法無漏四句亦如是共念處是共念處中身業口業是為色餘殘非色一切不可見皆無對或有漏或無漏皆有為有漏念處有報無漏念處無報因緣生三世攝身口業色攝餘殘名攝心意識內入攝餘殘外入攝以慧知有漏是斷知無漏非斷知有漏可斷無漏非可斷皆修法皆無垢是果亦有果一切非受法身口業是四大造餘殘非四大造皆有上法有漏念處是有無漏念處是非有身口業及心不相應諸行是非相應因餘殘是相應因五善分攝四念處四念處亦攝五善分餘殘不相攝不善無記漏法不攝或有四念處非有漏或有漏非四念處或有四念處亦有漏或非四念處亦非有漏有四念處非有漏者無漏四念處有漏非四念處者除有漏四念處餘殘有漏法有四念處亦有漏者有漏四念處非四念處非有漏者虛空數緣盡非數緣盡或有四念處非無漏或有無漏非四念處或有四念處亦無漏或非四念處非無漏有四念處非無漏者有漏四念處有無漏非四念處者三無為法有四念處亦無漏者無漏四念處非四念處非無漏者除有漏四念處餘殘有漏法是緣念處緣念處中一念處是色三念處非色三不可見一當分別身念處有可見有不可見可見者一入不可見者九入及一入少分三無對一當分別身念處有對十入無對一入少分身念處有漏十入及一入少分無漏一入少分受念處有漏意相應是有漏無漏意相應是無漏心念處亦如是法念處有漏想眾行眾是有漏無漏想眾行眾及無為法是無漏三是有為一當分別法念處想眾行眾是有為三無為法是無為不善身念處及善有漏身念處是有報無記身念處及無漏是無報受念處心念處法念處亦如是三從因緣生一當分別法念處有為從因緣生無為不從因緣生三三世攝一當分別法念處有為是三世攝無為非三世攝一念處攝色三攝名一念處內入攝受念處法念處外入攝一當分別身念處或內入攝或外入攝五內入是內入攝五外入及一入少分是外入攝以慧知有漏者是斷見無漏者非斷見有漏者可斷無漏者非可斷修當分別身念處善應修不善及無記不應修受心念處亦如是法念處有為善法應修不善及無記及數緣盡不應修垢當分別身念處隱沒是垢不隱沒非垢受心法念處亦如是三念處是果亦有果一當分別法念處或果非有果或果亦有果或非果非有果數緣盡是果非有果有為法念處是果亦有果虛空非數緣盡是非果非有果三不受一當分別身念處墮身數是受不墮身數非受三非四大造一當分別身念處九入及二入少分四大造一入少分非四大造三念處有上一當分別法念處有為及虛空非數緣盡是有上涅槃是無上四念處若有漏是有若無漏是非有二念處相應因一念處不相應因一當分別受念處心念處相應因身念處不相應因法念處想眾及相應行眾是相應因餘殘是不相應因四念處分攝六善法六善法亦攝四念處分不善分無記分亦如是隨種相攝三漏攝一念處分一念處分亦攝三漏有漏攝四念處分四念處分亦攝有漏無漏攝四念處分四念處分亦攝無漏如是等義千難中廣說問曰何等為內身何等為外身如內身外身皆已攝盡何以復說內外身觀答曰內名自身外名他身自身有二種一者身內不淨二者身外皮毛爪髮等復次行者觀死屍膖脹爛壞取是相自觀身亦如是相如是事我未離此法死屍是外身行者身是內身如行者或時見端政女人心著即時觀其身不淨是為外自知我身亦爾是為內復次眼等五情為內身色等五塵為外身四大為內身四大造色為外身覺苦樂處為內身不覺苦樂處為外身自身及眼等諸根是為內身妻子財寶田宅所用之物是為外身所以者何一切色法盡是身念處故行者求是內身有淨常樂我審悉求之都不可得如先說觀法內觀不得外或當有耶何以故外物是一切眾生著處外身觀時亦不可得復作是念我內觀不得外或有耶外觀亦復不得自念我或誤錯今當總觀內外觀內觀外是為別相一時俱觀是為總相總觀別觀了不可得所觀已竟問曰身念處可得內外諸受是外入攝云何分別有內受外受答曰佛說有二種受身受心受身受是外心受是內復有五識相應受是外意識相應受是內十二入因緣故諸受生內六入分生受是為內外六入分生受是為外麁受是為外細受是為內二種苦內苦外苦內苦有二種身苦心苦身苦者身痛頭痛等四百四種病是為身苦心苦者憂愁瞋怖嫉妬疑如是等是為心苦二苦和合是為內苦外苦有二種一者王者勝己惡賊師子虎狼蚖蛇等逼害二者風雨寒熱雷電礔礰等是二種苦名為外受樂受不苦不樂受亦如是復次緣內法是為內受緣外法是為外受復次一百八受是為內受餘殘是外受問曰心是內入攝云何言觀外心答曰心雖內入攝緣外法故名為外心緣內法故是為內心意識是內心五識是外心攝心入禪是內心散亂心是外心內五蓋內七覺相應心是為內心外五蓋外七覺相應心是為外心如是等種種分別內外是為內外心問曰法念處是外入攝云何言觀內法答曰除受餘心數法能緣內法心數法是內法緣外法心數法及無為心不相應行是為外法復次意識所緣法是名為法如佛所說依緣生意識是中除受餘心數法是為內法餘心不相應行及無為法是為外法四正懃有二種一者性正懃二者共正懃性正懃者為道故四種精進遮二種不善法集二種善法四念處觀時若有懈怠心五蓋等諸煩惱覆心離五種信等善根時不善法若已生為斷故未生不令生故懃精進信等善根未生為生故已生為增長故懃精進精進法於四念處多故得名正懃問曰何以故於七種法中此四名正懃後八名正道餘者不名正答曰四種精進心勇發動畏錯誤故言正懃行道趣法故畏墮邪法故言正道性者四種精進性共者四種精進性為首因緣生道若有漏若無漏若有色若無色如上說行四正懃時心小散故以定攝心故名如意足譬如美食少鹽則無味得鹽則味足如意又如人有二足復得好馬好車如意所至行者如是得四念處實智慧四正懃中正精進精進故智慧增多定力小弱得四種定攝心故智定力等所願皆得故名如意足問曰四念處四正懃中已有定何以故不名如意足答曰彼雖有定智慧精進力多定力弱故行者不得如意願四種定者欲為主得定精進為主得定定因緣生道若有漏若無漏心為主得定思惟為主得定定因緣生道若有漏若無漏共善五眾名為共如意欲主等四種定名為性如意四正懃四如意足如性念處共念處中廣分別說五根者信道及助道善法是名信根行者行是道助道法時懃求不息是名精進根念道及助道法更無他念是名念根一心念不散是名定根為道及助道法觀無常等十六行是名慧根是五根增長不為煩惱所壞是名為力如五根中說是五根五力行眾中攝常共相應隨心行心數法共心生共心住共心滅若有是法心墮正定若無是法心墮邪定七覺如先說義問曰先雖說義非以阿毘曇法說答曰今當更說如四念處義是七覺分無色不可見無對無漏有為因緣生三世攝名攝外入攝慧知非斷見不可斷修法無垢法是果亦有果非受法非四大造有上法非有相應因二善分攝七覺分七覺分攝二善分不善無記漏有漏法不相攝無漏二分攝七覺分七覺分攝無漏二分如是等種種如千難中廣說八聖道分如先說正見是智慧如四念處慧根慧力擇法覺中說正思惟觀四諦時無漏心相應思惟動發覺知籌量正方便如四正懃精進根精進力精進覺中說正念如念根念力念覺中說正定如如意足定根定力定覺中說正語正業正命今當說除四種邪命攝口業以無漏智慧除捨離餘口邪業是名正語正業亦如是五種邪命以無漏智慧除捨離是為正命問曰何等是五種邪命答曰一者若行者為利養故詐現異相奇特二者為利養故自說功德三者為利養故占相吉凶為人說四者為利養故高聲現威令人畏敬五者為利養故稱說所得供養以動人心邪因緣活命故是為邪命是八正道有三分三種為戒分三種為定分二種為慧分慧分定分分別如先說戒分今當說戒分是色性不可見無對無漏有為無報因緣生三世攝色攝非名攝外入攝慧知非斷見不可斷修法無垢法是果亦有果非受法四大造有上法非有法相應因一善分攝三正三正攝一善分不善無記漏有漏不相攝無漏一法攝三正三正亦攝無漏一法如是等種種分別如阿毘曇廣說是三十七品初禪地具有未到地中三十六除喜覺第二禪中亦三十六除正行禪中間第三第四禪三十五除喜覺除正行三無色定中三十二除喜覺正行正語正業正命有頂中二十二除七覺分八聖道分欲界中二十二亦如是是為聲聞法中分別義問曰摩訶衍所說三十七品義云何答曰菩薩摩訶薩行四念處觀是內身無常苦如病如癰焰聚敗壞不淨充滿九孔流出是為行廁如是觀身惡露無一淨處骨幹肉塗筋纏皮裹先世受有漏業因緣今世沐浴華香衣服飲食臥具醫藥等所成如車有兩輪牛力牽故能有所至二世因緣以成身車識牛所牽周旋往反是身四大和合造如水沫聚虛無堅固是身無常久必破壞是身相身中不可得亦不在外亦不在中間身不自覺無知無作如牆壁瓦石是身中無定身相無有作是身者亦無使作者是身先際後際中際皆不可得八萬戶虫無量諸病及諸飢渴寒熱刑殘等常惱此身菩薩摩訶薩觀身如是知非我身亦非他有不得自在有作及所不作是身身相空從虛妄因緣生是身假有屬本業因緣菩薩自念我不應惜身命何以故是身相不合不散不來不去不生不滅不依猗循身觀是身無我無我所故空空故無男女等諸相無相故不作願如是觀者得入無作智門知身無作無作者但從諸法因緣和合生是諸因緣作是身者亦從虛妄顛倒故有是因緣中亦無因緣相是因緣生亦無生相如是思惟知是身從本以來無有生相知是身無相無可取無生故無相無相故無生但誑凡夫故名為身菩薩如是觀身實相時離諸染欲著心常繫念在身循身觀如是名為菩薩身念處觀外身觀內外身亦如是菩薩云何觀諸受觀內受是受有三種若苦若樂若不苦不樂是諸受無所從來滅無所至但從虛誑顛倒妄想生是報果屬先世業因緣是菩薩如是求諸受不在過去不在未來不在現在知是諸受空無我無我所無常破壞法觀是三世諸受空無相無作入解脫門亦觀諸受生滅亦知諸受不合不散不生不滅如是入不生門知諸受不生故無相無相故不生如是知已繫心緣中若有苦樂不苦不樂來心不受不著不作依止如是等因緣觀諸受是名受念處觀外受觀內外受亦如是菩薩云何觀心念處菩薩觀內心是內心有三相生住滅作是念是心無所從來滅亦無所至但從內外因緣和合生是心無有定實相亦無實生住滅亦不在過去未來現在世中是心不在內不在外不在中間是心亦無性無相亦無生者無使生者外有種種雜六塵因緣內有顛倒心相生滅相續故強名為心如是心中實心相不可得是心性不生不滅常是淨相客煩惱相著故名為不淨心心不自知何以故是心心相空故是心本末無有實法是心與諸法無合無散亦無前際後際中際無色無形無對但顛倒虛誑生是心空無我無我所無常無實是名隨順心觀知心相無生入無生法中何以故是心無生無性無相智者能知智者雖觀是心生滅相亦不得實生滅法不分別垢淨而得心清淨以是心清淨故不為客煩惱所染如是等觀內心觀外心觀內外心亦如是菩薩云何觀法念處觀一切法不在內不在外不在中間不過去未來現在世中但從因緣和合妄見生無有實定無有是法是誰法諸法中法相不可得亦無法若合若散一切法無所有如虛空一切法虛誑如幻諸法性淨不相污染諸法無所受諸受無所有故諸法無所知心心數法虛誑故如是觀時不見有法若一相若異相觀一切法空無我是時作是念一切諸法因緣生故無有自性是為實空實空故無有相無有相故無作無作故不見法若生若滅住是智慧中入無生法忍門爾時雖觀諸法生滅亦入無相門何以故一切法離諸相智者之所解如是觀時繫心緣中隨順諸法相不念身受心法知是四法無處所是為內法念處外法念處內外法念處亦如是四正懃四如意足亦如是應分別觀空無處所云何為菩薩所行五根菩薩摩訶薩觀五根修五根信根者信一切法從因緣生顛倒妄見心生如旋火輪如夢如幻信諸法不淨無常苦無我如病如癰如刺災變敗壞信諸法無所有如空拳誑小兒信諸法不在過去不在未來不在現在無所從來滅無所至信諸法空無相無作不生不滅無信相無相而信持戒禪定智慧解脫解脫知見得是信根故不復退轉以信根為首善住持戒住持戒已信心不動不轉一心信依業果報離諸邪見更不信餘語但受佛法信眾僧住實道中直心柔軟能忍通達無礙不動不壞得力自在是名信根精進根者晝夜常行精進除却五蓋攝護五根諸深經法欲得欲知欲行欲誦欲讀乃至欲聞若諸不善惡法起令疾滅未生者令不生未生諸善法令生已生令增廣亦不惡不善法亦不愛善法得等精進直進不轉得正精進定心故名為精進根念根者菩薩常一心念欲具足布施持戒禪定智慧解脫欲淨身口意業諸法生滅住異智中常一心念一心念苦集盡道一心念分別根力覺道禪定解脫生滅入出一心念諸法不生不滅無作無說為得無生智慧具足諸佛法故一心念不令聲聞辟支佛心得入常念不忘如是諸法甚深清淨觀行得故得如是自在念是名念根定根者菩薩善取定相能生種種禪定了了知定門善知入定善知住定善知出定於定不著不味不作依止善知所緣善知壞緣自在遊戲諸禪定亦知無緣定不隨他語不專隨禪定行自在出入無礙是名為定根慧根者菩薩為盡苦聖智慧成就是智慧為離諸法為涅槃以智慧觀一切三界無常為三衰三毒火所燒觀已於三界中智慧亦不著一切三界轉為空無相無作解脫門一心為求佛法如救頭然是菩薩智慧無能壞者於三界無所依於隨意五欲中心常離之慧根力故積聚無量功德於諸法實相利入無疑無難於世間無憂於涅槃無喜得自在智慧故名為慧根菩薩得是五根善知眾生諸根相知染欲眾生根知離欲眾生根知瞋恚眾生根亦知離瞋恚眾生根知愚癡眾生根亦知離愚癡眾生根知欲墮惡道眾生根知欲生人中眾生根知欲生天上眾生根知鈍眾生根知利眾生根知上中下眾生根知罪眾生根知無罪眾生根知逆順眾生根知常生欲界色界無色界眾生根知厚善根薄善根眾生根知正定邪定不定眾生根知輕躁眾生根知持重眾生根知慳貪眾生根知能捨眾生根知恭敬眾生根知不恭敬眾生根知淨戒不淨戒眾生根知瞋恚忍辱眾生根知精進懈怠眾生根知亂心攝心愚癡智慧眾生根知無畏有畏眾生根知增上慢不增上慢眾生根知正道邪道眾生根知守根不守根眾生根知求聲聞眾生根知求辟支佛眾生根知求佛道眾生根於知眾生根中得自在方便力故名為知根菩薩行是五根增長能破煩惱度眾生得無生法忍是名五力復次天魔外道不能沮壞是名為力七覺分者菩薩於一切法不憶不念是名念覺分一切法中求索善法不善法無記法不可得是名擇法覺分不入三界破壞諸界相是名精進覺分於一切作法不生著樂憂喜相壞故是名喜覺分於一切法中除心緣不可得故是名除覺分知一切法常定相不亂不定是名定覺分於一切法不著不依止亦不見是捨心是名捨覺分菩薩觀七覺分空如是問曰此七覺分何以略說答曰七覺分中念慧精進定上已廣說三覺今當說菩薩行喜覺分觀是喜非實何以故是喜從因緣生作法有法無常法可著法若生著是無常相變壞則生憂凡夫人以顛倒故心著若知諸法實空是時心悔我則受虛誑如人闇中飢渴所逼食不淨物晝日觀知乃覺其非若如是觀於實智慧中生喜是為真喜得是真喜先除身麁次除心麁然後除一切法相得快樂遍身心中是為除覺分既得喜除捨諸觀行所謂無常觀苦觀空無我觀生滅觀不生不滅觀有觀無觀非有非無觀如是等戲論盡捨何以故無相無緣無作無戲論常寂滅是實法相若不行捨便有諸諍若以有為實則以無為虛若以無為實則以有為虛若以非有非無為實則以有無為虛於實愛著於虛恚憎生憂喜處云何不捨得如是喜除捨七覺分則具足滿八聖道分者正見正方便正念正定上已說正思惟今當說菩薩於諸法空無所得住如是正見中觀正思惟相知一切思惟皆是邪思惟乃至思惟涅槃思惟佛皆亦如是何以故斷一切思惟分別是名正思惟諸思惟分別皆從不實虛誑顛倒故有分別思惟相皆無菩薩住如是正思惟中不見是正是邪過諸思惟分別是為正思惟一切思惟分別皆悉平等悉平等故心不著如是等名為菩薩正思惟相正語者菩薩知一切語皆從虛妄不實顛倒取相分別生是時菩薩作是念語中無語相一切口業滅知諸語實相是為正語是諸語皆無所從來滅亦無所去是菩薩行正語法諸有所語皆住實相中說以是故諸經說菩薩住正語中能作清淨口業知一切語言真相雖有所說不墮邪語正業者菩薩知一切業邪相虛妄無實皆無作相何以故無有一業可得定相問曰若一切業皆空云何佛說布施等是善業殺害等是不善業餘事動作是無記業答曰諸業中尚無有一何況有三何以故如行時已過則無去業未至亦無去業現在去時亦無去業以是故無去業問曰已過處則應無未至處亦應無今去處應是有去答曰今去處亦無去何以故除去業今去處不可得若除去業今去處可得者是中應有去而不然除今去處則無去業除去業則無今去處是相與共緣故不得但言今去處有去復次若今去處有去業離去業應當有今去處離今去處應當有去業問曰若爾者有何咎答曰一時有二去業故若有二去業則有二去者何以故除去者則無去若除去者今去處不可得無今去處故亦無去者復次不去者亦不去故無去業若除去者不去者更無第三去者問曰不去者不去應爾去者何以故言不去答曰除去業去者不可得除去者去業不可得如是等一切業空是名正業諸菩薩入一切諸業平等不以邪業為惡不以正業為善無所作不作正業不作邪業是名實智慧即是正業復次諸法等中無正無邪如實知諸業如實知已不造不休如是智人常有正業無邪業是名為菩薩正業正命者一切資生活命之具悉正不邪住不戲論智中不取正命不捨邪命亦不住正法中亦不住邪法中常住清淨智中入平等正命不見命不見非命行如是實智慧以是故名正命若菩薩摩訶薩能觀是三十七品得過聲聞辟支佛地入菩薩位中漸漸得成一切種智經空三昧無相三昧無作三昧四禪四無量心四無色定八背捨八勝處九次第定十一切處論問曰何以故次三十七品後說八種法答曰三十七品是趣涅槃道行是道已得到涅槃城涅槃城有三門所謂空無相無作已說道次應說到處門四禪等是助開門法復次三十七品是上妙法欲界心散亂行者依何地何方便得當依色界無色界諸禪定於四無量心八背捨八勝處九次第定十一切處中試心知得柔軟自在隨意不譬如御者試馬曲折隨意然後入陣十一切處亦如是觀取少許青色視一切物皆能使青一切黃一切赤一切白皆如是復次於八勝處緣中自在初二背捨觀身不淨第三背捨觀身還使淨四無量心慈觀眾生皆樂悲觀眾生皆苦喜觀眾生皆喜捨是三心但觀眾生無有憎愛復次有二種觀一者得解觀二者實觀實觀者是三十七品以實觀難得故次第說得解觀得解觀中心柔軟易得實觀用實觀得入三涅槃門問曰何等空涅槃門答曰觀諸法無我我所空諸法從因緣和合生無有作者無有受者是名空門復次空門如忍智品中說知是無我我所已眾生云何於諸法中心著行者思惟作是念諸法從因緣生無有實法但有相而諸眾生取是相著我我所我今當觀是相有實可得不審諦觀之都不可得若男相女相一異相等是相實皆不可得何以故諸法無我我所故空空故無男無女一異等法我我所中名字是一是異以是故男女一異法實不可得復次四大及造色圍虛空故名為身是中內外入因緣和合生識種身得是種和合作種種事言語坐起去來於空六種和合中強名為男強名為女若六種是男應有六男不可以一作六六作一亦於地種中無男女相乃至識種亦無男女相若各各中無和合中亦無如六狗各各不能生師子和合亦不能生無性故問曰何以故無男女雖神無有別即身分別有男女之異是身不得離身分身分亦不得離身如見身分足知有有分法名為身足等身分異身身即是男女相答曰神已先破身相亦壞今當重說若有是有分名身為各各分中具足有為身分分在諸分中若諸分中具足有身者頭中應有腳何以故頭中具足有身故若身分分在諸分中是身與分無有異有分者隨諸分故問曰若足等身分與有分異是有咎今足等身分與有分身法不異故無咎答曰若足等身分與有分不異頭即是足何以故二事是身不異故又身分多有分一不應多作一一作多復次因無故果無非果無故因無身分與有分不異應果無故因無何以故因果一故若一若異中求身不可得身無故何處有男女若有男女為即是身為異身身則無可得若在餘法餘法非色故無男女之別但二世因緣和合以顛倒心故謂為男女如說俯仰屈申立去來視瞻言語中無實風依識故有所作是識滅相念念無彼此男女有我心無智慧故妄見有骨鎖相連皮肉覆機關動作如木人內雖無實外似人譬如洋金投水中亦如野火焚竹林因緣合故有聲出如是等諸相如先所說此中應廣說是名無相門無作者既知無相都無所作是名無作門問曰是三種以智慧觀空觀無相觀無作是智慧何以故名三昧答曰是三種智慧若不住定中則是狂慧多墮邪疑無所能作若住定中則能破諸煩惱得諸法實相復次是道異一切世間與世間相違諸聖人在定中得實相說非是狂心語復次諸禪定中無此三法不名為三昧何以故還退失墮生死故如佛說能持淨戒名比丘能觀空名行定人一心常懃精進者是名真實行道人於諸樂中第一者斷諸渴愛滅狂法捨五眾身及道法是為常樂得涅槃以是故三解脫門佛說名為三昧問曰今何以故名解脫門答曰行是法時得解脫到無餘涅槃以是故名解脫門無餘涅槃是真解脫於身心苦得脫有餘涅槃為作門此三法雖非涅槃涅槃因故名為涅槃世間有因中說果果中說因是空無相無作是定性是定相應心心數法隨行身業口業此中起心不相應諸行和合皆名為三昧譬如王來必有大臣營從三昧如王智慧如大臣餘法如營從餘法名雖不說必應有何以故定力不獨生不能獨有所作故是諸法共生共住共滅共成事互相利益是空三昧二行一者觀五受眾一相異相無故空二者觀我我所法不可得故無我無相三昧四行觀涅槃種種苦盡故名為盡三毒等諸煩惱火滅故名為滅一切法中第一故名為妙離世間故名為出無作三昧二行觀五受眾因緣生故無常身心惱故苦觀五受眾因四行煩惱有漏業和合能生苦果故名為集以六因生苦果故名為因四緣生苦果故名為緣不多不少等因緣生果故名為生觀五不受眾四行是八聖道分能到涅槃故道不顛倒故正一切聖人去處故迹愛見煩惱不遮故必到是三解脫門在九地中四禪未到地禪中間三無色無漏性故或有說者三解脫門一向無漏三三昧或有漏或無漏以是故三昧解脫有二名如是說者在十一地六地三無色欲界及有頂地若有漏者繫在十一地無漏者不繫喜根樂根捨根相應初學在欲界中成就在色無色界中如是等成就不成就修不修如阿毘曇中廣說復次有二種空義觀一切法空所謂眾生空法空眾生空如上說法空者諸法自相空如佛告須菩提色色相空受想行識識相空問曰眾生空法不空是可信法自相空是不可信何以故若法自相空則無生無滅無生無滅故無罪無福無罪無福故何用學道答曰有法空故有罪福若無法空不應有罪福何以故若諸法實有自性則無可壞性相不從因緣生若從因緣生便是作法若法性是作法則可破若言法性可作可破是事不然性名不作法不待因緣有諸法自性有自性有則無生者性先有故若無生則無滅生滅無故無罪福無罪福故何用學道若眾生有真性者則無能害無能利自性定故如是等人則不知恩義破業果報法空中亦無法空相汝得法空心著故而生是難是法空諸佛以憐愍心為斷愛結除邪見故說復次諸法實相能滅諸苦是諸聖人真實行處若是法空有性者說一切法空時云何亦自空若無法空性汝何所難以是二空能觀諸法空心得離諸法知世間虛誑如幻如是觀空若取是諸法空相從是因緣生憍慢等諸結使言我能知諸法實相是時應學無相門以滅取空相故若於無相中生戲論欲分別有所作著是無相是時復自思惟我為謬錯諸法空無相中云何得相取相作戲論是時應隨空無相行身口意不應有所作應觀無作相滅三毒不應起身口意業不應求三界中生身如是思惟時還入無作解脫門是三解脫門摩訶衍中是一法以行因緣故說有三種觀諸法空是名空於空中不可取相是時空轉名無相無相中不應有所作為三界生是時無相轉名無作譬如城有三門一人身不得一時從三門入若入則從一門諸法實相是涅槃城城有三門空無相無作若人入空門不得是空亦不取相是人直入事辦故不須二門若入是空門取相得是空於是人不名為門通塗更塞若除空相是時從無相門入若於無相相心著生戲論是時除取無相相入無作門阿毘曇義中是空解脫門緣苦諦攝五眾無相解脫門緣一法所謂數緣盡無作解脫門緣三諦攝五眾摩訶衍義中是三解脫門緣諸法實相以是三解脫門觀世間即是涅槃何以故涅槃空無相無作世間亦如是問曰如經說涅槃一門今何以說三答曰先已說法雖一而義有三復次應度者有三種愛多者見多者愛見等者見多者為說空解脫門見一切諸法從因緣生無有自性無有自性故空空故諸見滅愛多者為說無作解脫門見一切法無常苦從因緣生見已心厭離愛即得入道愛見等者為說無相解脫門聞是男女等相無故斷愛一異等相無故斷見佛或一時說二門或一時說三門菩薩應遍學知一切道故說三門更欲說餘事故三解脫門義略說四禪有二種一者淨禪二者無漏禪云何名淨禪有漏善五眾是云何名無漏無漏五眾是四禪中所攝身口業是色法餘殘非色法一切不可見無對或有漏或無漏有漏者善有漏五眾無漏者無漏五眾皆是有為有漏者色界繫無漏者不繫禪攝身業口業及心不相應諸行是非心非心數法非心相應禪攝受眾想眾及相應行眾是心數法亦心相應禪攝心意識但心四禪或有隨心行非受相應或受相應非隨心行或隨心行亦受相應或非隨心行非受相應隨心行非受相應者四禪攝身業口業隨心行心不相應諸行及受受相應非隨心行者四禪攝心意識隨心行亦受相應者四禪攝想眾及相應行眾非隨心行亦非受相應者除四禪中攝隨心行心不相應諸行餘殘心不相應諸行想行相應亦如是是四禪中三禪非隨覺行亦非觀相應初禪或有隨覺行非觀相應或觀相應非隨覺行或有隨覺行亦觀相應或有非隨覺行非觀相應隨覺行非觀相應者初禪攝身業口業及隨覺行心不相應諸行及觀觀相應非隨覺行者謂覺隨覺行亦觀相應者覺觀相應諸心心數法非隨覺行亦非觀相應者除隨覺行心不相應諸行餘殘心不相應諸行四禪皆有因緣亦與因緣四禪中初禪或次第非與次第緣或次第亦與次第緣或非次第亦非與次第緣次第非與次第緣者未來世中欲生心心數法次第亦與次第緣者過去現在心心數法非次第亦不與次第緣者除未來世欲生心心數法餘殘未來世中心心數法身業口業及心不相應諸行第二第三禪亦如是第四禪次第不與次第緣者未來世中欲生心心數法及無想定若生若欲生次第亦與次第緣者過去現在心心數法非次第亦非與次第緣者除未來世中欲生心心數法餘殘未來世心心數法除心次第心不相應諸行餘殘心不相應諸行及身業口業四禪中攝身業口業及心不相應諸行與緣非緣餘殘亦緣亦與緣是四禪亦增上緣亦與增上緣如是等阿毘曇分中廣分別菩薩得禪方便及禪相禪支禪波羅蜜中已廣說問曰是般若波羅蜜論議中但說諸法相空菩薩云何於空法中能起禪定答曰菩薩知諸五欲及五蓋從因緣生無自性空無所有捨之甚易眾生顛倒因緣故著此少弊樂而離禪中深妙樂菩薩為是眾生故起大悲心修行禪定繫心緣中離五欲除五蓋入大喜初禪滅覺觀攝心深入內清淨得微妙喜入第二禪以深喜散定故離一切喜得遍滿樂入第三禪離一切苦樂除一切憂喜及出入息以清淨微妙捨而自莊嚴入第四禪是菩薩雖知諸法空無相以眾生不知故以禪相教化眾生若實有諸法空是不名為空亦不應捨五欲而得禪無捨無得故今諸法空相亦不可得不應作是難言若諸法空云何能得禪復次是菩薩不以取相愛著故行禪如人服藥欲以除病不以美也為戒清淨智慧成就故行禪菩薩於一一禪中行大慈觀空於禪無所依止以五欲麁誑顛倒故以細微妙虛妄法治譬如有毒能治諸毒四無量心者慈悲喜捨慈名愛念眾生常求安隱樂事以饒益之悲名愍念眾生受五道中種種身苦心苦喜名欲令眾生從樂得歡喜捨名捨三種心但念眾生不憎不愛修慈心為除眾生中瞋覺故修悲心為除眾生中惱覺故修喜心為除不悅樂故修捨心為除眾生中愛憎故問曰四禪中已有四無量心乃至十一切處今何以故別說答曰雖四禪中皆有是法若不別說名字則不知其功德譬如囊中寶物不開出則人不知若欲得大福德者為說四無量心患厭色如在牢獄為說四無色定於緣中不能得自在隨意觀所緣為說八勝處若有遮道不得通達為說八背捨心不調柔不能從禪起次第入禪為說九次第定不能得一切緣遍照隨意得解為說十一切處若念十方眾生令得樂時心數法中生法名為慈是慈相應受想行識眾是法起身業口業及心不相應諸行是法和合皆名為慈名為慈故是法生以慈為主是故慈得名譬如一切心心數法雖皆是後世業因緣而但思得名於作業中思最有力故悲喜捨亦如是是慈在色界或有漏或無漏或可斷或不可斷亦在根本禪中亦禪中間三根相應除苦根憂根如是等阿毘曇分別說取眾生相故有漏取相已入諸法實相故無漏以是故無盡意菩薩問中說慈有三種一者眾生緣二者法緣三者無緣問曰是四無量心云何行答曰如佛處處經中說有比丘以慈相應心無恚無恨無怨無惱廣大無量善修慈心得解遍滿東方世界眾生慈心得解遍滿南西北方四維上下十方世界眾生以悲喜捨相應心亦如是慈相應心者慈名心數法能除心中憒濁所謂瞋恨慳貪等煩惱譬如淨水珠著濁水中水即清無恚恨者於眾生中若有因緣若無因緣而瞋若欲惡口罵詈殺害劫奪是名瞋待時節得處所有勢力當加害是名恨以慈除此二事故名無瞋恨無怨無惱恨即是怨初嫌為恨恨久成怨身口業加害是名惱復次初生瞋結名為瞋瞋增長籌量持著心中未決了是名恨亦名怨若心已定無所畏忌是名惱以慈心力除捨離此三事是名無瞋無恨無怨無惱此無瞋無恨無怨無惱佛以是讚歎慈心一切眾生皆畏於苦貪著於樂瞋為苦因緣慈是樂因緣眾生聞是慈三昧能除苦能與樂故一心懃精進行是三昧以是故無瞋無恨無怨無惱廣大無量者一大心分別有三名廣名一方大名高遠無量名下方及九方復次下名廣中名大上名無量復次緣四方眾生心是名廣緣四維眾生心是名大緣上下方眾生心是名無量復次破瞋恨心是名廣破怨心是名大破惱心是名無量復次一切煩惱心小人所行生小事故名為小復小於此故名瞋恨怨惱破是小中之小是名廣大無量所以者何大因緣常能破小事故廣心者畏罪畏墮地獄故除心中惡法大心者信樂福德果報故除惡心無量心者為欲得涅槃故除惡心復次行者持戒清淨故是心廣禪定具足故是心大智慧成就故是心無量以是慈心念得道聖人是名無量心用無量法分別聖人故念諸天及人尊貴處故名為大心念諸餘下賤眾生及三惡道是名廣心於所愛眾生中以慈念廣於念已故名為廣心以慈念中人是名大心以慈念怨憎其功德多故名無量心復次為狹緣心故名為廣為小緣心故名為大為有量心故名為無量如是等分別義善修者是慈心牢固初得慈心不名為修非但愛念眾生中非但好眾生中非但益己眾生中非但一方眾生中名為善修久行得深愛樂愛憎及中三種眾生正等無異十方五道眾生中以一慈心視之如父如母如兄弟姊妹子姪知識常求好事欲令得利益安隱如是心遍滿十方眾生中如是慈心名眾生緣多在凡夫人行處或有學人未漏盡者行法緣者諸漏盡阿羅漢辟支佛諸佛是諸聖人破吾我相滅一異相故但觀從因緣相續生諸欲以慈念眾生時從和合因緣相續生但空五眾即是眾生念是五眾以慈念眾生不知是法空而常一心欲得樂聖人愍之令隨意得樂為世俗法故名為法緣無緣者是慈但諸佛有何以故諸佛心不住有為無為性中不依止過去世未來現在世知諸緣不實顛倒虛誑故心無所緣佛以眾生不知是諸法實相往來五道心著諸法分別取捨以是諸法實相智慧令眾生得之是名無緣譬如給賜貧人或與財物或與金銀寶物或與如意真珠眾生緣法緣無緣亦復如是是為略說慈心義悲心義亦如是以憐愍心遍觀十方眾生苦作是念眾生可愍莫令受是種種苦無瞋無恨無怨無惱心乃至十方亦如是問曰有三種眾生有受樂如諸天及人少分有受苦如三惡道及人中少分有受不苦不樂五道中少分云何行慈者觀一切眾生皆受樂行悲者觀一切眾生皆受苦答曰行者欲學是慈無量心時先作願願諸眾生受種種樂取受樂人相攝心入禪是相漸漸增廣即見眾生皆受樂譬如鑽火先以軟草乾牛𡱁火勢轉大能燒大濕木慈三昧亦如是初生慈願時唯及諸親族知識慈心轉廣怨親同等皆見得樂是慈禪定增長成就故悲喜捨心亦如是問曰悲心中取受苦人相喜心中取受喜人相捨心中取何等相答曰取受不苦不樂人相行者以是心漸漸增廣盡見一切受不苦不樂問曰是三種心中應有福德是捨心於眾生不苦不樂有何等饒益答曰行者作是念一切眾生離樂時得苦苦時即是苦得不苦不樂則安隱以是饒益行者行慈喜心或時貪著心生行悲心或時憂愁心生以是貪憂故心亂入是捨心除此貪憂貪憂除故名為捨心問曰悲心捨心可知有別慈心令眾生樂喜心令眾生喜樂與喜有何等異答曰身樂名樂心樂名喜五識相應樂名樂意識相應樂名喜五塵中生樂名樂法塵中生樂名喜先求樂願令眾生得從樂因令眾生得喜如人憐愍貧人先施寶物是名樂後教令賣買得受五欲樂是名喜復次欲界樂願令眾生得是名樂色界樂願令眾生得是名喜復次欲界中五識相應樂初禪中三識相應樂三禪中一切樂是名樂欲界及初禪意識相應樂二禪中一切樂是名喜麁樂名樂細樂名喜因時名樂果時名喜初得樂時是名樂歡心內發樂相外現歌舞踊躍是名喜譬如初服藥時是名樂藥發遍身時是名喜問曰若爾者何以不和合二心作一無量而分別為二法答曰行者初心未攝未能深愛眾生故但與樂攝心深愛眾生故與喜以是故先樂而後喜問曰若爾者何以不慈喜次第答曰行慈心時愛眾生如兒子願與樂出慈三昧故見眾生受種種苦發深愛心憐愍眾生令得深樂譬如父母雖常愛子若得病急是時愛心轉重菩薩亦如是入悲心觀眾生苦憐愍心生便與深樂以是故悲心在中問曰若如是深愛眾生復何以行捨心答曰行者如是觀常不捨眾生但念捨是三種心何以故妨廢餘法故亦以是慈心欲令眾生樂而不能令得樂悲心欲令眾生離苦亦不能令得離苦行喜心時亦不能令眾生得大喜此但憶想未有實事欲令眾生得實事當發心作佛行六波羅蜜具足佛法令眾生得是實樂以是故捨是三心入是捨心復次如慈悲喜心愛深故捨眾生難入是捨心故易得出離問曰菩薩行六波羅蜜乃至成佛亦不能令一切眾生離苦得樂何以故但言是三心憶想心生無有實事答曰是菩薩作佛時雖不能令一切眾生得樂但菩薩發大誓願從是大願得大福德果報得大報故能大饒益凡夫聲聞行是四無量為自調自利故亦但空念眾生諸菩薩行是慈心欲令眾生離苦得樂從此慈心因緣亦自作福德亦教他作福德受果報時或作轉輪聖王多所饒益菩薩或時出家行禪引導眾生教令行禪得生清淨界受無量心樂若作佛時共無量阿僧祇眾生入無餘涅槃比於空心願益是為大利乃至舍利餘法多所饒益復次若一佛盡度一切眾生餘佛則無所復度是則無未來佛為斷佛種有如是等過以是故一佛不度一切眾生復次是眾生性從癡而有非實定法三世十方諸佛求眾生實不可得云何盡度一切問曰若空不可得盡度者少亦俱空何以度少答曰我言三世十方佛求一切眾生不可得故無所度汝難言何以不盡度是為墮負處汝於負處不能自拔而難言無眾生中多少一種何以度少是為重墮負處復次諸法實相第一義中則無眾生亦無度但以世俗法故說言有度汝於世俗中求第一義是事不可得譬如瓦石中求珍寶不可得復次諸佛從初發心乃至法盡於其中間所有功德皆是作法有限有量有初有後故所度眾生亦應有量不應以隨因緣果報有量法盡度無量眾生如大力士弓勢雖大箭遠必墮亦如劫盡大火燒三千世界明照無量雖久必滅菩薩成佛亦如是從初發意執精進弓用智慧箭深入佛法大作佛事亦必當滅菩薩得一切種智時身出光明照無量世界一一光明變化作無量身度十方無量眾生涅槃後八萬四千法聚舍利化度眾生如劫盡火照久亦復滅問曰汝自言光明變化作無量身度十方無量眾生今何以言有量因緣故所度亦應有量答曰無量有二種一者實無量諸聖人所不能量譬如虛空涅槃眾生性是不可量二者有法可量但力劣者不能量譬如須彌山大海水斤兩渧數多少諸佛菩薩能知諸天世人所不能知佛度眾生亦如是諸佛能知但非汝等所及故言無量復次諸法因緣和合生故無有自性自性無故常空常空中眾生不可得如佛說我坐道場時智慧不可得空拳誑小兒以度於一切諸法之實相則是眾生相若取眾生相則遠離實道常念常空相是人非行道不生滅法中而作分別相若分別憶想則是魔羅網不動不依止是則為法印問曰若樂有二分慈心喜心悲心觀苦何以不作二分答曰樂是一切眾生所愛重故作二分是苦不愛不念故不作二分又受樂時心軟受苦時心堅如阿育王弟違陀輸七日作閻浮提王得上妙自恣五欲過七日已阿育王問言閻浮提主受樂歡暢不答言我不見不聞不覺何以故旃陀羅日日振鈴高聲唱七日中已爾許日過過七日已汝當死我聞是聲雖作閻浮提王上妙五欲憂苦深故不聞不見以是故知苦力多樂力弱若人遍身受樂得一處針刺眾樂皆失但覺刺苦樂力弱故二分乃強苦力多故一處足明問曰行是四無量心得何等果報答曰佛說入是慈三昧現在得五功德入火不燒中毒不死兵刃不傷終不橫死善神擁護以利益無量眾生故得是無量福德以是有漏無量心緣眾生故生清淨處所謂色界問曰何以故佛說慈報生梵天上答曰以梵天眾生所尊貴皆聞皆識故佛在天竺國天竺國常多婆羅門婆羅門法所有福德盡願生梵天若眾生聞行慈生梵天皆多信向行慈法以是故說行慈生梵天復次斷婬欲天皆名為梵說梵皆攝色界以是故斷婬欲法名為梵行離欲亦名梵若說梵則攝四禪四無色定復次覺觀難滅故不說上地名譬如五戒中口律儀但說一種不妄語則攝三事問曰慈有五功德悲喜捨何以不說有功德答曰如上譬喻說一則攝三事此亦如是若說慈則已說悲喜捨復次慈是真無量慈為如王餘三隨從如人民所以者何先以慈心欲令眾生得樂見有不得樂者故生悲心欲令眾生離苦心得法樂故生喜心於三事中無憎無愛無貪無憂故生捨心復次慈以樂與眾生故增一阿含中說有五功德悲心於摩訶衍經處處說其功德如明網菩薩經中說菩薩處眾生中行三十二種悲漸漸增廣轉成大悲大悲是一切諸佛菩薩功德之根本是般若波羅蜜之母諸佛之祖母菩薩以大悲心故得般若波羅蜜得般若波羅蜜故得作佛如是等種種讚大悲喜捨心餘處亦有讚慈悲二事遍大故佛讚其功德慈以功德難有故悲以能成大業故問曰佛說四無量功德慈心好修善修福極遍淨天悲心好修善修福極虛空處喜心好修善修福極識處捨心好修善修福極無所有處云何言慈果報應生梵天上答曰諸佛法不可思議隨眾生應度者如是說復次從慈定起迴向第三禪易從悲定起向虛空處從喜定起入識處從捨定起入無所有處易故復次慈心願令眾生得樂此果報自應受樂三界中遍淨最為樂故言福極遍淨悲心觀眾生老病殘害苦行者憐愍心生云何令得離苦若為除內苦外苦復來若為除外苦內苦復來行者思惟有身必有苦唯有無身乃得無苦虛空能破色是故福極虛空處喜心欲與眾生心識樂心識樂者心得離身如鳥出籠虛空處心雖得出身猶繫心虛空識處無量於一切法中皆有心識識得自在無邊以是故喜福極在識處捨心者捨眾生中苦樂苦樂捨故得真捨法所謂無所有處以是故捨心福極無所有處如是四無量但聖人所得非凡夫復次佛知未來世諸弟子鈍根故分別著諸法錯說四無量相是四無量心眾生緣故但是有漏但緣欲界故無色界中無何以故無色界不緣欲界故為斷如是人妄見故說四無量心無色界中佛以四無量心普緣十方眾生故亦應緣無色界中如無盡意菩薩問中說慈有三種眾生緣法緣無緣論者言眾生緣是有漏無緣是無漏法緣或有漏或無漏如是種種略說四無量心四無色定者虛空處識處無所有處非有想非無想處是四無色有三種一者有垢二者生得三者行得有垢者無色中攝三十一結及此結使中起心相應行生得者行是四無色定業報因緣故生無色界得不隱沒無記四眾行得者觀是色麁惡重苦老病殺害等種種苦惱因緣如重病如癰瘡如毒刺皆是虛誑妄語應當除却如是思惟已過一切色相滅一切有對相不念一切異相入無邊虛空處定問曰云何能滅是三種相答曰是三種相皆從因緣和合生故無自性自性無故是三種虛誑無實易可得滅復次是色分別分分破散後皆無以是故若後無今亦無眾生顛倒故於和合色中取一相異相心著色相我今不應隨愚人學當求實事實事中無是一相異相復次行者作是念我若除却離諸法得利為深我先捨財物妻子出家得清淨持戒心安隱不怖不畏離諸欲諸惡不善法離生喜樂得初禪離覺觀內清淨故得第二禪中大喜樂離喜在第三禪地於諸樂中最第一捨是樂得念捨清淨第四禪今捨是四禪應更得妙定以是故過是色相滅有對相不念異相佛說三種色有色可見有對有色不可見有對有色不可見無對過色相者是可見有對色滅有對相者是不可見有對色不念異相者是不可見無對色復次眼見色壞故名過色耳聲鼻香舌味身觸壞故過有對相於二種餘色及無教色種種分別故名異相如是觀離色界中染得無邊虛空處得三無色因緣方便如禪波羅蜜品中說是四無色一常有漏三當分別虛空處或有漏或無漏有漏者虛空處攝有漏四眾無漏者虛空處攝無漏四眾識處無所有處亦如是一切皆有為善有漏虛空處是有報無記及無漏虛空處是無報識處無所有處亦如是善非有想非無想處是有報無記非有想非無想處是無報善四無色定是可修無記四無色定非可修隱沒者是有垢不隱沒者是無垢一有三中有漏者是有無漏者是非有四無色定攝心心數法是相應因心不相應諸行是非相應因有善法非四無色中有四無色中非善法有亦善法亦四無色中有非善法亦非四無色中有善法非四無色者一切善色眾及四無色不攝四眾及智緣盡有四無色中非善法者無記四無色有亦善法亦四無色者善四無色有非善法亦非四無色者一切不善五眾及無記色眾及四無色不攝無記四眾虛空及非智緣盡不善法中不相攝有無記法非四無色有四無色非無記法有亦無記法亦四無色有非無記亦非四無色有無記法非四無色者無記色眾及四無色不攝無記四眾虛空及非智緣盡有四無色中非無記法者善四無色亦無記法亦四無色者無記四無色亦非無記法亦非四無色者不善五眾善色眾無色不攝善四眾及智緣盡或漏非四無色或四無色非漏或漏亦四無色或非漏亦非四無色漏非四無色者一漏及二漏少分四無色非漏者漏不攝四無色亦漏亦四無色者二漏少分非漏非四無色者色眾及漏無色不攝四眾及無為法或有漏非四無色或四無色非有漏或有漏亦四無色或非有漏非四無色有漏非四無色者有漏色眾及無色不攝有漏四眾四無色非有漏者三無色少分亦有漏亦四無色者一無色及三無色少分亦非有漏非四無色者無漏色眾無色不攝無漏四眾及三無為或無漏非四無色或四無色非無漏或無漏亦四無色或非無漏亦非四無色無漏非四無色者無漏色眾及無色不攝無漏四眾及三無為四無色非無漏者一無色及三無色少分亦無漏亦四無色者三無色少分非無漏非四無色者有漏色眾及無色不攝有漏四眾虛空處或見諦斷或思惟斷或不斷見諦斷者信行法行人用見諦忍斷何者是二十八使及二十八使相應虛空處及此起心不相應諸行思惟斷者學見道用思惟斷何者是思惟所斷三使及此相應虛空處及此起心不相應諸行及無垢有漏虛空處不斷者無漏虛空處識處無所有處亦如是非有想非無想處或見諦斷或思惟斷見諦斷者信行法行人用見諦忍斷何者是二十八使及此相應非有想非無想處及此起心不相應諸行思惟斷者學見道用思惟斷何者是思惟所斷三使及此相應非有想非無想處及此起心不相應諸行及無垢非有想非無想處四無色中攝心不相應諸行是非心非心數法非心相應受眾想眾及此相應行眾是心數法亦心相應心意識獨心四無色或有隨心行非受相應或受相應非隨心行或隨心行亦受相應或非隨心行非受相應隨心行非受相應者隨心行心不相應諸行及受受相應不隨心行者心是隨心行亦受相應者想眾及此相應行眾非隨心行非受相應者除隨心行心不相應諸行餘殘心不相應諸行想相應行相應亦應如是說虛空處或從身見因不還與身見作因或從身見因亦還與身見作因或不從身見因亦不還與身見作因從身見因不還與身見作因者除過去現在見苦斷諸使及此相應虛空處亦除過去現在見集斷諸邊結及此相應虛空處亦除未來世中身見及相應虛空處亦除身見生老住滅餘殘有垢虛空處從身見因亦還與身見作因者上所除者是亦不從身見因亦不還與身見作因者無垢虛空處識處無所有處非有想非無想處亦如是四無色定一切有因緣亦與因緣虛空處或次第不與次第緣或次第亦與次第緣或非次第亦不與次第緣次第不與次第緣者未來世中欲生心心數法虛空處及阿羅漢過去現在最後滅時心心數虛空處次第亦與次第緣者除過去現在阿羅漢最後滅時心心數虛空處餘殘過去現在心心數法虛空處非次第亦不與次第緣者除未來世中欲生心心數虛空處餘殘未來世中心心數虛空處及心不相應諸行識處無所有處亦如是非有想非無想處或次第不與次第緣或次第亦與次第緣或非次第亦不與次第緣次第不與次第緣者未來世中欲生心心數法非有想非無想處及阿羅漢過去現在最後滅時心心數法非有想非無想處及滅受想若生若欲生次第亦與次第緣者除過去現在阿羅漢最後滅時心心數非有想非無想處餘殘過去現在心心數非有想非無想處非次第亦非與次第緣者除未來世中欲生心心數非有想非無想處餘殘未來世中心心數非有想非無想處除心次第心不相應諸行餘殘心不相應諸行四無色中攝諸心心數法有緣亦與緣緣四無色攝心不相應諸行非緣與緣緣四無色皆是增上亦與增上緣如是等種種分別四無色如阿毘曇分中說此中應廣說問曰摩訶衍中四無色云何答曰與諸法實相共智慧行是摩訶衍中四無色問曰何等是諸法實相答曰諸法諸法自性空問曰色法和合分別因緣故空此無色中云何空答曰色是眼見耳聞麁事能令空何況不可見無有對不覺苦樂而不空復次色法分別乃至微塵皆散滅歸空是心心數法在日月時節須臾頃乃至一念中不可得是名四無色定義如是等種種略說四無色八背捨者內有色外亦觀色是初背捨內無色外觀色是第二背捨淨背捨身作證第三背捨四無色定及滅受想定是五合為八背捨背是淨潔五欲離是著心故名背捨不壞內外色不內外滅色相以是不淨心觀色是名初背捨壞內色滅內色相不壞外色不滅外色相以是不淨心觀外色是第二背捨是二皆觀不淨一者觀內觀外二者不見內但見外何以故眾生有二分行愛行見行愛多者著樂多縛在外諸結使行見多者多著身見等行為內結使縛以是故愛多者觀外色不淨見多者觀自身不淨壞敗故復次行者初心未細攝繫心一處難故內外觀漸習調柔能內壞色相但觀外問曰若無內色相誰當觀外答曰是為得解道非實道行者念未來死及火燒虫噉埋著土中皆磨滅若現在觀亦分別是身乃至微塵皆無是名內無色相外觀色問曰二勝處見內外色六勝處但見外色一背捨見內外色二背捨但見外色何以故但內有壞色相外色不能壞答曰行者眼見是身有死相取是未來死相以況今身外四大不見滅相故難可觀無故不說外色壞復次離色界時是時亦不見外色淨背捨身作證者不淨中淨觀如八勝處說前八一切處觀清淨地水火風及青黃赤白觀青色如青蓮華如金精山如優摩伽華如真青婆羅捺衣觀黃赤白各隨色亦復如是總名淨背捨問曰若總是淨背捨不應說一切處答曰背捨是初行者勝處是中行一切處是久行不淨觀有二種一者不淨二者淨不淨觀中二背捨四勝處淨觀中一背捨四勝處八一切處問曰行者以不淨為淨名為顛倒淨背捨觀云何不顛倒答曰女色不淨妄見為淨是名顛倒淨背捨觀一切實青色廣大故不顛倒復次為調心故淨觀以久習不淨觀心厭以是故習淨觀非顛倒亦是中不著故復次行者先觀身不淨隨身法所有內外不淨繫心觀中是時生厭婬恚癡薄即自驚悟我為無目此身如是云何生著攝心實觀無令復錯心既調柔想身皮肉血髓不淨除却唯有白骨繫心骨人若外馳散攝之令還深攝心故見白骨流光如珂如貝能照內外諸物是為淨背捨初門然後觀骨人散滅但見骨光取外淨潔色相復次若金剛真珠金銀寶物若清淨地若淨水如無煙無薪淨潔火若清風無塵諸青色如金精山諸黃色如瞻蔔花諸赤色如赤蓮華諸白色如白雪等取是相繫心淨觀隨是諸色各有清淨光曜是時行者得受喜樂遍滿身中是名淨背捨緣淨故名為淨背捨遍身受樂故名為身證得是心樂背捨五欲不復喜樂是名背捨未漏盡故中間或結使心生隨著淨色復懃精進斷此著故如是淨觀從心想生譬如幻主觀所幻物知從己出心不生著能不隨所緣是時背捨變名勝處於淨觀雖勝未能廣大是時行者還取淨相用背捨力及勝處力故取是淨地相漸漸遍滿十方虛空水火風亦爾取青相漸令廣大亦遍十方虛空黃赤白亦如是是時勝處復變為一切處是三事一義轉變有三名問曰是三背捨八勝處十一切處是實觀是得解觀若實觀身有皮肉何以但見白骨又三十六物合為身法何以分別散觀四大各自有相何以滅三大但觀一地大四色非盡是青何以都作青觀答曰有實觀亦有得解觀身相實是不淨是為實觀外法中有淨相種種色相是為實淨觀淨不淨是為實觀以此少許淨廣觀一切皆是淨取是一水遍觀一切皆是水取是少許青相遍一切皆是青如是等是為得解觀非實四無色背捨如四無色定中觀欲得背捨先入無色定無色定是背捨之初門背捨色緣無量虛空處問曰無色定亦爾有何等異答曰凡夫人得是無色定是為無色聖人深心得無色定一向不迴是名背捨餘殘識處無所有處非有想非無想處亦如是背滅受想諸心心數法是名滅受想背捨問曰無想定何以不名背捨答曰邪見者不審諸法過失直入定中謂是涅槃從定起時還生悔心墮在邪見是故非背捨滅受想患厭散亂心故入定休息似涅槃法著身中得故名身證八勝處者內有色相外觀色少若好若醜是色勝知勝觀是名初勝處內有色相外觀色多若好若醜是色勝知勝觀是名第二勝處第三第四亦如是但以內無色相外觀色為異內亦無色相外觀諸色青黃赤白是為八勝處內有色相外觀色者內身不壞見外緣少者緣少故名少觀道未增長故觀少因緣觀多畏難攝故譬如鹿遊未調不中遠放若好若醜者初學繫心緣中若眉間若額上若鼻端內身不淨相內身中不淨相觀外諸色善業報故名好不善業報故名醜復次行者如從師所受觀外緣種種不淨是名醜色行者或時憶念忘故生淨相觀淨色是名好色復次行者自身中繫心一處觀欲界中色二種一者能生婬欲二者能生瞋恚能生婬欲者是淨色名為好能生瞋恚者是不淨色名為醜於緣中自在勝知勝見行者於能生婬欲端正色中不生婬欲於能生瞋恚惡色中不生瞋恚但觀色四大因緣和合生如水沫不堅固是名若好若醜勝處者行者住是不淨門中婬欲瞋恚等諸結使來能不隨是名勝處勝是不淨中淨顛倒等諸煩惱賊故問曰行者云何內色相外觀色答曰是八勝處深入定心調柔者可得行者或時見內身不淨亦見外色不淨不淨觀有二種一者三十六物等種種不淨二者除內外皮肉五藏但觀白骨如珂如雪三十六物等觀是名醜如珂如雪觀是名好行者內外觀時心散亂難入禪除自身相但觀外色如阿毘曇中說行者以得解脫觀見是身死死已舉出塚間若火燒若虫噉皆已滅盡是時但見虫火不見身是名內無色相外觀色行者如教受觀身是骨人若心外散還攝骨人緣中何以故是人初習行未能觀細緣故是名少色行者觀道轉深增長以此一骨人遍觀閻浮提皆是骨人是名為多還復攝念觀一骨人以是故名勝知勝見復次隨意五欲中男女相淨潔相能勝故名為勝處譬如健人乘馬擊賊能破是名為勝又能制御其馬是亦名勝行者亦如是能自於不淨觀中少能多多能少是為勝處亦能破五欲賊亦名勝處內未能壞身外觀色若多若少若好若醜是初第二勝處內壞身無色相觀外色若多若少若好若醜是第三第四勝處攝心深入定中壞內身觀外淨緣青青色黃赤白白色是為後四勝處問曰是後四勝處十一切處中青等四處有何等異答曰青一切處能普緣一切令青是勝處若多若少隨意觀不令異心奪觀勝是緣名為勝處譬如轉輪聖王遍勝四天下閻浮提王勝一天下而已一切處普遍勝一切緣勝處但觀少色能勝不能遍一切緣如是等略說八勝處十一切處者背捨勝處已說此以遍滿緣故名一切處問曰何以無所有處非有想非無想處不名一切處答曰是得解之心安隱快樂廣大無量無邊虛空處是佛所說一切處中皆有識能疾緣一切法故一切法中皆見有識以是故二處立一切處無所有中無物可廣亦不得快樂佛亦不說是無所有無邊無量非有想非無想處心鈍難得取相令廣大復次虛空處近色界亦能緣色識處能緣緣色又識處起能超入第四禪第四禪起超入識處無所有處非有想非無想處遠無色因緣故非一切處是三種法皆行得勝處一切處是有漏初三背捨第七第八背捨是有漏餘殘或有漏或無漏初二背捨初四勝處初禪二禪中攝淨背捨後四勝處八一切處第四禪中攝二一切處即名說空處空處攝識處識處攝前三背捨八勝處八一切處皆緣欲界後四背捨緣無色界及無漏法諸妙功德在根本中若無色根本不緣下地故滅受想定非心心數法故無緣非有想非無想處背捨但緣無色四陰及無漏法九次第定者從初禪心起次第入第二禪不令餘心得入若善若垢如是乃至滅受想定問曰餘者亦有次第何以但稱九次第定答曰餘功德皆有異心間生故非次第此中深心智慧利行者自試其心從一禪心起次入二禪不令異念得入於此功德心柔軟善斷法愛故能心心相次是次第二是有漏七或有漏或無漏禪中間未到地不牢固又是聖人所得又此大功德不在邊地是故無次第八背捨八勝處十一切處九次第定聲聞法中略說經九相脹相壞相血塗相膿爛相青相噉相散相骨相燒相論問曰應當先習九相離欲然後得諸禪何以故諸禪定後方說九相答曰先說果報令行者心樂九相雖是不淨人貪其果報故必習行問曰行者云何觀是脹相等九事答曰行者先持戒清淨令心不悔故易受觀法能破婬欲諸煩惱賊觀人初死之日辭訣言語息出不反奄忽已死室家驚慟號哭呼天言說方爾奄便那去氣滅身冷無所覺識此為大畏無可免處譬如劫盡火燒無有遺脫如說死至無貧富無懃修善惡無貴亦無賤老少無免者無祈請可救亦無欺誑離無捍挌得脫一切無免處死法名為永離恩愛之處一切有生之所惡者雖甚惡之無得脫者我身不久必當如是同於木石無所別知我今不應貪著五欲不覺死至同於牛羊牛羊禽獸雖見死者跳騰哮吼不自覺悟我既得人身識別好醜當求甘露不死之法如說六情身完具智鑒亦明利而不求道法唐受身智慧禽獸亦皆知欲樂以自恣而不知方便為道修善事既已得人身而但自放恣不知修善行與彼亦何異三惡道眾生不得修道業已得此人身當勉自益利行者到死屍邊見死屍膖脹如韋囊盛風異於本相心生厭畏我身亦當如是未脫此法身中主識役御此身視聽言語作罪作福以此自貴為何所趣而今但見空舍在此是身好相細腰姝媚長眼直鼻平額高眉如是等好令人心惑今但見膖脹好在何處男女之相亦不可識作此觀已呵著欲心此臭屎囊膖脹可惡何足貪著死屍風熱轉大裂壞在地五藏屎尿膿血流出惡露已現行者取是壞相以況己身我亦如是皆有是物與此何異我為甚惑為此屎囊薄皮所誑如燈蛾投火但貪明色不知燒身已見裂壞男女相滅我所著者亦皆如是死屍已壞肉血塗漫或見杖楚死者青瘀黃赤或日曝瘀黑具取是相觀所著者若赤白之色淨潔端正與此何異既見青瘀黃赤鳥獸不食不埋不藏不久膿爛種種虫生行者見已念此死屍本有好色好香塗身衣以上服飾以華綵今但臭壞膿爛塗染此是其實分先所飾綵皆是假借若不燒不埋棄之曠野為鳥獸所食烏挑其眼狗分手腳虎狼刳腹分掣爴裂殘藉在地有盡不盡行者見已心生厭想思惟此屍未壞之時人所著處而今壞敗無復本相但見殘藉鳥獸食處甚可惡畏鳥獸已去風日飄曝筋斷骨離各各異處行者思惟本見身法和合而有身相男女皆可分別今已離散各在異處和合法滅身相亦無皆異於本所可愛著今在何處身既離散處處白骨鳥獸食已唯有骨在觀是骨人是為骨相骨相有二種一者骨人筋骨相連二者骨節分離筋骨相連破男女長短好色細滑之相骨節分離破眾生根本實相復有二種一者淨二者不淨淨者久骨白淨無血無膩色如白雪不淨者餘血塗染膩膏未盡行者到屍林中或見積多草木焚燒死屍腹破眼出皮色燋黑甚可惡畏須臾之間變為灰燼行者取是燒相思惟此身未死之前沐浴香華五欲自恣今為火燒甚於兵刃此屍初死形猶似人火燒須臾本相都失一切有身皆歸無常我亦如是是九相斷諸煩惱於滅婬欲最勝為滅婬欲故說是九相問曰無常等十想為滅何事故說答曰亦為滅婬欲等三毒問曰若爾者二相有何等異答曰九相為遮未得禪定為婬欲所覆故十想能除滅婬欲等三毒九相如縛賊十想如斬殺九相為初學十想為成就復次是十想中不淨想攝九相有人言十想中不淨想食不淨想世間不可樂想攝九相復有人言十想九相同為離欲俱為涅槃所以者何初死相動轉言語須臾之間忽然已死身體膖脹爛壞分散各各變異是則無常若著此法無常壞時是即為苦若無常苦無得自在者是則無我不淨無常苦無我則不可樂觀身如是食雖在口腦涎流下與唾和合成味而咽與吐無異下入腹中即是食不淨想以此九相觀身無常變異念念皆滅即是死想以是九相厭世間樂知煩惱斷則安隱寂滅即是斷相以是九相遮諸煩惱即是離想以是九相厭世間故知此五眾滅更不復生是處安隱即是盡想復次九相為因十想為果是故先九相後十想復次九相為外門十想為內門是故經言二為甘露門一者不淨門二者安那般那門是九相除人七種染著或有人染著色若赤若白若赤白若黃若黑或有人不著色但染著形容細膚纖指修目高眉或有人不著容色但染著威儀進止坐起行住禮拜俯仰揚眉頓𥇒親近按摩或有人不著容色威儀但染著言語軟聲美辭隨時而說應意承旨能動人心或有人不著容色威儀軟聲但染著細滑柔膚軟肌熱時身涼寒時體溫或有人皆著五事或有人都不著五事但染著人相若男若女雖得上六種欲不得所著之人猶無所解捨世所重五種欲樂而隨其死死相多除威儀語言愛膖脹相壞相噉相散相多除形容愛血塗相青瘀相膿爛相多除色愛骨相燒相多除細滑愛九相除雜愛及所著人愛噉相散相骨相偏除人愛噉殘離散白骨中不見有人可著以是九相觀離愛心瞋癡亦微薄不淨中淨顛倒癡故著是身今以是九相披析身內見是身相癡心薄癡心薄則貪欲薄貪欲薄則瞋亦薄所以者何人以貪身故生瞋今觀身不淨心厭故不復貪身不貪身故不復生瞋三毒薄故一切九十八使山皆動漸漸增進其道以金剛三昧摧碎結山九相雖是不淨觀依是能成大事譬如大海中臭屍溺人依以得渡問曰是九相有何性何所緣何處攝答曰取相性緣欲界身色相陰攝亦身念處少分或欲界攝或初禪二禪四禪攝未離欲散心人得欲界繫離欲人心得色界繫膖脹等八相欲界初禪二禪中攝淨骨相欲界初禪二禪四禪中攝三禪中多樂故無是相是九相是開身念處門身念處開三念處門是四念處開三十七品門三十七品開涅槃城門入涅槃離一切憂惱諸苦滅五陰因緣生故受涅槃常樂問曰聲聞人如是觀心厭離欲疾入涅槃菩薩憐愍一切眾生集一切佛法度一切眾生不求疾入涅槃故觀是九相云何不墮二乘證答曰菩薩於眾生心生憐愍知眾生以三毒因緣故受今世後世身心苦痛是三毒終不自滅亦不可以餘理得滅但觀所著內外身相然後可除以是故菩薩欲滅是婬欲毒故觀是九相如人憐愍病者合和諸藥以療之菩薩亦如是為著色眾生說是青瘀相等隨其所著分別諸相如先說是為菩薩行九相觀復次菩薩以大慈悲心行是九相作如是念我未具足一切佛法不入涅槃是為一法門我不應住此一門我當學一切法門以是故菩薩行九相無所妨菩薩行是九相或時厭患心起如是不淨身可惡可患欲疾取涅槃爾時菩薩作是念十方諸佛說一切法相空空中無無常何況有不淨但為破淨顛倒故習此不淨是不淨皆從因緣和合生無有自性皆歸空相我今不應取是因緣和合生無自性不淨法欲疾入涅槃經中亦有是說若色中無味相眾生不應著色以色中有味故眾生起著若色無過罪眾生亦無厭色者以色實有過惡故觀色則厭若色中無出相眾生亦不能於色得脫以色有出相故眾生於色得解脫味是淨相因緣故以是故菩薩不於不淨中沒早取涅槃九相義分別竟經念佛念法念僧念戒念捨念天念入出息念死論問曰何以故九相次第有八念答曰佛弟子於阿蘭若處空舍塚間山林曠野善修九相內外不淨觀厭患其身而作是念我云何擔是底下不淨屎尿囊自隨懎然驚怖及為惡魔作種種惡事來恐怖之欲令其退以是故佛次第為說八念如經中說佛告諸比丘若於阿蘭若處空舍塚間山林曠野在中思惟若有怖畏衣毛為竪爾時當念佛佛是多陀阿伽度阿羅呵三藐三佛陀乃至婆伽婆恐怖則滅若不念佛當疾念法佛法清淨巧出善說得今世報指示開發有智之人心力能解如是念法怖畏則除若不念法則當念僧佛弟子眾修正道隨法行僧中有阿羅漢向阿羅漢乃至須陀洹向須陀洹四雙八輩是佛弟子眾應供養合手恭敬禮拜迎送世間無上福田作如是念僧恐怖即滅佛告諸比丘釋提桓因與阿修羅鬪在大陣中時告諸天眾汝與阿修羅鬪時設有恐怖當念我七寶幢恐怖即滅若不念我幢當念伊舍那天子寶幢恐怖即除若不念伊舍那寶幢當念婆樓那天子寶幢恐怖即除以是故知為除恐怖因緣故次第說八念問曰經中說三念因緣除恐怖五念復云何能除恐怖答曰是比丘自念布施持戒功德怖畏亦除所以者何若破戒心畏墮地獄若慳貪心畏墮餓鬼及貧窮中自念我有是淨戒布施若念淨戒若念布施心則歡喜作是言若我命未盡當更增進功德若當命終不畏墮惡道以是故念戒施亦能令怖畏不生念上諸天皆是布施持戒果報此諸天以福德因緣故生彼我亦有是福德以是故念天亦能令怖畏不生十六行念安那般那時細覺尚滅何況恐怖麁覺念死者念五眾身念念生滅從生已來常與死俱今何以畏死是五念佛雖不說亦當除恐怖所以者何念他功德以除恐怖則難自念己事以除恐怖則易以是故佛不說問曰云何是念佛答曰行者一心念佛得如實智慧大慈大悲成就是故言無錯謬麁細多少深淺皆無不實皆是實故名為多陀阿伽度亦如過去未來現在十方諸佛於眾生中起大悲心行六波羅蜜得諸法相來至阿耨多羅三藐三菩提中此佛亦如是是名多陀阿伽度如三世十方諸佛身放大光明遍照十方破諸黑闇心出智慧光明破眾生無明闇冥功德名聞亦遍滿十方去至涅槃中此佛亦如是去以是故亦名多陀阿伽度有如是功德故應受一切諸天世人最上供養是故名阿羅呵若有人言何以故但佛如實說如來如去故應受最上供養以佛得正遍智慧故正名諸法不動不壞相遍名不為一法二法故以悉知一切法無餘不盡是名三藐三佛陀是正遍智慧不從無因而得亦不從無緣得是中依智慧持戒具足故得正遍智慧智慧名菩薩從初發意乃至金剛三昧相應智慧持戒名菩薩從初發意乃至金剛三昧身業口業清淨隨意行已是故名鞞闍遮羅那三般那若行是二行得善去如車有兩輪善去者如先佛所去處佛亦如是去故名修伽陀若有言佛自修其法不知我等事以是故知世間知世間因知世間盡知世間盡道故名為路迦憊知世間已調御眾生於種種師中最為無上以是故名阿耨多羅富樓沙曇藐婆羅提能以三種道滅三毒令眾生行三乘道以是故名貰多提婆魔㝹舍若有言以何事故能自利益無量復能利益他人無量佛一切智慧成就故過去未來現在盡不盡動不動一切世間了了悉知故名為佛陀得是九種名號有大名稱遍滿十方以是故名為婆伽婆經中佛自說如是名號應當作是念佛復次一切種種功德盡在於佛佛是劫初轉輪聖王摩訶三磨陀等種閻浮提中智慧威德諸釋子中生貴性憍曇氏生時光明遍照三千大千世界梵天王持寶蓋釋提桓因以天寶衣承接阿那婆蹋多龍王婆伽多龍王以妙香湯澡浴生時地六種動行至七步安詳如象王觀視四方作師子吼我是末後身當度一切眾生阿私陀仙人相之告淨飯王是人足下千輻輪相指合縵網當自於法中安平立無能動無能壞者手中德字縵網莊嚴當以此手安慰眾生令無所畏如是乃至肉骨髻相如青珠山頂青色光明從四邊出頭中頂相無能見上若天若人無有勝者白毫眉間跱白光踰頗梨淨眼長廣其色紺青鼻高直好甚可愛樂口四十齒白淨利好四牙上白其光最勝脣上下等不大不小不長不短舌薄而大軟赤紅色如天蓮華梵聲深遠聞者悅樂聽無厭足身色好妙勝閻浮檀金大光周身種種雜色妙好無比如是等三十二相具足是人不久出家得一切智成佛佛身功德如是應當念佛復次佛身功德身力勝於十萬白香象寶是為父母遺體力若神通功德力無量無限佛身以三十二相八十隨形好莊嚴內有無量佛法功德故視之無厭見佛身者忘世五欲萬事不憶若見佛身一處愛樂無厭不能移觀佛身功德如是應當念佛復次佛持戒具足清淨從初發心修戒增積無量與憐愍心俱不求果報不向聲聞辟支佛道不雜諸結使但為自心清淨不惱眾生故世世持戒以是故得佛道時戒得具足應如是念佛戒眾復次佛定眾具足問曰持戒以身口業清淨故可知智慧以分別說法能除眾生疑故可知定者餘人修定尚不可知何況於佛云何得知答曰大智慧具足故當知禪定必具足譬如見蓮華大必知池亦深大又如燈明大者必知蘇油亦多亦以佛神通變化力無量無比故知禪定力亦具足亦如見果大故知因亦必大復次有時佛自為人說我禪定相甚深如經中說佛在阿頭摩國林樹下坐入禪定是時大雨雷電霹靂有四特牛耕者二人聞聲怖死須臾便晴佛起經行有一居士禮佛足已隨從佛後白佛言世尊向者雷電霹靂有四特牛耕者二人聞聲怖死世尊聞不佛言不聞居士言佛時睡耶佛言不睡問曰入無心想定耶佛言不也我有心想但入定耳居士言未曾有也諸佛禪定大為甚深有心想在禪定如是大聲覺而不聞如餘經中佛告諸比丘佛入出諸定舍利弗目揵連尚不聞其名何況能知何者是如三昧王三昧師子遊戲三昧等佛入其中能令十方世界六種震動放大光明化為無量諸佛遍滿十方如阿難一時心生念過去然燈佛時時世好人壽長易化度今釋迦牟尼佛時世惡人壽短難教化佛事未訖而入涅槃耶清旦以是事白佛已日出佛時入日出三昧如日出光明照閻浮提佛身如是毛孔普出光明遍照十方恒河沙等世界一一光中出七寶千葉蓮華一一華上皆有坐佛一一諸佛皆放無量光明一一光中皆出七寶千葉蓮華一一華上皆有坐佛是諸佛等遍滿十方恒河沙等世界教化眾生或有說法或有默然或以經行或神通變化身出水火如是等種種方便度脫十方五道眾生阿難承佛威神悉見是事佛攝神足從三昧起告阿難見是事不聞是事不阿難言蒙佛威神已見已聞佛言佛有如是力能究竟佛事不阿難言世尊若眾生滿十方恒河沙等世界中佛壽一日用如是力必能究竟施作佛事阿難歎言未曾有也世尊諸佛法無量不可思議以是故知佛禪定具足復次佛慧眾具足從初發心於阿僧祇劫中無法不行世世集諸功德一心專精不惜身命以求智慧如薩陀波崙菩薩復次以善修大悲智慧故具足慧眾餘人無是大悲雖有智慧不得具足大悲欲度眾生求種種智慧故及斷法愛滅六十二邪見不墮二邊若受五欲樂若修身苦道若斷滅若計常若有若無等如是諸法邊復次佛慧無上徹鑒無比從甚深禪定中生故諸麁細煩惱所不能動故善修三十七品四禪四無量心四無色定八背捨九次第定等諸功德故有十力四無所畏四無礙智十八不共法得無礙不可思議解脫故佛慧眾具足復次能降伏外道大論議師所謂憂樓頻䗍迦葉摩訶迦葉舍利弗目揵連薩遮尼揵子婆蹉首羅長爪等大論議師輩皆降伏是故知佛慧眾具足復次佛三藏十二部經八萬四千法聚見是語言多故知智慧亦大譬如一居士清朝見大雨處語眾人言昨夜雨龍其力甚大眾人言汝何以知之答言我見地濕泥多山崩樹折殺諸鳥獸以此故知龍力為大佛亦如是甚深智慧雖非眼見雨大法雨諸大論議師及釋梵天王皆以降伏以是可知佛智慧多復次諸佛得無礙解脫故於一切法中智慧無礙復次佛此智慧皆清淨出諸觀上不觀諸法常相無常相有邊相無邊相有去相無去相有相無相有漏相無漏相有為相無為相生滅相不生滅相空相不空相常清淨無量如虛空以是故無礙若觀生滅者不得觀不生滅觀不生滅者不得觀生滅若不生滅實生滅不實若生滅實不生滅不實如是等諸觀皆爾得無礙智故知佛慧眾具足復次念佛解脫眾具足佛解脫諸煩惱及習根本拔故解脫真不可壞一切智慧成就故名為無礙解脫成就八解脫甚深遍得故名為具足解脫復次離時解脫及慧解脫故便具足成就共解脫成就如是等解脫故名具足解脫眾復次破魔軍故得解脫離煩惱故得解脫離遮諸禪法故得解脫於諸禪定入出自在無礙故復次菩薩於見諦道中得深十六解脫一苦法智相應有為解脫二苦諦斷十結盡得無為解脫如是乃至道比智思惟道中得十八解脫一或比智或法智相應有為解脫二斷無色界三思惟結故得無為解脫如是乃至第十八盡智相應有為解脫及一切結使盡得無為解脫如是諸解脫和合名為解脫眾具足復次念佛解脫知見眾具足解脫知見眾有二種一者佛於解脫諸煩惱中用盡智自證知知苦已斷集已盡證已修道已是為盡智解脫知見眾知苦已不復更知乃至修道已不復更修是為無生智解脫知見眾二者佛知是人入空門得解脫是人無相門得解脫是人無作門得解脫是人無方便可令解脫是人久久可得解脫是人不久可得解脫是人即時得解脫是人軟語得解脫是人苦教得解脫是人雜語得解脫是人見神通力得解脫是人說法得解脫是人婬欲多為增婬欲得解脫是人瞋恚多為增瞋恚得解脫如難陀漚樓頻螺龍是如是等種種因緣得解脫如法眼中說於是諸解脫中了了知見是名解脫知見眾具足復次念佛一切智一切知見大慈大悲十力四無所畏四無礙智十八不共法等念如佛所知無量不可思議諸功德是名念佛是念在七地中或有漏或無漏有漏者有報無漏者無報三根相應樂喜捨根行得亦果報得行得者如此間國中學念佛三昧果報得者如無量壽佛國人生便自然能念佛如是等如阿毘曇中廣分別念法者如佛演說行者應念是法巧出得今世果無熱惱不待時能到善處通達無礙巧出者二諦不相違故所謂世諦第一義諦是智者不能壞愚者不起諍故是法亦離二邊所謂若受五欲樂若受苦行復離二邊若常若斷若我若無我若有若無如是等二邊不著是名巧出諸外道輩自貴其法毀賤他法故不能巧出得今世果者離愛因緣世間種種苦離邪見因緣種種論議鬪諍身心得安樂如佛說持戒者安樂身心不熱惱臥安覺亦安名聲亦遠聞復次此佛法中因緣展轉生果所謂持戒清淨故心不悔心不悔故生法歡喜法歡喜故身心快樂身心快樂故能攝心攝心故如實知如實知故得厭得厭故離欲離欲故得解脫得解脫果報得涅槃是名得今世果外道法空行苦無所得如閻浮阿羅漢得道時自說我昔作外道五十有五年但食乾牛屎裸形臥棘上我受如是辛苦竟無所得不如今得見佛聞法出家三日所作事辦得阿羅漢以是故知佛法得今世果問曰若佛法得今世果何以故佛諸弟子有無所得者答曰行者能如佛所說次第修行無不得報如病人隨良醫教將和治法病無不差若不隨佛教不次第行破戒亂心故無所得非法不良也復次諸未得道者今世雖不得涅槃後世得受福樂漸次當得涅槃終不虛也如佛所說其有出家為涅槃者若遲若疾皆當得涅槃如是等能得今世果無熱惱者熱惱有二種身惱心惱身惱者繫縛牢獄拷掠刑戮等心惱者婬欲瞋恚慳貪嫉妬因緣故生憂愁怖畏等此佛法中持戒清淨故身無是繫縛牢獄拷掠刑戮等惱心離五欲除五蓋得實道故無是婬欲瞋恚慳貪嫉妬邪疑等惱無惱故無熱復次無漏禪定生喜樂遍身受故諸熱則除譬如人大熱悶得入清涼池中冷然清了無復熱惱復次諸煩惱若屬見若屬愛是名熱佛法中無此故名無熱惱不待時者佛法不待時而行亦不待時與果外道法日未出時受法日出時不受法或有日出時受日未出不受有晝受夜不受有夜受晝不受佛法中無受待時隨修八聖道時便得涅槃譬如火得薪便然無漏智慧生時便能燒諸煩惱不待時也問曰如佛說有時藥時衣時食若人善根未熟待時當得何以言無時答曰此時者隨世俗法為佛法久住故結時戒若為修道得涅槃及諸禪定智慧微妙法不待時也諸外道法皆待時節佛法但待因緣具足若雖持戒禪定而智慧未成就不能成道若持戒禪定智慧皆成就便得果不復待時復次久久得果名為時即得不名時譬如好染一入便成心淨人亦如是聞法即染得法眼淨是名不待時能到善處者是三十七無漏道法能將人到涅槃譬如入恒河必得至大海諸餘外道法非一切智人所說邪見雜故將至惡處或時將至天上還墮受苦皆無常故不名善處問曰無有將去者云何得將至善處答曰雖無將去者但諸法能將諸法去無漏善五眾斷五眾中強名眾生將去入涅槃如風吹塵如水漂草雖無將去者而可有去復次因緣和合無有作亦無有將去者而果報屬因緣不得自在是即名為去通達無礙者得佛法印故通達無礙如得王印則無所留難問曰何等是佛法印答曰佛法印有三種一者一切有為法念念生滅皆無常二者一切法無我三者寂滅涅槃行者知三界皆是有為生滅作法先有今無今有後無念念生滅相續相似生故可得見知如流水燈焰長風相似相續故人以為一眾生於無常法中常顛倒故謂去者是常住是名一切作法無常印一切法無我諸法內無主無作者無知無見無生者無造業者一切法皆屬因緣屬因緣故不自在不自在故無我我相不可得故如破我品中說是名無我印問曰何以故但作法無常一切法無我答曰不作法無因無緣故不生不滅不生不滅故不名為無常復次不作法中不生心著顛倒以是故不說是無常可說言無我有人說神是常遍知相以是故說一切法中無我寂滅者是涅槃三毒三衰火滅故名寂滅印問曰寂滅印中何以但一法不多說答曰初印中說五眾二印中說一切法皆無我第三印中說二印果是名寂滅印一切作法無常則破我所外五欲等若說無我破內我法我我所破故是名寂滅涅槃行者觀作法無常便生厭厭世苦既知厭苦存著觀主謂能作是觀以是故有第二法印知一切無我於五眾十二入十八界十二因緣中內外分別推求觀主不可得不可得故是一切法無我作如是知已不作戲論無所依止但歸於滅以是故說寂滅涅槃印問曰摩訶衍中說諸法不生不滅一相所謂無相此中云何說一切有為作法無常名為法印二法云何不相違答曰觀無常即是觀空因緣如觀色念念無常即知為空過去色滅壞不可見故無色相未來色不生無作無用不可見故無色相現在色亦無住不可見不可分別知故無色相無色相即是空空即是無生無滅無生無滅及生滅其實是一說有廣略問曰過去未來色不可見故無色相現在色住時可見云何言無色相答曰現在色亦無住時如四念處中說若法後見壞相當知初生時壞相以隨逐微細故不識如人著屐若初日新而無有故後應常新不應有故若無故應是常常故無罪無福無罪無福故則道俗法亂復次生滅相常隨作法無有住時若有住時則無生滅以是故現在色無有住住中亦無有生滅是一念中住亦是有為法故是名通達無礙如是應念法復次法有二種一者佛所演說三藏十二部八萬四千法聚二者佛所說法義所謂持戒禪定智慧八聖道及解脫果涅槃等行者先當念佛所演說次當念法義念佛所演說者佛語美妙皆真實有大饒益佛所演說亦深亦淺觀實相故深巧說故淺重語無失各各有義故佛所演說住四處有四種功德莊嚴一慧處二諦處三捨處四滅處有四種答故不可壞一定答二解答三反問答四置答佛所演說或時聽而遮或時遮而聽或聽而不遮或遮而不聽此四皆順從無違佛說得諸法相故無戲論有義理說故破有無論佛演說隨順第一義雖說世間法亦無咎與二諦不相違故隨順利益說於清淨人中為美妙於不淨人中為苦惡於美語苦語中亦無過罪佛語皆隨善法亦不著善法雖是垢法怨家亦不以為高雖種種有所訶亦無有訶罪雖種種讚法亦無所依止佛言說中亦無增無減或略或廣佛語初善久久研求亦善佛語雖多義味不薄雖種種雜語義亦不亂雖能引人心亦不令人生愛著雖殊異高顯亦不令人畏難雖遍有所到凡小人亦不能解佛語如是有種種希有事能令人衣毛為竪流汗氣滿身體戰懼亦能令諸天心厭聲滿十方六種動地亦能令人於無始世界所堅著者能令捨所不堅著者能令樂佛語罪惡人聞之自有罪故憂怖熱惱善一心精進入道人聞如服甘露味初亦好中亦好後亦好復次多會眾中各各欲有所聞佛以一言答各各得解各各自見佛獨為我說於大眾中雖有遠近聞者聲無增減滿三千大千世界乃至十方無量世界應度者聞不應度者不聞譬如雷霆振地聾者不聞聽者得悟如是種種念佛言語何等是法義信戒捨聞定慧等為道諸善法及三法印如通達中說一切有為法無常一切法無我寂滅涅槃是名佛法義是三印一切論議師所不能壞雖種種多有所說亦無能轉諸法性者如冷相無能轉令熱諸法性不可壞假使人能傷虛空是諸法印如法不可壞聖人知是三種法相於一切依止邪見各各鬪諍處得離譬如有目人見群盲諍種種色相愍而笑之不與共諍問曰佛說聲聞法有四種實摩訶衍中有一實今何以故說三實答曰佛說三種實法印廣說則四種略說則一種無常即是苦諦集諦道諦說無我則一切法說寂滅涅槃即是盡諦復次有為法無常念念生滅故皆屬因緣無有自在無有自在故無我無常無我無相故心不著無相不著故即是寂滅涅槃以是故摩訶衍法中雖說一切法不生不滅一相所謂無相無相即寂滅涅槃是念法三昧緣智緣盡諸菩薩及辟支佛功德問曰何以故念佛但緣佛身中無學諸功德念僧三昧緣佛弟子身中諸學無學法餘殘善無漏法皆念法三昧所緣答曰迦栴延尼子如是說摩訶衍人說三世十方諸佛及諸佛從初發意乃至法盡於其中間所作功德神力皆是念佛三昧所緣如佛所說及所說法義經從一句一偈乃至八萬四千法聚信戒捨聞定智慧等諸善法乃至無餘涅槃皆是念法三昧所緣諸菩薩辟支佛及聲聞眾除佛餘殘一切聖眾及諸功德是念僧三昧所緣念僧者是佛弟子眾戒眾具足禪定眾智慧眾解脫眾解脫知見眾具足四雙八輩應受供養恭敬禮事是世間無上福田行者應念如佛所讚僧若聲聞僧若辟支佛僧若菩薩僧功德是聖僧五眾具足如上說問曰先已以五眾讚佛云何復以五眾讚僧答曰隨弟子所得五眾而讚具足具足有二種一者實具足二者名具足如佛弟子所可應得者盡得而讚是名名具足如佛所得而讚是名實具足復次為欲異於外道出家眾在家眾故作如是讚外道在家眾讚其富貴豪尊勢力出家眾讚其邪見苦行染著智慧執論諍競念僧眾中或有持戒禪定智慧等少不足稱以是故佛自讚弟子眾一切功德根本住處戒眾具足乃至解脫知見眾具足住是戒眾中不傾動引禪定弓放智慧箭破諸煩惱賊得解脫於是解脫中生知見譬如健人先安足挽弓放箭能破怨敵得出二怖免罪於王拔難於陣決了知見賊已破滅心生歡喜是故以五眾讚應供養者五眾功德具足故如富貴豪勢之人人所宗敬佛弟子眾亦如是有淨戒禪定智慧財富解脫解脫知見勢力故應供養恭敬合掌禮事世間無上福田者施主有二種貧者富者貧者禮事恭敬迎送而得果報富者亦能恭敬禮事迎送又以財物供養而得果報是故名為世間無上福田譬如良田耕治調柔以時下種溉灌豐渥所獲必多眾僧福田亦復如是以智慧犁耕出結使根以四無量心磨治調柔諸檀越下信施穀子溉以念施恭敬清淨心水若今世若後世得無量世間樂及得三乘果如薄拘羅比丘鞞婆尸佛時以一呵梨勒果供養眾僧九十一劫天上人中受福樂果常無疾病今值釋迦牟尼佛出家漏盡得阿羅漢如沙門二十億鞞婆尸佛時作一房舍以物覆地供養眾僧九十一劫天上人中受福樂果足不蹈地生時足下毛長二寸柔軟淨好父見歡喜與二十億兩金見佛聞法得阿羅漢於諸弟子中精進第一如是等少施得大果報是故名世間無上福田僧中有四雙八輩者佛所以說世間無上福田以有此八輩聖人故名無上福田問曰如佛告給孤獨居士世間福田應供養者有二種若學人若無學人學人十八無學人有九今此中何以故但說八答曰彼廣說故十八及九今此略說故八彼二十七聖人此八皆攝信行法行或向須陀洹攝或向斯陀含攝或向阿那含攝家家向斯陀含攝一種向阿那含攝五種阿那含向阿羅漢攝信行法行入思惟道名信解脫見得是信解脫見得十五學人攝九種福田阿羅漢攝復次行者應念僧僧是我趣涅槃之真伴一戒一見如是應歡喜一心恭敬順從無違我先伴種種眾惡妻子奴婢人民等是入三惡道伴今得聖人伴安隱至涅槃佛如醫王法如良藥僧如瞻病人我當清淨持戒正憶念如佛所說法藥我當順從僧是我斷諸結病中一因緣所謂瞻病人是故當念僧復次僧有無量戒禪定智慧等具足其德不可測量如一富貴長者信樂僧白僧執事我次第請僧於舍食日日次請乃至沙彌執事不聽沙彌受請諸沙彌言以何意故不聽沙彌答言以檀越不喜請年少故便說偈言鬚髮白如雪齒落皮肉皺僂步形體羸樂請如是輩諸沙彌等皆是大阿羅漢如打師子頭欻然從坐起而說偈言檀越無智人見形不取德捨是少年相但取老瘦黑上尊耆年相者如佛說偈所謂長老相不必以年耆形瘦鬚髮白空老內無德能捨罪福果精進行梵行已離一切法是名為長老是時諸沙彌復作是念我等不應坐觀此檀越品量僧好惡即復說偈讚歎呵罵中我等心雖一是人毀佛法不應不教誨當疾到其舍以法教語之我等不度者是則為棄物即時諸沙彌自變其身皆成老年鬚髮白如雪秀眉垂覆眼皮皺如波浪其脊曲如弓兩手負杖行次第而受請舉身皆振掉行止不自安譬如白楊樹隨風而動搖檀越見此輩歡喜迎入坐坐已須臾頃還復年少形檀越驚怖言如是耆老相還變成少身如服還年藥是事何由然諸沙彌言汝莫生疑畏我等非非人汝欲平量僧是事甚可傷我等相憐愍故現如是化汝當深識之聖眾不可量如說譬如以蚊󰀯猶可測海底一切天與人無能量僧者僧以功德貴猶尚不分別而汝以年歲稱量諸大德大小生於智不在於老少有智懃精進雖少而是老懈怠無智慧雖老而是少汝今平量僧是則為大失如欲以一指測知大海底為智者之所笑汝不聞佛說四事雖小而不可輕太子雖小當為國王是不可輕蛇子雖小毒能殺人亦不可輕小火雖微能燒山野又不可輕也沙彌雖小得聖神通最不可輕又有四種人如菴羅果生而似熟熟而似生生而似生熟而似熟佛弟子亦如是有聖功德成就而威儀語言不似善人有威儀語言似善人而聖功德不成就有威儀語言不似善人聖功德未成就有威儀語言似善人而聖功德成就汝云何不念是言而欲稱量於僧汝若欲毀僧是則為自毀汝為大失已過事不可追方來善心除去諸疑悔聽我所說聖眾不可量難以威儀知不可以族姓亦不以多聞亦不以威德又不以耆年亦不以嚴容復不以辯言聖眾大海水功德故甚深佛以百事讚是僧施之雖少得報多是第三寶聲遠聞以是故應供養僧不應分別是老少多知少聞及明闇如人觀林不分別伊蘭瞻蔔及薩羅汝欲念僧當如是不應以愚分別聖摩訶迦葉出家時納衣價直十萬金欲作乞人下賤服更求麁弊不能得聖眾僧中亦如是求索最下小福田能報施者十萬倍更求不如不可得眾僧大海水結戒為畔際若有破戒者終不在僧數譬如大海水不共死屍宿檀越聞是事見是神通力身驚毛竪合掌白諸沙彌言諸聖人我今懺悔我是凡夫人心常懷罪我有少疑今欲請問而說偈言大德已過疑我今得遭遇若復不諮問則是愚中愚諸沙彌言汝欲問者便問我當以所聞答檀越問言於佛寶中信心清淨於僧寶中信心清淨何者福勝答曰我等初不見僧寶佛寶有增減何以故佛一時舍婆提乞食有一婆羅門姓婆羅埵逝佛數數到其家乞食心作是念是沙門何以來數數如負其債佛時說偈時雨數數墮五穀數數成數數修福業數數受果報數數受生法故受數數死聖法數數成誰數數生死婆羅門聞是偈已作是念佛大聖人具知我心慚愧取鉢入舍盛滿美食以奉上佛佛不受作是言我為說偈故得此食我不食也婆羅門言是食當與誰佛言我不見天及人能消是食者汝持去置少草地若無虫水中即如佛教持食著無虫水中水即大沸烟火俱出如投大熱鐵婆羅門見已驚怖言未曾有也乃至食中神力如是還到佛所頭面禮佛足懺悔乞出家受戒佛言善來即時鬚髮自墮便成沙門漸漸斷結得阿羅漢道復有摩訶憍曇彌以金色上下寶衣奉佛佛知眾僧堪能受用告憍曇彌以此上下衣與眾僧以是故知佛寶僧寶福無多少檀越言若為佛布施僧能消能受何以故婆羅埵逝婆羅門食佛不教令僧食諸沙彌答言為顯僧大力故若不見食在水中有大神力者無以知僧力為大若為佛施物而僧得受便知僧力為大譬如藥師欲試毒藥先以與鷄鷄即時死然後自服乃知藥師威力為大是故檀越當知若人愛敬佛亦當愛敬僧不當有分別同皆為寶故爾時檀越聞說是事歡喜言我某甲從今日若有入僧數中若小若大一心信敬不敢分別諸沙彌言汝心信敬無上福田不久當得道何以故多聞及持戒智慧禪定者皆入僧數中如萬川歸海譬如眾藥草依止於雪山百穀諸草木皆依止於地一切諸善人皆在僧數中復次汝等曾聞佛為長鬼神將軍讚三善男子阿泥盧陀難提迦翅彌羅不佛言若一切世間天及人一心念三善男子長夜得無量利益以是事故倍當信敬僧是三人不名僧佛說念三人有如是果報何況一心清淨念僧是故檀越當任力念僧名如說偈是諸聖人眾則為雄猛軍摧滅魔王賊是伴至涅槃諸沙彌為檀越種種說僧聖功德檀越聞已舉家大小皆見四諦得須陀洹道以是因緣故應當一心念僧念戒者戒有二種有漏戒無漏戒有漏復有二種一者律儀戒二者定共戒行者初學念是三種戒學三種已但念無漏戒是律儀戒能令諸惡不得自在枯朽折減禪定戒能遮諸煩惱何以故得內樂故不求世間樂無漏戒能拔諸惡煩惱根本故問曰云何念戒答曰如先說念僧中佛如醫王法如良藥僧如瞻病人戒如服藥禁忌行者自念我若不隨禁忌三寶於我為無所益又如導師指示好道行者不用導師無咎以是故我應念戒復次是戒一切善法之所住處譬如百穀藥木依地而生持戒清淨能生長諸深禪定實相智慧亦是出家人之初門一切出家人之所依仗到涅槃之初因緣如說持戒故心不悔乃至得解脫涅槃行者念清淨戒不缺戒不破戒不穿戒不雜戒自在戒不著戒智者所讚戒無諸瑕隙名為清淨戒云何名不缺戒五眾戒中除四重戒犯諸餘重者是名缺犯餘罪是為破復次身罪名缺口罪名破復次大罪名缺小罪名破善心迴向涅槃不令結使種種惡覺觀得入是名不穿為涅槃為世間向二處是名為雜隨戒不隨外緣如自在人無所繫屬持是淨戒不為愛結所拘是為自在戒於戒不生愛慢等諸結使知戒實相亦不取是戒若取是戒譬如人在囹圄桎梏所拘雖得蒙赦而復為金鎖所繫人為恩愛煩惱所繫如在牢獄雖得出家愛著禁戒如著金鎖行者若知戒是無漏因緣而不生著是則解脫無所繫縛是名不著戒諸佛菩薩辟支佛及聲聞所讚戒若行是戒用是戒是名智所讚戒外道戒者牛戒鹿戒狗戒羅剎鬼戒啞戒聾戒如是等戒智所不讚唐苦無善報復次智所讚者於三種戒中無漏戒不破不壞依此戒得實智慧是聖所讚戒無漏戒有三種如佛說正語正業正命是三業義如八聖道中說是中應廣說問曰若持戒是禪定因緣禪定是智慧因緣八聖道中何以慧在前戒在中定在後答曰行路之法應先以眼見道而後行行時當精懃精懃行時常念如導師所教念已一心進路不順非道正見亦如是先以正智慧觀五受眾皆苦是名苦苦從愛等諸結使和合生是名集愛等結使滅是名涅槃如是等觀八分名為道是名正見行者是時心定知世間虛妄可捨涅槃實法可取決定是事是名正見知見是事心力未大未能發行思惟籌量發動正見令得力是名正思惟智慧既發欲以言宣故次正語正業正命戒行時精進不懈不令住色無色定中是名正方便用是正見觀四諦常念不忘念一切煩惱是賊應當捨正見等是我真伴應當隨是名正念於四諦中攝心不散不令向色無色定中一心向涅槃是名正定是初得善有漏名為煖法頂法忍法中義次第增進初中後心入無漏心中疾一心中具無有前後分別次第正見相應正思惟正方便正念正定三種戒隨是分分行正見分別好醜利益為事正思惟發動正見為事正語等持是智慧諸功德不令散失正方便驅策令速進不息正念七事所應行者憶而不忘正定令心清淨不濁不亂令正見七分得成如無風房中燈則照明了了如是無漏戒在八聖道中亦為智者所讚問曰無漏戒應為智者所讚有漏戒何以讚答曰有漏戒似無漏隨無漏同行因緣是故智者合讚如賊中有人叛來歸我彼雖是賊今來向我我當內之可以破賊何可不念諸煩惱賊在三界城中住有漏戒善根若煖法頂法忍法世間第一法與餘有漏法異故行者受用以是因緣故破諸結使賊得苦法忍無漏法財以是故智者所讚是名念戒念捨者有二種捨一者施二者捨諸煩惱施捨有二種一者財施二者法施三種捨和合名為捨財施是一切善法根本故行者作是念上四念因緣故得差煩惱病今以何因緣故得是四念則是先世今世於三寶中少有布施因緣故所以者何眾生於無始世界中不知於三寶中布施故福皆盡滅是三寶有無量法是故施亦不盡必得涅槃復次過去諸佛初發心時皆以少多布施為因緣如佛說是布施是初助道因緣復次人命無常財物如電若人不乞猶尚應與何況乞而不施以是應施作助道因緣復次財物是種種煩惱罪業因緣若持戒禪定智慧種種善法是涅槃因緣以是故財物尚應自棄何況好福田中而不布施譬如有兄弟二人各擔十斤金行道中更無餘伴兄作是念我何以不殺弟取金此曠路中人無知者弟復生念欲殺兄取金兄弟各有惡心語言視瞻皆異兄弟即自悟還生悔心我等非人與禽獸何異同生兄弟而為少金故而生惡心兄弟共至深水邊兄以金投著水中弟言善哉善哉弟尋復棄金水中兄復言善哉善哉兄弟更互相問何以故言善哉各相答言我以此金故生不善心欲相危害今得棄之故言善哉二辭各爾以是故知財為惡心因緣常應自捨何況施得大福而不施如說施名行寶藏亦為善親友終始相利益無有能壞者施為好密蓋能遮飢渴雨施為堅牢船能度貧窮海慳為凶衰相為之生憂畏洗之以施水則為生福利慳惜不衣食終身無歡樂雖云有財物與貧困無異慳人之室宅譬如丘塚墓求者遠避之終無有向者如是慳貪人智者所擯棄命氣雖未盡與死等無異慳人無福慧於施無堅要臨當墮死坑戀惜生懊恨涕泣當獨去憂悔火燒身好施者安樂終無有是苦人修布施者名聞滿十方智者所愛敬入眾無所畏命終生天上久必得涅槃如是等種種訶慳貪讚布施是名念財施云何念法施行者作是念法施利益甚大法施因緣故一切佛弟子等得道復次佛說二種施中法施為第一何以故財施果報有量法施果報無量財施欲界報法施三界報亦出三界報若不求名聞財利力勢但為學佛道弘大慈悲度眾生生老病死苦是名清淨法施若不爾者為如市易法復次財施施多財物減少法施施多法更增益財施是無量世中舊法法施聖法初來未得名為新法財施但能救諸飢渴寒熱等病法施能除九十八諸煩惱等病如是等種種因緣分別財施法施行者應念法施問曰何等是法施答曰佛所說十二部經清淨心為福德與他說是名法施復有以神通力令人得道亦名法施如網明菩薩經中說有人見佛光明得道者生天者如是等口雖不說令他得法故亦名法施是法施應觀眾生心性煩惱多少智慧利鈍應隨所利益而為說法譬如隨病服藥則有益有婬欲重有瞋恚重有愚癡重有兩兩雜三三雜婬重者為說不淨觀瞋重者為說慈心癡重者為說深因緣兩雜者說兩觀三雜者說三觀若人不知病相錯投藥者病則為增若著眾生相者為說但有五眾此中無我若言無眾生相者即為說五眾相續有不令墮斷滅故求富樂者為說布施欲生天者為說持戒人中多所貧乏者為說天上事惱患居家者為說出家法著錢財居家者為說在家五戒法若不樂世間為說三法印無常無我涅槃依隨經法自演作義理譬喻莊嚴法施為眾生說如是等種種利益故當念法施捨煩惱者三結乃至九十八使等皆斷除却是名為捨念捨是法如捨毒蛇如捨桎梏得安隱歡喜復次念捨煩惱亦入念法中問曰若入念法中今何以更說答曰捨諸煩惱是法微妙難得無上無量是故更別說復次念法與念捨異念法念佛法微妙諸法中第一念捨念諸煩惱罪惡捨之為快行相別是為異如是等種種因緣行者當念捨念捨者是初學禪智中畏生增上慢念天者有四天王天乃至他化自在天問曰佛弟子應一心念佛及佛法何以念天答曰知布施業因緣果報故受天上富樂以是因緣故念天復次是八念佛自說因緣念天者應作是念有四天王天是天五善法因緣故生彼中信罪福受持戒聞善法修布施學智慧我亦有是五法以是故歡喜言天以是五法故生富樂處我亦有是我欲生彼亦可得生我以天福無常故不受乃至他化自在天亦如是問曰三界中清淨天多何以故但念欲天答曰聲聞法中說念欲界天摩訶衍中說念一切三界天行者未得道時或心著人間五欲以是故佛說念天若能斷婬欲則生上二界天中若不能斷婬欲即生六欲天中是中有妙細清淨五欲佛雖不欲令人更生受五欲有眾生不任入涅槃為是眾生故說念天如國王子在高危處立不可救護欲自投地王使人敷厚綿褥墮則不死差於墮地故復次有四種天名天生天淨天生淨天名天者如今國王名天子生天者從四天王乃至非有想非無想天淨天者人中生諸聖人生淨天者三界天中生諸聖人所謂須陀洹家家斯陀含一種或於天上得阿那含阿羅漢道生淨天色界中有五種阿那含不還是間即於彼得阿羅漢無色界中一種阿那含離色界生無色界是中修無漏道得阿羅漢入涅槃念是二種天生天生淨天如是等天是名念天念安那般那者如禪經中說念死者有二種死一者自死二者他因緣死是二種死行者常念是身若他不殺必當自死如是有為法中不應彈指頃生信不死心是身一切時中皆有死不待老不應恃是種種憂惱凶衰身生心望安隱不死是心癡人所生身中四大各各相害如人持毒蛇篋云何智人以為安隱若出氣保當還入入息保出睡眠保復得還覺是皆難必何以故是身內外多怨故如說或有胎中死或有生時死或年壯時死或老至時死亦如果熟時種種因緣墮當求免離此死怨之惡賊是賊難可信時捨則安隱假使大智人威德力無上無前亦無後於今無脫者亦無巧辭謝無請求得脫亦無捍挌處可以得免者亦非持淨戒精進可以脫死賊無憐愍來時無避處是故行者不應於無常危脆命中而信望活如佛為比丘說死相義有一比丘偏袒白佛我能修是死相佛言汝云何修比丘言我不望過七歲活佛言汝為放逸修死相有比丘言我不望過七月活有比丘言七日有言六五四三二一日活佛言汝等皆是放逸修死相有言從旦至食時有言一食頃佛言汝等亦是放逸修死相一比丘偏袒白佛我於出氣不望入於入氣不望出佛言是真修死相為不放逸比丘一切有為法念念生滅住時甚少其猶如幻欺誑無智行者如是等種種因緣念死相問曰法是三世諸佛師何以故念佛在前是八念云何有次第答曰是法雖是十方三世諸佛師佛能演出是法其功大故譬如雪山中有寶山寶山頂有如意寶珠種種寶物多有人欲上或有半道還者有近而還者有一大德國王憐愍眾生為作大梯人民大小乃至七歲小兒皆得上山隨意取如意珠等種種寶物佛亦如是世間諸法實相寶山九十六種異道皆不能得乃至梵天王求諸法實相亦不能得何況餘人佛以大慈悲憐愍眾生故具足六波羅蜜得一切智慧方便說十二部經八萬四千法聚梯阿若憍陳如舍利弗目揵連摩訶迦葉乃至七歲沙彌蘇摩等皆得諸無漏法根力覺道實相實相雖微妙一切眾生皆蒙佛恩故得以是故念佛在前次第念法次第念僧僧隨佛語能解法故第三餘人不能解僧能得解以是故稱為寶人中寶者是佛九十六種道法中寶者是佛法一切眾中寶者是僧復次以佛因緣故法出世間以法因緣故有僧行者念我云何當得法寶得在僧數中當除却一切麁細身口惡業是故次第說持戒復次云何分別有七眾以有戒故欲除心惡破慳貪故念捨欲令受者得樂故破瞋恚信福得果報故破邪見住持戒布施法中則為住十善道中離十不善道十善道有二種果若上行者得淨天中生中行得生天以是故戒施次第念天行禪定故得二種天滅諸惡覺但集善法攝心一處是故念天次第念安那般那念安那般那能滅諸惡覺如雨淹塵見息出入知身危脆由息入出身得存立是故念入出息次第念死復次行者或時恃有七念著此功德懈怠心生是時當念死死事常在前云何當懈怠著此法愛如阿那律佛滅度時說有為法如雲智者不應信無常金剛來破聖主山王是名八念次第問曰是說聲聞八念菩薩八念有何差別答曰聲聞為身故菩薩為一切眾生故聲聞但為脫老病死故菩薩為遍具一切智功德故是為差別復次佛是中亦說告舍利弗菩薩摩訶薩以不住法住般若波羅蜜中應具足檀波羅蜜乃至應具足八念不可得故初有不住後有不可得以此二印以是故異不住不可得義如先說經十想無常想苦想無我想食不淨想一切世間不可樂想死想不淨想斷想離欲想盡想論問曰是一切行法何以故或時名為智或時名為念或時名為想答曰初習善法為不失故但名念能轉相轉心故名為想決定知無所疑故名為智觀一切有為法無常智慧相應相是名無常想一切有為法無常者新新生滅故屬因緣故不增積故復次生時無來處滅亦無去處是故名無常復次二種世間無常故說無常一者眾生無常二者世界無常如說大地草木皆磨滅須彌巨海亦崩竭諸天住處皆燒盡爾時世界何物常十力世尊身光具智慧明照亦無量度脫一切諸眾生名聞普遍滿十方今日廓然悉安在何有智者不感傷如是舍利弗目犍連須菩提等諸聖人轉輪聖王諸國王常樂天王及諸天聖德尊貴皆亦盡大火焰明忽然滅世間轉壞如風中燈如險岸樹如漏器盛水不久空竭如是一切眾生及眾生住處皆無常故名為無常問曰菩薩何以故行是無常想答曰以眾生著常顛倒受眾苦不得免生死行者得是無常想教化眾生言諸法皆無常汝莫著常顛倒失行道時諸佛上妙法所謂四真諦四諦中苦諦為初苦四行中無常行為初以是故菩薩行無常想問曰有人見無常事至轉更堅著如國王夫人寶女從地中生為十頭羅剎將度大海王大憂愁智臣諫言王智力具足夫人還在不久何以懷憂答言我所以憂者不慮我婦叵得但恐壯時易過亦如人好華好果見時欲過便大生著如是知無常乃更生諸結使云何言無常能令心厭破諸結使答曰如是見無常是知無常少分為不具足與禽獸見無常無異以是故佛告舍利弗當具足修無常想問曰何等是具足無常想答曰觀有為法念念生滅如風吹塵如山上水流如火焰隨滅一切有為法無牢無強不可取不可著為如幻化誑惑凡夫因是無常得入空門是空中一切法不可得故無常亦不可得所以者何一念中生住滅相不可得生時不得有住滅住時不得有生滅滅時不得有生住生住滅相性相違故無是無故無常亦無問曰若無無常佛何以苦諦中說無常答曰凡夫人生邪見故謂世間是常為滅除是常見故說無常不為無常是實故說復次佛未出世凡夫人但用世俗道遮諸煩惱今欲拔諸煩惱根本故說是無常復次諸外道法但以形離五欲謂是解脫佛說邪相因緣故縛觀無常正相故解脫復有二種觀無常相一者有餘二者無餘如佛說一切人物滅盡唯有名在是名有餘若人物滅盡名亦滅是名無餘復有二種觀無常相一者身死盡滅二者新新生滅復次有言持戒為重所以者何依戒因緣故次第得漏盡有言多聞為重所以者何依智慧故能有所得有言禪定為重如佛所說定能得道有言以十二頭陀為重所以者何能淨戒行故如是各各以所行為貴更不復懃求涅槃佛言是諸功德皆是趣涅槃分若觀諸法無常是為真涅槃道如是等種種因緣故諸法雖空而說是無常想復次無常想即是聖道別名佛種種異名說道或言四念處或言四諦或言無常想如經中說善修無常想能斷一切欲愛色愛無色愛掉慢無明盡能除三界結使以是故即名為道是無常想或有漏或無漏正得無常是無漏初學無常是有漏摩訶衍中諸菩薩心廣大種種教化一切眾生故是無常想亦有漏亦無漏若無漏在九地若有漏在十一地緣三界五受眾四根相應除苦根凡夫聖人得如是等種種因緣說無常想功德苦想者行者作是念一切有為法無常故苦問曰若有為法無常故苦者諸賢聖人有為無漏法亦應當苦答曰諸法雖無常愛著者生苦無所著者無苦問曰有諸聖人雖無所著亦皆有苦如舍利弗風熱病苦畢陵伽婆蹉眼痛苦羅婆那跋提痔病苦云何言無苦答曰有二種苦一者身苦二者心苦是諸聖人以智慧力故無復憂愁嫉妬瞋恚等心苦已受先世業因緣四大造身有老病飢渴寒熱等身苦於身苦中亦復薄少如人了了知負他債償之不以為苦若人不憶負債債主強奪瞋惱生苦問曰苦受是心心數法身如草木離心則無所覺云何言聖人但受身苦答曰凡夫人受苦時心生愁惱為瞋使所使心但向五欲如佛所說凡夫人除五欲不知更有出苦法於樂受中貪欲使所使不苦不樂受中無明使所使凡夫人受苦時內受三毒苦外受寒熱鞭杖等如人內熱盛外熱亦盛如經說凡夫人失所愛物身心俱受苦如二箭雙射諸賢聖人無憂愁苦但有身苦更無餘苦復次五識相應苦及外因緣杖楚寒熱等苦是名身苦餘殘名心苦復次我言有為無漏法不著故非苦聖人身是有漏有漏法則苦有何咎是末後身所受苦亦微少問曰若無常即是苦者道亦是苦云何以苦離苦答曰無常即是苦為五受眾故說道雖作法故無常不名為苦所以者何是能滅苦不生諸著與空無我等諸智和合故但是無常而非苦如諸阿羅漢得道時說偈言我等不貪生亦復不樂死一心及智慧待時至而去佛取涅槃時阿難等諸未離欲人未善修八聖道故皆涕泣憂愁諸離欲阿那含皆驚愕諸漏盡阿羅漢其心不變但言世間眼滅疾以得道力故雖從佛得大利益知重佛無量功德而不生苦以是故知道雖無常非苦因緣故不名為苦但五受眾是苦何以故愛著故無常敗壞故如受念處中苦義此中應廣說復次苦者有身常是苦癡覆故不覺如說騎乘疲極故求索住立處住立疲極故求索坐息處坐久疲極故求索安臥處眾極由作生初樂後則苦視眴息出入屈伸坐臥起行立及去來此事無不苦問曰是五受眾為一切皆苦為苦想觀故苦若一切皆苦佛云何說有三種受苦受樂受不苦不樂受若以苦想故苦云何說苦諦為實苦答曰五受眾一切皆苦凡夫人四顛倒因緣為欲所逼以五欲為樂如人塗瘡大痛息故以為樂瘡非樂也佛說三種受為世間故於實法中非是樂也若五受眾中實有樂何以故佛說滅五受眾名為樂復次隨其所嗜樂心則生樂無定也樂若實定不待心著如火實熱不待著而熱也以樂無定故名為苦復次世間顛倒樂能得今世後世無量苦果報故名為苦譬如大河水中著少毒不能令水異世間顛倒毒藥於一切大苦水中則不現如說從天下生地獄時憶本天上歡樂事宮觀婇女滿目前園苑浴池以娛志又見獄火來燒身似如大火焚竹林是時雖見天上樂徒自感結無所益是苦想攝緣如無常想如是等種種分別苦名為苦想無我想者苦則是無我所以者何五受眾中盡皆是苦相無有自在若無自在是則無我若有我自在者不應令身有苦如所說諸有無智人身心計是我漸近堅著故不知無常法是身無作者亦無有受者是身為無生而作種種事六情塵因緣六種識得生從三事和合因緣觸法生從觸法因緣受念業法生如珠日草薪和合故火生情塵識和合所作事業成相續相似有如種有牙莖復次我相不可得故無我一切法有相故則知有如見煙覺熱故知有火於五塵中各各別異故知有情種種思惟籌量諸法故知有心心數法此我無相故知無我問曰有出入氣則是我相視眴壽命心苦樂愛憎精懃等是我相若無我誰有是出入息視眴壽命心苦樂愛憎精懃等當知有我在內動發故壽命心亦是我法若無我如牛無御有我故能制心入法不為放逸若無我者誰制御心受苦樂者是我若無我者為如樹木則不應別苦樂愛憎精懃亦如是我雖微細不可以五情知因是相故可知為有答曰是諸相皆是識相有識則有入出息視眴壽命等若識離身則無汝等我常遍故死人亦應有視眴入出息壽命等復次出入息等是色法隨心風力故動發此是識相非我相壽命是心不相應行亦是識相問曰若入無心定中或眠無夢時息亦出入有壽命何以故言皆是識相答曰無心定等識雖暫無不久必還生識不捨身故有識時多無識時少是故名識相如人出行不得言其家無主苦樂憎愛精懃等是心相應共緣隨心行心有故便有心無故便無以是故是識相非我相復次若有我者我有二種若常若無常如說若我是常則無後身常不生故亦無解脫亦無妄無作以是故當知無作罪福者亦無有受者捨我及我所然後得涅槃若實有我者不應捨我心若我無常者則應隨身滅如大岸墮水亦無有罪福如是我及知者不知者作者不作者如檀波羅蜜中說不得是我相故知一切法中無我若知一切法中無我則不應生我心若無我亦無我所心我我所離故則無有縛若無縛則是涅槃是故行者應行無我想問曰是無常苦無我為一事為三事若是一事不應說三若是三事佛何以故說無常即是苦苦即是無我答曰是一事所謂受有漏法觀門分別故有三種異無常行相應是無常想苦行相應是苦想無我行相應是無我想無常不令入三界苦令知三界罪過無我則捨世間復次無常生厭心苦生畏怖無我出拔令解脫無常者佛說五受眾是無常苦者佛說無常則是苦無我者佛說苦即是無我無常者佛示五受眾盡滅相苦者佛示如箭入心無我者佛示捨離相無常者示斷愛苦者示斷我習慢無我者示斷邪見無常者遮常見苦者遮今世涅槃樂見無我者遮著處無常者世間所可著常法是苦者世間計樂處是無我者世間所可計我牢固者是是為三相分別想無我想緣攝種種如苦想中說食厭想者觀是食從不淨因緣生如肉從精血水道生是為膿虫住處如酥乳酪血變所成與爛膿無異廚人污垢種種不淨若著口中腦有爛涎二道流下與唾和合然後成味其狀如吐從腹門入地持水爛風動火煮如釜熟糜滓濁下沈清者在上譬如釀酒滓濁為屎清者為尿腰有三孔風吹膩汁散入百脈與先血和合凝變為肉從新肉生脂骨髓從是中生身根從新舊肉合生五情根從五根生五識五識次第生意識分別取相籌量好醜然後生我我所心等諸煩惱及諸罪業觀食如是本末因緣種種不淨知內四大與外四大無異但以我見故強為我有復次思惟此食墾植耘除收穫蹂治舂磨洮汰炊煮乃成用功甚重計一鉢之飯作夫流汗集合量之食少汗多此食作之功重辛苦如是入口食之即成不淨無所一直宿昔之間變為屎尿本是美味人之所嗜變成不淨惡不欲見行者自思如此弊食我若貪著當墮地獄噉燒鐵丸從地獄出當作畜生牛羊駱駝償其宿債或作猪狗常噉糞除如是觀食則生厭想因食厭故於五欲中皆厭譬如一婆羅門修淨潔法有事緣故到不淨國自思我當云何得免此不淨唯當乾食可得清淨見一老母賣白髓餅而語之言我有因緣住此百日常作此餅送來當多與價老母日日作餅送之婆羅門貪著飽食歡喜老母作餅初時白淨後轉無色無味即問老母何緣爾耶母言癰瘡差故婆羅門問此言何謂母言我大家夫人隱處生癰以麵酥甘草拊之癰熟膿出和合酥餅日日如是以此作餅與汝是以餅好今夫人癰差我當何處更得婆羅門聞之兩拳打頭搥胸吁嘔我當云何破此淨法我為了矣棄捨緣事馳還本國行者亦如是著是飲食歡喜樂噉見其好色細滑香美可口不觀不淨後受苦報悔將何及若能觀食本末如是生惡厭心因離食欲四欲皆捨於欲界中樂悉皆捨離斷此五欲於五下分結亦斷如是等種種因緣惡罪不復樂著是名食厭想問曰無常苦無我想與無漏智慧相應食厭等四想與有漏智慧相應次第法應在前今何以後說答曰佛法有二種道見道修道見道中用是三想破諸邪見等得聖果猶未離欲為離欲故三想次第說是食厭等四想得離婬欲等諸煩惱初三想示見諦道中四想為示學修道後三想示無學道初習身念處中雖有食厭想功用少故佛不說今為須陀洹斯陀含度欲故無我想次第說食厭等四想一切世間不可樂想者若念世間色欲滋味車乘服飾廬觀園宅種種樂事則生樂想若念世間眾惡罪事則心生厭想何等惡事惡事有二種一者眾生二者土地眾生有八苦之患生老病死恩愛別離怨憎同處所求不得略而言之五受眾苦眾生之罪婬欲多故不別好醜不隨父母師長教誨無有慚愧與禽獸無異瞋恚多故不別輕重瞋毒狂發乃至不受佛語不欲聞法不畏惡道杖楚橫加不知他苦入大闇中都無所見愚癡多故所求不以道不識事緣如搆角求乳無明覆故雖蒙日照永無所見慳貪多故其舍如塚人不向之憍慢多故不敬賢聖不孝父母憍逸自壞永無所直邪見多故不信今世後世不信罪福不可共處如是等諸煩惱多故弊敗為無所直惡業多故造無間罪或殺父母或傷害賢聖或要時榮貴讒賊忠貞殘害親戚復次世間眾生善好者少弊惡者多或時雖有善行貧賤鄙陋或雖富貴端政而所行不善或雖好布施而貧乏無財或雖富有財寶而慳惜貪著不肯布施或見人有所思默無所說便謂憍高自畜不下接物或見好下接物恩惠普潤便謂欺誑諂飾或見能語善論便謂恃是小智以為憍慢或見質直好人便共欺誑調捉引挽陵易或見善心柔濡便共輕陵踏蹴不以理遇若見持戒清淨者便謂所行矯異輕賤不數如是等眾生弊惡無一可樂土地惡者一切土地多衰無吉寒熱飢渴疾病惡疫毒氣侵害老病死畏無處不有身所去處眾苦隨之無處得免雖有好國豐樂安隱多為諸煩惱所惱則不名樂土一切皆有二種苦身苦心苦無國不有如說有國土多寒或有國多熱有國無救護或有國多惡有國常飢餓或有國多病有國不修福如是無樂處眾生土地有如是惡思惟世間無一可樂欲界惡事如是上二界死時退時大生懊惱甚於下界譬如極高處墮摧碎爛壞問曰無常想苦想無我想一切世間不可樂想有何等異而別說答曰有二種觀總觀別觀前為總觀此中別觀復有二種觀法觀眾生觀前為呵一切法觀此中觀眾生罪惡不同復次前者無漏道此中有漏道前見諦道今思惟道如是等種種差別一切地中攝緣三界法是名一切世間不可樂想死想者如死念中說不淨想者如身念處中說斷想離想盡想者緣涅槃相斷諸結使故名斷想離結使故名離想盡諸結使故名盡想問曰若爾者一想便足何以說三答曰如前一法三種說無常即是苦苦即是無我此亦如是一切世間罪惡深重故三種呵如伐大樹不可以一下斷涅槃微妙法昔所未得是故種種讚名為斷想離想盡想復次斷三毒故名為斷離愛故名為離滅一切苦更不生故名為盡復次行者於煖法頂法忍法世間第一法正智慧觀遠諸煩惱是名離想得無漏道斷諸結使是名斷想入涅槃時滅五受眾不復相續是名盡想斷想有餘涅槃盡想無餘涅槃離想二涅槃方便門是三想有漏無漏故一切地中攝經十一智法智比智他心智世智苦智集智滅智道智盡智無生智如實智論法智者欲界繫法中無漏智欲界繫因中無漏智欲界繫法滅中無漏智為斷欲界繫法道中無漏智及法智品中無漏智比智者於色無色界中無漏智亦如是他心智者知欲界色界繫現在他心心數法及無漏心心數法少分世智者諸有漏智慧苦智者五受眾無常苦空無我觀時得無漏智集智者有漏法因因集生緣觀時無漏智滅智者滅止妙出觀時無漏智道智者道正行達觀時無漏智盡智者我見苦已斷集已盡證已修道已如是念時無漏智慧見明覺無生智者我見苦已不復更見斷集已不復更斷盡證已不復更證修道已不復更修如是念時無漏智慧見明覺如實智者一切法總相別相如實正知無有罣礙是法智緣欲界繫法及欲界繫法因欲界繫法滅為斷欲界繫法道比智亦如是世智緣一切法他心智緣他心有漏無漏心心數法苦智集智緣五受眾滅智緣盡道智緣無漏五眾盡智無生智俱緣四諦十智一有漏八無漏一當分別他心智緣有漏心是有漏緣無漏心是無漏法智攝法智及他心智苦智集智滅智道智盡智無生智少分比智亦如是世智攝世智及他心智少分他心智攝他心智及法智比智世智道智盡智無生智少分苦智攝苦智及法智比智盡智無生智少分集智滅智亦如是道智攝道智及法智比智他心智盡智無生智少分盡智攝盡智及法智比智他心智苦智集智滅智道智少分無生智亦如是九智八根相應除慧根憂根苦根世智十根相應除慧根法智比智苦智空三昧相應法智比智滅智盡智無生智無相三昧相應法智比智他心智苦智集智道智盡智無生智無作三昧相應法智比智世智苦智盡智無生智無常想苦想無我想相應世智中四想相應法智比智滅智盡智無生智後三想相應有人言世智或與離想相應法智緣九智除比智比智亦如是世智他心智盡智無生智緣十智苦智集智緣世智及有漏他心智滅智不緣智道智緣九智除世智法智比智十六相他心智四相苦集滅道各各四相盡智無生智俱十四相除空相無我相煖法頂法忍法中世智十六相世間第一法中世智四相除無相初入無漏心成就一世智第二心增苦智法智第四心增比智第六心增集智第十心增滅智第十四心增道智若離欲者增他心智無學道增盡智得不壞解脫增無生智初無漏心中不修智第二心中現在未來修二智第四心中現在修二智未來修三智第六心中現在未來修二智第八心中現在修二智未來修三智第十心中現在未來修二智第十二心中現在修二智未來修三智第十四心中現在未來修二智第十六心中現在修二智未來修六智若離欲修七智須陀洹欲離欲界結使十七心中修七智除他心智盡智無生智第九解脫心中修八智除盡智無生智信解脫人轉作見得雙道中修六智除他心智世智盡智無生智離七地欲時無礙道中修七智除他心智盡智無生智解脫道中修八智除盡智無生智離有頂欲時無礙道中修六智除他心智世智盡智無生智八解脫道中修七智除世智盡智無生智無學初心第九解脫不時解脫人修十智及一切有漏無漏善根若時解脫人修九智及一切有漏無漏善根如是等種種以阿毘曇門廣分別如實智分別相此般若波羅蜜後品廣說復次有人言法智者知欲界五眾無常苦空無我知諸法因緣和合生所謂無明因緣諸行乃至生因緣老死如佛為須尸摩梵志說先用法智分別諸法後用涅槃智比智者知現在五受眾無常苦空無我過去未來及色無色界中五受眾無常苦空無我亦如是譬如見現在火熱能燒以此比知過去未來及餘國火亦如是他心智者知他眾生心心數法問曰若知他心心數法何以故但名知他心答曰心是主故但名知他心若說心當知已說心數法世智者名為假智聖人於實法中知凡夫人但假名中知以是故名假智如棟梁椽壁名為屋但知是事不知實義是名世智苦智者用苦慧呵五受眾問曰五受眾亦無常亦苦亦空亦無我何以故但說苦智不說無常空無我智答曰為苦諦故說苦智集諦故說集智滅諦故說滅智道諦故說道智問曰五受眾有種種惡何以故但說苦諦不說無常諦空無我諦答曰若說無常空無我諦亦不壞法相以眾生多著樂畏苦故佛呵世間一切皆是苦欲令捨離故無常空無我中眾生不大畏故不說復次佛說法中五受眾有異名名為苦以是故但說苦智是苦智或有漏或無漏若在煖法頂法忍法世間第一法是有漏若入見諦道是無漏何以故從煖法至世間第一法中四種觀苦故集智滅智道智亦如是復次苦智名知苦相實不生集智名知一切法離無有和合滅智名知諸法常寂滅如涅槃道智名知一切法常清淨無正無邪盡智名知一切法無所有無生智名知一切生法不實不定故不生如實智者十種智所不能知以如實智故能知十智各各相各各緣各各別異各各有觀法是如實智中無相無緣無別滅諸觀法亦不有觀十智中有法眼慧眼如實智中唯有佛眼十智阿羅漢辟支佛菩薩共有如實智唯獨佛有所以者何獨佛有不誑法以是故知如實智獨佛有復次是十智入如實智中失本名字唯有一實智譬如十方諸流水皆入大海捨本名字但名大海如是等種種分別十一智義此中略說經三三昧有覺有觀三昧無覺有觀三昧無覺無觀三昧論一切禪定攝心皆名為三摩提秦言正心行處是心從無始世界來常曲不端得是正心行處心則端直譬如蛇行常曲入竹筒中則直是三昧三種欲界未到地初禪與覺觀相應故名有覺有觀二禪中間但觀相應故名無覺有觀從第二禪乃至有頂地非覺觀相應故名無覺無觀問曰三昧相應心數法乃至二十何以故但說覺觀答曰是覺觀嬈亂三昧以是故說是二事雖善而是三昧賊難可捨離有人言心有覺觀者無三昧以是故佛說有覺有觀三昧但不牢固覺觀力小微是時可得有三昧是覺觀能生三昧亦能壞三昧譬如風能生雨亦能壞雨三種善覺觀能生初禪得初禪時發大歡喜覺觀故心散還失以是故但說覺觀問曰覺觀有何差別答曰麁心相名覺細心相名觀初緣中心發相名覺後分別籌量好醜名觀有三種麁覺欲覺瞋覺惱覺有三種善覺出要覺無瞋覺無惱覺有三種細覺親里覺國土覺不死覺六種覺妨三昧三種善覺能開三昧門若覺觀過多還失三昧如風能使船風過則壞船如是種種分別覺觀問曰經說三種法有覺有觀法無覺有觀法無覺無觀法有覺有觀地無覺有觀地無覺無觀地今何以但說三種三昧答曰妙而可用者取有覺有觀法者欲界未到地初禪中覺觀相應法若善若不善若無記無覺有觀法者禪中間觀相應法若善若無記無覺無觀法者離覺觀法一切色心不相應行及無為法有覺有觀地者欲界未到地梵世無覺有觀地者禪中間善修是地作大梵王無覺無觀地者一切光音一切遍淨一切廣果一切無色地於中上妙者是三昧何等是三昧從空等三三昧乃至金剛及阿羅漢辟支佛諸三昧觀十方佛三昧乃至首楞嚴三昧從斷一切疑三昧乃至三昧王等諸佛三昧如是等種種分別略說三三昧義竟經三根未知欲知根知根知已根論未知欲知根者無漏九根和合信行法行人於見諦道中名未知欲知根所謂信等五根喜樂捨根意根信解見得人思惟道中是九根轉名知根無學道中是九根名知已根問曰何以故於二十二根中但取是三根答曰利解了了自在相是名為根餘十九根根相不具足故不取是三根利能直入至涅槃諸有為法中主故得自在能勝諸根復次十根但有漏自得無所利益故九根不定或有漏或無漏故不說菩薩應具足問曰十想亦有漏亦無漏何以故說應具足答曰十想皆是助道求涅槃法信等五根雖是善法不盡求涅槃如阿毘曇中說誰成就信等五根不斷善根者復次若五根清淨變為無漏三根中已攝是三根中必有意根三受中必有一受以是故但說三根復次二十二根有善有不善有無記雜是故不說應具足是三根受眾行眾識眾攝未知欲知根在六地知根知已根在九地三根緣四諦六想相應未知欲知根三根因知根二根因知已根但知已根因未知欲知根次第生二根知根次第或生有漏根或生知根或生知已根知已根或生有漏根或生知已根如是等以阿毘曇門廣分別說復次未知欲知根名諸法實相未知欲知故生信等五根是五根力故能得諸法實相如人初入胎中得二根身根命根爾時如段肉未具諸根不能有所別知五根成就能知五塵菩薩亦如是初發心欲作佛未具足是五根雖有願欲知諸法實相不能得知菩薩生是信等五根則能知諸法實相如眼四大及四大造色和合名為眼先雖有四大四大造色未清淨故不名眼根不斷善根人雖有信未清淨故不名為根若菩薩得是信等五根是時能信諸法實相不生不滅不垢不淨非有非無非取非捨常寂滅真淨如虛空不可示不可說一切語言道過出一切心心數法所行如涅槃是則佛法菩薩以信根力故能受精進根力故懃行不退不轉念根力故不令不善法入攝諸善法定根力故心散五欲中能攝實相中慧根力故於佛智慧中少多得義味不可壞五根所依意根必與受俱若喜若樂若捨依是根入菩薩位乃至未得無生法忍果是名未知欲知根此中知諸法實相了了故名知根從是得無生法忍果住阿鞞跋致地得受記乃至滿十地坐道場得金剛三昧於其中間名為知根斷一切煩惱習得阿耨多羅三藐三菩提一切可知法智慧遍滿故名為知已根經舍利弗菩薩摩訶薩欲遍知佛十力四無所畏四無礙智十八不共法大慈大悲當習行般若波羅蜜論問曰是十力四無所畏等是佛無上法應當前說何以故先說九相八念等答曰六波羅蜜是菩薩所應用先已說三十七品乃至三無漏根是聲聞法菩薩行是六波羅蜜得力故欲過聲聞辟支佛地亦欲教化向聲聞辟支佛人令入佛道是故呵是小乘法捨一切眾生無所利益若諸聲聞人言汝是凡夫人未斷結使不能行是法是故空呵以是故佛言菩薩應具足三十七品等諸聲聞法不可得故雖行是諸法以不可得故為眾生行邪行故行此正行常不捨是諸法不可得空亦不疾取涅槃證若菩薩不解不行是小乘而但呵者誰當肯信譬如釋迦牟尼佛若先不行六年苦行而呵言非道者無人信受以是故自行苦行過於餘人成佛道時呵是苦行道人皆信受是故六波羅蜜後次第行聲聞法復次此非但是聲聞法是法中和合不捨眾生意具足一切佛法以不可得空智故名菩薩法問曰若菩薩具足三十七品諸法者云何不入聲聞法位答曰具足者具足觀知而不取證了了觀知故名具足如佛說一切畏杖痛莫不惜壽命恕己可為喻杖不加群生雖言一切畏杖痛無色界眾生無身色界雖有身而無鞭杖欲界中諸佛轉輪聖王夜摩天已上皆不畏杖楚為畏得杖處者故言一切具足亦如是不為求證著法故言具足復次我先說不捨眾生以不可得空智和合故不墮聲聞地問曰從六波羅蜜至三無漏根但言應具足自此以後何以故皆言欲得欲知是事當習行般若波羅蜜答曰聲聞法有量有限故言應具足自此已下是諸佛法甚深無量菩薩未得故言欲得是事當學般若波羅蜜復次聲聞法易解易知故言具足菩薩法佛法難解難知故言當學復次聲聞法總相但知苦知苦因知苦盡知盡苦道譬如二種醫一者但知病知病因知差病知差病藥而不知一切病不知一切病因不知一切病差不知一切差病藥若復但知治人病不知治畜生病或能治一國土不能治餘國土有能治數十種病不悉知四百四種病病因病差差病藥亦如是二者於四種中悉皆遍知遍知藥遍知病聲聞人如小醫不能遍知菩薩摩訶薩如大醫無病不知無藥不識以是故聲聞法應具足菩薩法應當學佛有十力者是處不是處如實知一力也知眾生過去未來現在諸業諸受知造業處知因緣知報二力也知諸禪解脫三昧定垢淨分別相如實知三力也知他眾生諸根上下相如實知四力也知他眾生種種欲五力也知世間種種無數性六力也知一切道至處相七力也知種種宿命共相共因緣一世二世乃至百千世劫初劫盡我在彼眾生中如是姓名飲食苦樂壽命長短彼中死是間生是間死還生是間此間生名姓飲食苦樂壽命長短亦如是八力也佛天眼淨過諸天人眼見眾生死時生時端正醜陋若大若小若墮惡道若墮善道如是業因緣受報是諸眾生惡身業成就惡口業成就惡意業成就謗毀聖人邪見邪見業成就是因緣故身壞死時入惡道生地獄中是諸眾生善身業成就善口業成就善意業成就不謗聖人正見正見業成就是因緣故身壞死時入善道生天上九力也佛諸漏盡故無漏心解脫無漏智慧解脫現在法中自識知我生已盡持戒已作後有盡如實知十力也問曰是十力菩薩未得聲聞辟支佛所不能得今何以說答曰聲聞人雖不能得若聞是十力功德作是念佛有如是大功德自慶言我等善利蒙益不少得信心清淨入盡苦道諸菩薩者聞之懃修菩薩道當得如是十力等大功德果復次有聲聞人及菩薩修念佛三昧非但念佛身當念佛種種功德法身應作是念佛一切種一切法能解故名一切智人一切法如實善分別說故名一切見人一切法現前知故名一切知見無礙人等心一切眾生故名大慈悲人有大慈悲故名為世救如實道來故名為如來應受一切世間供養故名為應供人成就不顛倒智慧故名正遍知戒定慧智成就故名明行成不復還故名善逝知世間總相別相故名世間解善說出世間安隱道故名無上調御師以三種教法度眾生故名天人師一切世間煩惱睡能自覺亦能覺人故名為覺人一切所願具足故名有德十力成就故名堅誓得四無畏故名人師子得無量甚深智故名大功德海一切記說無礙故名如風一切好醜無憎愛故名如地燒一切結使薪故名如火善斷一切煩惱習故名具足解脫最上處住故名為世尊佛有如是等諸功德故應念佛以是故菩薩摩訶薩欲得佛十力四無所畏十八不共法當學般若波羅蜜復次佛在王舍城耆闍崛山中說是般若波羅蜜時佛四部眾及諸外道在家出家諸天龍鬼神等種種大眾集會佛入三昧王三昧放大光明遍照恒河沙等世界地六種震動說是般若波羅蜜六波羅蜜乃至三無漏根是中有眾生疑有何等力有幾種力故能作如是不可思議感動利益佛知眾生心有如是疑故言我有諸法實相智力是力有十種用是十種智故能作如是感動變化亦能過是所作以是故言欲得十力當學般若波羅蜜復次佛弟子世世殖善根以少罪緣故墮外道諸外道常言佛非實有功德力是幻術力誑惑人心佛弟子墮外道者心疑若爾者佛非大人欲滅是惡謗故言我實有十力四無所畏故度眾生非是幻誑也復次諸菩薩修菩薩道苦行事難辦難成故欲懈息是故佛言行是十力當得無量果報譬如估客主慰喻商人言汝等慎勿疲惓精勤努力得至寶山當得七寶如意寶珠佛亦如是安慰諸菩薩言無得疲厭當勤精進修菩薩道行是十力當得無量果報如是等種種利益因緣故說十力等問曰佛有無量力何以故但說十力答曰諸佛雖有無量力度人因緣故說十力足成辦其事以是處不是處智力分別籌量眾生是可度是不可度以業報智力分別籌量是人業障是人報障是人無障以禪定解脫三昧智力分別籌量是人著味是人不著味以上下根智力分別籌量眾生智力多少以種種欲智力分別籌量眾生所樂以種種性智力分別籌量眾生深心所趣以一切至處道智力分別籌量眾生解脫門以宿命智力分別眾生先所從來以生死智力分別眾生生處好醜以漏盡智力分別籌量眾生得涅槃佛用是十種力度脫眾生審諦不錯皆得具足以是故佛雖有無量力但說此十力復次是處不是處力定知從是因緣出是果報是中總攝九力為欲度眾生故於初力中分別有九種何以故是世間眾生現前見穀從種出而不能知何況心心數法因緣果報佛於內外因緣果報了了遍知故名為力佛知是眾生業煩惱因緣故縛淨禪定三昧解脫因緣故解是一切眾生三世三種諸業諸煩惱輕重深淺麁細佛悉遍知故名力一切眾生諸禪定解脫三昧大小深淺解脫因緣佛悉遍知故名力眾生鈍根為後身故作罪福業因緣利根人為不生故集諸業佛悉知此上下根好醜相故名力知一切眾生二種欲作上下根因緣二種欲善惡種種別異佛悉遍知故名力二種欲由二種性因緣故遍知眾生深心所趣故名力一切眾生種種性因緣故行二種道所謂善道惡道種種門所至處佛悉遍知故名力過去未來世中因緣果報智慧無礙是名宿命生死智力知過去未來因果已悉知方便壞因緣果報相續是名漏盡力佛知三世中二種因緣分別籌量眾生根欲性為盡漏故說法是漏盡力問曰何等為是處不是處力答曰佛知一切諸法因緣果報定相從是因緣生如是果報從是因緣不生如是果報所以者何如多性經中說是處不是處相女身作轉輪聖王無是處何以故一切女人皆屬男子不得自在故女人尚不得作轉輪聖王何況作佛若女人得解脫涅槃亦因男子得無有自然得道二轉輪聖王一時出世無是處何以故無怨業成就故二轉輪聖王尚不同世何況二佛惡業得受樂報無是處惡業尚不能得世間樂何況出世樂若惡行生天無是處惡行尚不能得生天何況涅槃五蓋覆心散亂離修七覺而得涅槃無是處五蓋覆心離修七覺尚不能得聲聞道何況佛道心無覆蓋佛道可得何況聲聞道如是等是處不是處多性經中佛口自說諸論議師輩依是佛語更廣說是處不是處若言佛有闕失罪過若諸賢聖求外道師若諸賢聖自言我是佛若諸賢聖墮惡道若見諦所斷結使更生若諸賢聖覆藏罪若須陀洹二十五有皆無是處如賢聖分別中廣說五逆人五種黃門墮四惡道眾生欝多羅越人魔眷屬三障所遮若言得道皆無是處輕說法者輕法自輕破戒愚癡若言得具足法喜亦無是處自言我是佛此身口惡不悔欲見佛若破僧罪不悔欲見佛邪定入正定正定入邪定正定入不定除佛法別有真得道人應得道身若死皆無是處除因緣生識出名色更有法無是處佛遣使事未訖若遮礙無是處入慈三昧若他因緣死入滅盡定在見諦道中若死皆無是處若害佛及佛母無是處轉輪聖王女寶象馬主藏臣主兵臣若在胎中死母子夭喪皆無是處欝多羅越人女寶佛母命終次身入惡道皆無是處有為常涅槃無常凡夫人能斷非有想非無想結使一切取相禪定中修聖道無漏道有漏因若地濕相水堅相火冷相風住相皆無是處無明不能生諸行乃至生不能生老死無有是處二心一時生五識眾能分別取相若著若離若眼能起身業口業若眼能入禪定無有是處但五識相續生不生意識但五識眾中著有相續但五識眾能緣名能緣相能緣無色法能緣過去未來能緣離三世法但五識眾中有增觸明觸修禪定若受善律儀不善律儀若憂喜若有無覺無觀若增益諸根皆無是處鼻識舌識有隱沒無記凡夫人第六識離我行無是處如是等無量無是處是處亦如是佛知是處無是處分別籌量可度者為說法不可度者為作因緣譬如良醫知病可治不可治聲聞辟支佛所知少少故或不應度者欲度如首羅應度而不度如舍利弗所不度者是佛無是事無能壞無能勝悉遍知故是名初力業報智力者身口所作業及此生無作業所受戒業亦惡業日夜隨生業用生罪福業是業佛略說三處攝是名一切業相佛知一切眾生有業過去報亦過去有業過去報在現在有業過去報在未來有業過去報在過去現在有業過去報在過去未來有業過去報在現在未來有業過去報在過去未來現在現在業亦如是復次善心中受善不善無記業報不善心無記心亦如是復次樂業因緣故受樂報苦業因緣故受苦報不苦不樂業因緣故受不苦不樂報現報業因緣故受現報生報業因緣故受生報後報業因緣故受後報不淨業因緣故受惱報淨業因緣故受無惱報雜業因緣故受雜報復次二種業必受報業不必受報業必受報業不可得離或待時待人待處受報如人應共轉輪聖王受福待轉輪聖王好世出是時乃受是為待時待人者人即是轉輪聖王待處者轉輪聖王所出處復次是必受報業不待技能功勳若好若醜不求自來如天上生人福樂自至地獄中人罪苦自追不待因緣此業深重故復次必受報業如毘琉璃軍殺七萬二千諸得道人及無量五戒優婆塞如目連等大神通人所不能救如薄拘羅後母投著火中湯中水中而不死如佛遊諸國雖出家行乞不須膳供而五百乘車載王所食葉中生粳米隨飯百味羹如是等善惡業必受餘者不必受欲界受三種業報處樂受業苦受業不苦不樂受業色界受二種業報處樂受業不苦不樂受業無色界受一種業報處不苦不樂受業或待事者依是事得受業報如弗迦羅婆王池中生千葉金色蓮華大如車輪因是大會快樂多人出家得道佛知一切眾生造諸業處或欲界色界無色界欲界在何道中若天道在何天中若人中在何天下若閻浮提在何國若是國在何城何聚落何精舍何土地若是城在何里何巷何舍在何處知是業何等時作過去一世二世乃至百千萬世是業果報幾已受幾未受幾必受幾不必受知善不善所用事物所謂刀杖教勅殺等自殺遣人殺諸餘惡業亦如是善業亦如是知如是布施持戒修善施中所施何等土地房舍衣服飲食醫藥臥具七寶財物戒中受戒自然戒心生戒口言戒一行戒少分戒多分戒滿分戒一日戒七善道戒十戒具足戒定共戒善福中修初禪二三四禪慈心悲喜捨心如是等善業因緣若慳貪若瞋恚若怖畏若邪見若惡知識等種種惡業因緣福業因緣若信若憐愍若恭敬若禪定若智慧若善知識等種種善業因緣是諸業自在一切天及人是諸業相無能轉者於億千萬世常隨逐眾生不捨如債主隨人得因緣具足便與果報如地中種子得因緣時節和合便生是業能令眾生六道中受生駛疾於箭一切眾生皆有諸業報分如父母遺財諸子皆應得分是業果報時到不可遮止如劫盡火隨眾生應生處處處安置如大國王隨其所應而與官職人命終時是業來蔭覆其心如大山映物是業能與種種身如工畫師作種種像若人以正行業則與好報若以邪行業則與惡報如人事王隨事得報如是等分別諸業相果報復次如分別業經中佛告阿難行惡人好處生行善人惡處生阿難言是事云何佛言惡人今世罪業未熟宿世善業已熟以是因緣故今雖為惡而生好處或臨死時善心心數法生是因緣故亦生好處行善人生惡處者今世善未熟過世惡已熟以是因緣故今雖為善而生惡處或臨死時不善心心數法生是因緣故亦生惡處問曰熟不熟義可爾臨死時少許時心云何能勝終身行力答曰是心雖時頃少而心力猛利如火如毒雖少能成大事是垂死時心決定猛健故勝百歲行力是後心名為大心以捨身及諸根事急故如人入陣不惜身命名為健如阿羅漢捨是身著故得阿羅漢道如是等種種罪福業報轉報亦應如是知聲聞人但知惡業罪報善業福報不能如是細分別佛悉遍知是業及業報智慧勢力無礙無盡無能壞故是名第二力禪定解脫三昧淨垢分別智力者禪名四禪佛知是禪佐助道法名相義分次第熏修有漏無漏學無學淨垢味不味深淺分別等八解脫如禪中分別相說禪攝一切色界定說解脫攝一切定禪波羅蜜即是諸解脫禪定三昧解脫禪三昧皆名為定定名為心不散亂垢名愛見慢等諸煩惱淨名真禪定不雜愛見慢等煩惱如真金分別名諸定中有一心行不一心行常行不常行難入易入難出易出別取相總取相轉治不轉治轉治如婬欲中慈心瞋人不淨觀愚癡人思惟邊無邊掉戲心中用智慧分別諸法沒心中欲攝心若不爾者名不轉治是定中應分別時及住處若身瘦羸是非行定時如菩薩苦行時作是念我今不能生禪定若多人處亦非行定處復次佛知是禪定失是禪住是禪增益是禪到涅槃復次佛知是人難入定難出定易入易出易入難出難入易出佛知是人應得如是禪知是人失禪受五欲知是人受五欲已還得禪依是禪得阿羅漢如是等一切諸禪定解脫即是三昧是禪定佛以甚深智慧盡知無能壞無能勝是名第三力知眾生上下根智力者佛知眾生是利根鈍根中根利智名為上鈍智名為下佛用是上下根智力分別一切眾生是利根是中根是鈍根是人如是根今世但能得初果更不能得餘是人但能得第二第三第四果是人但能得初禪是人但能得第二第三第四禪乃至滅盡定亦如是是人當作時解脫證是人當作不時解脫證是人能得於聲聞中第一是人能得於辟支佛中第一是人具足六波羅蜜能得阿耨多羅三藐三菩提如是知已或為略說得度或為廣說得度或為略廣說得度或以軟語教或以苦語教或以軟苦語教佛亦分別是人有餘根應令增生信根是人應令生精進念定慧根是人用信根入正位是人用慧根入正位是人利根為結使所遮如鴦群梨摩羅等是人利根不為結使所遮如舍利弗目連等知根雖鈍而無遮如周利般陀伽有根鈍而遮者知是人見諦所斷根鈍思惟所斷根利思惟所斷鈍見諦所斷利是人一切根同鈍同利是人一切根不同鈍不同利是人先因力大是人今緣力大是人欲縛而得解是人欲解而得縛譬如鴦群梨摩羅欲殺母害佛而得解脫如一比丘得四禪增上慢故還入地獄知是人必墮惡道是人難出是人易出是人疾出是人久久乃出如是等一切眾生上下根相皆悉遍知無能壞無能勝是名第四力知眾生種種欲智力者欲名信喜好樂好五欲如孫陀羅難陀等好名聞如提婆達等好世間財利如須彌剎多羅等好出家如耶舍等好信如跋迦利等好持戒如羅睺羅等好施如施跋羅好頭陀遠離如摩訶迦葉好坐禪如隷跋多等好智慧如舍利弗等好多聞如阿難等好知毘尼如優婆離等如是佛弟子各各有所好凡夫人亦各各有所喜或有憙婬欲或有憙瞋恚復次佛知是人多欲多瞋多癡問曰何等是多欲多瞋多癡相答曰如禪經中說三毒相是中應廣說知如是相已多婬欲人不淨法門治多瞋人慈心法門治多愚癡人因緣法門治如是隨所欲說法所謂善欲隨心為說如船順流惡欲以苦切語教如以榍出榍是欲智中佛悉遍知無能壞無能勝是名第五力性智力者佛知世間種種別異性性名積習相從性生欲隨性作行或時從欲為性習欲成性性名深心為事欲名隨緣起是為欲性分別世間種種別異者各各性多性無量不可數是名世間別異有二種世間世界世間眾生世間此中但說眾生世間佛知眾生如是性如是欲從是處來若成就善根不善根可度不可度定不定必不必行何行生何處在何地復次佛知是眾生種種性相所謂隨所趣向如是處偏多如是貴如是深心事如是欲如是業如是行如是煩惱如是禮法如是定如是威儀如是知如是見如是憶想分別爾所結使生爾所結使未生隨所著生欲隨欲染心隨染心趣向隨向貴重隨貴重常覺觀隨覺觀為戲論隨戲論常念隨念發行隨發行作業隨作業果報復次佛用是種種性智力知是眾生可度是不可度是今世可度是後世可度是即時可度是異時可度是現前可度是眼不見可度是人佛能度是人聲聞能度是人共可度是人必可度是人必不可度是人略說可度是人廣說可度是人略廣說可度是人讚嘆可度是人折伏可度是人將迎可度是人棄捨可度是人細法可度是人麁法可度是人苦切可度是人軟語可度是人苦軟可度是邪見是正見是著過去是著未來是著斷滅是著常是著有見是著無見是欲生是厭生是求富貴樂是著厚邪見是說無因無緣是說邪因緣是說正因緣是說無作業是說邪作業是說正作業是說不求是說邪求是說正求是貴我是貴五欲是貴得利是貴飲食是貴說戲樂事是樂眾是樂憒閙是樂遠離是多行愛是多行見是好信是好慧是應守護是應捨是貴持戒是貴禪定是貴智慧是易悟是講說乃悟是可引導是句句解是利根是鈍根是中根是易出易拔是難出難拔是畏罪是重罪是畏生死是不畏生死是多欲是多瞋是多癡是多欲瞋是多欲癡是多瞋癡是多欲瞋癡是薄煩惱是厚煩惱是少垢是多垢是覆慧是衣裓慧是廣慧是人善知五眾相十二入十八界十二因緣是處非是處苦集滅道善知入定出定住定復次佛知是欲界眾生是色界是無色界眾生是地獄畜生餓鬼人天是卵生胎生濕生化生是有色是無色是有想是無想是短命是長命是但凡夫人未離欲是凡夫人離下地欲未離禪欲如是乃至非有想非無想是向道是得果是辟支佛是諸佛無礙解脫如是等種種分別五道四生三聚假名障眾入界善根不善根諸結使地業果是可度是不可度滅智分別以如是等分別知世間種種別異性得無礙解脫如是等種種別異佛悉遍知無能壞無能勝是名第六力一切至處道智力者有人言業即是道所以者何業因緣故遍行五道有業能斷業能有所至所謂三聖道分及無漏思以是故諸業是一切至處道復次有人言五別五智三昧住一切處利益事辦復有人言第四禪即是何以故第四禪一切諸定至處如諸經中說是善心定心不亂心攝心皆入第四禪中復次有人言如身念處即是至處道是諸道利益之本復有人言一切聖道是用是聖道得隨意利益復有論者言一切善道一切惡道一切聖道各各知諸道至處如毛竪經中說佛悉遍知無能壞無能勝是名第七力宿命智力者宿命有三種有通有明有力凡夫人但有通聲聞人亦通亦明佛亦通亦明亦力所以者何凡夫人但知宿命所經不知業因緣相續以是故凡夫人但有通無有明聲聞人知集諦故了了知業因緣相續生以是故聲聞人亦有通亦有明若佛弟子先凡夫人時得宿命智入見諦道中知集因緣第八無漏心得斷見故通變為明所以者何明名見根本若佛弟子先得聖道後宿命智生亦知集因緣力故通變為明問曰若佛本為菩薩時先得宿命智諸菩薩離無所有處煩惱後入聖道故云何佛說我初夜得初明答曰是時非明若佛在眾中說我彼時得是明示眾人言是明初夜得譬如國王未作王時生子後作王時人問王子何時生答言王子某時生是生時未作王以今是王故以彼為王子言王子彼時生佛亦如是宿命智生爾時未是明但名通後夜時知集因緣故通變為明後在眾中說言我初夜時得是明問曰通明義如是云何為力答曰佛用是明知己身及眾生無量無邊世中宿命因緣所更種種悉遍知是為力是名第八力生死智力者佛用天眼見眾生生死處凡夫人用是天眼極多見四天下聲聞人極多傍見小千世界上下亦遍見問曰大梵王亦能見千世界有何等異答曰大梵王自於千世界中立則遍見若在邊立則不見餘處聲聞人則不爾在所住處常見千世界辟支佛見百千世界諸佛見無量無邊諸世界凡夫人天眼智是通而非明亦如是但見所有事不能見隨業因緣受生如宿命中說復次得天眼人中最第一者阿泥盧豆色界四大造色半頭清淨是天眼佛天眼四大造色遍頭清淨是為差別復次聲聞人所住於三昧中得天眼即所住三昧中能見若有覺有觀三昧若無覺有觀三昧若無覺無觀三昧佛隨所入三昧中住欲見盡見若依無覺無觀三昧中得天眼入有覺有觀三昧若無覺有觀三昧中亦能見復次聲聞人用是天眼見時所住三昧中心入餘三昧天眼則滅佛則不爾心雖入餘三昧天眼不滅是智慧遍知一切眾生生死所趣無能壞無能勝是名第九力漏盡智力者問曰九力智慧分別有差別漏盡則同一切聲聞辟支佛有何等異答曰雖漏盡是同智慧分別大差別聲聞極大力思惟所斷結生分住分滅分三時斷佛則不爾一生分時盡斷聲聞人見諦所斷結使生時斷思惟所斷三時滅佛則見諦所斷思惟所斷無異聲聞人初入聖道時入時與達時異佛則一心中亦入亦達一心中得一切智一心中壞一切障一心中得一切佛法復次諸聲聞人有二種解脫煩惱解脫法障解脫佛有一切煩惱解脫亦有一切法障解脫佛自然得智慧諸聲聞人隨教道行得復有人言若佛以智慧斷一切眾生煩惱其智亦不鈍不減譬如熱鐵丸著少綿上雖燒此綿而火熱勢不減佛智慧亦如是燒一切煩惱智力亦不減復次聲聞但知自盡漏諸佛自知盡漏亦知盡他人漏如淨經中說復次佛獨知眾生心中分別有九十八使一百九十六纏除佛無有知者佛亦獨知苦法智苦比智中斷爾所結使性乃至道比智亦如是思惟所斷九解脫道中亦爾佛悉遍知一切眾生如是事聲聞若少知少說皆隨佛語佛如是漏盡智慧力勢無能壞無能勝是名第十力問曰是十力何者最勝答曰各各於自事中大如水能漬火能燒各自有力有人言初力為大能攝十力故或言漏盡力大事辦得涅槃故論者言是十力皆以無礙解脫為根本無礙解脫為增上問曰若是十力獨是佛事弟子今世無人能得佛何以故說答曰斷人十力中疑故無智人令心決定堅牢故令四眾歡喜言我等大師獨有如是力不與一切眾生共又諸外道輩言憍曇氏沙門常寂靜處住智慧縮沒以是故發至誠言我十種智力四無所畏安立具足在大眾中說具足智慧教化眾生如師子吼轉梵輪一切外道及天世人無能轉者為止是謗故說是十力問曰好人法一事智慧尚不應自讚何況無我無所著人而自讚十力如說自讚自毀讚他毀他如是四種智者不行答曰佛雖無我無所著有無量力大悲為度眾生故但說十力不為自讚譬如好賈客導師見諸惡賊誑諸賈客示以非道導師愍念故語諸賈客我是實語人汝莫隨誑惑者又如諸弊醫等誑諸病人良醫愍之語眾病者我有良藥能除汝病莫信欺誑以自苦困復次佛功德深遠若佛不自說無有知者為眾生少說所益甚多以是故佛自說是十力復次有可度者必應為說所應說中次第應說十力若不說彼不得度是故自說譬如日月出時不作是念我照天下當有名稱日月既出必自有名佛亦如是不自念為有名稱故自說功德佛清淨語言說法光明破眾生愚闇自然有大名稱以是故佛自說十力等諸功德無有失力名能有所辦用是十種力增益智慧故能破論議師用是十種力增益智慧故能好說法用是十種力增益智慧故能摧伏不順用是十種力增益智慧故於諸法中得自在如大國主於臣民大眾中得自在是為以聲聞法略說十力義四無所畏者佛作誠言我是一切正智人若有沙門婆羅門若天若魔若梵若復餘眾如實言是法不知乃至不見是微畏相以是故我得安隱得無所畏安住聖主處如牛王在大眾中師子吼能轉梵輪諸沙門婆羅門若天若魔若梵若復餘眾實不能轉一無畏也佛作誠言我一切漏盡若有沙門婆羅門若天若魔若梵若復餘眾如實言是漏不盡乃至不見是微畏相以是故我得安隱得無所畏安住聖主處如牛王在大眾中師子吼能轉梵輪諸沙門婆羅門若天若魔若梵若復餘眾實不能轉二無畏也佛作誠言我說障法若有沙門婆羅門若天若魔若梵若復餘眾如實言受是障法不障道乃至不見是微畏相以是故我得安隱得無所畏安住聖主處如牛王在大眾中師子吼能轉梵輪諸沙門婆羅門若天若魔若梵若復餘眾實不能轉三無畏也佛作誠言我所說聖道能出世間隨是道能盡諸苦若有沙門婆羅門若天若魔若梵若復餘眾如實言行是道不能出世間不能盡苦乃至不見是微畏相以是故我得安隱得無所畏安住聖主處如牛王在大眾中師子吼能轉梵輪諸沙門婆羅門若天若魔若梵若復餘眾實不能轉四無畏也問曰以何事故說四無所畏答曰有人言佛自稱一切智一切見世間一切經書技術智巧方便甚多無量若一切眾生共知一切事猶尚難況佛一人而有一切智或有是事有是難佛將無有畏而欲斷是疑妄斷是難故佛說四無所畏復次若佛未出世間外道等種種因緣欺誑求道求福人或食種種果或食種種菜或食種種草根或食牛屎或日一食稊稗或二日或十日一月二月一食或噏風飲水或食水衣如是等種種食或衣樹皮樹葉草衣鹿皮或衣板木或在地臥或臥杵上枝上灰上棘上或寒時入水或熱時五熱自炙或入水死入火死投巖死斷食死如是等種種苦行法中求天上求涅槃亦教弟子令不捨是法如是引致少智眾生以得供養譬如螢火虫日未出時少多能照若日出時千光明照月及眾星皆無有明豈況螢火若佛未出世諸外道輩小明照世得供養佛出世時以大智光明滅諸外道及其弟子皆不復得供養以失供養利故便妄語謗佛及佛弟子如孫陀利經中說自殺孫陀利而謗佛語眾人言世間弊人尚不為是是人世間禮法尚不能知何況涅槃佛欲滅如是等誹謗故自說實功德四無所畏言我獨是一切智人無有能如實言佛不能知我不畏是事我獨一切諸漏及習盡無有能如實言佛漏未盡我不畏是事我說遮涅槃道法無有能如實言是法不能遮涅槃佛不畏是事佛說苦盡道達到涅槃無有能如實言是道不能到涅槃佛不畏是事略說是四無所畏體一者正知一切法二者盡一切漏及習三者說一切障道法四者說盡苦道是四法中若有如實言不能盡遍知佛不畏是事何以故正遍知了了故初二無畏為自功德具足故後二無畏為具足利益眾生故復次初第三第四無畏中說智第二無畏中說斷智斷具足故所為事畢問曰十力皆名智四無所畏亦是智有何等異答曰廣說佛諸功德是力略說是無畏復次能有所作是力無所疑難是無畏智慧集故名力散諸無明故名無畏集諸善法故名力滅諸不善法故名無畏自有智慧故名力無能壞者故名無畏智慧猛健是力堪受問難是無畏集諸智慧是名力智慧外用是無畏譬如轉輪聖王七寶成就是力得是七寶已周四天下無不降伏是名無畏又如良醫善知藥方是名力合和諸藥與人是名無畏自利益是名力利益他是無畏自除煩惱是名力除他煩惱是無畏無能沮壞是名力不難不退是無畏自成己善是名力能成他善是無畏巧便智是名力用巧智是無畏一切智一切種智是名力一切智一切種智顯發是無畏十八不共法是名力十八不共法顯發於外是無畏遍通達法性是名力若有種種問難不復思惟即時能答是無畏得佛眼是名力佛眼見已可度者為說法是無畏得三無礙智是名力得應辯無礙是無畏無礙智是名力樂說無礙智是無畏一切智自在是名力種種譬喻種種因緣莊嚴語言說法是無畏破魔眾是名力破諸外道論議師是無畏如是等種種因緣分別力無畏問曰何等名無所畏答曰得無所疑無所忌難智慧不却不沒衣毛不豎在在法中如說即作是無畏問曰云何當知佛無所畏答曰若有所畏不能將御大眾能攝能捨能苦切治或軟語教如佛一時驅遣舍利弗目連等還復憐愍心受若有所忌難者諸論議師輩住憍慢山頂以外智慧心狂醉皆言天下唯有我一人更無餘人自於經書決定知故破他經書論議以惡口訾毀如狂象無所護惜如是狂人菴跋咤長爪薩遮祇尼揵蜫盧坻等諸大論議師皆降伏若有所畏則不能爾及憍陳如等五出家人漚樓頻螺迦葉等千結髮仙人舍利弗目揵連摩訶迦葉等於佛法中出家及百千釋子并諸閻浮提大王波斯尼示王頻婆娑羅王旃陀波殊提王優填王弗迦羅婆利王梵摩達王等皆為弟子諸在家婆羅門皆度一切世間智慧為大國王所師仰梵摩喻弗迦羅婆利鳩羅檀陀等皆為弟子有得初道有得第二第三第四道諸大鬼神阿羅婆迦鞞沙迦等諸大龍王阿波羅羅伊羅鉢多羅等鴦群梨摩羅諸惡人等皆降化歸伏若有所畏不能獨在樹下師子座處坐欲得阿耨多羅三藐三菩提時魔王軍眾化作師子虎狼熊羆之首或一眼或多眼或一耳或多耳擔山吐火四邊圍遶佛以手指按地眴息之頃即皆消滅諸天阿修羅鞞摩質帝隸釋提婆那民梵天王等引導其心皆為弟子若有所畏不能在此大眾中說法以無所畏故能為如是諸天鬼神大眾中說法故名無所畏復次佛於一切眾生最尊最上盡到一切法彼岸得大名聞故自說無所畏復次且置是佛功德佛一切世間功德亦無能及者所畏法一切已拔根本故所畏法者弊家生弊生處惡色無威儀麁惡語等弊家生者如首陀羅所謂擔死人除糞養鷄猪捕獵屠殺酤酒兵伍等卑賤小家若在大眾中則多怖畏佛從本已來常生轉輪聖王種中所謂頂生王快見王娑竭王摩訶提婆王如是等名日王種家中生亦以是故無所畏弊生處者安陀羅舍婆羅兜呿羅修利安息大秦國等在此邊國中生若在大眾中則多怖畏佛在迦毘羅婆中國生故無所畏惡色者有人身色枯乾羸瘦人不喜見若在大眾則亦有畏佛金色光潤如火照赤金山有如是色故無所畏無威儀者進止行步坐起無有人儀則有怖畏佛無是事麁惡語者有人惡音聲蹇吃重語無有次第人所不喜則多怖畏佛無是畏所以者何佛語真實柔軟次第易了不疾不遲不少不多不沒不垢不調戲勝於迦陵毘伽鳥音辭義分明不中傷物離欲故無染滅瞋故無礙除愚故易解法喜增長故可愛遮罪故安隱隨他心隨解脫義深語妙有因緣故言有理譬喻故善顯示事訖故善會事觀種種眾生心故雜說久久皆入涅槃故一味如是等種種無量莊嚴語故佛於語中無所畏佛但以如是等世間法尚無所畏何況出世間法以是故說佛有四無所畏問曰佛十力中有無所畏不若有無所畏不應但言四若有所畏云何言無畏成就答曰一智在十處名為佛成就十力如一人知十事隨事受名是十力四處出用是無所畏是處不是處力漏盡力即是初二無畏八力雖廣說是第三第四無畏以是故十力中雖有無畏別說亦無失正遍知者知一切法不顛倒正不邪如餘過去諸佛是名三藐三佛陀如佛告阿難一切世間天及人所不能知佛能遍知故名三藐三佛陀若有人言是法不知問曰是何人答曰是中佛說若沙門婆羅門若天若魔若梵乃至欲與佛論者論何等法有人言佛所不說外諸經書弊迦蘭那僧佉韋陀等十八種大經書有人言須彌山斤兩大地深淺一切草木頭數有人言是常無常有邊無邊十四難佛不能答有人言是法色法無色法可見不可見有對無對有漏無漏有為無為等佛但知一種道事因緣是異法種種因緣佛或不悉知沙門者說出家人婆羅門者說在家有智人天者說地天虛空天魔者說六欲天梵者說梵天王為首及一切色界餘者除此更有餘人如實者若以現事若以因緣難乃至不見是微畏相者相名因緣我不見小小因緣如法能來破我者以不見故至誠言安立阿梨沙住處佛至誠言我一切漏盡若有人言是漏不盡者無有畏也何等是漏漏名三漏欲漏有漏無明漏復次漏名六情中出垢心相應心數法復次如一切漏障經中分別說七漏障道法名諸有漏業及一切煩惱惡道報障為世間故布施持戒修十善道受諸味禪略說若能障涅槃若善若不善若無記是名障道法有人言道名二法聖定聖慧是二事等達到涅槃有人言三聚道無漏戒定慧有人言四法所謂四聖諦有人言出世間五根有言六出性有言七覺意有言八聖道達到涅槃論議師等言一切無漏道達到涅槃是中若有沙門婆羅門等來如實言是事不爾乃至不見是微畏相以不見故至誠言安立阿梨沙住處問曰何以故佛至誠言安立阿梨沙住處答曰自功德具足亦令眾生得安樂利益若佛自得安樂住處不能利益眾生不名阿梨沙住處若但利益眾生不自具足功德亦不名阿梨沙住處若自有功德亦利益眾生以是故至誠言我安立阿梨沙住處復次佛自滅惡亦滅眾生惡滅二惡故第一清淨妙說法故安立阿梨沙住處復次四聖諦三轉十二行能轉能分別顯示敷演故至誠言我安立阿梨沙住處復次一切疑悔邪見能除却故一切甚深問難悉能解釋故名安立阿梨沙住處如是等因緣功德力故至誠言我安立阿梨沙住處眾中師子吼者眾名八眾沙門眾婆羅門眾剎利眾天眾四天王眾三十三天眾魔眾梵眾眾生於此八眾悕望智慧是故經中但說是八眾此中佛師子吼亦在一切眾中以是故此經中言若復餘眾何以故聞佛音聲者盡皆是眾復次有人言佛獨屏處說法以是故說在眾中作是至誠言我有十力四無所畏是名眾中師子吼復次佛示我是至誠言我為一切世間師一切智人諸有疑不信者悉來我當解釋以是故言眾中師子吼師子吼者如師子王清淨種中生深山大谷中住方頰大骨身肉肥滿頭大眼長光澤明淨眉高而廣牙利白淨口鼻方大厚實堅滿齒密齊利吐赤白舌雙耳高上髦髮光潤上身廣大膚肉堅著修脊細腰其腹不現長尾利爪其足安立巨身大力從住處出偃脊頻伸以口扣地現大威勢食不過時顯晨朝相表師子王力以威麞鹿熊羆虎豹野猪之屬覺諸久睡降伏高強有力勢者自開行路而大哮吼如是吼時其有聞者或喜或怖穴處者隱縮水居者深入山藏者潛伏厩象振鎖狂逸而去鳥飛空中高翔遠逝佛師子亦如是從六波羅蜜古四聖種大姓中生寂滅大山深濬禪定谷中住得一切種智頭集諸善根頰無漏正見修目光澤定慧等行高廣眉四無所畏牙白利無礙解脫具足口四正懃堅滿頤三十七品齒密齊利修不淨觀吐赤白舌念慧耳高上十八不共法髦髮光潤鮮白三解脫門上身肉堅著三示現修脊明行具足腹不現忍辱腰纖細遠離行尾長四如意足安立無學五根爪利十種力勢無量無漏法眾具足身諸佛三昧王等住處出四無礙智頻申諸法地中著無礙解脫口依是十力廣度眾生時不過示一切世間天及人晨朝相顯諸法王德威諸外道論議師黨邪見之屬覺諸眾生四諦中睡降伏吾我著五眾者憍慢力開異學論議諸邪見道行邪者怖畏信正者歡喜鈍者令利安慰弟子破壞外道長壽諸天久受天樂則知無常如是眾生聞四諦師子吼皆生厭心厭心故得離得離故入涅槃是名眾中如師子吼復次佛師子吼及師子吼有差別師子吼者眾獸驚怖若死若近死苦佛師子吼得免死畏師子吼怖世世死苦佛師子吼但今世死更無後苦師子吼者其聲麁惡物不喜聞生死怖畏佛師子吼其聲柔軟聞者無厭心皆深樂普遍遠聞能與二種樂生天樂涅槃樂是為差別問曰佛師子吼亦令聞者生怖與師子吼有何等異答曰聞佛師子吼當時小怖後大利益著吾我心者渴愛世間樂人常顛倒所縛邪見心者生怖畏如經中言佛說四諦乃至上諸天悉皆怖畏作是念我等無常相苦相無我相空相何以故為顛倒心故著常樂相是為差別復次聞師子吼者除離欲人餘者皆怖畏佛師子吼求涅槃離欲人皆怖師子吼者善人不善人皆怖佛師子吼者但善人怖復次師子吼一切時怖畏佛師子吼雖小怖畏眾生示世間惡罪令不樂世間生觀涅槃功德利益能除世間種種怖畏閉惡趣開善道能令人到涅槃城復次二十事故佛語名師子吼所謂依止十力故不縮故不展故梵音故未曾有故能引大眾故惡魔驚怖故擾亂魔民故諸天歡喜故得出魔網故斷魔縛故破魔鉤故過魔界故自法增長故減損他法故果報不誑故說法不空故凡夫人入聖道故入聖道者得具足漏盡故隨所應得三乘故以是故佛語名師子吼是名師子吼總相別相義轉梵輪者清淨故名梵佛智慧及智慧相應法是名輪佛之所說受者隨法行是名轉是輪以具足四念處為轂五根五力為輻四如意足為堅牢輞而正懃為密合輪三解脫為榍禪定智慧為調適無漏戒為塗輪香七覺意為雜華瓔珞正見為隨右轉輪信心清淨為可愛喜正精進為疾去無畏師子吼為妙聲能怖魔輪破十二因緣節解輪壞生死輪離煩惱輪斷業輪障世間輪破苦輪能令行者歡喜天人敬慕是輪無能轉者是輪持佛法以是故名轉梵輪復次佛轉法輪如轉輪聖王轉寶輪問曰佛與轉輪聖王有何相似答曰如王清淨不雜種中生隨姓家業成就眾相莊嚴身王德具足能轉寶輪香湯灌頂受王位於四天下之首壞除一切賊法令無敢違寶藏豐溢軍容七寶以為校飾以四攝法攝取眾生善用王法委任貴姓主兵大臣以治國政妙上珍寶樂以布施有所知念終始無異佛法王亦如是釋迦牟尼然燈寶華等佛諸佛清淨姓中生先佛威儀行業具足三十二相以自莊嚴聖主威德備具轉真法輪智慧甘露味灌智首於三界中尊破壞一切煩惱賊學無學眾歡喜所結禁戒無敢違者無量法寶藏具足七覺分寶莊嚴八萬四千法聚軍出世間四攝法以攝眾生知方便說四聖諦法為法王儀舍利弗彌勒等大將善治佛國法諸無漏根力覺種種妙寶樂以布施深求一切眾生善事為所念堅固是為相似復次佛於轉輪聖王有殊勝轉輪聖王不離諸煩惱佛已永離諸煩惱轉輪聖王沒在老死泥佛已出離轉輪聖王為恩愛僕佛已過出轉輪聖王行生死險道中佛已過度轉輪聖王在愚癡闇中佛住第一光明中轉輪聖王極自在四天下佛自在無量無邊世界轉輪聖王財寶自在佛心寶自在轉輪聖王渴樂天樂佛乃至有頂樂已離轉輪聖王從他求樂佛自心生樂以是故佛於轉輪聖王為最殊勝復次轉輪聖王手轉寶輪空中無礙佛轉法輪一切世間天及人中無礙無遮其見寶輪者眾毒皆滅遇佛法輪一切煩惱毒皆滅見寶輪者諸災惡害皆滅遇佛法輪一切邪見疑悔災害皆悉消滅王以是輪治四天下佛以法輪治一切世間天及人令得法自在是為相似復次法輪於寶輪大有殊勝寶輪欺誑法輪堅實寶輪長三毒火法輪滅三毒火寶輪有漏法輪無漏寶輪樂五欲樂法輪樂法樂寶輪結使處法輪非結使處寶輪有量處行法輪無量國行寶輪以一心清淨布施故世世可得法輪無量阿僧祇劫集一切善業因緣及智慧故得寶輪王死後更不轉佛滅度後法輪猶轉寶輪在一人法輪在一切可度者復次梵名廣佛轉法輪十方無不遍故名廣復次四梵行心說故名梵輪復次佛初得道時梵天王請轉法輪故名梵輪復次佛在波羅柰轉法輪阿若憍陳如得道聲徹梵天故名梵輪復次有人貴梵天欲令歡喜故名梵輪以是故名梵輪問曰佛或時名法輪或時名梵輪有何等異答曰說梵輪法輪無異復次有人言說梵輪者現四無量心說法輪者示四諦法復次梵輪因四無量心得道是名梵輪依餘法得道是名法輪梵輪示四禪法輪示三十七品梵輪示修禪定聖道法輪示修智慧聖道如是等分別梵輪法輪差別問曰何法是無畏性答曰佛初得道時得一切佛法十力四無所畏等此中未來世得四無所畏智相應法名無所畏如布施時心中思相應捨法生又如四無量心相應名慈法門問曰是四無所畏中有何次第答曰初無畏中示人知一切法知一切法故我漏盡漏盡故知障漏盡法斷是障法故說道復次初無畏如示藥師一切藥草第二示一切病滅第三知禁忌第四示所應食復次初無畏中說一切種智第二無畏中說無一切煩惱習第三無畏中說法無謬失第四無畏中所說事辦得至涅槃問曰如般若波羅蜜中說五眾乃至十力四無所畏十八不共法皆空今云何分別說其相答曰佛法中不可得空於諸法無所礙因是不可得空說一切佛法十二部經譬如虛空無所有而一切物皆依以長成復次是十力四無所畏不以取相著心分別故但為度眾生知眾生從是因緣得解脫譬如藥草但為差病不為求藥草相如中論中說若信諸法空是則順於理若不信法空一切皆違失若以無是空無所應造作未作已有業不作有作者如是諸法相誰能思量者唯有淨直心所說無依止離於有無見心自然內滅問曰聲聞法說十力四無所畏如是摩訶衍分別十力四無所畏復云何答曰是十力四無所畏中盡知遍知是摩訶衍中說十力四無所畏問曰聲聞法中亦說盡知遍知云何言摩訶衍中說盡知遍知答曰諸論議師說佛盡知遍知非佛自說今說摩訶衍中十力四無所畏故佛自說我盡知遍知復次為聲聞人說十力四無所畏合說四諦十二因緣等諸聲聞法皆為到涅槃今說摩訶衍中十力四無所畏合大悲諸法實相不生不滅說問曰佛有十力四無所畏菩薩有不答曰有何者是一者發一切智心堅深牢固力二者具足大慈故不捨一切眾生力三者不須一切供養恭敬利故具足大悲力四者信一切佛法具足生一切佛法及心不厭故大精進力五者一心惠行威儀不壞故禪定力六者除二邊故隨十二因緣行故斷一切邪見故滅一切憶想分別戲論故具足智慧力七者成就一切眾生故受無量生死故集諸善根無厭足故知一切世間如夢故不厭生死力八者觀諸法實相故知無吾我無眾生故信解諸法不出不生故無生法忍力九者入空無相無作解脫門觀故知見聲聞辟支佛解脫故得解脫力十者深法自在故知一切眾生心行所趣故具足無礙智力是為菩薩十力何等為菩薩四無所畏一者一切聞持故諸陀羅尼得故憶念不忘故在眾說法無所畏二者一切法中得解脫故一切法藥分別知用故知一切眾生根故在大眾中隨應說法無所畏三者菩薩常離一切眾畏不作是念十方有來難我者我不能答不見是相在大眾中說法無所畏四者恣一切人來問難者一一皆答能斷疑惑在大眾中說法無所畏是為菩薩四無所畏四無礙智者義無礙智法無礙智辭無礙智樂說無礙智義無礙智者用名字言語所說事各各諸法相所謂堅相此中地堅相是義地名字是法以言語說地是辭於三種智中樂說自在是樂說於此四事中通達無滯是名無礙智濕相水熱相火動相風心思相五眾無常相五受眾無常苦空相一切法無我相如是等總相別相分別諸法亦如是是名義無礙智法無礙智者知是義名字堅相名為地如是等一切名字分別中無滯是名為法無礙智所以者何離名字義不可得知義必由於名以是故次義有法問曰義之與名為合耶為離耶若合名說火時應燒口若離說火時應得水答曰亦不合亦不離古人假為立名以名諸法後人因是名字識是事如是各各有名字是為法是名字及義云何令眾生得解當以言辭分別莊嚴能令人解通達無滯是名辭無礙智說有道理開演無盡亦於諸禪定中得自在無滯是名樂說無礙智第一第四無礙智在九地中第二第三無礙智在欲界及梵天上第二第三無礙世智第一十智第四九智是無礙三種上中下上諸佛中大菩薩下大阿羅漢問曰力無所畏無礙皆是智慧內有力外無所畏則具足何以復說無礙答曰力無畏已分別有人雖無所畏在大眾中說法而有礙以是故說四無礙智得是無礙智莊嚴四無所畏四無所畏莊嚴十力復次說無所畏或有疑者言云何一人於大眾中得無所畏佛以前有十力後有四無礙智是故在大眾中說法無所畏如是等分別四無礙智問曰摩訶衍中有菩薩四無礙智不答曰有何者是義無礙智者義名諸法實相不可言說義名字語言不別異前後中亦如是是名義不應離名字語言別有義三事等故名為義復次一切諸法義了了知通達無滯是名義無礙智法無礙智者法名一切義名字為知義故復次菩薩入是法無礙智中常信法不信人常依法不依非法依法者無非法事何以故是人一切諸名字及語言知自相離故復次以是法無礙智分別三乘雖分別三乘而不壞法性所以者何法性一相所謂無相是菩薩用是語言說法知語言空如響相所說法示眾生令信知同法性所說名字言語通達無滯是名法無礙智辭無礙智者以語言說名字義種種莊嚴語言隨其所應能令得解所謂天語龍夜叉揵闥婆阿脩羅迦樓羅摩睺羅伽等非人語釋梵四天王等世主語人語一語二語多語略語廣語女語男語過去未來現在語如是等語言能令各各得解自語他語無所毀譽所以者何是一切法不在語中語是非實義若語是實義不可以善語說不善但為入涅槃故說令解莫著語言復次用是語言能令眾生隨法義行所以者何言語皆入諸法實相中是名辭無礙智樂說無礙智者菩薩於一字中能說一切字一語中能說一切語一法中能說一切法於是中所說皆是法皆是實皆是真皆隨可度者而有所益所謂樂修妬路者為說修妬路樂祇夜者為說祇夜樂弊迦蘭陀者為說弊迦蘭陀樂伽陀優陀那阿波陀那一筑多闍陀為頭離頞浮陀達摩優波提舍皆為說是經隨一切眾生根樂說若好信者為說信根好精進者為說精進根好懃念者為說念根好攝心者為說定根好智慧者為說慧根如五根等一切善根亦如是復次二萬一千婬欲人根為是根故佛說八萬四千治法根隨是諸根樂說治法次第菩薩樂說二萬一千瞋恚人根為是根故佛說八萬四千治法根隨是諸根樂說治法次第菩薩樂說二萬一千愚癡人根為是根故佛說八萬四千治法根隨是諸根樂說治法次第菩薩樂說二萬一千等分人根為是根故佛說八萬四千治法根隨是諸根樂說治法次第菩薩樂說是名樂說無礙智復次菩薩用是無礙智若一劫若半劫各各莊嚴說法亦不壞諸法性相是菩薩或隱身不現而為眾生用一切毛孔說法隨其所應不失本行是菩薩智慧無量一切論議師不能窮盡亦不能壞是菩薩得是無礙智轉身受生時一切五通仙人所有經書呪術智慧技能自然悉知所謂四韋陀六鴦伽呪術知日月五星經原夢經地動鬼語鳥語獸語四足獸鬼著人語國王相占豐儉日月五星鬪相醫藥章算數卜歌舞伎樂如是等工巧技術諸經盡知明達過一切人及諸外道亦不自高亦不惱他知是俗事不為涅槃是菩薩成就四無礙智故色力光明殊於諸梵諸梵恭敬愛樂尊重心無所著為如是等一切諸天所尊重恭敬亦無所著但生無常苦空無我心亦以神通發起諸天令心渴仰而為說法無盡無壞斷除疑悔令住阿耨多羅三藐三菩提是名摩訶衍中菩薩四無礙智力能度眾生是名四無礙智義十八不共法者一者諸佛身無失二者口無失三者念無失四者無異想五者無不定心六者無不知已捨七者欲無減八者精進無減九者念無減十者慧無減十一者解脫無減十二者解脫知見無減十三者一切身業隨智慧行十四者一切口業隨智慧行十五者一切意業隨智慧行十六者智慧知過去世無礙十七者智慧知未來世無礙十八者智慧知現在世無礙問曰是三十六法皆是佛法何以故獨以十八為不共答曰前十八中聲聞辟支佛有分於後十八中無分如舍利弗能分別諸法暢演一句通達無礙佛讚言善通法性阿泥盧豆天眼第一如是等諸聲聞皆有分於四無所畏有分者如佛說弟子中能師子吼第一賓徒羅叵羅埵逝舍利弗亦自誓言我七日七夜能演暢一義令無窮盡四分別慧諸阿羅漢舍利弗目揵連富樓那阿難迦栴延等亦知是義名字語言樂說以是故前十八不名不共問曰何以故佛無身失無口失答曰佛於無量阿僧祇劫來持戒清淨故身口業無失餘諸阿羅漢如舍利弗等極多六十劫不久習戒故有失佛無量阿僧祇劫集諸清淨戒成就故常行甚深禪定故得一切微妙智慧故善修大悲心故無有失復次佛拔諸罪根因緣故無有失罪根本因緣有四種一者貪欲因緣二者瞋恚因緣三者怖畏因緣四者愚癡因緣是罪根因緣及習皆已拔阿羅漢辟支佛雖拔罪因緣習不盡故或時有失佛於一切法中遍滿智慧常成就故若不知故有失如舍利弗與五百比丘遊行至一空寺宿是時說戒日不知內界外界事白佛佛言住處乃至一宿棄捨則無界又異時舍利弗目揵連將五百比丘還時高聲大聲故佛驅遣令出是為口失又如舍利弗不知等食法佛言食不淨食如是等身口有失佛諸煩惱習盡故無如是失復次佛一切身口業隨智慧行故身無失口無失如是等種種因緣故身無失口無失念無失者四念處心長夜善修故善修甚深禪定心不散亂故善斷欲愛及法愛諸法中心無著故得第一心安隱處故若心懅怱怱念有忘失佛心無得失以是故無失復次佛宿命通明力三種莊嚴念故念則成就無失念多在過去用故復次念根力無邊無盡故念無失復次佛一切意業隨智慧行故念無失一一念隨意行故如是等名為念無失如天問經中說何人無過失何人不失念何人常一心應作者能作正知一切法一切障得脫諸功德成就唯有佛一人無異想者佛於一切眾生無分別無遠近異想是貴可為說是賤不可為說如日出普照萬物佛大悲光明一切憐愍等度恭敬者不恭敬者怨親貴賤一切悉等如客除糞人名尼陀佛化度之得大阿羅漢亦如德護居士火坑毒飯欲以害佛即以其日除其三毒滅邪見火如是等無有異想復次佛於舍利弗彌勒菩薩等順佛法行亦不愛提婆達多富羅那外道六師邪見等亦不憎是為佛於無量阿僧祇劫修熏心故是眾生中寶如真金不可令異復次佛以佛眼一日一夜各三時觀一切眾生誰可度者無令失時等觀眾生故無有異想復次佛種種因緣讚善法種種因緣呵不善法亦於善於惡心無增減但為度眾生故有是分別是為無有異想復次如一切不行經中說佛觀一切眾生如己身所作已辦無始無中無終是名無異想復次佛觀一切眾生及諸法從本已來至不生不滅常清淨如涅槃是名無異想復次不二入法門是諸法實相門異相即是二法二法即是邪道佛是無誑法人不應行誑法常行不二入法門誑法即是異相如是等名無異想無不定心者定名一心不亂亂心中不能得見實事如水波蕩不得見面如風中燈不得好照以是故說佛無不定心問曰定名從未到地乃至滅盡定入此定中不能起身業口業佛若常定無不定心者云何得遊行諸國具四威儀為大眾種種因緣譬喻說法如是事欲界繫心及梵世不入定可有是事答曰無不定心者有種種義定名常攝心善法中住佛於諸法實相中定不退失是名無不定心復次欲界中有定入是定中可說法以是故阿毘曇中說欲界繫四聖種四念處四正懃四如意足五根五力無諍三昧願智四無礙智有如是等妙功德佛入欲界中定故名無不定心諸聲聞辟支佛從定起若入無記心若入善或退入垢心佛從定起入欲界定初無散亂心時以是故名無不定心復次如聲聞法化人說法化主不說化主說化人不說佛則不爾化人化主俱能說法定心亦應異聲聞入定則無說佛在定亦能說法亦能遊行如密迹經心密中說諸佛心常在定中心亦應說法復次散亂心法諸結使疑悔等佛皆無阿羅漢雖無四諦中疑一切法中處處有疑佛於一切法中常定無疑無不定智慧故復次聲聞有諸煩惱習氣故有退法故散亂佛於一切智處中智滿故無亂如瓶中水滿則無聲無動復次唯佛一人名不誑法三堅固人中最上苦樂心不異一相異相生滅相斷常相來去相如是等諸法相皆是誑法虛妄和合作法故佛安立於諸法實相中故心無不定無不定故心不異復次五種不可思議法中佛最不可思議是十八不共法是佛甚深藏誰能思議者以是故佛無不定心事必當爾佛雖常入定無覺觀麁心有不可思議智慧故亦能說法譬如天樂隨天所好種種聲應是亦無心亦無識法以諸天福德因緣故有是如天樂無心無識而能應物何況佛有心而不說法以是故說佛無不定心無不知已捨者眾生有三種受苦受樂受不苦不樂受苦受生瞋樂受生愛不苦不樂受生愚癡是三種受苦受生苦住苦滅樂樂受生樂住樂滅苦不苦不樂受不知為苦不知為樂餘人鈍根故多覺苦受樂受於不苦不樂受中不覺不知而有捨心是為癡使所使佛於不苦不樂受中知覺生時覺住時覺滅時以是故言佛無不知已捨心問曰此中何等為捨不苦不樂即是捨耶為七覺中捨四無量心中捨名為捨答曰不苦不樂即是捨二處捨亦是捨何以故餘人於不苦不樂受中不覺念念中生時住時滅時久遠乃覺佛念念中盡皆了知七覺中捨若心正等不沒不掉是時應捨若沒時行精進想若掉時行攝心想諸聲聞辟支佛或時錯攝心掉心未平等便捨佛於念念心中麁細深淺無不悉知知已而捨問曰若爾者佛何以為難陀說告諸比丘難陀諸受生時覺住時覺滅時覺諸想諸覺亦如是答曰覺有二種一者覺心中苦受生知苦受生苦受住知苦受住苦受滅知苦受滅樂受生知樂受生樂受住知樂受住樂受滅知樂受滅不苦不樂受亦如是但能知是總相不能別相知二者念念中苦樂不苦不樂受中悉覺悉知念念中心數法無不知而過以是故說佛無不知已捨復次佛或時捨眾生入甚深禪定一月二月有人疑佛為度眾生故出世何以故常入定佛言我種種因緣知故捨非是無知已捨問曰何等是知已捨因緣答曰於大眾中疲厭故小息復次佛世世常愛遠離行若菩薩在母胎母亦樂遠離行去城四十里嵐鞞尼林中生得道時漚樓頻螺林中獨在樹下成佛初轉法輪時亦在仙人住處鹿林中入涅槃時在娑羅林雙樹下長夜樂行遠離以是故佛入禪定復次佛常捨心成就故入禪定復次佛遠離憒閙及雜語處亦自觀諸佛功德藏亦受第一清淨樂故入禪定復次佛說法已常教諸比丘當坐禪無令後悔口之所說身亦自行故入禪定復次厭惡供養故知眾生應得度者入禪定作化人往度復次有眾生定少慧多者身示行禪以教化之復次有人常見佛生厭想故小遠離令其飢虛故復次佛欲為諸天說法故在閑靜處復次佛為後世作法故坐禪又佛自轉法輪已以事付弟子故入禪定復次現二種道攝眾生故一者禪定二者智慧佛在大眾說法為現智慧靜處攝心為現禪定復次眾生於六塵中三種行見好色生喜樂見惡色生憂苦見不苦不樂色生捨心乃至法亦如是佛於六塵中自在於喜樂苦處能生捨心如聖如意中說如是等種種因緣故入禪定非不知已捨欲無減者佛知善法恩故常欲集諸善法故欲無減修習諸善法心無厭足故欲無減譬如一長老比丘目闇自縫僧伽梨針絍脫語諸人言誰樂欲福德者為我絍針爾時佛現其前語言我是樂欲福德無厭足人持汝針來是比丘斐亹見佛光明又識佛音聲白佛言佛無量功德海皆盡其邊底云何無厭足佛告比丘功德果報甚深無有如我知恩分者我雖復盡其邊底我本以欲心無厭足故得佛是故今猶不息雖更無功德可得我欲心亦不休諸天世人驚悟佛於功德尚無厭足何況餘人佛為比丘說法是時肉眼即明慧眼成就問曰如佛甞斷一切善法中欲今云何言欲無減答曰言斷一切善法中欲者是未得欲得得已欲增佛無如是欲佛一切功德具足無不得者亦無增益今言欲者如先說佛雖具得一切功德欲心猶不息譬如馬寶雖到至處去心不息至死不已佛寶亦如是又如劫盡大火燒三千大千世界悉盡火勢故不息佛智慧火亦如是燒一切煩惱照諸法已智慧相應欲亦不盡復次佛雖一切善法功德滿足眾生未盡故欲度不息問曰若佛欲度眾生未息何以入涅槃答曰度眾生有二種或有現前得度或有滅後得度如法華經中說藥師為諸子合藥與之而捨是故入涅槃復次有眾生鈍根德薄故不能成大事但可種福德因緣是故入涅槃問曰佛滅度後亦有得阿羅漢者何以言但可種福德因緣答曰雖有得阿羅漢者少不足言如佛一說法時十方無量阿僧祇眾生得道佛滅度後不爾譬如大國征伐雖少有所得不名為得以是故雖眾生未盡而入涅槃復次摩訶衍首楞嚴經中說佛於莊嚴世界壽七百阿僧祇劫度脫眾生以是故說佛欲無減精進無減者如欲中說欲義即是精進問曰若爾者無有十八不共法復次欲以精進心數法中各別云何言欲即是精進答曰欲為初行欲增長名精進如佛說一切法欲為根本欲如人渴欲得飲精進如因緣方便求飲欲為心欲得精進為成其事欲屬意業精進屬三業欲為內精進為外如是等差別復次是精進諸佛所樂如釋迦牟尼佛精進力故超越九劫疾得阿耨多羅三藐三菩提復次如說一時佛告阿難汝為諸比丘說法我背痛小息爾時世尊四襞欝多羅僧敷下以僧伽梨枕頭而臥是時阿難說七覺義至精進覺佛驚起坐告阿難汝讚精進義阿難言讚如是至三佛言善哉善哉善修精進乃至得阿耨多羅三藐三菩提何況餘道以是義故佛精進無減病時猶尚不息何況不病復次佛為度眾生故捨甚深禪定樂種種身種種語言種種方便力度脫眾生或時遇惡險道或時食惡食或時受寒熱或時值諸邪難聞惡口罵詈忍受不厭佛世尊雖於諸法中自在而行是事不生懈怠如佛度眾生已於薩羅林中雙樹下臥梵志須跋陀語阿難我聞一切智人今夜當滅度我欲見佛阿難止之言佛為眾人廣說法疲極佛遙聞之告阿難聽須跋陀入是我末後弟子須跋陀得入問佛所疑佛隨意說法斷疑得道先佛入無餘涅槃諸比丘白佛言世尊甚為希有乃至末後憐愍外道梵志而共語言佛言我非但今世末後度先世未得道時亦末後度乃往過去無量阿僧祇劫有大林樹多諸禽獸野火來燒三邊俱起唯有一邊而隔一水眾獸窮逼逃命無地我爾時為大身多力鹿以前腳跨一岸以後腳距一岸令眾獸蹈背上而渡皮肉盡壞以慈愍力忍之至死最後一兔來氣力已竭自強努力忍令得過過已背折墮水而死如是久有非但今也前得度者今諸弟子最後一兔須跋陀是佛世世樂行精進今猶不息是故言精進無減念無減者於三世諸法一切智慧相應故念滿足無減問曰先已說念無失今復說念無減念無失念無減為一為異若一今何以重說若異有何差別答曰失念名誤錯減名不及失念名威儀俯仰去來法中失念無減名住禪定神通念過去現在世通達無礙問曰何以故念無減獨是佛法答曰聲聞辟支佛善修四念處故念牢固念雖牢固猶亦減少礙不通達如宿命智力中說聲聞辟支佛念宿命極多八萬劫於廣有減亦於見諦道中不能念念分別佛於念念中皆分別三相佛心無有一法而不念者以是故獨佛有念無減復次宿命智力隨念知佛於是中有力聲聞辟支佛尚無是念力何況餘人復次佛以一切智無礙解脫守護念是故無減如是等因緣故佛念無減慧無減者佛得一切智慧故慧無減三世智慧無礙故慧無減復次十力四無所畏四無礙智成就故慧無減復次譬如酥油豐饒燈炷清淨光明亦盛佛亦如是三昧王等諸三昧禪定油念無減清淨炷是因緣故慧光明無量無減復次從初發心無量阿僧祇劫集一切智慧故深心為法故頭目髓腦悉捨內外所有而布施入火投山剝皮釘身如是等無苦不受一心為集智慧故慧無減復次佛智慧以一切功德持戒禪定等助成故慧無減復次世世求一切經書世俗法佛法麁細善不善悉皆學知故慧無減復次從十方無量諸佛所聞法讀誦思惟修習問難故慧無減復次為一切眾生故為增益一切善法故破一切處無明故慧無減復次是智慧實知諸法相不生不滅不淨不垢無作無行不分別是智非智知諸法一等清淨如虛空無染無著不以二法故得不二入法相不二入法相無量無邊以是故慧無減如是等種種因緣慧無減解脫無減者解脫有二種有為解脫無為解脫有為解脫名無漏智慧相應解脫無為解脫名一切煩惱習都盡無餘佛於二解脫無減何以故聲聞辟支佛智慧不大利故煩惱不悉盡故智慧有減佛智慧第一利故煩惱習永盡無餘故解脫無減復次如漏盡力中說佛與聲聞解脫有差別佛得漏盡力故解脫無減二乘無力故有減解脫知見無減者佛於諸解脫中智慧無量無邊清淨故名解脫知見無減問曰佛一切法中無減何以故但六事中無減答曰一切自利他利中四事能具足欲求一切善法之根本精進能行念能守護如守門人善者聽入惡者遮慧照一切法門斷一切煩惱用是四法事得成辦是四法果報有二種一者解脫二者解脫知見解脫義如先說解脫知見者固是解脫知見知是二種解脫相有為無為解脫知諸解脫相所謂時解脫不時解脫慧解脫俱解脫壞解脫不壞解脫八解脫不可思議解脫無礙解脫等分別諸解脫相牢固不牢固是名解脫知見無減如念佛中佛成就五無學眾解脫知見眾此中應廣說問曰解脫知見者但言知何以復言見答曰言知言見事得牢固譬如繩二合為一則牢固復次若但說知則不攝一切慧如阿毘曇所說慧有三種有知非見有見非知有亦知亦見有知非見者盡智無生智五識相應智有見非知者八忍世間正見五邪見有亦知亦見者餘殘諸慧若說知則不攝見若說見則不攝知是故說知見則具足復次如從人誦讀分別籌量是名知自身得證是名見譬如耳聞其事猶尚有疑是名知親自目覩了了無疑是名見解脫中知見亦如是差別復次有人言阿羅漢自於解脫中疑不能自了是阿羅漢非阿羅漢以是故佛為破如是邪見故說諸聖人於解脫中亦知亦見諸阿羅漢雖得解脫知見解脫知見有減不得一切智故上上智慧根不成就故諸法念念生滅時不知別相分別故佛上上智慧根成就知諸法念念別相生滅故解脫知見無減復次法眼清淨具足成就故如法眼義中說知是眾生空解脫門入涅槃是眾生無相解脫門入涅槃是眾生無作解脫門入涅槃知是眾生觀五眾門十二入十八界如是種種法門得解脫佛於解脫知見盡知遍知是故說佛解脫知見無減一切身業一切口業一切意業隨智慧行者佛一切身口意業先知然後隨智慧行諸佛身口意業一切行無不利益眾生故名先知然後隨智慧行如經中說諸佛乃至出息入息利益眾生何況身口意業故作而不利益諸怨惡眾生聞佛出入息氣香皆得信心清淨愛樂於佛諸天聞佛氣息香亦皆捨五欲發心修善以是故言身口意業隨智慧行聲聞辟支佛無是事心故作善然後身口業善意業或時無記不隨智慧而自生何況餘人如憍梵波提比丘雖得阿羅漢自食吐而更食是業不隨智慧又如摩頭波斯咤比丘阿羅漢跳上梁棚或壁上樹上又如畢陵伽婆蹉罵恒神言小婢如是等身口業先無智慧亦不隨智慧行佛無是事問曰若爾者佛或時身口業亦似不隨智慧行何以故入外道眾中說法都無信受者又復一時在大眾中說法現胸臆示尼揵子又復為人疑不見二相故在大眾中現舌相陰藏相又復罵諸弟子汝狂愚人罵提婆達汝是狂人死人嗽唾人佛結戒八種鉢不應畜聽比丘用二種鉢若瓦若鐵而自用石鉢有時外道難問佛默然不答又佛處處說有我處處說無我處處說諸法有處處說諸法無如是等身口業似不隨智慧行身口業不離意業意業亦應有不隨智慧行云何言常隨智慧行答曰是事不然於是諸事皆先有智慧然後諸業隨智慧行何以故佛入外道眾中雖知今世不信不受以種後世大因緣故又復為止外道謗言佛自高憍以是故自往入其眾中又外道言佛自言有大悲普濟一切而但自為四眾說法我等亦是出家求道而不為說又如此經佛往外道眾中說法不言不信受佛遙見外道大會高聲論議欲至餘處迴往趣之論議師輩遙見佛來自語其眾汝等皆默佛是樂寂靜人見汝等靜默或能來此眾即默然佛入其眾說婆羅門三諦外道眾皆默然佛作是念狂人輩皆為惡魔所覆是法微妙乃至無有一人試作弟子者作是念已從坐而去是人魔蔽得離便自念我等得聞妙法云何不以自利即皆往詣佛所為佛弟子得道離苦復次外道弟子難其師故不敢到佛所是故佛自入其眾中眾得聞法信受堅固不復難師得為弟子或得道跡如是等有種種智慧因緣是故往入外道眾復次薩遮祇尼揵子銅鍱絡腹自誓言無有人得我難而不流汗破壞者大象乃至樹木瓦石聞我難聲亦皆流汗作是誓已來至佛所與佛論議佛質問之皆不能得答汗流淹地舉體如漬佛告尼揵汝先誓言無有聞我難者而不流汗汝今汗流淹地汝試觀佛見有汗相不佛時脫欝多羅僧示之言汗在何處復次有人言或有頭汗身不汗者佛頭雖不汗身必有汗以是故佛脫欝多羅僧示其身因是外道大得信向皆入佛法中是智慧因緣身業隨行佛現舌相陰藏相者有人疑佛身二相而是人應得道疑故不得以是故現二相出舌覆面舌雖大還入口中而亦無妨見者疑斷有人見出舌相若生輕慢心出舌如小兒相見還入口說法無妨便起恭敬歎未曾有有人疑佛陰藏不現爾時世尊化作寶象寶馬指示之言陰藏相不現正如是有人言佛出陰藏相但示一人斷其疑故論議師輩言佛大慈悲心若有人見佛陰藏相能集善根發阿耨多羅三藐三菩提心及能大歡喜信敬心生者皆令得見斷其疑心除是皆不得見佛以大悲為度眾生故從三種覆出暫現如電光是眾生見已信佛有大悲心實於戒法不取不著如是等因緣故現二相非戲非無羞佛苦切語諸比丘汝狂愚人者苦切語有二種一者垢心瞋罵二者憐愍眾生欲教化故離欲人無有垢心瞋罵何況佛佛憐愍教化故有苦切語有眾生軟語善教不入道檢要須苦切麁教乃得入法如良馬見鞭影便去鈍驢得痛手乃行亦如有瘡得軟藥唾呪便差有瘡刀破出其惡肉塗以惡藥乃愈者復次苦切語有五種一者但綺語二者惡口亦綺語三者惡口亦綺語妄語四者惡口亦綺語妄語兩舌五者無煩惱心苦切語為教弟子分別善不善法故拔眾生於苦難地故具四種惡語者其罪重三二一轉轉輕微佛弟子白衣得初道若二道使令奴婢故有惡口非不善道攝律儀有二種若綺語若惡口綺語阿那含阿羅漢無煩惱起惡口但以淨心須惡言教化故惡口綺語阿那含阿羅漢尚無煩惱所起惡口何況佛復次佛若有苦切語不應疑不應難謂佛惡心起苦切語所以者何佛惡心久已滅但以深心念眾生如慈父教子雖有苦言為成就子故非是惡心佛為菩薩時三毒未盡作仙人名羼提被惡王截其耳鼻手足而不生惡心不出惡言爾時未得道尚無惡心何況得阿耨多羅三藐三菩提三毒已盡於一切眾生大慈悲具足云何疑佛有惡心苦切語復次佛若言狂愚人是軟語實語所以者何三毒發故名為狂愚亦以善事利益而不肯受不解佛心不受佛語是為狂愚復次佛內常行無我智慧外常觀諸法空如是者云何有惡口是眾生不解佛心故求佛語短若眾生解佛以深心憐愍者假令教入大火即時歡樂而入如人熱悶時入清涼池何況但語而不受眾生為惡魔覆故不知佛以深心念之是故不受佛語以是故佛言汝是狂愚人復次有人得苦切語便歡喜言親愛我故如是言以是故佛言狂愚人佛語提婆達汝狂人死人嗽唾人狂人者以提婆達罪重當入阿鼻地獄故三種苦切語死人者似人而不能集諸善法故亦以提婆達剃頭法服似如聖人內無慧命故名死人如死人種種莊嚴轉轉爛壞終不可令活提婆達亦如是佛日日種種教化惡心轉劇惡不善法日日轉增乃至作三逆罪以是故名為死人嗽唾人者提婆達貪利養故化作天身小兒在阿闍貰王抱中王嗚其口與唾令嗽以是故名嗽唾人問曰提婆達得禪定已離欲云何復嗽他唾答曰是人惡心亦深其根亦利離欲故能變化嗽唾時便失利根故求時便得以是故名嗽唾人狂義如先說復次以提婆達白佛佛已老矣常樂閑靜可入林中以禪自娛僧可付我佛言舍利弗目揵連等有大智慧善軟清淨人尚不令僧屬何況汝狂人死人嗽唾人如是等因緣故佛於諸法雖無所著而為教化故現苦切語佛不聽比丘用八種鉢者金銀等寶鉢以寶物人貪故難得故貪著故不聽畜此寶物乃至不得手舉名寶亦不得畜若作淨施得用價不貴故木鉢受垢膩不淨故不聽畜三種鉢無如是事問曰瓦鐵鉢皆亦受垢膩與木鉢無異何以聽畜答曰瓦鐵鉢不熏亦不聽以熏不受垢膩故石有麁細細者亦不受垢膩故世尊自畜所以不聽比丘畜者以其重故佛乳哺力勝一萬白香象是故不以為重慈愍諸比丘故不聽問曰侍者羅陀彌喜迦須那利羅多那伽娑婆羅阿難等常侍從世尊執持應器何以不憐愍答曰侍者雖執持佛鉢以佛威德力故又恭敬尊重佛故不覺為重又阿難身力亦大故復次以細石鉢難得故麁者受垢膩故不聽用佛鉢四天王四山頭自然生故餘人無此自然鉢若求作甚難多所妨廢是故不聽又欲令佛與弟子異故佛用石鉢又如國王人所尊重食器亦異有人見佛鉢異倍加尊重供養信心清淨問曰若鉢應異衣何以同答曰佛衣亦異佛初成道時知迦葉衣應佛所著迦葉衣價直十萬兩金次後耆域上佛深摩根羯簸衣價亦直十萬兩金佛勅阿難持此衣去割截作僧伽梨作已佛受著是為異問曰佛因是告諸比丘從今日若有比丘一心求涅槃背捨世間者若欲著聽著價直十萬兩金衣亦聽食百味食衣異而後聽鉢獨不聽答曰我先已說石鉢因緣今當更說佛鉢不從人受佛初得道欲食時須器四天王知佛心念持四鉢上佛三世諸佛法皆應四天王上鉢爾時未有眾僧云何言聽後若聽無人與石鉢又閻浮提不好石鉢故無人與復次佛說比丘常應覆功德若受石鉢人謂從天龍邊得若令人作其工既難又恐人言此比丘欲與佛齊功所以聽衣者若有人言佛在僧中受檀越好衣獨著而不聽比丘是故佛聽著比丘亦自無著者以施者難有著者難得故若不清淨比丘人所不與清淨比丘少欲知足故不著佛斷人疑故聽著衣鉢中無望是故不聽問曰如經中說佛金剛身不恃仰食何以畜鉢答曰佛法有二道一者聲聞道二者佛道聲聞法中佛隨人法有所食噉摩訶衍法中方便為人故現有所噉其實不食問曰云何是方便答曰佛欲度人示行人法若不爾者人以佛非人我等云何能行其法復次有人因布施得度為是人故佛受其食便作是念我食得助益佛身心大歡喜以歡喜故信受佛語如大國主臣下請食王雖不須為攝彼人故多少為食令其歡喜如是等因緣佛現受食問曰若佛不食所受者在何處答曰佛事不可思議不應致問復次有人得佛食而度者有聞聲見色觸身聞香而得度須食得度者佛以食與之如密迹金剛經說佛以食著口中有天求佛道者持至十方施之問曰若爾者今僧中說佛食無有眾生能食者此義云何答曰佛不與者無有能食今佛施之是故得食何以知之佛食馬麥時以食與阿難又沙門二十億耳以好羹上佛佛以殘羹與頻婆娑羅王以是故知佛受已與則得食不與則不能消復次為佛設食佛未食者人不能消已食殘者佛與能消以是故雖實不食為度人故現受食畜鉢佛不答十四難者佛有四種答一者定答二者分別義答三者反問答四者置答此十四難法應置答又復若有所利益事則答外道所問不為涅槃增長疑惑故以置答知必有所益者分別為答必無所益置而不答以是因緣故知佛是一切智人復次若佛說三種法有為法無為法不可說法則為已說一切法竟復次是諸外道依止常見依止滅見故問以常滅實相無故佛不答如外道所見常相無常相無是事何以故外道取相著是常滅故佛雖說常無常相但為治用故復次若人說無者為有有者為無如是人則是過罪佛不答則無咎如日照天下不能令高者下下者高但以顯現而已佛亦如是於諸法無所作諸法有者說有無者說無如說生因緣老死乃至無明因緣諸行有佛無佛是因緣法相續常在世間諸佛出世為眾生顯示此法復次若答常滅則為有咎如問石女黃門兒修短黑白何類此問則不應答十四難亦如是但以常滅為本故問無常滅故佛不答如是等種種因緣故佛不答十四難無咎佛處處說有我處處說無我者若人解佛法義知假名者說言有我若人不解佛法義不知假名者說無我復次佛為眾生欲墮斷滅見者說言有我受後世罪福若人欲墮常見者為說言無我無作者受者離是五眾假名更無一法自在者問曰若爾者何等為實答曰無我是實如法印中說一切作法無常一切法無我寂滅是安隱涅槃法印名為諸法實相若人善根未熟智慧不利佛不為說是深無我法若為說眾生即墮斷滅見中問曰若爾者如迦葉問中佛說我是一邊無我是一邊離此二邊名為中道今云何言無我是實有我為方便說答曰說無我有二種一者取無我相著無我二者破我不取無我亦不著無我自然捨離如先說無我則是邊後說無我是中道復次佛說有我無我有二因緣一者用世俗說故有我二者用第一實相說故無我如是等說有我無我無咎佛處處說諸法有處處說諸法無者問曰不應別說有無有即是有我無即是無我何以更說答曰不然佛法有二種空一者眾生空二者法空說無我示眾生空說無有法示法空說有我示知假名相不著我者說有我於五眾中著我相者為破是著我故說但有五眾無常苦空無我寂滅涅槃是名有復次有二種斷見一者無後世受罪福苦樂者為說有我從今世至後世受罪福果報二者一切法皆空無著是邪見為是眾生故說有一切法所謂有為無為法復次不大利根眾生為說無我利根深智眾生說諸法本末空何以故若無我則捨諸法如說若了知無我有如是人者聞有法不喜無法亦不憂說我者一切法所依止處若說無我者一切法無所依止復次佛法二種說若了了說則言一切諸法空若方便說則言無我是二種說法皆入般若波羅蜜相中以是故佛經中說趣涅槃道皆同一向無有異道復次有我有法多為在家者說有父母罪福大小業報所以者何在家人多不求涅槃故著於後世果報為出家人多說無我無法所以者何出家人多向涅槃故求涅槃者不受一切法故自然滅是涅槃復次有人信等諸根未成就故先求有所得然後能捨為是人故佛說諸善法捨諸惡法有人信等諸根成就故於諸法不求有所得但求遠離生死道為是人故佛說諸法空無所有此二皆實如無名指亦長亦短觀中指則短觀小指則長長短皆實有說無說亦如是說有或時是世俗或時是第一義說無或時是世俗或時是第一義佛說是有我無我皆是實問曰若是二事皆實佛何以故多讚嘆空而毀訾有答曰空無所有是十方諸佛一切賢聖法藏如般若波羅蜜囑累品中說般若波羅蜜是三世十方諸佛法藏般若波羅蜜即是無所有空佛或時說有法為教化眾生故久後皆當入無所有法藏中問曰若爾者云何般若波羅蜜言若觀五眾空無所有非是道答曰是般若波羅蜜中說有無皆無如長爪梵志經中說三種邪見一者一切有二者一切無三者半有半無佛告長爪梵志是一切有見為欲染為瞋恚愚癡所縛一切無見為不染不瞋不癡故所不縛半有半無有者同上有縛無者同上無縛於三種見中聖弟子作是念若我受一切有見則與二人共諍所謂一切無者半有半無者若我受一切無見亦與二人共諍所謂一切有者半有半無者諍若我受半有半無者亦與二人共諍所謂一切無者一切有者鬪諍故相謗相謗故致惱見是諍謗惱故捨是無見餘見亦不受不受故即入道若不著一切諸法空心不起諍但除結使是名為實智若取諸法空相起諍不滅諸結使依止是智慧是為非實智如佛所說為度眾生故有所說無不是實但眾生於中有著不著故有實不實如是種種因緣故佛身口意業無有過失是故說佛身口意先知然後隨智慧行問曰初說身無失口無失念無失今復說身口意業隨智慧行義有何差別答曰先三種無失不說因緣今說因緣隨智慧行故不失若先不籌量而起身口意業則有失佛先以智慧起身口意業故無失復次佛成就三種淨業三種寂靜業三不護業有人疑言佛何因緣成就如是業以是故佛言我一切身口意業先以智慧然後隨智慧行佛以智慧知過去未來現在世通達無礙者此三種智慧於三世通達無礙故三業隨智慧行問曰過去諸法已滅已盡無所復有未來世諸法今不來不生未和合現在乃至一念中無住時云何能知三世通達無礙答曰佛說過去未來現在通達無礙此言豈虛復次若無過去未來但有現在一念頃佛亦不得成就無量功德如十種智是十力是時亦不得一心有十智若爾者佛亦不得具足十力以是因緣故知有過去未來問曰若過去未來現在皆有者何等是無佛說四諦苦諦觀無常等相無常名生滅敗壞不可得若過去法今實有不名為無常敗壞不可得復次若過去未來現在皆有者便墮常何以故是法在未來世中定有轉來現在從現在轉入過去如人從一房入一房不名失人答曰若不失有何咎問曰若無無常無罪無福無生無死無縛無解罪名殺等十不善道若無無常無殺等罪如分別邪見中說刀在身七分中過無所惱害福名不殺等十善道無常名分別生死若無無常亦無生死亦無縛亦無解如是等無量過咎答曰諸法三世各各有相過去法有過去相未來法有未來相現在法有現在相若過去未來有現在相者應有是難而今過去未來現在各自有相復次若實無過去未來亦無出家律儀所以者何若現在惡心中住過去復無戒是為非比丘又賢聖人心在世俗中是時應當是凡夫無過去未來現在道故如是亦無五逆等諸罪所以者何是五逆罪業已過去及死時入地獄是五逆罪未來無業故無報現在身不為逆罪若無過去則無逆罪若無逆罪何有餘罪福亦如是若無罪福是為邪見與禽獸無異復次我不說過去未來如現在相有我說過去雖滅可生憶想能生心心數法如昨日火滅今日可生憶想念不可以憶想念故火便有若見積薪知當然火亦生心想念明日火如過去火不可以今心念火火便有未來世事亦如是現在心雖一念時不住相續生故能知諸法內以現在意為因外以諸法為緣是因緣中生意識用意識自在知過去未來現在法但不自知現在心心數法餘者悉知問曰般若波羅蜜如相品中三世一相所謂無相云何言佛智慧知三世通達無礙答曰諸佛有二種說法先分別諸法後說畢竟空若說三世諸法通達無礙是分別說若說三世一相無相是說畢竟空復次非一切智人於三世中智慧有礙乃至觀世音文殊師利彌勒舍利弗等諸賢聖於三世中智慧皆有礙以是因緣故說佛智慧於三世中通達無礙不為空事故說復次有人於三世中生邪見謂過去法及眾生有初無初若有初則有新眾生諸法亦無因無緣而生若無初亦無後若無初無後中亦無初名有中有後無前後名有初有中無後中名有初有後若眾生及諸法無初亦無中無後若無三世則都無所有復次若無初云何有一切智人破如是等邪見故說三世諸法一相所謂無相不為破三世佛智慧問曰無相是為有邊答曰若無相即是無邊不可說不可難法云何言有邊若無相中取相非是無相是無相名為不可得空是中無相亦不可得空亦不可得是故名不可得空復次佛有二種道一者福德道有人聞佛十力四無所畏四無礙智十八不共法等生恭敬信樂心二者智慧道有人聞說諸法因緣和合生故無有自性便捨離諸法於空中心不著如月能潤物日能熟物二事因緣故萬物成就福德道智慧道亦如是福德道能生諸功德智慧道能於福德道中離諸邪見著以是故佛雖說諸法畢竟空亦說三世通達無礙而無咎如是等略說佛十八不共法義問曰若爾者迦栴延尼子何以言十力四無所畏大悲三不共意止名為十八不共法若前說十八不共法是真義者迦栴延尼子何以故如是說答曰以是故名迦旃延尼子若釋子則不作是說釋子說者是真不共法佛法無量是三十六法於佛法中如大海一渧法亦不少何以重數為十八復次諸阿羅漢辟支佛菩薩亦能知是處不是處分別三世業果報及諸禪定乃至漏盡智等云何言不共法問曰聲聞辟支佛菩薩不能盡知遍知但有通明無有力獨佛能盡遍知故言不共如十力中說答曰佛說十力義不言盡知遍知直言知是處不是處言盡知遍知者是諸論議師說問曰汝先自言摩訶衍經中說佛為菩薩故自說盡知遍知答曰摩訶衍經中說何益於汝汝不信摩訶衍不應以為證汝自當說聲聞法為證復次十力佛雖盡知遍知而聲聞辟支佛有少分十八不共法中始終都無分以是故名真不共法問曰十八不共法二乘亦應有分但佛身口念常無失二乘身口念亦有無失如是等皆應有分答曰不然所以者何常無失故名為不共不以不失為不共聲聞辟支佛於常無失中無分復次諸阿羅漢說有力無有處說有不共法汝不信摩訶衍故不受真十八不共法而更重數十力等是事不可如汝所信八十種好而三藏中無何以不更說問曰我等分別十八不共法不重數也何等十八一者知諸法實相故名一切智二者佛諸功德相難解故功德無量三者深心愛念眾生故名大悲四者得無比智故智慧中自在五者善解心相故定中自在六者得度眾生方便故變化自在七者善知諸法因緣故記別無量八者說諸法實相故記別不虛九者分別籌量說故言無失十者得十力成就智慧無減十一者一切有為法中但觀法聚無我故常施捨行十二者善知時不時安立於三乘常觀眾生故十三者常一心故不失念十四者無量阿僧祇劫深善心故無煩惱習十五者得真淨智故無有能如法出其失十六者世世敬重所尊故無能見頂十七者修大慈悲心故安庠下足足下柔軟眾生遇者即時得樂十八者得神通波羅蜜故轉眾生心令歡喜得度故如入城時現神變力答曰如是十八不共法非三藏中說亦諸餘經所不說以有人求索是法故諸聲聞論議師輩處處撰集讚佛功德如言無失慧無減念不失皆於摩訶衍十八不共法中取已作論議雖有無見頂足下柔軟如是甚多不應在十八不共法中不共法皆以智慧為義佛身力如十萬白香象力及神通力等皆不說以是故當知十八不共法中但說智慧功德等不說自然果報法復次是十八不共法阿毘曇分別五眾攝身口無失身口隨智慧行是色眾攝無異想是想眾攝無不定心是識眾攝餘者行眾攝皆在四禪中佛四禪中得道得涅槃故有人言四色不共法色界欲界中攝餘九地中攝皆是善皆是無漏法四色法二緣生因緣增上緣餘殘四緣生四無緣十四有緣四隨心行不與心相應十三與心相應亦隨心行一不與心相應亦不隨心行如是等種種阿毘曇分別說初如是分別入般若波羅蜜諸法實相中盡皆一相所謂無相入佛心皆一寂滅相經大慈大悲當習行般若波羅密論大慈大悲者四無量心中已分別今當更略說大慈與一切眾生樂大悲拔一切眾生苦大慈以喜樂因緣與眾生大悲以離苦因緣與眾生譬如有人諸子繫在牢獄當受大罪其父慈惻以若干方便令得免苦是大悲得離苦已以五所欲給與諸子是大慈如是等種種差別問曰大慈大悲如是何等是小慈小悲因此小而名為大答曰四無量心中慈悲名為小此中十八不共法次第說大慈悲名為大復次諸佛心中慈悲名為大餘人心中名為小問曰若爾者何以言菩薩行大慈大悲答曰菩薩大慈者於佛為小於二乘為大此是假名為大佛大慈大悲真實最大復次小慈但心念與眾生樂實無樂事小悲名觀眾生種種身苦心苦憐愍而已不能令脫大慈者念令眾生得樂亦與樂事大悲憐愍眾生苦亦能令脫苦復次凡夫人聲聞辟支佛菩薩慈悲名為小諸佛慈悲乃名為大復次大慈從大人心中生十力四無所畏四無礙智十八不共法大法中出能破三惡道大苦能與三種大樂天樂人樂涅槃樂復次是大慈遍滿十方三世眾生乃至昆虫慈徹骨髓心不捨離若三千大千世界眾生墮三惡道若人一一皆代受其苦得脫苦已以五所欲樂禪定樂世間最上樂自恣與之皆令滿足比佛慈悲千萬分中不及一分何以故世間樂欺誑不實不離生死故問曰法在佛心中一切皆大何以故但說慈悲為大答曰佛所有功德法應皆大故問曰若爾者何以但說慈悲為大答曰慈悲是佛道之根本所以者何菩薩見眾生老病死苦身苦心苦今世後世苦等諸苦所惱生大慈悲救如是苦然後發心求阿耨多羅三藐三菩提亦以大慈悲力故於無量阿僧祇世生死中心不厭沒以大慈悲力故久應得涅槃而不取證以是故一切諸佛法中慈悲為大若無大慈大悲便早入涅槃復次得佛道時成就無量甚深禪定解脫諸三昧生清淨樂棄捨不受入聚落城邑中種種譬喻因緣說法變化其身無量音聲將迎一切忍諸眾生罵詈誹謗乃至自作伎樂皆是大慈大悲力復次大慈大悲大名非佛所作眾生名之譬如師子大力不自言力大皆是眾獸名之眾生聞佛種種妙法知佛為祐利眾生故於無量阿僧祇劫難行能行眾生聞見是事而名此法為大慈大悲譬如一人有二親友以罪事因緣故繫之囹圄一人供給所須一人代死眾人言能代死者是為大慈悲佛亦如是世世為一切眾生頭目髓腦盡以布施眾生聞見是事即共名之為大慈大悲如尸毘王為救鴿故盡以身肉代之猶不與鴿等復以手攀稱欲以身代之是時地為六種震動海水波蕩諸天香華供養於王眾生稱言為一小鳥所感乃爾真是大慈大悲佛因眾生所名故言大慈大悲如是等無量本生是中悉應廣說問曰禪定等諸餘功德人不知故不名為大智慧說法等能令人得道何以不稱言大答曰佛智慧所能無有遍知者大慈大悲故世世不惜身命捨禪定樂救護眾生人皆知之於佛智慧可比類知不能了了知慈悲心眼見耳聞處處變化大師子吼是故可知復次佛智慧細妙諸菩薩舍利弗等尚不能知何況餘人慈悲相可眼見耳聞故人能信受智慧深妙不可測知復次是大慈大悲一切眾生所愛樂譬如美藥人所樂服智慧如服苦藥人多不樂人多樂故稱慈悲為大復次智慧者得道人乃能信受大慈悲相一切雜類皆能生信如見像若聞說皆能信受多所饒益故名為大慈大悲復次大智慧名捨相遠離相大慈大悲為憐愍利益相是憐愍利益法一切眾生所愛樂以是故名為大是大慈大悲如持心經中說大慈大悲有三十二種於眾生中行是大慈大悲攝相緣如四無量心說復次佛大慈大悲等功德不應一切如迦旃延法中分別求其相上諸論議師雖用迦旃延法分別顯示不應盡信受所以者何迦旃延說大慈大悲一切智慧是有漏法繫法世間法是事不爾何以故大慈大悲名為一切佛法之根本云何言是有漏法繫法世間法問曰大慈悲雖是佛法根本故是有漏如淤泥中生蓮華不得言泥亦應妙大慈大悲亦如是雖是佛法根本不應是無漏答曰菩薩未得佛時大慈悲若言有漏其失猶可今佛得無礙解脫智故一切諸法皆清淨一切煩惱及習盡聲聞辟支佛不得無礙解脫智故煩惱習不盡處處中疑不斷故心應有漏諸佛無是事何以故說佛大慈悲應是有漏問曰我不敢不敬佛以慈悲心為眾生故生應是有漏答曰諸佛力勢不可思議諸聲聞辟支佛不能離眾生想而生慈悲諸佛能離眾生想而生慈悲所以者何如諸阿羅漢辟支佛十方眾生相不可得而取眾生相生慈悲今諸佛十方求眾生不可得亦不取眾生相而能生慈悲如無盡意經中說有三種慈悲眾生緣法緣無緣復次一切眾生中唯佛盡行不誑法若佛於眾生中取相而行慈悲心不名行不誑法何以故眾生畢竟不可得故聲聞辟支佛不名為盡行不誑法故聲聞辟支佛於眾生於法若取相若不取相不應難不悉行不誑法故一切智能斷一切諸漏能從一切有漏法中出能作無漏因緣是法云何自是有漏問曰無漏智各各有所緣無有能悉緣一切法者唯有世俗智能緣一切法以是故說一切智是有漏相答曰汝法中有是說非佛法中所說如人自持斗入市不與官斗相應無人用者汝亦如是自用汝法不與佛法相應無人用者無漏智慧何以故不能緣一切法有漏智是假名虛誑勢力少故不應真實緣一切法汝法中自說能緣一切法復次是聲聞法中十智摩訶衍法中有十一智名為如實相智是十智入是如實智中都為一智所謂無漏智如十方水入大海水中都為一味是大慈大悲佛三昧王三昧師子遊戲三昧所攝如是略說大慈大悲義經菩薩摩訶薩欲得道慧當習行般若波羅蜜菩薩摩訶薩欲以道慧具足道種慧當習行般若波羅蜜論道名一道一向趣涅槃於善法中一心不放逸道隨身念道復有二道惡道善道世間道出世間道定道慧道有漏道無漏道見道修道學道無學道信行道法行道向道果道無礙道解脫道信解道見得道慧解脫道俱解脫道如是無量二道門復有三道地獄道畜生道餓鬼道三種地獄熱地獄寒地獄黑闇地獄三種畜生道地行水行空行三種鬼道餓鬼食不淨鬼神鬼三種善道人道天道涅槃道人有三種作罪者作福者求涅槃者復有三種人受欲行惡者受欲不行惡者不受欲不行惡者天有三種欲天色天無色天涅槃道有三種聲聞道辟支佛道佛道聲聞道有三種學道無學道非學非無學道辟支佛道亦如是佛道有三種波羅蜜道方便道淨世界道佛復有三道初發意道行諸善道成就眾生道復有三道戒道定道慧道如是等無量三道門復有四種道凡夫道聲聞道辟支佛道佛道復有四種道聲聞道辟支佛道菩薩道佛道聲聞道有四種苦道集道滅道道道復有四沙門果道復有四種道觀身實相道觀受心法實相道復有四種道為斷未生惡不善令不生道為斷已生惡令疾滅道為未生善法令生道為已生善法令增長道復有四種道欲增上道精進增上道心增上道慧增上道復有四聖種道不擇衣食臥具醫藥樂斷苦修定復有四行道苦難道苦易道樂難道樂易道復有四修道一為今世樂修道二生死智修道三為漏盡故修道四分別慧修道復有四天道所謂四禪復有四種道天道梵道聖道佛道如是等無量四道門復有五種道地獄道畜生餓鬼人天道復有五無學眾道無學戒眾道乃至無學解脫知見眾道復有五種淨居天道復有五治道復有五如法語道復有五非法語道復有五道凡夫道聲聞道辟支佛道菩薩道佛道復有五道分別色法道分別心法道分別心數道分別心不相應行道分別無為法道復有五種道苦諦所斷道集諦所斷道滅諦所斷道道諦所斷道思惟所斷道如是等無量五法道門復有六種道地獄道畜生餓鬼人天阿修羅道復有捨六塵道復有六和合道六神通道六種阿羅漢道六地修道六定道六波羅蜜道一一波羅蜜各各有六道如是等無量六道門復有七道七覺意道七地無漏道七想定道七淨道七善人道七財福道七法福道七助定道如是等無量七道門復有八道八正道八解脫道八背捨道如是等無量八道門復有九道九次第道九地無漏道九見斷道九阿羅漢道九菩薩道所謂六波羅蜜方便成就眾生淨佛世界如是等無量九道門復有十道所謂十無學道十想道十智道十一切處道十不善道十善道乃至一百六十二道如是等無量道門如是諸道盡知遍知是為道種慧問曰般若波羅蜜是菩薩第一道一相所謂無相何以說是種種道答曰是道皆入一道中所謂諸法實相初學有種種別後皆同一無有差別譬如劫盡燒時一切所有皆同虛空復次為引導眾生故菩薩分別說是種種道所謂世間道出世間道等問曰云何菩薩住一相無相中而分別是世間道是出世間道答曰世間名但從顛倒憶想虛誑二法生如幻如夢如轉火輪凡夫人強以為世間是世間皆從虛妄中來今亦虛妄本亦虛妄其實無生無作但從內外六情六塵和合因緣生隨凡夫所著故為說世間是世間種種邪見羅網如亂系相著常往來生死中如是知世間何等是出世間道如實知世間即是出世間道所以者何智者求世間出世間二事不可得若不可得當知假名為世間出世間但為破世間故說出世間世間相即是出世間更無所復有所以者何世間相不可得是出世間是世間相常空世間法定相不可得故如是行者不得世間亦不著出世間若不得世間亦不著出世間愛慢破故不共世間諍何以故行者久知世間空無所有虛誑故不作憶想分別世間名五眾五眾相假令十方諸佛求之亦不可得無來處無住處亦無去處若不得五眾來住去相即是出世間行者爾時觀是世間出世間實不可見不見世間與出世間合亦不見出世間與世間合離世間亦不見出世間離出世間亦不見世間如是則不生二識所謂世間出世間若捨世間不受出世間是名出世間若菩薩能如是知則能為眾生分別世間出世間道有漏無漏一切諸道亦如是入一相是名道種慧經欲以道種慧具足一切智當習行般若波羅蜜欲以一切智具足一切種智當習行般若波羅蜜論問曰一切智一切種智有何差別答曰有人言無差別或時言一切智或時言一切種智有人言總相是一切智別相是一切種智因是一切智果是一切種智略說一切智廣說一切種智一切智者總破一切法中無明闇一切種智者觀種種法門破諸無明一切智譬如說四諦一切種智譬如說四諦義一切智者如說苦諦一切種智者如說八苦相一切智者如說生苦一切種智者如說種種眾生處處受生復次一切法名眼色乃至意法是諸阿羅漢辟支佛亦能總相知無常苦空無我等知是十二入故名為一切智聲聞辟支佛尚不能盡別相知一眾生生處好醜事業多少未來現在世亦如是何況一切眾生如一閻浮提中金名字尚不能知何況三千大千世界於一物中種種名字若天語若龍語如是等種種語言名金尚不能知何況能知金因緣生處好惡貴賤因而得福因而得罪因而得道如是現事尚不能知何況心心數法所謂禪定智慧等諸法佛盡知諸法總相別相故名為一切種智復次後品中佛自說一切智是聲聞辟支佛事道智是諸菩薩事一切種智是佛事聲聞辟支佛但有總一切智無有一切種智復次聲聞辟支佛雖於別相有分而不能盡知故總相受名佛一切智一切種智皆是真實聲聞辟支佛但有名字一切智譬如晝燈但有燈名無有燈用如聲聞辟支佛若有人問難或時不能悉答不能斷疑如佛三問舍利弗而不能答若有一切智云何不能答以是故但有一切智名勝於凡夫無有實也是故佛是實一切智一切種智有如是無量名字或時名佛為一切智人或時名為一切種智人如是等略說一切智一切種智種種差別問曰如經中說行六波羅蜜三十七品十力四無所畏等諸法得一切智何以故此中說但用道種智得一切智答曰汝所說六波羅蜜等即是道知是道行是道得一切智何所疑復次初發心乃至坐道場於其中間一切善法盡名為道此道中分別思惟而行是名道智如此經後說道智是菩薩事問曰佛道事已備故不名道智阿羅漢辟支佛諸功德未備何以不名道智答曰阿羅漢辟支佛道自於所行亦辦是故不名道智道是行相故復次此經中說聲聞辟支佛聲聞中不攝三道故此中不說佛道大故名為道智聲聞辟支佛道小故不名道智復次菩薩摩訶薩自行道亦示眾生各各所行道以是故說名菩薩行道智得一切智問曰何等是一切智所知一切法答曰如佛告諸比丘為汝說一切法何等是一切法所謂眼色耳聲鼻香舌味身觸意法是十二入名一切法復有一切法所謂名色如佛說利眾經中偈若欲求真觀但有名與色若欲審實知亦當知名色雖癡心多想分別於諸法更無有異事出於名色者復次一切法所謂色無色法可見不可見有對無對有漏無漏有為無為心非心心相應非心相應共心生不共心生隨心行不隨心行從心因不從心因如是等無量二法門攝一切法如阿毘曇攝法品中說復次一切法所謂善法不善法無記法見諦所斷思惟所斷不斷法有報法無報法非有報非無報法如是等無量三法門攝一切法復次一切法所謂過去法未來法現在法非過去未來現在法欲界繫法色界繫法無色界繫法不繫法從善因法從不善因法從無記因法從非善非不善非無記因法有緣緣法無緣緣法有緣緣亦無緣緣法非有緣緣非無緣緣法如是等無量四法門攝一切法復次一切法所謂色法心法心數法心不相應諸行法無為法四諦及無記無為如是等無量五法門攝一切法復次一切法所謂五眾及無為苦諦所斷法集諦滅諦道諦思惟所斷法不斷法如是等無量六法門攝一切法七八九十等諸法門是阿毘曇分別義復次一切法所謂有法無法空法實法所緣法能緣法聚法散法等復次一切法所謂有法無法亦有亦無法空法實法非空非實法所緣法能緣法非所緣非能緣法復次一切法所謂有法無法亦有亦無法非有非無法空法不空法空不空法非空非不空法生法滅法生滅法非生非滅法不生不滅法非不生非不滅法不生不滅亦非不生非不滅法非不生非不滅亦非不不生亦非不不滅法復次一切法所謂有法無法有無法非有非無法捨是四句法空不空生滅不生不滅五句皆亦如是如是等種種無量阿僧祇法門所攝諸法以是無礙智慧盡遍知上諸法名為一切智一切種智問曰一切眾生皆求智慧云何獨佛一人得一切智答曰佛於一切眾生中第一故獨得一切智如佛所說無足二足四足多足有色無色有想無想非有想非無想等一切眾生中佛最第一譬如須彌山於眾山中自然最第一如四大中火最有力能照能燒佛亦如是於一切眾生中最第一故得一切智問曰佛何以故於一切眾生中獨最第一答曰如先答得一切智故今當更說佛自利益亦利益他故於眾生中最第一如一切照中日為第一一切人中轉輪聖王最第一一切蓮華中青蓮華為第一一切陸生華須曼色第一一切木香中牛頭栴檀為第一一切珠中如意珠為第一一切諸戒中聖戒為第一一切解脫中不壞解脫為最第一一切清淨中解脫為第一一切諸諦中空觀為第一一切諸法中涅槃為第一如是等無量各各第一佛亦如是於一切眾生中最為第一故獨得一切智復次佛從初發意以大誓莊嚴一切衰沒眾生欲拯濟故盡遍行諸善道無善不集無苦不行皆集一切諸佛功德如是等種種無量因緣故佛於一切眾生中獨第一問曰三世十方諸佛亦有是功德何以故言佛獨第一答曰除諸佛為餘眾生故言佛獨第一諸佛第一功德復次薩婆若多者薩婆秦言一切若秦言智多秦言相一切如先說名色等諸法佛知是一切法一相異相漏相非漏相作相非作相等一切法各各相各各力各各因緣各各果報各各性各各得各各失一切智慧力故一切世一切種盡遍解知以是故說欲以道種智具足得一切智當習行般若波羅蜜欲以一切智具足一切種智當習行般若波羅蜜問曰如佛得佛道時以道智得具足一切智一切種智今何以言以一切智得具足一切種智答曰佛得道時以道智雖具足得一切智得具足一切種智而未用一切種智如大國王得位時境土寶藏皆已得但未開用經欲以一切種智斷煩惱習當習行般若波羅蜜舍利弗菩薩摩訶薩應如是學般若波羅蜜論問曰一心中得一切智一切種智斷一切煩惱習今云何言以一切智具足得一切種智以一切種智斷煩惱習答曰實一切一時得此中為令人信般若波羅蜜故次第差品說欲令眾生得清淨心是故如是說復次雖一心中得亦有初中後次第如一心有三相生因緣住住因緣滅又如心心數法不相應諸行及身業口業以道智具足一切智以一切智具足一切種智以一切種智斷煩惱習亦如是先說一切種智即是一切智道智名金剛三昧佛初心即是一切智一切種智是時煩惱習斷一切智一切種智相先已說斷一切煩惱習者煩惱名略說則三毒廣說則三界九十八使是名煩惱煩惱習名煩惱殘氣若身業口業不隨智慧似從煩惱起不知他心者見其所起生不淨心是非實煩惱久習煩惱故起如是業譬如久鎖腳人卒得解脫行時雖無有鎖猶有習在如乳母衣久故垢著雖以淳灰淨浣雖無有垢垢氣猶在衣如聖人心垢如諸煩惱雖以智慧水浣煩惱垢氣猶在如是諸餘賢聖雖能斷煩惱不能斷習如難陀婬欲習故雖得阿羅漢道於男女大眾中坐眼先視女眾而與言語說法如舍利弗瞋習故聞佛言舍利弗食不淨食即便吐食終不復受請又舍利弗自說偈言覆罪妄念人無智而懈怠終不欲令此妄來近我住如摩訶迦葉瞋習故佛滅度後集法時勅令阿難六突吉羅懺悔而復自牽阿難手出不共汝漏未盡不淨人集法如畢陵迦婆蹉常罵恒神為小婢如摩頭婆和吒跳戲習故或時從衣枷踔上梁從梁至枰從枰至閣如憍梵鉢提牛業習故常吐食而呞如是等諸聖人雖漏盡而有煩惱習如火焚薪已灰炭猶在火力薄故不能令盡若劫盡時火燒三千大千世界無復遺餘火力大故佛一切智火亦如是燒諸煩惱無復殘習如一婆羅門以五百種惡口眾中罵佛佛無異色亦無異心此婆羅門心伏還以五百種語讚佛佛無喜色亦無悅心於此毀譽心色無變又復旃遮婆羅門女帶杅謗佛佛無慚色事情既露佛無悅色轉法輪時讚美之聲滿於十方心亦不高孫陀利死惡聲流布心亦不下阿羅毘國土風寒又多蒺䔧佛於中坐臥不以為苦又在天上歡喜園中夏安居時坐劍婆石柔軟清潔如天綩綖亦不以為樂受大天王跽奉天食不以為美毘蘭若國食馬麥不以為惡諸大國王供奉上饌不以為得入薩羅聚落空鉢而出不以為失提婆達多於耆闍崛山推石壓佛佛亦不憎是時羅睺羅敬心讚佛佛亦不愛阿闍貰縱諸醉象欲令害佛佛亦不畏降伏狂象王舍城人益加恭敬持香華纓絡出供養佛佛亦不喜九十六種外道一時和合議言我等亦皆是一切智人從舍婆提來欲共佛論議爾時佛以神足從臍放光光中皆有化佛國王波斯匿亦命之令來於其坐上尚不能得動何況能得與佛論議佛見一切外道賊來心亦無退破是外道諸天世人倍益恭敬供養心亦不進如是等種種因緣來欲毀佛佛不可動譬如真閻浮檀金火燒不異搥打磨斫不敗不異佛亦如是經諸毀辱誹謗論議不動不異以是故知佛諸煩惱習都盡無餘問曰諸阿羅漢辟支佛同用無漏智斷諸煩惱習何以有盡不盡答曰先已說智慧力薄如世間火諸佛力大如劫盡火今當更答聲聞辟支佛集諸功德智慧不久或一世二世三世佛智慧功德於無量阿僧祇劫廣修廣習善法久熏故於煩惱習無復餘氣復次佛於一切諸功德皆已攝盡故乃至諸煩惱習氣永盡無餘何以故諸善法功德消諸煩惱故諸阿羅漢於此功德不盡得故但斷世間愛直入涅槃復次佛斷結使智慧力甚利用十力為大刀以無礙智直過故斷諸結使盡無復遺餘譬如人有重罪國王大瞋誅其七世根本令無遺餘佛亦如是於煩惱重賊誅拔根本令無遺餘以是故說欲以一切種智斷一切煩惱習當習行般若波羅蜜問曰但斷習亦除煩惱答曰有人言斷煩惱及習俱盡如先說習盡無餘阿羅漢辟支佛但斷煩惱不能斷習菩薩斷一切煩惱及習令盡無餘有人言佛久已遠欲如佛說我見定光佛已來已離欲以方便力故現有生死妻子眷屬有人言從得無生法忍來得諸法實相故一切煩惱及習盡有人言佛從初發意來有煩惱至坐道場於後夜時斷一切煩惱及習問曰如是種種說何者為實答曰皆是佛口所說故無有不實聲聞法中佛以方便力故現受人法有生老病寒熱飢渴等無人生而無煩惱者是故佛亦應隨人法有煩惱於樹王下外先破魔軍內滅結使賊破外內賊故成阿耨多羅三藐三菩提人皆信受是人能為是事我等亦當學習是事若言久來無煩惱若從然燈佛得無生法忍來斷煩惱盡是亦方便說令諸菩薩歡喜故若菩薩久已斷一切煩惱成佛時復何所為問曰佛有種種事斷結使是一事餘有淨佛國土成就眾生等未具以具足眾事故名為佛答曰若爾者佛言斷結使是末後身人若都無結使云何得生問曰從得無生法忍已來常得法性生身變化不答曰化法要有化主然後能化若得無生法忍斷一切結使死時捨是肉身無有實身誰為變化以是故知得無生已來不應盡結使復次聲聞人言菩薩不斷結使乃至坐道場然後斷是為大錯何以故汝法中說菩薩已滿三阿僧祇劫後更有百劫中常得宿命智自憶迦葉佛時作比丘名欝多羅修行佛法云何今六年苦行修邪道法日食一麻一米後身菩薩一日尚不應謬何況六年瞋亦如是從久遠世時作毒蛇獵者生剝其皮猶尚不瞋云何最後身而瞋五人以是故知聲聞人受佛義為錯佛以方便力欲破外道故現六年苦行汝言瞋五人者是為方便亦是瞋習非煩惱也今當如實說菩薩得無生法忍煩惱已盡習氣未除故因習氣受及法性生身能自在化生有大慈悲為眾生故亦為滿本願故還來世間具足成就餘殘佛法故十地滿坐道場以無礙解脫力故得一切智一切種智斷煩惱習摩訶衍人言得無生法忍菩薩一切煩惱及習都盡亦是錯若都盡與佛無異亦不應受法性生身以是故菩薩得無生法忍捨生身得法性生身若言至坐道場一切煩惱及習俱斷是語亦非所以者何若菩薩具有三毒者云何能集無量佛法譬如毒瓶雖著甘露皆不中食菩薩集諸純淨功德乃得作佛若雜三毒云何能具足清淨佛法問曰觀諸法實相及修悲心故能令三毒薄故能集清淨功德答曰薄三毒可得轉輪聖王諸天王身欲得佛功德身無有是事三毒斷習未盡可得集諸功德復次薄名如離欲人斷下地結猶有上地煩惱又如須陀洹見諦所斷結盡思惟所斷未盡是名為薄如佛說斷三結薄婬怒癡名為斯陀含汝若言薄應當是斷以是故得無生法忍時斷煩惱得佛時斷煩惱習是則實說經復次舍利弗菩薩摩訶薩欲上菩薩位當學般若波羅蜜論菩薩位者無生法忍是得此法忍觀一切世間空心無所著住諸法實相中不復染世間復次般舟般三昧是菩薩位得是般舟般三昧悉見現在十方諸佛從諸佛聞法斷諸疑網是時菩薩心不動搖是名菩薩位復次菩薩位者具足六波羅蜜生方便智於諸法實相亦不住自知自證不隨他語若魔作佛形來心亦不惑復次入菩薩法位力故得名阿鞞跋致菩薩復次菩薩摩訶薩入是法位中不復墮凡夫數名為得道人一切世間事欲壞其心不能令動閉三惡趣門墮諸菩薩數中初生菩薩家智慧清淨成熟復次住頂不墮是名菩薩法位如學品中說上位菩薩不墮惡趣不生下賤家不墮聲聞辟支佛地亦不從頂墮問曰云何為頂墮答曰如須菩提語舍利弗若菩薩摩訶薩無方便心行六波羅蜜入空無相無作中不能上菩薩位亦不墮聲聞辟支佛地愛著諸功德法於五眾無常苦空無我取相心著言是道是非道是應行是不應行如是等取相分別是菩薩頂墮何等是住頂如上所說諸法愛斷於愛斷法亦復不取如住頂義中說若菩薩摩訶薩行般若波羅蜜時內空中不見外空外空中不見內空外空中不見內外空內外空中不見外空乃至無法有法空亦如是復次上位菩薩得無等等心亦不自高知心相真空諸有無等戲論滅問曰何以故聲聞法中名為正位此菩薩法中位但名位答曰若言正位亦無咎所以者何若言菩薩法位是則為正聲聞法中但言位不言聲聞位以是故言正位復次學聲聞人無大慈悲心智慧不利故未生厭心多求諸法生種種邪見疑悔菩薩摩訶薩大慈愍一切故多求度脫眾生老病死苦不求分別種種戲論譬如長者有一子愛之甚重其子得病但求良藥能差病者不求分別諸藥名字取之時節合和分數以是故諸菩薩從果觀十二因緣不從因觀見多者從因觀愛多者從果觀諸聲聞人因邪位故有正位菩薩邪位薄故但名菩薩位問曰聲聞法中從苦法忍乃至道比忍名為正位如經中說三惡道中不可得三事所謂正位聖果漏盡破戒邪見五逆罪等亦如是從得何法名為菩薩位答曰發意修行大悲方便具足行是四法得入菩薩位如聲聞法中先具說四種善根煖法頂法忍法世間第一法然後入苦法忍正位問曰修行皆攝四法何以故差別為四答曰初發意雖有修行不久修故不名修行如在家雖終日不住不名為行復次發意時但有意願行時造作以財與人受持禁戒如是等行六波羅蜜是名修行修行已以般若波羅蜜知諸法實相以大悲心愍念眾生不知是諸法實相染著世間虛誑法受種種身苦心苦是更受大悲名故不名修行方便者具足般若波羅蜜故知諸法空大悲心故憐愍眾生於是二法以方便力不生染著雖知諸法空方便力故亦不捨眾生雖不捨眾生亦知諸法實空若於是二事等即得入菩薩位如聲聞人於定慧二法等故是時即得入正位是法雖有行更有餘名字不名修行從初發意乃至坐道場於其中間所行皆名修行小小差別有異名字為易解故譬如有人初發阿耨多羅三藐三菩提意欲度脫一切眾生老病死等身心諸苦作大誓莊嚴功德慧明二事因緣故所願皆滿是二事有六分修行名為六波羅蜜布施持戒忍辱是功德分精進禪定智慧是慧明分修行六波羅蜜知是諸法相甚深微妙難解難知作是念眾生著三界諸法以何因緣令眾生得是諸法相當以具足諸功德清淨智慧成就佛身三十二相八十隨形好光明具足神通無量以十力四無所畏十八不共法四無礙智觀應可度者說法開化譬如金翅鳥王普觀諸龍命應盡者以翅摶海令水兩闢取而食之佛亦如是以佛眼觀十方世界五道眾生誰應得度初現神足次為示其心趣以此二事除三障礙而為說法拔三界眾生得佛力無量神通假令虛妄猶尚可信何況實說是名方便復次菩薩以般若波羅蜜知諸法相念其本願欲度眾生作是思惟諸法實相中眾生不可得當云何度復作是念諸法實相中眾生雖不可得而眾生不知是諸法相故欲令知是實相復次是實法相亦不礙眾生實法相者名為無所除壞亦無所作是名方便具足是四法得入菩薩位經欲過聲聞辟支佛地住阿鞞跋致地當學般若波羅蜜論問曰菩薩入法位時即已過聲聞辟支佛地住阿鞞跋致地何以故復說答曰雖三事一時諸法各各相應當次第讚如一心中一時得無漏五根而各各分別說其相菩薩入法位時斷若干結使得若干功德過是地住是地唯佛能知亦欲引導諸菩薩故佛種種讚說如此經始佛在耆闍崛山與五千比丘俱皆是阿羅漢諸漏已盡所作已辦等阿羅漢即是漏盡漏盡者即是所作已辦等亦為引導餘人令心清淨故種種讚說無咎此亦如是入法位即是過阿羅漢辟支佛地住阿鞞跋致地復次因入法位故得過阿羅漢辟支佛地住阿鞞跋致地問曰入法位中過老病死及斷諸結使破三惡道等如先說何以但說過聲聞辟支佛地亦住種種功德何以故但說住阿鞞跋致地答曰捨諸惡事得諸功德後當次第說及所住功德諸法當須次第不可一時頓說復次菩薩初發意時所可怖畏無過聲聞辟支佛地正使墮地獄無如是怖畏不永破大乘道故阿羅漢辟支佛於此大乘以為永滅譬如空地有樹名舍摩梨觚枝廣大眾鳥集宿一鴿後至住一枝上其枝及觚即時壓折澤神問樹神大鳥鵰鷲皆能任持何至小鳥便不自勝樹神答言此鳥從我怨家尼俱盧樹上來食彼樹果來栖我上必當放糞子墮地者惡樹復生為害必大以是故於此一鴿大懷憂畏寧捨一枝所全者大菩薩摩訶薩亦如是於諸外道魔眾及諸結使惡業無如是畏如阿羅漢辟支佛何以故聲聞辟支佛於菩薩邊亦如彼鴿壞敗大乘心永滅佛業以是故但說過聲聞辟支佛地住阿鞞跋致地者從初發意已來常喜樂住阿鞞跋致地聞諸菩薩多退轉故發意時作願何時當得過聲聞辟支佛地住阿鞞跋致地以是故說住阿鞞跋致地問曰何等是阿鞞跋致地答曰若菩薩能觀一切法不生不滅不不生不不滅不共非不共如是觀諸法於三界得脫不以空不以非空一心信忍十方諸佛所用實相智慧無能壞無能動者是名無生忍法無生忍法即是阿鞞跋致地復次入菩薩位是阿鞞跋致地過聲聞辟支佛地亦名阿鞞跋致地復次住阿鞞跋致地世世常得果報神通不失不退若菩薩得此二法雖得諸法實相而以大悲不捨一切眾生復有二法一者清淨智慧二者方便慧復有二法一者深心念涅槃二者所作不離世間譬如大龍尾在大海頭在虛空震電雷霆而降大雨復次阿鞞跋致菩薩得是諸法實相智慧世世不失終不暫離於諸佛深經終不疑亦不作礙何以故我未得一切智慧故不知何方便何因緣故如是說阿鞞跋致菩薩常以深心終不生惡阿鞞跋致以深心集諸善淺心作諸不善問曰若阿鞞跋致相得無生法忍云何以淺心作諸不善答曰有二種阿鞞跋致一者得無生忍法二者雖未得無生忍法佛知其過去未來所作因緣必得作佛為利益傍人故為其授記是菩薩生死肉身結使未斷於諸凡夫中為最第一是亦名阿鞞跋致相若得無生忍法斷諸結使此則清淨末後肉身盡得法性生身結使所不礙不須教誡如大恒河中船不須將御自至大海復次有初發意生大心斷諸煩惱知諸法實相便得阿鞞跋致有但行檀波羅蜜便具足六波羅蜜乃至般若波羅蜜亦如是有行六波羅蜜未得阿鞞跋致於眾生中生大悲心是時便得阿鞞跋致有得悲心而作是念若諸法皆空則無眾生誰可度者是時悲心便弱或時以眾生可愍於諸法空觀弱若得方便力於此二法等無偏黨大悲心不妨諸法實相得諸法實相不妨大悲生如是方便是時便得入菩薩法位住阿鞞跋致地如往生品中說復次阿鞞跋致相如後阿鞞跋致二品中說經菩薩摩訶薩欲住六神通當學般若波羅蜜論問曰如讚菩薩品中言諸菩薩皆得五神通今何以言欲住六神通答曰五通是菩薩所得今欲住六神通是佛所得若菩薩得六神通可如來難問曰往生品中說菩薩住六神通至諸佛國云何言菩薩皆得五通答曰第六漏盡神通有二種一者漏習俱盡二者漏盡而習不盡習不盡故言皆得五通漏盡故言住六神通問曰若菩薩漏盡云何復生云何受生一切受生皆由愛相續故有譬如米雖得良田時澤終不能生諸聖人愛糠已脫故雖有有漏業生因緣不應得生答曰先已說菩薩入法位住阿鞞跋致地末後肉身盡得法性生身雖斷諸煩惱有煩惱習因緣故受法性生身非三界生也問曰阿羅漢煩惱已盡習亦未盡何以不生答曰阿羅漢無大慈悲無本誓願度一切眾生又以實際作證已離生死故復次先已答有二種漏盡此中不說菩薩得漏盡通自言欲得六神通者當學般若波羅蜜六神通義如後品中佛所說上讚菩薩品亦已說菩薩五神通義問曰神通有何次第答曰菩薩離五欲得諸禪有慈悲故為眾生取神通現諸希有奇特之事令眾生心清淨何以故若無希有事不能令多眾生得度菩薩摩訶薩作是念已繫心身中虛空滅麁重色相常取空輕相發大欲精進心智慧籌量心力能舉身未籌量已自知心力大能舉其身譬如學趠常壞色麁重相常修輕空相是時便能飛二者亦能變化諸物令地作水水作地風作火火作風如是諸大皆令轉易令金作瓦礫瓦礫作金如是諸物各能令化變地為水相常修念水令多不復憶念地相是時地相如念即作水如是等諸物皆能變化問曰若爾與一切入有何等異答曰一切入是神通初道先已一切入背捨勝處柔伏其心然後易入神通復次一切入中一身自見地變為水餘人不見神通則不然自見實是水他人亦見實水問曰一切入亦是大定何以不能令是實水己身他人皆見答曰一切入觀處廣但能令一切是水相而不能令實是水神通不能遍一切而能令地轉為水便是實水以是故二定力各別問曰二定變化事為實為虛若實云何石作金地作水若虛云何聖人而行不實答曰皆實聖人無虛也三毒已拔故以一切法各各無定相故可轉地或作水相如酥膠蠟是地類得火則消為水則成濕相水得寒則結成氷而為堅相石汁作金金敗為銅或還為石眾生亦如是惡可為善善可為惡以是故知一切法無定相故用神通力變化實而不誑若本各各定相則不可變三者諸賢聖神通於六塵中隨意自在見好能生厭想見醜能生樂想亦能離好醜想行捨心是名三種神通此自在神通唯佛具足菩薩得是神通遊諸佛國於諸異國語言不同及在遠微細眾生不聞故求天耳通常憶念種種多眾大聲取相修行常修習故耳得色界四大造清淨色得已便得遠聞於天人音聲麁細遠近通達無礙問曰如禪經中說先得天眼見眾生而不聞其聲故求天耳通既得天眼天耳見知眾生身形音聲而不解語言種種憂喜苦樂之辭故求辭無礙智但知其辭而不知其心故求知他心智知其心已未知本所從來故求宿命通既知所來欲治其心病故求漏盡通得具足五通已不能變化故所度未廣不能降化邪見大福德人是故求如意神通應如是次第何以故先求如意神通答曰眾生麁者多細者少是故先以如意神通如意神通能兼麁細度人多故是以先說復次諸神通得法異數法異得法者多先求天眼以易得故行者用日月星宿珠火取是等光明相常懃精進善修習故晝夜無異若上若下若前若後等一明徹無所罣礙是時初得天眼神通餘次第得如先說復次佛如所自得為人說次第佛初夜分得一通一明所謂如意通宿命明中夜分得天耳通天眼明後夜分得知他心智通漏盡明求明用功重故在後說通明次第得如四沙門果大者在後問曰若天眼易得故在前菩薩何以不先得天眼答曰菩薩於諸法皆易無難餘人鈍根故有難有易復次初夜時魔王來欲與佛戰菩薩以神通力種種變化令魔兵器皆為瓔珞降魔已續念神通欲令具足生心即入便得具足神通降魔已自念一身云何得大力便求宿命明自知世世積福德力故中夜時魔即還去寂寞無聲慈愍一切故念魔眾聲生天耳神通及天眼明用是天耳聞十方五道眾生苦樂聲聞聲已欲見其形而以障蔽不見故求天眼後夜時既見眾生形欲知其心故求他心智知眾生心皆欲離苦求樂是故菩薩求漏盡神通於諸樂中漏盡最勝令眾生得之問曰菩薩已得無生法忍世世常得果報神通今何以自疑既見眾生而不知其心答曰有二種菩薩一者法性生身菩薩二者為度眾生故方便受人法身生淨飯王家出四城門問老病死人是菩薩坐樹王下具六神通復次菩薩神通先有而未具足今於三夜所得是佛神通行人法故自疑無咎問曰六神通次第常初天眼後漏盡通亦有不爾時耶答曰多先天眼後漏盡智或時隨所好修或先天耳或先神足有人言初禪天耳易得有覺觀四心故二禪天眼易得眼識無故心攝不散故三禪如意通易得身受快樂故四禪諸通皆易得一切安隱處故宿命等三神通義如十力中說經欲知一切眾生意所趣向當學般若波羅蜜論問曰六通中已說知他心通今何以重說答曰知他心通境界少但知欲界色界現在眾生心心數法不知過去未來及無色界眾生心心數法凡夫通於上四禪地隨所得通處已下遍知四天下眾生心心數法聲聞通於上四禪地隨所得通處已下遍知千世界眾生心心數法辟支佛通於上四禪地隨所得通處已下遍知百千世界眾生心心數法上地鈍根者不能知下地利根者心心數法凡夫不知聲聞心心數法聲聞不知辟支佛心心數法辟支佛不知佛心心數法以是故說欲知一切眾生心所趣向當學般若波羅蜜問曰以何智能知一切眾生心心數法答曰諸佛有無礙解脫入是解脫中能知一切眾生心心數法諸大菩薩得相似無礙解脫亦能知一切眾生心心數法新學菩薩欲得是大菩薩無礙解脫及佛無礙解脫以此無礙解脫知一切眾生心心數法大菩薩欲得佛無礙解脫以是故雖已說知他心通更說欲知一切眾生心所趣向當學般若波羅蜜問曰心所趣向心為去為不去若去此則無心猶若死人若不去云何能知如佛言依意緣法意識生意若不去則無和合答曰心不去不住而能知如般若波羅蜜中說一切法無來無去相云何言心有來去又言諸法生時無所從來滅時無所去若有來去即墮常見諸法無有定相以是故但以內六情外六塵和合生六識及生六受六想六思以是故心如幻化能知一切眾生心心數法無有知者無有見者如歎摩訶衍品中言若一切眾生心心數法性實有不虛誑者佛不能知一切眾生心心數法以一切眾生心心數法性實虛誑無來無去故佛知一切眾生心心數法譬如比丘貪求者不得供養無所貪求則無所乏短心亦如是若分別取相則不得實法不得實法故不能通達知一切眾生心心數法若不取相無所分別則得實法得實法故能通達知一切眾生心心數法無所罣礙問曰一切眾生諸心可得悉知不若悉知則眾生有邊若不知何以故說欲知一切眾生心所趣向云何佛有一切種智答曰一切眾生心心數法可得悉知何以故如經中說一切實語中佛最第一若不能悉知一切眾生心得其邊際者佛何以言悉知亦不名一切智人而佛語皆實必應實有一切智人復次眾生雖無邊一切種智亦無邊譬如函大蓋亦大若智慧有邊眾生無邊者應有是難今智慧及眾生俱無邊故汝難非也復次若言有邊無邊此二於佛法中是置答是十四事虛妄無實無益故不應以為難問曰若有邊無邊二俱不實而佛處處說無邊如眾生有癡愛已來無始無邊十方亦無邊際答曰眾生無邊佛智慧無邊是為實若人著無邊取相戲論故佛說是邪見譬如世間常無常二俱顛倒入十四難中而佛多以無常度眾生少用有常若著無常取相戲論佛說是邪見虛妄若不著無常知無常即是苦苦即是無我無我即是空能如是依無常觀入諸法空便是實以是故知無常入真諦中是實十四難中以著因緣故說是邪見是故說無常以明無邊無邊故眾生生厭生死長久譬如波梨國四十比丘俱行十二淨行來至佛所佛為說厭行佛問比丘五河恒伽監牟那薩羅由阿脂羅婆提摩醯從所來處流入大海其中間水為多少比丘言甚多佛言但一人一劫中作畜生時屠割剝刺或時犯罪截其手足斬其身首如是等血多於此水如是無邊大劫中受身出血不可稱數啼哭流淚及飲母乳亦如是計一劫中一人積骨過於鞞浮羅大山如是無量劫中受生死苦諸比丘聞是已厭患世間即時得道復次聞十方眾生無邊故心生歡喜受不殺戒得無邊福德以是因緣故初發意菩薩一切世間眾生皆應供養何以故為度無邊世界眾生故功德亦無邊有如是等益故說無邊以是故說悉知一切眾生心所趣向如日照天下一時俱至無不遍明經菩薩摩訶薩欲勝一切聲聞辟支佛智慧當學般若波羅蜜論問曰何等是聲聞辟支佛智慧答曰以總相別相觀諸法實相是聲聞智慧如經中說初以分別諸法智慧後用涅槃智慧分別諸法智慧是別相涅槃智慧是總相復次知是法為解是法為縛是流轉是來還是生是滅是味是患是逆是順是此岸是彼岸是世間是出世間如是等分別二門諸法名為聲聞智慧復次三種智慧知五受眾如是集如是散如是出是味是患是離三解脫門相應智如是等分別三門諸法復次四種智慧四念處智法智比智他心智世智苦智集智滅智道智不淨智無常智苦智無我智無常智苦智空智無我智法智比智盡智無生智如是等分別四門諸法復次從苦法智忍慧乃至空空三昧無相無相三昧無作無作三昧智於其中間所有智慧盡是聲聞智慧略說厭世間念涅槃離三界斷諸煩惱得最上法所謂涅槃是名聲聞智慧復次如般若波羅蜜義品中說菩薩智慧相與聲聞智慧是一智慧但無方便無大誓莊嚴無大慈大悲不求一切佛法不求一切種智知一切法但厭老病死斷諸愛繫直趣涅槃為異問曰聲聞如是辟支佛智慧云何答曰聲聞智慧即是辟支佛智慧但時節利根福德有差別時名佛不在世亦無佛法以少因緣出家得道名辟支佛利根名異法相是同但智慧深入得辟支佛道福德名有相或一相二相乃至三十一相若先佛法中得聖法法滅後成阿羅漢名為辟支佛身無有相有辟支佛第一疾者四世行久者乃至百劫行如聲聞疾者三世久者六十劫此義先已廣說問曰如佛說有四種沙門果四種聖人須陀洹乃至阿羅漢五種佛子須陀洹乃至辟支佛三種菩提阿羅漢菩提辟支佛菩提佛菩提果中聖中佛子中菩提中皆無菩薩云何言菩薩勝一切聲聞辟支佛智慧答曰佛法有二種一者聲聞辟支佛法二者摩訶衍法聲聞法小故但讚聲聞事不說菩薩事摩訶衍廣大故說諸菩薩摩訶薩事發心修行十地入位淨佛世界成就眾生得佛道此法中說菩薩次佛應如供養佛能如是觀諸法相是為福田能勝聲聞辟支佛如是摩訶衍經中處處讚菩薩摩訶薩智慧勝聲聞辟支佛如寶頂經中說轉輪聖王少一不滿千子雖有大力諸天世人所不貴重有真轉輪聖王種處在胎中初受七日便為諸天所貴重所以者何九百九十九人不能嗣轉輪聖王種令世人得二世樂是雖在胎必能紹胄聖王是故恭敬諸阿羅漢辟支佛雖得根力覺意六神通諸禪智慧力於實際得證為眾生福田十方諸佛所不貴重菩薩雖在諸結使煩惱欲縛三毒胎中初發無上道意未能有所作而為諸佛所貴以其漸漸當行六波羅蜜得方便力入菩薩位乃至得一切種智度無量眾生不斷佛種法種僧種不斷天上世間淨樂因緣故又如迦羅頻伽鳥在㲉中未出發聲微妙勝於餘鳥菩薩摩訶薩亦如是雖未出無明㲉說法議論之音勝於聲聞辟支佛及諸外道如明網經中說慧命舍利弗白佛言世尊是諸菩薩所說若能解者大得功德何以故是諸菩薩乃至得聞其名字得大利益何況聞其所說世尊譬如人種樹不依於地而欲得其根莖枝葉成其果實是難可得諸菩薩行相亦如是不住一切法而現住生死在諸佛世界於中自恣樂說智慧法誰有聞是大智慧遊戲自恣樂說法而不發阿耨多羅三藐三菩提意者爾時會中有普華菩薩語舍利弗佛說耆年於諸弟子中智慧第一今耆年於諸法法性不得耶何以不以大智慧自恣樂說法舍利弗言諸佛弟子如其境界則能有說普華菩薩復問法性有境界不舍利弗言無也若法性無境界云何耆年言如其境界則能有說舍利弗言隨所得而說普華又問耆年以無量相法性為證耶舍利弗言爾普華言今云何言隨所得而說如所得法性無量說亦應無量法性無量非量相舍利弗語普華言法性非得相普華言若法性非得相汝離法性得解脫不舍利弗言不也何以故法性不壞相故普華言汝所得聖智亦如法性耶舍利弗言我欲聞法非說時也普華言一切法定在法性中有聞者說者不舍利弗言無也普華言汝何以言我欲聞法非說時舍利弗言佛說二人得福無量一心說者一心聽者普華言汝入滅盡定中能聽法不舍利弗言善男子滅盡定中無聽法也普華言汝信受一切法常滅相不舍利弗言信是事普華言法性常滅無聽法也何以故諸法常滅相故舍利弗言汝能不起于定而說法不普華言無有法非定相者舍利弗言若爾者今一切凡夫皆是禪定普華言爾一切凡夫皆是禪定舍利弗言以何等禪定故一切凡夫皆是普華言以不壞法性三昧故一切凡夫皆是禪定舍利弗言若爾者凡夫聖人無有差別普華言我亦不欲令凡夫聖人有差別何以故諸聖人無有滅法凡夫人亦無生法是二皆不出法性等相舍利弗言善男子何等是法性等相答言耆年得道時所知見者是又問生聖法耶不也滅凡夫法耶不也得聖法耶不也見知凡夫人法耶不也耆年以何知見故得聖道舍利弗言凡夫人如比丘得解脫如比丘入無餘涅槃如是如一如如無別普華言舍利弗是名法性相如不壞如用是如當知一切法皆如舍利弗白佛言世尊譬如大火聚無物不燒是諸上人所說亦如是一切法皆入法性又如毘摩羅詰經中說舍利弗等諸聲聞皆自說言我不堪任詣彼問疾各各自說昔為毘摩羅詰所呵如是等處處經中說菩薩智慧勝於聲聞辟支佛問曰何因緣故菩薩智慧勝聲聞辟支佛答曰如一本生經中說菩薩智慧於無量阿僧祇劫已來合集眾智於無量劫中無苦不行無難不為為求法故赴火投巖受剝皮苦出骨為筆以血為墨以皮為紙書受經法如是等為法故受無量苦以智慧故世世供養其師視之如佛一切所有經書悉皆誦讀解說於無量阿僧祇劫常思惟籌量尋求諸法好醜深淺善不善漏不漏常不常有無等思惟分別問難為智慧故供養諸佛及菩薩聲聞聽法問難信受正憶念如法行如是智慧因緣具足故云何不勝阿羅漢辟支佛復次菩薩智慧五波羅蜜佐助莊嚴有方便力於一切眾生有慈悲心故不為邪見所妨住十地中故智慧勢力深大大故勝於聲聞辟支佛以大因故小者自壞阿羅漢辟支佛無是事以是故言欲勝聲聞辟支佛智慧當學般若波羅蜜經欲得諸陀羅尼門諸三昧門當學般若波羅蜜論陀羅尼如讚菩薩品中說門者得陀羅尼方便諸法是如三三昧名解脫門何者是方便若人欲得所聞皆持應當一心憶念令念增長先當作意於相似事繫心令知所不見事如周利槃陀迦繫心拭革屣物中令憶禪定除心垢法如是名初學聞持陀憐尼三聞能得心根轉利再聞能得成者一聞能得得而不忘是為聞持陀憐尼初方便或時菩薩入禪定中得不忘解脫不忘解脫力故一切語言說法乃至一句一字皆能不忘是為第二方便或時神呪力故得聞持陀憐尼或時先世行業因緣受生所聞皆持不忘如是等名聞持陀羅尼門復次菩薩聞一切音聲語言分別本末觀其實相知音聲語言念念生滅音聲已滅而眾生憶念取相念是已滅之語作是念言是人罵我而生瞋恚稱讚亦如是是菩薩能如是觀眾生雖復百千劫罵詈不生瞋心若百千劫稱讚亦不歡喜知音聲生滅如響相又如皷聲無有作者若無作者是無住處畢竟空故但誑愚夫之耳是名入音聲陀羅尼復次有陀羅尼以是四十二字攝一切語言名字何者是四十二字阿羅波遮那等阿提秦言初阿耨波柰秦言不生行陀羅尼菩薩聞是阿字即時入一切法初不生如是等字字隨所聞皆入一切諸法實相中是名字入門陀羅尼如摩訶衍品中說諸字門復次菩薩得是一切三世無礙明等諸三昧於一一三昧中得無量阿僧祇陀羅尼如是等和合名為五百陀羅尼門是為菩薩善法功德藏如是名為陀羅尼門諸三昧門者三昧有二種聲聞法中三昧摩訶衍法中三昧聲聞法中三昧者所謂三三昧復次三三昧空空三昧無相無相三昧無作無作三昧復有三三昧有覺有觀無覺有觀無覺無觀復有五支三昧五智三昧等是名諸三昧復次一切禪定亦名定亦名三昧四禪亦名禪亦名定亦名三昧除四禪諸餘定亦名定亦名三昧不名為禪十地中定名為三昧有人言欲界地亦有三昧何以故欲界中有二十二道品故知有三昧若無三昧不應得是深妙功德復次千問中亦有是問四聖種幾欲界繫幾色界繫幾無色界繫幾不繫答曰一切當分別四聖種或欲界繫或色界繫或無色界繫或不繫四念處四正懃四如意足亦如是以是義故當知欲界有三昧若散亂心云何得此上妙法以是故是三昧在十一地中如是等諸三昧阿毘曇中廣分別摩訶衍三昧者從首楞嚴三昧乃至虛空際無所著解脫三昧又如見一切佛三昧乃至一切如來解脫修觀師子頻伸等無量阿僧祇菩薩三昧如有三昧名無量淨菩薩得是三昧者能示現一切清淨身有三昧名威相菩薩得是三昧能奪日月威德有三昧名焰山菩薩得是三昧奪諸釋梵威德有三昧名出塵菩薩得是三昧滅一切大眾三毒有三昧名無礙光菩薩得是三昧能照一切佛國有三昧名不忘一切法菩薩得是三昧一切諸佛所說法皆能憶持復為他人講說佛語有三昧名聲如雷音菩薩得是三昧能以梵聲滿十方佛國有三昧名能娛樂一切眾生菩薩得是三昧能令一切深心歡喜有三昧名喜見無厭菩薩得是三昧一切眾生見聞喜樂無有厭足有三昧名功德報不可思議一緣中樂菩薩得是三昧成就一切神通有三昧名知一切音聲語言菩薩得是三昧能說一切音聲語言於一字中說一切字於一切字中說一字有三昧名集一切福富樂果報若菩薩得是三昧常默然入禪定而能令一切眾生聞佛法眾聞聲聞辟支佛六波羅蜜之聲而是菩薩實無一言有三昧名出高一切陀羅尼王菩薩得是三昧得入無量無邊諸陀羅尼有三昧名一切樂說菩薩得是三昧樂說一切字一切音聲語言譬喻因緣如是等無量力勢三昧問曰是三昧即是三昧門不答曰三昧即是三昧門問曰若爾者何以不但說三昧而復說三昧門答曰佛諸三昧無量無數如虛空無邊菩薩云何盡得菩薩聞是心則退沒以是故佛說三昧門入一門中攝無量三昧如牽衣一角舉衣皆得亦如得蜜蜂王餘蜂盡攝復次展轉為門如持戒清淨一心精進初夜後夜懃修思惟離五欲樂繫心一處行是方便得是三昧是名三昧門復次欲界繫三昧是未到地三昧門未到地三昧是初禪門初禪及二禪邊地三昧是二禪三昧門乃至非有想非無想處三昧亦如是煖法定是頂法三昧門頂法是忍法三昧門忍法是世間第一法三昧門世間第一法是苦法忍三昧門苦法忍乃至金剛三昧門略說一切三昧有三相入住出相是出相入相名為門住相是三昧體如是等法是聲聞法中三昧門摩訶衍法中三昧門如禪波羅蜜義中諸三昧分別廣說復次尸羅波羅蜜是三昧門何以故三支是佛道所謂戒支定支慧支清淨戒支是定支門能生是定定支能生慧支是三支能斷煩惱能與涅槃以是故尸羅波羅蜜及智慧名三昧近門餘三波羅蜜雖是門義名遠門如布施因緣得福德福德故所願皆得如所願故心柔軟慈悲心故知畏罪念眾生觀世間空無常故攝心行忍辱忍辱亦是三昧門精進者於五欲中制心除五蓋攝心不亂心去則攝不令馳散亦是三昧門復次初地是二地三昧門如是展轉乃至九地是十地三昧門十地是無量諸佛三昧門如是等名為諸三昧門問曰陀羅尼門三昧門為同為異若同何以重說若異有何義答曰先已說三昧門陀羅尼門異今當更說三昧但是心相應法陀羅尼亦是心相應亦是心不相應問曰云何知陀羅尼是心不相應答曰如人得聞持陀羅尼雖心瞋恚亦不失常隨人行如影隨形是三昧修行習久後能成陀羅尼如眾生久習欲便成其性是諸三昧共諸法實相智慧能生陀羅尼如坏瓶得火燒熟能持水不失亦能令人得度河禪定無智慧亦如坏瓶若得實相智慧如坏瓶得火燒成熟能持菩薩二世無量功德菩薩亦因之而度得至佛如是等三昧陀羅尼種種差別問曰聲聞法中何以無是陀羅尼名但大乘中有答曰小法中無大汝不應致問大法中無小者則可問如小家無金銀不應問也復次聲聞不大殷懃集諸功德但以智慧求脫老病死苦以是故聲聞人不用陀羅尼持諸功德譬如人渴得一掬水則足不須瓶器持水若供大眾人民則須瓶甕持水菩薩為一切眾生故須陀羅尼持諸功德復次聲聞法中多說諸法生滅無常相故諸論議師言諸法無常若無常相則不須陀羅尼何以故諸法無常相則無所持唯過去行業因緣不失如未來果報雖無必生過去行因緣亦如是摩訶衍法生滅相不實不生不滅相亦不實諸觀諸相皆滅是為實若持過去法則無咎以持過去善法善根諸功德故須陀羅尼陀羅尼世世常隨菩薩諸三昧不爾或時易身則失如是等種種分別陀羅尼諸三昧以是故言欲得諸陀羅尼諸三昧門當學般若波羅蜜經一切求聲聞辟支佛人布施時欲以隨喜心過其上者當學般若波羅蜜一切求聲聞辟支佛人持戒時欲以隨喜心過其上者當學般若波羅蜜一切求聲聞辟支佛人三昧智慧解脫解脫知見欲以隨喜心過其上者當學般若波羅蜜論隨喜心者如隨喜品中說復次隨喜名有人作功德見者心隨歡喜讚言善哉在無常世界中為癡闇所蔽能弘大心建此福德譬如種種妙香一人賣一人買傍人在邊亦得香氣於香無損二主無失如是有人行施有人受者有人在邊隨喜功德俱得二主不失如是相名為隨喜以是故菩薩但以隨喜心過於求二乘人上何況自行問曰菩薩云何能以隨喜心過聲聞辟支佛人以財布施上答曰聲聞辟支佛行是布施菩薩於傍見之一心念隨喜讚言善哉以此隨喜福德迴向阿耨多羅三藐三菩提為度一切眾生故以此為得無量佛法故以二種功德過求聲聞辟支佛人所行布施上復次以諸法實相智慧心隨喜故過求聲聞辟支佛人布施上復次菩薩以隨喜心生福德果報迴向供養三世十方諸佛過聲聞辟支佛布施上譬如人以少物獻上國王得報甚多又如吹貝用氣甚少其音甚大復次菩薩以隨喜功德和合無量諸餘功德乃至法滅亦不盡譬如少水置大海中窮劫乃盡持戒三昧智慧解脫解脫知見亦如是問曰若諸佛次第有菩薩菩薩次第有聲聞辟支佛今言菩薩欲過求聲聞辟支佛人布施等有何奇特答曰不以聲聞辟支佛布施持戒等福德比菩薩功德但以隨喜心能勝何況菩薩自行功德求聲聞辟支佛人懃身作功德疲勞菩薩默然隨喜智慧力福德過其上譬如工匠但以智心指授而去執斤斧者疲苦終日計功受賞匠者三倍又如征伐鬪者冒死主將受功問曰若隨喜心故勝於布施持戒者何以但說菩薩隨喜勝答曰凡夫人煩惱覆心吾我未斷著世間樂云何能勝求聲聞辟支佛者聲聞辟支佛利雖勝鈍同在聲聞地故不說問曰聲聞辟支佛功德法甚多何以故但說六事答曰此六事法中攝一切聲聞辟支佛法若說布施已說信聞等功德何以故先聞已能信信已布施是施有二種財施法施持戒攝三種戒律儀戒禪戒無漏戒定攝諸禪定解脫三昧等慧攝諸聞慧思慧修慧解脫攝二種解脫有為解脫無為解脫解脫知見攝盡智自知漏已盡於三界得解脫於是中了了知見是中助道法聖道法已說復次若不向涅槃功德是中不說過上以其功德薄故問曰勝名力勢相奪今菩薩不與聲聞辟支佛競云何言勝答曰勝名但於一事中以智慧方便心力故得福多譬如人於一華中但取色香蜂但取味以成蜜亦如取水器大者得多器小得少如是等喻可知以隨喜心深利智慧相應勝聲聞辟支佛布施等諸功德是六法初布施如檀波羅蜜義中分別聲聞辟支佛法說持戒如尸羅波羅蜜義品中分別聲聞辟支佛法說三昧智慧解脫解脫知見如念佛義中分別聲聞辟支佛法說經一切求聲聞辟支佛人諸禪定解脫三昧欲以隨喜心過其上者當學般若波羅蜜論禪定者四禪九次第定解脫三昧者八背捨三解脫門慧解脫共解脫時解脫不時解脫有為解脫無為解脫等有覺有觀三昧無覺有觀三昧無覺無觀三昧空三昧無相三昧無作三昧如是等諸三昧問曰上六事中三昧即是禪定解脫三昧今何以復說答曰有二種三昧一種慧解脫分二種共解脫分前者慧解脫分不能入禪定但說未到地中三昧此中說共解脫分具有禪定解脫三昧彼是略說此則廣說彼但說名此中分別義復次前勝三昧者有人謂一二三昧非深三昧今此中具說禪定解脫甚深三昧復次禪定解脫三昧有二種一者離欲時得二者求而得離欲得者前已說求而得者此中說復次禪定解脫三昧得之甚難精懃求之乃得菩薩但持隨喜心便得過其上是為未甞有法是故重說問曰彼中三昧智慧解脫解脫知見亦難得何以言此為難得答曰先以說是慧解脫分不盡甚深義共解脫阿羅漢三明阿羅漢難得故更說復次是三昧智慧解脫解脫知見雖難得而不廣周悉直為涅槃此間明阿羅漢欲得現世禪定樂所謂滅盡定頂際禪願智無諍三昧等如是事非直為涅槃以是故更廣說何以故如前者直為涅槃彼中說解脫解脫知見相次故當知一向直為涅槃問曰若以禪定解脫三昧難得故重說者智慧於一切法中最難微妙何以不重說答曰上言欲過聲聞辟支佛慧當學般若波羅蜜中已說此禪定未說故重說禪定智慧二法最妙有此二行所願皆得如鳥有兩翼能有所至解脫從此二法得解脫知見即是智慧布施持戒是身口業麁行易得故不重說問曰菩薩以隨喜心勝於聲聞辟支佛布施持戒智慧可爾所以者何布施持戒眼見耳聞智慧亦是聞法可得生隨喜心如禪定解脫三昧是不可見聞法云何隨喜答曰菩薩以知他心智而隨喜問曰知他心智法有漏知他心智知他有漏心無漏知他心智知他無漏心菩薩未成佛云何知聲聞辟支佛無漏心答曰汝聲聞法中爾摩訶衍法中菩薩得無生忍法斷諸結使世世常不失六神通以有漏他心智能知無漏心何況以無漏知他心智復有人言初發意菩薩未得法性生身若見若聞聲聞辟支佛布施持戒皆知當得阿羅漢隨喜心言此人得諸法實相離三界我所欲度一切眾生生老病死彼已得脫則是我事如是等種種因緣隨喜以是故隨喜無咎經菩薩摩訶薩行少施少戒少忍少進少禪少智欲以方便力迴向故而得無量無邊功德者當學般若波羅蜜論問曰前已說六波羅蜜今何以復說答曰上總相說此欲別相說彼說因緣此說果報問曰不爾彼中說六波羅蜜廣普具足此言少施乃至少智似不同上六波羅蜜義答曰不然即是六波羅蜜何以故六波羅蜜義在心不在事多少菩薩行若多若少皆是波羅蜜如賢劫經說八萬四千諸波羅蜜此經中亦說有世間檀波羅蜜有出世間檀波羅蜜乃至般若波羅蜜亦有世間出世間問曰菩薩何以故少施答曰有種種因緣故少施或有菩薩初發意福德未集貧故少施或有菩薩聞施無多少功德在心以是故不求多物布施但求好心或有菩薩作是念若我求多集財物破戒失善心心散亂多惱眾生若惱眾生以供養佛佛所不許破法求財故若施凡人奪彼與此非平等法如菩薩法等心一切皆如兒子以是故少施復次菩薩有二種一者敗壞菩薩二者成就菩薩敗壞菩薩者本發阿耨多羅三藐三菩提心不遇善緣五蓋覆心行雜行轉身受大富貴或作國王或大鬼神王龍王等以本造身口意惡業不清淨故不得生諸佛前及天上人中無罪處是名為敗壞菩薩如是人雖失菩薩心先世因緣故猶好布施多惱眾生劫奪非法取財以用作福成就菩薩者不失阿耨多羅三藐三菩提心慈愍眾生或有在家受五戒者有出家受戒者在家菩薩雖行業成就有先世因緣貧窮聞佛法有二種施法施財施出家人多應法施在家者多應財施我今以先世因緣故不生富家見敗菩薩輩作罪布施心不喜樂聞佛不讚多財布施但美心清淨施以是故隨所有物而施又出家菩薩守護戒故不畜財物又自思惟戒之功德勝於布施以是因緣故隨所有而施復次菩薩聞佛法中本生因緣少施得果報多如薄拘羅阿羅漢以一訶梨勒果藥布施九十一劫不墮惡道受天人福樂身常不病末後身得阿羅漢道又如沙門二十億耳於鞞婆尸佛法中作一房舍給比丘僧布一羊皮令僧蹈上以是因緣故九十一劫中足不蹈地受人天中無量福樂末後身生大長者家受身端政足下生毛長二寸色如青琉璃右旋初生時父與二十億兩金後厭世五欲出家得道佛說精進比丘第一又如須蔓耳比丘先世見鞞婆尸佛塔以耳上須蔓華布施以是因緣故九十一劫中常不墮惡道受天上人中樂末後身生時須蔓在耳香滿一室故字為須蔓耳後厭世出家得阿羅漢道菩薩如是等本生因緣少施得大報便隨所有多少而布施復次菩薩亦不一定常少物布施隨所有多則多施少則少施復次佛欲讚般若波羅蜜功德大故言少施得大果功德無量問曰如薄拘羅阿羅漢等亦少施而得大報何用般若波羅蜜答曰薄拘羅等雖得果報有劫數限量得小道入涅槃菩薩以般若波羅蜜方便迴向故少施福德無量無邊阿僧祇問曰何等是方便迴向以少布施而得無量無邊功德答曰雖少布施皆迴向阿耨多羅三藐三菩提菩薩作是念我以是福德因緣不求人天中王及世間之樂但求阿耨多羅三藐三菩提如阿耨多羅三藐三菩提無量無邊是福德亦無量無邊又以是福德為度一切眾生如眾生無量無邊故是福德亦無量無邊復次是福德用大慈悲大慈悲無量無邊故是福德亦無量無邊復次菩薩福德諸法實相和合故三分清淨受者與者財物不可得故如般若波羅蜜初為舍利弗說菩薩布施時與者受者財物不可得故具足般若波羅蜜用是實相智慧布施故得無量無邊福德復次菩薩皆念所有福德如相法性相實際相故以如法性實際無量無邊故是福德亦無量無邊問曰若菩薩摩訶薩觀諸法實相知如法性實際是無為滅相云何更生心而作福德答曰菩薩久習大悲心故大悲心爾時發起眾生不知是諸法實相當令得是實相以精進波羅蜜力故還行福德業因緣以精進波羅蜜助大悲心譬如火欲滅遇得風薪火則然熾復次念本願故亦十方佛來語言汝念初發心時又汝始得是一法門如是有無量法門汝未皆得當還集諸功德如漸備經七地中說問曰施多少可爾戒中有五戒一日戒十戒少多亦可知色法可得分別故餘四波羅蜜云何知其多少答曰是皆可知如忍有二種一者身忍二者心忍身忍者雖身口不動而心不能令不起少忍故不能制心心忍者身心俱忍猶如枯木復次少忍者若人撾罵不還報大忍者不分別罵者忍者忍法復次眾生中忍是為少忍法忍是為大忍如是等分別少忍少進者有二身進心進身進為少心進為大外進為少內進為大身口進為少意進為大如佛說意業大力故如大仙人瞋時能令大國磨滅復次身口作五逆罪大果報一劫在阿鼻泥犁中意業力大得生非有想非無想壽八萬大劫亦在十方佛國壽命無量以是故知身口精進為少意精進為大復次如經說若身口意業寂滅不動是為大精進動者為少精進如是等名為少精進少禪者欲界定未到地不離欲故名為少亦觀二禪初禪則少乃至滅盡定有漏為少無漏為大未得阿鞞跋致未得無生法忍禪是為少得阿鞞跋致得無生法忍禪是為大乃至坐道場十六解脫相應定為少十七金剛三昧為大復次若菩薩觀一切法常定無散亂者無依止無分別是為大餘者皆為少慧有二種一者世間二者出世間世間慧為少出世間慧為大淨慧雜慧相慧無相慧分別慧不分別慧隨法慧破法慧為生死慧為涅槃慧為自益慧為益一切眾生慧等亦如是復次聞慧為少思慧為大思慧為少修慧為大有漏慧為少無漏慧為大發阿耨多羅三藐三菩提心慧為少修行六度慧為大修慧為少方便慧為大諸地中方便展轉有大少乃至十地如是等分別多少佛歎菩薩奇特於少事中得無量無邊功德豈況大事餘人多捨財身口意懃苦得福少持戒忍辱精進禪定智慧等亦如是不及菩薩少而報大如先說譬如口氣出聲聲則不遠聲入角中聲則能遠如是布施等同少餘人行是所得福報則少菩薩摩訶薩以般若波羅蜜方便力迴向故得無量無邊福以是故說欲行少施少戒少忍少進少禪少智經菩薩摩訶薩欲行檀波羅蜜尸羅波羅蜜羼提波羅蜜毘梨耶波羅蜜禪波羅蜜當學般若波羅蜜論諸波羅蜜義如先說問曰五波羅蜜相即是般若波羅蜜相不若是般若波羅蜜相不應五名差別若異何以故言欲行檀波羅蜜當學般若波羅蜜答曰亦同亦異異者般若波羅蜜名觀諸法實相故不受不著一切法檀名捨內外一切所有以般若波羅蜜心行施是時檀得名波羅蜜復次五波羅蜜殖諸功德般若波羅蜜除其著心邪見如一人種穀一人芸除眾穢令得增長果實成就餘四波羅蜜亦如是問曰今云何欲行檀波羅蜜當學般若波羅蜜答曰檀有二種一者淨二者不淨不淨者憍慢故施作是念劣者尚與我豈不能嫉妬故施作是念我之怨憎施故得名如是勝我今當廣施要必勝彼貪報故施作是念我施少物千萬倍報是故布施為名故施作是念我今好施為人所信好人數中為攝人故施作是念我今施之人必歸我如是等種種雜結行施是名不淨淨施者無是雜事但以淨心信因緣果報敬愍受者不求今利但為後世功德復有淨施不求後世利益但以修心助求涅槃復有淨施生大悲心為眾生故不求自利早得涅槃但為阿耨多羅三藐三菩提是名淨施以般若波羅蜜心故能如是淨施以是故說欲行檀波羅蜜當學般若波羅蜜復次般若波羅蜜力故捨諸法著心何況我心而不捨捨吾我心故身及妻子視如草土無所戀惜盡以布施以是故說欲行檀波羅蜜當學般若波羅蜜餘波羅蜜亦皆如是以般若波羅蜜心助成故復次諸餘波羅蜜不得般若波羅蜜不得波羅蜜名字亦不牢固如後品中說五波羅蜜不得般若波羅蜜無波羅蜜名字又如轉輪聖王無輪寶者不名轉輪聖王不以餘寶為名亦如群盲無導不能有所至般若波羅蜜亦如是導五波羅蜜令至薩婆若譬如大軍無健將不能成辦其事又如人身餘根雖具若無眼者不能有所至又如人無命根則餘根皆滅有命根故餘根有用般若波羅蜜亦如是五波羅蜜不得般若波羅蜜則不得增長得般若波羅蜜故餘波羅蜜得增益具足以是故佛言欲行檀波羅蜜當學般若波羅蜜經菩薩摩訶薩欲使世世身體與佛相似欲具足三十二相八十隨形好當學般若波羅蜜論問曰聲聞經中說菩薩過三阿僧祇劫後百劫中種三十二相因緣今云何說世世與佛身體相似有三十二相八十隨形好答曰迦栴延子阿毘曇鞞婆沙中有如是說非三藏中所說何以故三十二相餘人亦有何足為貴如難陀先世時一浴眾僧因作願言使我世世端政淨潔又於異世值辟支佛塔飾以彩畫莊嚴辟支佛像作願言使我世世色相嚴身以是因緣故世世得身相莊嚴乃至後身出家作沙門眾僧遙見謂其是佛悉皆起迎難陀小乘種少功德尚得此報豈況菩薩於無量阿僧祇劫中修立功德世世形體而不似佛又如彌勒菩薩白衣時師名跋婆犁有三相一眉間白毛相二舌覆面相三陰藏相如是等非是菩薩亦皆有相菩薩豈當三阿僧祇劫後乃種相好復次是摩訶衍中有菩薩從初發心乃至阿耨多羅三藐三菩提初不生惡心世世報得五通身體似佛問曰菩薩未得佛道何得身相如佛答曰菩薩為度眾生故或作轉輪聖王身或作帝釋身或作梵王身或作聲聞身辟支佛身菩薩身佛身如首楞嚴經中文殊師利自說七十二億反作一緣覺而般涅槃又現作佛號龍種尊時世未應有佛而眾生見佛身歡喜心伏受化問曰菩薩若能作佛身說法度眾生者與佛有何差別答曰菩薩有大神力住十住地具足佛法而住世間廣度眾生故不取涅槃亦如幻師自變化身為人說法非真佛身雖爾度脫眾生有量有限佛所度者無量無限菩薩雖作佛身不能遍滿十方世界佛身者普能遍滿無量世界所可度者皆現佛身亦如十四日月雖有光明猶不如十五日有如是差別或有菩薩得無生法忍法性生身在七住地住五神通變身如佛教化眾生或初發意菩薩行六波羅蜜行業因緣得身相似佛教化眾生問曰三十二相布施等果報般若波羅蜜無所有如虛空云何說欲得相好當學般若波羅蜜答曰三十二相有二種一者具足如佛二者不具足如轉輪聖王難陀等般若波羅蜜與布施和合故能具足相好如佛餘人但行布施等相不具足問曰云何布施等得三十二相答曰如檀越布施時受者得色力等五事益身故施者具手足輪相如檀波羅蜜中廣說戒忍等亦如是各各具三十二相何等是三十二相一者足下安立相餘如讚菩薩品中說問曰以何因緣得足下安立相答曰佛世世一心堅固持戒亦不令他敗戒以是業因緣故得是初相初相者自於法中無能動者若作轉輪聖王自於國土無能侵者以如法養護人民及出家沙門等以是業因緣故得千輻輪相是轉法輪初相若作轉輪聖王得轉輪寶離殺生業因緣故得長指相離不與取業因緣故得足跟滿相以四攝法攝眾生業因緣故得手足縵網相以上妙衣服飲食臥具供養尊長業因緣故得手足柔軟相修福轉增業因緣故得足趺高相一一孔一毛生相毛上向相如法遣使為福和合因緣及速疾誨人故得妙踹相如伊泥延鹿王如法淨物布施不惱受者故得平立手過膝相方身相如尼拘盧陀樹多修慚愧及斷邪婬以房舍衣服覆蓋之物用布施故得陰藏相如馬王修慈三昧信淨心多及以好色飲食衣服臥具布施故得金色相大光相常好問義供給所尊及善人故得肌皮細軟相如法斷事不自專執委以執政故得上身如師子相腋下滿相肩圓相恭敬尊長迎逆侍送故得身體直廣相布施具足充滿故得七處滿相一切捨施無所遺惜故得方頰車相離兩舌故得四十齒相齒齊相齒密相常修行慈好思惟故得白牙無喻相離妄語故得舌廣薄相美食布施不惱受者故得味中最上味相離惡口故得梵聲相善心好眼視眾生故得眼𥇒紺青相眼𥇒如牛王相禮敬所尊及自持戒以戒教人故得肉髻相所應讚歎者而讚歎故得眉間白毛相是為用聲聞法三十二相業因緣摩訶衍中三十二相業因緣者問曰十方諸佛及三世諸法皆無相相今何以故說三十二相一相尚不實何況三十二答曰佛法有二種一者世諦二者第一義諦世諦故說三十二相第一義諦故說無相有二種道一者令眾生修福道二者慧道福道故說三十二相慧道故說無相為生身故說三十二相為法身故說無相佛身以三十二相八十隨形好而自莊嚴法身以十力四無所畏四無礙智十八不共法諸功德莊嚴眾生有二種因緣一者福德因緣二者智慧因緣欲引導福德因緣眾生故用三十二相身欲以智慧因緣引導眾生故用法身有二種眾生一者知諸法假名二者著名字為著名眾生故說無相為知諸法假名眾生故說三十二相問曰是十力四無所畏功德亦各有別相云何說法身無相答曰一切無漏法十六行三三昧相應故皆名無相佛欲令眾生解故種種分別說說一切諸佛法以空無相無作印故皆入如法性實際而為見色歡喜發道心者現三十二相莊嚴身復次為一切眾生中顯最勝故現三十二相而不破無相法如菩薩初生七日之中裹以白㲲示諸相師相師以古聖相書占之以答王曰我讖記法若人有三十二相者在家當為轉輪聖王出家當得作佛唯此二處無有三處諸相師出已菩薩寢息復有仙人名阿私陀白淨飯王言我以天耳聞諸天鬼神說淨飯王生子有佛身相故來請見王大歡喜此人仙聖故從遠來欲見我子勅諸侍人將太子出侍人答王太子小睡是時阿私陀言聖王常請一切施以甘露不應睡也即從坐起詣太子所抱著臂上上下相之相已涕零不能自勝王大不悅問相師曰有何不祥涕泣如是仙人答言假使天雨金剛大山不能動其一毛豈有不祥太子必當作佛我今年已晚暮當生無色天上不得見佛不聞其法故自悲傷耳王言諸相師說不定一事若在家者當作轉輪聖王若出家者當得作佛阿私陀言諸相師者以世俗比知非天眼知諸聖相書又不具足遍知於相總觀不能明審是故或言在家當為轉輪聖王出家當為佛今太子三十二相正滿明徹甚深淨潔具足必當作佛非轉輪王也以是故知三十二相於一切眾生中最為殊勝言無相法者為破常淨樂相我相男女生死等相故如是說以是故佛法雖無相相而現三十二相引導眾生令知佛第一生淨信故說三十二相無咎問曰何以故說三十二相不多不少答曰若說多若說少俱當有難復次佛身丈六若說少相則不周遍不具莊嚴若過三十二相則復雜亂譬如嚴身之具雖復富有珠璣不可重著瓔珞是故三十二相不多不少正得其中復次若少不端嚴則留八十隨形好處過則雜亂問曰若須八十隨形好何不皆名為相而別為好答曰相大嚴身若說大者則已攝小復次相麁而好細眾生見佛則見其相好則難見故又相者餘人共得好者或共或不共以是故相好別說問曰佛畢竟斷眾生相吾我相具足空法相何以故以相莊嚴如取相者法答曰若佛但以妙法莊嚴其心身無相好者或有可度眾生心生輕慢謂佛身相不具不能一心樂受佛法譬如以不淨器盛諸美食人所不喜如臭皮囊盛諸寶物取者不樂以是故佛以三十二相莊嚴其身復次佛常於大眾中作師子吼言我於眾生中一切功德最為第一若佛生身不以相好莊嚴或有人言身形醜陋何所能知佛以三十二相八十隨形好莊嚴其身眾生猶有不信何況不以相好莊嚴復次佛法甚深常寂滅相故狂愚眾生不信不受謂身滅盡無所一取以是故佛以廣長舌梵音聲身放大光為種種因緣譬喻說上妙法眾生見佛身相威德又聞音聲皆歡喜信樂復次莊嚴物有內外禪定智慧諸功德等是內莊嚴身相威德持戒具足是外莊嚴佛內外具足復次佛愍念一切眾生出興於世以智慧等諸功德饒益利根眾生身相莊嚴饒益鈍根眾生心莊嚴開涅槃門身莊嚴開天人樂門身莊嚴故置眾生於三福處心莊嚴故置眾生入三解脫門身莊嚴故拔眾生於三惡道心莊嚴故拔眾生於三界獄如是等無量利益因緣故以相好莊嚴生身經欲生菩薩家欲得鳩摩羅伽地欲得不離諸佛當學般若波羅蜜論菩薩家者若於眾生中發甚深大悲心是為生菩薩家如生王家無敢輕者亦不畏飢渴寒熱等入菩薩道中生菩薩家亦如是以佛子故諸天龍鬼神諸聖人等無敢輕者益加恭敬不畏惡道人天賤處不畏聲聞辟支佛人外道論師來沮其心復次菩薩初發意一心作願從今日不復隨諸惡心但欲度脫一切眾生當得阿耨多羅三藐三菩提復次菩薩若能知諸法實相不生不滅得無生法忍從是以往常住菩薩道如前所說持心經中我見錠光佛時得諸法無生忍初具足六波羅蜜自爾之前都無布施持戒等復次若菩薩作是念如恒河沙等劫為一日一夜用是日夜三十日為月十二月為歲如是歲數過百千萬億劫乃有一佛於是佛所供養持戒集諸功德如是恒河沙等諸佛然後受記作佛菩薩心不懈怠不沒不厭悉皆樂行復次菩薩於諸邪定五逆眾生及斷善根人中而生慈悲令入正道不求恩報復次菩薩初發心以來不為諸煩惱所覆所壞復次菩薩雖觀諸法實相於諸觀心亦不生著復次菩薩自然口常實言乃至夢中亦不妄語復次菩薩有所見色皆是佛色念佛三昧力故於色亦不著復次菩薩見一切眾生流轉生死苦中一切樂中心亦不著但作願言我及眾生何時當度復次菩薩於一切珍寶心不生著唯樂三寶復次菩薩常斷婬欲乃至不生念想況有實事復次眾生眼見菩薩者即得慈三昧復次菩薩能令一切法悉為佛法無有聲聞辟支佛法凡夫之法種種差別復次菩薩分別一切法於一切法中亦不生法相亦不生非法相如是等無量因緣是名生菩薩家問曰從發心已來已生菩薩家今云何欲生菩薩家當學般若波羅蜜答曰有二種菩薩家有退轉家不退轉家名字家實家淨家雜家有信堅固家不堅固家為不退轉家乃至信堅固家欲得如是等家故言欲生菩薩家當學般若波羅蜜欲得鳩摩羅伽地者或有菩薩從初發心斷婬欲乃至阿耨多羅三藐三菩提常行菩薩道是名鳩摩羅伽地復次或有菩薩作願世世童男出家行道不受世間愛欲是名為鳩摩羅伽地復次又如王子名鳩摩羅伽佛為法王菩薩入法正位乃至十地故悉名王子皆任為佛如文殊師利十力四無所畏等悉具佛事故住鳩摩羅伽地廣度眾生復次又如童子過四歲以上未滿二十名為鳩摩羅伽若菩薩初生菩薩家者如嬰兒得無生法忍乃至十住地離諸惡事名為鳩摩羅伽地欲得如是地當學般若波羅蜜常欲不離諸佛者菩薩世世所生常值諸佛問曰菩薩當化眾生何故常欲值佛答曰有菩薩未入菩薩位未得阿鞞跋致受記別故若遠離諸佛便壞諸善根沒在煩惱自不能度安能度人如人乘船中流壞敗欲度他人反自沒水又如少湯投大氷池雖消少處反更成氷菩薩未入法位若遠離諸佛以少功德無方便力欲化眾生雖少利益反更墜落以是故新學菩薩不應遠離諸佛問曰若爾者何以不說不離聲聞辟支佛聲聞辟支佛亦能利益菩薩答曰菩薩大心聲聞辟支佛雖有涅槃利益無一切智故不能教導菩薩諸佛一切種智故能教導菩薩如象沒泥非象不能出菩薩亦如是若入非道中唯佛能救同大道故以是故說菩薩常欲不離諸佛復次菩薩作是念我未得佛眼故如盲無異若不為佛所引導則無所趣錯入餘道設聞佛法異處行者未知教化時節行法多少復次菩薩見佛得種種利益或眼見心清淨若聞所說心則樂法得大智慧隨法修行而得解脫如是等值佛無量利益豈不一心求欲見佛譬如嬰兒不應離母又如行道不離糧食如大熱時不離涼風冷水如大寒時不欲離火如度深水不應離船譬如病人不離良醫菩薩不離諸佛過於上事何以故父母親屬知識人天王等皆不能如佛利益佛利益諸菩薩離諸苦處住世尊之地以是因緣故菩薩常不離佛問曰有為之法欺誑不真皆不可信云何得如願不離諸佛答曰福德智慧具足故乃應得佛何況不離諸佛以眾生有無量劫罪因緣故不得如願雖行福德而智慧薄少雖行智慧而福德薄少故所願不成菩薩求佛道故要行二忍生忍法忍行生忍故一切眾生中發慈悲心滅無量劫罪得無量福德行法忍故破諸法無明得無量智慧二行和合故何願不得以是故菩薩世世常不離諸佛復次菩薩常愛樂念佛故捨身受身恒得值佛譬如眾生習欲心重受婬鳥身所謂孔雀鴛鴦等習瞋恚偏多生毒虫中所謂惡龍羅剎蜈蚣毒蛇等是菩薩心不貴轉輪聖王人天福樂但念諸佛是故隨心所重而受身形復次菩薩常善修念佛三昧因緣故所生常值諸佛如般舟三昧中說菩薩入是三昧即見阿彌陀佛便問其佛何業因緣故得生彼國佛即答言善男子以常修念佛三昧憶念不廢故得生我國問曰何者是念佛三昧得生彼國答曰念佛者念佛三十二相八十隨形好金色身身出光明遍滿十方如融閻浮檀金其色明淨又如須彌山王在大海中日光照時其色發明行者是時都無餘色想所謂山地樹木等但見虛空中諸佛身相如真琉璃中赤金外現亦如比丘入不淨觀但見身體膖脹爛壞乃至但見骨人是骨人無有作者亦無來去以憶想故見菩薩摩訶薩入念佛三昧悉見諸佛亦復如是以攝心故心清淨故譬如有人莊嚴其身照淨水鏡無不悉見此水鏡中亦無形相以明淨故見其身像諸法從本以來常自清淨菩薩以善修淨心隨意悉見諸佛問其所疑佛答所問聞佛所說心大歡喜從三昧起作是念言佛從何所來我身亦不去即時便知諸佛無所從來我亦無所去復作是念三界所有皆心所作何以故隨心所念悉皆得見以心見佛以心作佛心即是佛心即我身心不自知亦不自見若取心相悉皆無智心亦虛誑皆從無明出因是心相即入諸法實相所謂常空得如是三昧智慧已二行力故隨意所願不離諸佛如金翅鳥王二翅具足故於虛空中自在所至菩薩得是三昧智慧力故或今身隨意供養諸佛命終亦復值遇諸佛以是故說菩薩常不離諸佛者當學般若波羅蜜經欲以諸善根供養諸佛恭敬尊重讚歎隨意成就者當學般若波羅蜜論菩薩既得不離諸佛當應供養若得值佛而無供具甚為不悅如須摩提菩薩秦言妙意見然燈佛無供養具周旋求索見賣華女以五百金錢買得五莖青蓮華以供養佛又薩陀波崙菩薩為供養師故賣身血肉如是等菩薩既得見佛心欲供養若無供具其心有礙譬如庶民遇見君長不持禮貺則為不敬是故諸菩薩求供養具供養諸佛佛雖不須菩薩心得具足譬如農夫遇好良田而無種子雖欲加功無以肆力心大愁憂菩薩亦如是得遇諸佛而無供具設有餘物不稱其意心便有礙諸善根者所謂善根果報華香瓔珞衣服幡蓋種種珍寶等所以者何或時以因說果如言一月食千兩金金不可食因金得食故言食金或時以果說因如見好畫言是好手手非是畫見畫妙故說言手好善根果報亦如是以善根業因緣故得供養之具名為善根問曰若爾者何不即說華香等而說其因答曰供養具有二種一者財供養二者法供養若但說華香等供養則不攝法供養今說善根供養當知則財法俱攝供養者若見若聞諸佛功德心敬尊重迎逆侍送旋繞禮拜曲躬合手而住避坐安處勸進飲食華香珍寶等種種稱讚持戒禪定智慧諸功德有所說法信受教誨如是善身口意業是為供養尊重者知一切眾生中德無過上故言尊敬畏之心過於父母師長君王利益重故故言重恭敬者謙遜畏難故言恭推其智德故言敬讚歎者美其功德為讚讚之不足又稱揚之故言歎隨意成就者若須華供養如意即至或求得或不求而得有自然出者或變化生乃至伎樂供養之具悉皆如是問曰菩薩遇得便以供養何以隨意求索答曰福德從心於所愛重持用供養得福增多如阿育王小兒時以所重土持用奉佛得閻浮提王一日之中起八萬塔若大人雖以多土投鉢而無所得非所重故有人偏貴重華以其所貴持供養佛得福增多乃至寶物亦如是復次隨時所宜若寒時應以薪火上衣溫室被褥及以飲食熱時應以氷水扇蓋涼室生薄之服上妙之食風雨之時就送供具如是等隨時供養又隨土地所宜隨受者所須皆持供養復次隨意供養者有菩薩知佛無所須又知諸物虛誑如幻一相所謂無相為教化眾生故隨眾生國土所重引導故供養復有菩薩得甚深禪定生菩薩神通以神通力故飛到十方佛前或於佛國若須遍雨天華即滿三千世界持供養佛或雨天栴檀或雨真珠光明鮮發或雨七寶或雨如意珠大如須彌或雨妓樂音聲清妙或以身如須彌以為燈炷供養諸佛如是等名為財供養又菩薩行六波羅蜜以法供養諸佛或有菩薩行一地法供養諸佛乃至十地行法供養或時菩薩得無生法忍自除煩惱及眾生煩惱是法供養或時菩薩住於十地以神力故令地獄火滅於餓鬼道皆得飽滿令畜生得離恐怖令生人天漸住阿惟越致地如是等大功德力故名為法供養以是故說欲得善根成就當學般若波羅蜜經欲滿一切眾生所願衣服飲食臥具塗香車乘房舍床榻燈燭等當學般若波羅蜜論問曰有何次第欲滿一切眾生願答曰菩薩業有二種一為供養諸佛二為度脫眾生以供養諸佛得無量福德持是福德利益眾生所謂滿眾生願如賈客主入海採寶安隱得出利益所親及知識等菩薩如是入諸佛法海得無量功德之寶利益眾生如小王供養大王能令歡喜與其所願職位財帛還其本國利益人物除却怨賊菩薩供養諸佛法王故得受記別以無量善根珍寶得無盡智力來入眾生善人供養貧者隨其所須而給與之魔民邪見外道之屬悉皆破壞是為供養諸佛次滿眾生所願問曰菩薩實能滿一切眾生願不若悉滿眾生願餘佛菩薩何所利益若不悉滿是中何故說欲滿一切眾生願當學般若波羅蜜答曰有二種願一者可得願二者不可得願不可得願者有人欲籌量虛空盡其邊際及求時方邊際如小兒求水中月鏡中像如是等願皆不可得可得願者鑽木求火穿地得水修福得人天中生及得阿羅漢辟支佛果乃至得諸佛法王如是等名皆可得願可得願有二種一謂世間二謂出世間是中世間願故滿眾生願云何得知以飲食床臥具乃至燈燭所須之物皆給與之問曰菩薩何以故與眾生易得願不與難者答曰願有下中上下願令致今世樂因緣中願與後世樂因緣上願與涅槃因緣是故先與下願次及中願然後上願復次眾生多著今樂少求後樂涅槃樂者轉復少也若說多者少亦攝之復次此經前後多說後世涅槃道少說今世利事菩薩法者常與眾生種種利益不應有捨所以者何初心但欲令諸眾生行大乘法以不堪受化次與聲聞辟支佛道若復不能當與十善四梵行等令修福德若眾生都不樂者如是眾生不應遺捨當與今世利益所謂飲食等也復次凡夫雖能與人飲食等滿彼願者皆有因緣若今世事若後世事聲聞辟支佛雖無因緣滿眾生願而所益甚少菩薩摩訶薩行檀波羅蜜業因緣故得為國王或為大長者財富無量四方眾生若來求者盡滿足之如頻頭居士為大檀越坐七寶大床金剛為腳敷以天褥以赤真珠上為帳幔左右立侍各八萬四千皆莊嚴琦妙開四大門恣所求者晝夜六時鳴鼓又放光明十方無量眾生有聞鼓聲光明觸身者無不悉來欲得種種飲食者長者見其大集即時默然仰視虛空於時空中雨種種百味之食隨意皆得若眾生不自取者左右給使分布與之足滿乃止須飲食衣被臥具寶物等皆亦如是恣眾生所欲已然後說法令離四食皆住阿鞞跋致地如是等菩薩神通力故能滿眾生願問曰佛在時眾生尚有飢餓天不降雨眾生困弊佛猶不能滿一切眾生之願云何菩薩能滿其願答曰菩薩住於十地入首楞嚴三昧於三千大千世界或時現初發意行六波羅蜜或現阿鞞跋致或現一生補處於兜率天上為諸天說法或從兜率天上來下生淨飯王宮或現出家成佛或現大眾中轉法輪度無量眾生或現入涅槃起七寶塔遍諸國土令眾生供養舍利或時法都滅盡菩薩利益如是何況於佛而佛身有二種一者真身二者化身眾生見佛真身無願不滿佛真身者遍於虛空光明遍炤十方說法音聲亦遍十方無量恒河沙等世界滿中大眾皆共聽法說法不息一時之頃各隨所聞而得解悟如劫盡已眾生行業因緣故大雨澍下間無斷絕三大所不能制惟有劫盡十方風起更互相對能持此水如是法性身佛有所說法除十住菩薩三乘之人皆不能持惟有十住菩薩不可思議方便智力悉能聽受眾生其有見法身佛無有三毒及眾煩惱寒熱諸苦一切皆滅無願不滿如如意珠尚令眾生隨願皆得豈況於佛珠與一切世間之願佛與一切出世間願若言佛不能悉滿眾生所願是語不然復次釋迦文尼佛王宮受身現受人法有寒熱飢渴睡眠受諸誹謗老病死等內心智慧神德真佛正覺無有異也欲滿眾生所願悉皆能滿而不滿者以無數世來常滿眾生衣食之願而不免苦今但以涅槃無為常樂益之如人憐愍所親不與雜毒美食如是世間願者生諸結使又復離時心生大苦是故不以為要復次有人言釋迦牟尼佛已滿眾生所願而眾生自不能得如毘摩羅詰經說佛以足指案地即時國土七寶莊嚴我佛國如是為多怒害者現佛國異又如龍王等心降雨在人為水餓鬼身上皆為炭火問曰若能滿一切眾生願者則眾生有邊無有受諸飢寒苦者何以故一切眾生皆滿所願願離苦得樂故答曰滿一切者名字一切非實一切如法句偈說一切皆懼死莫不畏杖痛恕己可為譬勿殺勿行杖雖言一切畏杖痛如無色眾生無身故則無杖痛色界眾生雖可有身亦無杖痛欲界眾生亦有不受杖痛而言一切謂應得杖者說言一切非實一切以是故菩薩滿一切眾生所願謂應可得者然菩薩心無齊限福德果報亦無有量但眾生無量阿僧祇劫罪厚障故而不能得如舍利弗弟子羅頻周比丘持戒精進乞食六日而不能得乃至七日命在不久有同道者乞食持與鳥即持去時舍利弗語目揵連汝大神力守護此食令彼得之即時目連持食往與始欲向口變成為泥又舍利弗乞食持與而口自合最後佛來持食與之以佛福德無量因緣故令彼得食是比丘食已心生歡喜倍加信敬佛告比丘有為之法皆是苦相為說四諦即時比丘漏盡意解得阿羅漢道有薄福眾生罪甚此者佛不能救又知眾生不可得故深達法性故諸佛無有憶想分別是可度是不可度心常寂滅意無增減以是故菩薩欲滿一切眾生願彼以罪故而不能得菩薩無咎飲食者略說麁細二種餅飯等百味之食經雖說四食眾生久住而此但說揣食餘者無色不可相與若施揣食則與三食何以故因揣食故增益三食如經所說檀越施食則與受者五事利益飲總說二種一者草木酒所謂蒲桃甘蔗等及諸穀酒二者草木漿甘蔗漿蒲桃漿石蜜漿安石榴漿梨㮈漿波盧沙果漿等及諸穀漿如是和合人中飲食及天飲食所謂修陀甘露味天果食等摩頭摩陀婆漿等眾生各各所食或食穀者或食肉者或食淨者不淨者來皆飽滿衣服者衣有二種或從眾生生所謂綿絹毛毳皮韋等或從草木生所謂布㲲樹皮等有諸天衣無有經緯自然樹出光色輕軟臥具者床榻被褥幃帳枕等塗香者有二種一者栴檀木等摩以塗身二者種種雜香擣以為末以塗其身及熏衣服并塗地壁乘者所謂象馬車輿等房舍者所謂土木寶物所成樓閣殿堂宮觀等以障寒熱風雨賊盜之屬燈燭者所謂脂膏蘇油漆蠟明珠等諸物者是一切眾生所須之物不可具說故略言諸物問曰此中何以不說燒香妙華等答曰說諸物者皆已攝之問曰若爾者但應略說三種飲食衣服莊嚴之具答曰此諸物是所須要者若慈念眾生以飲食為先次以衣服以身垢臭須以塗香次以臥具寒雨須房舍黑闇須燈燭問曰華香亦能除臭何故不說答曰華非常有亦速萎爛利益少故是故不說燒香者寒則所須熱時為患塗香寒熱通用寒時雜以沈水熱時雜以栴檀以塗其身是故但說塗香問曰若行檀波羅蜜得無量果報能滿一切眾生所願何故言欲滿眾生願當學般若波羅蜜答曰先已說以般若波羅蜜和合故得名檀波羅蜜今當更說所可滿眾生願者非謂一國土一閻浮提都欲滿十方世界六趣眾生所願非但布施所能辦故以般若波羅蜜破近遠相破一切眾生相非一切眾生相除諸礙故彈指之頃化無量身遍至十方能滿一切眾生所願如是神通利益要從般若出生以是故菩薩欲滿一切眾生願當學般若波羅蜜經復次舍利弗菩薩摩訶薩欲使如恒河沙等世界眾生立於檀波羅蜜立於尸羅羼提毘梨耶禪般若波羅蜜當學般若波羅蜜論問曰是義次第有何因緣答曰利有三種今世利後世利畢竟利復有三種樂今世後世出世樂前說今世利樂此說後世出世利樂以是故令眾生住六波羅蜜菩薩愍念眾生過於父母念子慈悲之心徹於骨髓先以飲食充足其身除飢渴苦次以衣服莊嚴其身令得受樂菩薩心不滿足復作是念眾生已得今世樂復更思惟令得後世樂若以世間六波羅蜜教之則得人天中樂久後還來輪轉生死當復以出世間六波羅蜜令得無為常樂復次先以衣服華香等莊嚴其身今以功德莊嚴其心若有三種莊嚴則為具足無有過者一者衣服七寶等二者福德三者道法菩薩欲具足三種莊嚴眾生故先說功德果報今說功德因緣復次前說雖有大施而眾生罪故不能悉得如餓鬼經說雖與其食而不得噉變成炭火不淨之物又菩薩不捨一切當作方便令眾生得衣食利益是故教修福業自行自得菩薩善知因緣不可強得教令得之以是故次第教眾生住六波羅蜜問曰菩薩志願令十方一切眾生住六波羅蜜何故但說如恒河沙世界眾生答曰為聽法者聞恒河沙故又於新發意菩薩以無邊無量為多多則致亂若大菩薩不以恒河沙為數復次說如恒河沙者是無邊無量數如後品中說復次如恒河沙者已說十方諸世界此中亦不言一恒河沙不應為難以是故說如恒河沙世界無咎恒河沙世界義如先說眾生者於五眾十八界十二入六種十二因緣等眾多法中假名眾生是天是人是牛是馬眾生有二種動者靜者動者生身口業靜者不能有色眾生無色眾生無足二足四足多足眾生世間出世間眾生大者小者賢聖凡夫邪定正定不定眾生苦樂不苦不樂眾生上中下眾生學無學非學非無學眾生有想無想非有想非無想眾生欲界色界無色界眾生欲界眾生者有三種以善根有上中下故上者六欲天中者人中富貴下者人中卑賤以面類不同故四天下別異不善亦有三品上者地獄中者畜生下者餓鬼復次欲界眾生有十種三惡道人及六天地獄有三種熱地獄寒地獄黑闇地獄畜生有三種空行陸行水行晝行夜行晝夜行如是等差別鬼有二種弊鬼餓鬼弊鬼如天受樂但與餓鬼同住即為其主餓鬼腹如山谷咽如針身惟有三事黑皮筋骨無數百歲不聞飲食之名何況得見復有鬼火從口出飛蛾投火以為飲食有食糞涕唾膿血洗器遺餘或得祭祀或食產生不淨如是等種種餓鬼六欲天者四王天等於六天中間別復有天所謂持瓔珞天戲忘天心恚天鳥足天樂見天此諸天等皆六天所攝有人言欲界眾生應有十一種先說五道今益阿修羅道問曰阿修羅即為五道所攝是阿修羅非天非人地獄苦多畜生形異如是應鬼道所攝答曰不然阿修羅力與三十三天等何以故或為諸天所破或時能破諸天如經中說釋提桓因為阿修羅所破四種兵眾入藕根孔以自藏翳受五欲樂與天相似為佛弟子如是威力何得餓鬼所攝以是故應有六道復次如阿修羅甄陀羅乾沓婆鳩槃茶夜叉羅剎浮陀等大神是天阿修羅民眾受樂小減諸天威德變化隨意所作是故人疑言是修羅非修羅修羅秦言大也說者言是阿修羅非修羅阿修羅道初得名餘者皆同一道問曰經說有五道云何言六道答曰佛去久遠經法流傳五百年後多有別異部部不同或言五道或言六道若說五者於佛經迴文說五若說六者於佛經迴文說六又摩訶衍中法華經說有六趣眾生觀諸義旨應有六道復次分別善惡故有六道善有上中下故有三善道天人阿修羅惡有上中下故地獄畜生餓鬼道若不爾者惡有三果報而善有二果是事相違若有六道於義無違問曰善法亦有三果下者為人中者為天上者涅槃答曰是中不應說涅槃但應分別眾生果報住處涅槃非報故善法有二種一者三十七品能至涅槃二者能生後世樂今但說受身善法不說至涅槃善法世間善有三品上分因緣故天道果報中分因緣故人道果報下分因緣故阿修羅道果報問曰汝自說阿修羅與天等力受樂與天不異云何今說善下分為阿修羅果報答曰人中可得出家受戒以至於道阿修羅道結使覆心得道甚難諸天雖隨結使心直信道阿修羅眾心多邪曲不時近道以是故阿修羅雖與天相似以其近道難故故在人下如龍王金翅鳥力勢雖大亦能變化故在畜生道中阿修羅道亦如是問曰若龍王金翅鳥力勢雖大猶為畜生道攝阿修羅亦應餓鬼道攝何以更作六道答曰是龍王金翅鳥雖復受樂傍行形同畜生故畜生道攝地獄餓鬼形雖似人以其大苦故不入人道阿修羅力勢既大形似人天故別立六道是為略說欲界眾生色界無色界眾生如後品中說立檀波羅蜜者菩薩語諸眾生當行布施貧為大苦無以貧故作諸惡行墮三惡道作諸惡行墮三惡道則不可救眾生聞已捨慳貪心行檀波羅蜜如後品中廣說復次菩薩於眾生前種種因緣種種譬喻而為說法毀呰慳貪夫慳貪者自身所須惜不能用見告求者心濁色變即於現身聲色醜惡種後世惡業故受形醜陋先不種布施因緣故今身貧賤慳著財物多求不息開諸罪門專造惡事故墮惡道中復次生死輪轉利益之業無過布施今世後世隨意便身之事悉從施得施為善導能開三樂天上人中涅槃之樂所以者何好施之人聲譽流布八方信樂無不愛敬處大眾中無所畏難死時無悔其人自念我以財物殖良福田人天中樂涅槃之門我必得之所以者何施破慳結慈念受者滅除瞋惱嫉妬心息恭敬受者則除憍慢決定心施疑網自裂知施果報則除邪見及滅無明如是等諸煩惱破則涅槃門開復次非但開三樂而已乃能開無量佛道世尊之處所以者何六波羅蜜是佛道檀為初門餘行皆悉隨從如是等布施有無量功德以是因緣故令眾生立檀波羅蜜檀波羅蜜義如先檀中說立尸羅者菩薩於眾生前讚說戒行汝諸眾生當學持戒持戒之德拔三惡趣及人中下賤令得天人尊貴乃至佛道戒為一切眾生眾樂根本譬如大藏出諸珍寶戒為大護能滅眾怖譬如大軍破賊戒為莊嚴如著瓔珞戒為大船能度生死巨海戒為大乘能致重寶至涅槃城戒為良藥能破結病戒為善知識世世隨逐不相遠離令心安隱譬如穿井已見濕泥喜慶自歡無復憂患戒能成就利益諸行譬如父母長育眾子戒為智梯能入無漏戒能驚怖諸結譬如師子能令群獸攝伏戒為一切諸德之根出家之要修淨戒者所願隨意譬如如意珠應念時得如是等種種讚戒之德令眾生歡喜發心住尸羅波羅蜜住羼提者於眾生前讚歎忍辱忍為一切出家之力能伏諸惡能於眾中現奇特事忍能守護令施戒不毀忍為大鎧眾兵不加忍為良藥能除惡毒忍為善勝於生死險道安隱無患忍為大藏施貧苦人無極大寶忍為大舟能渡生死此岸到涅槃彼岸忍為磫𥗫能瑩明諸德若人加惡如猪揩金山益發其明求佛道度眾生之利器忍為最妙行者當作是念我若以瞋報彼則為自害又我先世自有是罪不得如意要必當償若於此人不受餘亦害我俱不得免云何起瞋復次眾生為煩惱所牽起諸惡事不得自在譬如人為非人所持而罵辱良醫良醫是時但為除鬼不嫌其罵行者亦如是眾生加惡向己不嫌其瞋但為除結復次行忍之人視前罵辱者如父母視嬰孩見其瞋罵益加慈念愛之踰深又復自念彼人加惡於我是業因緣前世自造今當受之若以瞋報更造後苦何時解已若今忍之永得離苦是故不應起瞋如是種種因緣訶瞋恚生慈悲入眾生忍中入眾生忍中已作是念十方諸佛所說法皆無有我亦無我所但諸法和合假名眾生如機關木人雖能動作內無有主身亦如是但皮骨相持隨心風轉念念生滅無常空寂無有作者無罵者亦無受者本末畢竟空故但顛倒虛誑故凡夫心著如是思惟已則無眾生無眾生已法無所屬但因緣和合無有自性如眾生和合強名眾生法亦如是即得法忍得是眾生忍法忍故能得阿耨多羅三藐三菩提何況諸餘利益眾生聞是已住羼提波羅蜜立毘梨耶者教眾生言汝莫懈怠若能精進諸善功德悉皆易得若懈怠者見木有火而不能得何況餘事是故勸令精進若人隨方便精進無願不得凡得勝法非無因緣皆從精進生精進有二相一能進生諸善法二能除諸惡法復有三相一欲造事二精進作三不休息復有四相已生惡法斷之令滅未生惡法能令不生未生善法能令發生已生善法能令增長如是等名精進相精進故能助成一切善法譬如火得風助其然乃熾又如世間勇健之人能越山渡海道法精進乃至能得佛道何況餘事眾生聞已皆立精進波羅蜜復次菩薩見有未發阿耨多羅三藐三菩提者為讚歎阿耨多羅三藐三菩提法於一切諸法中最為第一極為尊貴能饒益一切令得諸法實相不誑之法有大慈悲具一切智金色身相第一微妙三十二相八十隨形好無量光明無量戒定智慧解脫解脫知見三達無礙於一切法無礙解脫得如是者一切眾生中最為上尊應受一切世間供養若人但心念佛尚得無量無盡福德何況精進布施持戒供養承事禮拜者語眾生言佛事如是汝等當發無上道心懃修精進行如法者得之不難眾生聞是已便發無上道心若發心者不可但空爾而得當行檀波羅蜜行檀波羅蜜次行尸羅波羅蜜羼提波羅蜜禪波羅蜜般若波羅蜜行五波羅蜜則是毘梨耶波羅蜜若不發大乘心者當教辟支佛道若無辟支佛道者教行聲聞道若無聲聞道者教令離色受無色定寂滅安樂若無無色定者教令離欲受色界種種禪定樂若無禪者教令修十善道人天中受種種樂莫自懈怠空無所得貧窮下賤種種懃苦甚為可患懈怠法者最為弊惡破壞今世後世利益善道眾生聞已集諸善法懃行精進立禪者菩薩於眾生前讚歎禪定清淨樂內樂自在樂離罪樂今世後世樂聖所受樂梵天王樂遍身受樂深厚妙樂汝諸眾生何以著五欲不淨樂與畜生同受諸罪垢樂而捨是妙樂若汝能捨小樂則得大樂汝不見田夫棄少種子後獲大果如人獻王少物而得大報如少鉤餌而得大魚所捨甚少而所獲大多智者亦如是能棄世間之樂得甚深禪定快樂既得此樂反觀欲樂甚為不淨如從獄出如病疹得差更不求藥復次禪定名實智初門令智慧澄靜能照諸法如燈在密室其明得用若依禪定得四無量背捨勝處神通辯才等諸甚深功德悉皆具得能令瓦石變成如意寶珠何況餘事隨意所為無不能作入地如水履水如地手捉日月身不焦冷化為種種禽獸之身而不受其法或時變身充滿虛空或時身若微塵或輕如鴻毛或重若太山或時以足指按地天地大動如動草葉如是等神通變化力皆從禪得眾生聞是已立於禪波羅蜜立般若波羅蜜者菩薩教諸眾生當學智慧智慧者其明第一名為慧眼若無慧眼雖有肉眼猶故是盲雖云有眼與畜生無異若有智慧自別好醜不隨他教若無智慧隨人東西如牛駱駝穿鼻隨人一切有為法中智慧為上聖所親愛能破有為法故如經中說於諸寶中智慧寶為最一切利器中慧刀利為最住智慧山頂無有憂患觀諸苦惱眾生無不悉見智慧刀能斷無始煩惱生死連鎖智慧力故能具六波羅蜜得不可思議無量佛道成一切智何況聲聞辟支佛及世間勝事是智慧增長清淨不可沮壞名為波羅蜜眾生聞已住般若波羅蜜復次菩薩或時不以口教或現神足光明令眾生住六波羅蜜或現種種餘緣乃至夢中為作因緣使其覺悟令眾生住六波羅蜜是故經言欲令眾生住六波羅蜜當學般若波羅蜜經欲殖一善根於佛福田中至得阿耨多羅三藐三菩提不盡者當學般若波羅蜜論善根者三善根無貪善根無瞋善根無癡善根一切諸善法皆從三善根生增長如藥樹草木因有根故得生成增長以是故名為諸善根今言善根者善根因緣供養之具所謂花香燈明及法供養持戒誦經等因中說果何以故香華不定以善心供養故名為善根布施非即是福但能破慳貪開善法門善根名為福如針導綖縫衣縫非針也一者若華若香若燈明若禮敬若誦經持戒若禪定若智慧等一一供養及法供養殖於諸佛田中佛田者十方三世諸佛若佛在世若形像若舍利若但念佛殖者專心堅著問曰經言種種福田今何以獨言殖於佛田答曰雖有種種福田佛為第一福田以十力四無所畏十八不共法如是等無量佛法具足是故獨說殖於佛田法寶雖為佛師若佛不說法為無用如雖有好藥若無良醫藥則無用以是故法寶雖上而前說佛寶何況僧寶復次佛田能獲無量果報餘者雖言無量而有差降以是故佛田第一不盡者諸佛成就無量功德故於中殖福福亦無盡復次佛功德無量無邊無數無等故殖福者福亦不盡復次佛為菩薩時緣一切眾生如眾生無量無邊故福亦無盡復次佛田清淨拔愛等諸煩惱穢草淨戒為平地大慈悲為良美除諸惡邪醎土三十七品為溝港十力四無所畏四無礙智等為垣牆能出生三乘涅槃果報殖種於此無上無比田者其福無盡問曰一切有為法無常相故皆歸於盡福從因緣生何得不盡答曰亦不言常不盡自言乃至得佛中間不盡復次一切有為法雖念念生滅相續不斷果報不失故名為不盡如燈雖焰焰生滅不名滅脂盡炷滅乃可稱滅福亦如是深心種於良田故乃至法盡而亦不盡復次菩薩知諸法實相如涅槃不盡福德入諸法實相故而亦不盡問曰若爾者涅槃不盡福德亦應常不盡云何言乃至佛中間不盡答曰是福德者以智慧力故令是功德如涅槃畢竟空不生不滅以是故喻如涅槃非即涅槃若是涅槃不應為喻若是涅槃云何果報成佛而不盡譬如三解脫門空無相無作如解脫畢竟空相是空解脫門觀世間亦畢竟空如解脫無相相是無相解脫門觀世間亦無相相如解脫無作相是無作解脫門觀世間亦無作相以是故說欲殖一善根於佛福田乃至阿耨多羅三藐三菩提而不盡者當學般若波羅蜜經復次舍利弗菩薩摩訶薩欲令十方諸佛稱讚其名當學般若波羅蜜論問曰菩薩若觀諸法畢竟空內無吾我已破憍慢云何欲令諸佛稱讚其名又菩薩法應供養諸佛云何反求諸佛供養答曰佛法有二門一為第一義門二為世俗法門以世俗門故欲令諸佛讚歎雖為諸佛所讚歎而不見我不取眾生相世間假名故說汝言云何反求佛供養者如後品中佛所讚歎菩薩畢竟阿鞞跋致阿耨多羅三藐三菩提今是菩薩欲得決定知是阿鞞跋致以不以是故求佛讚歎非求供養復次餘人餘眾生貪欲瞋恚愚癡覆心故不能如實讚歎何以故若偏有所愛不見實過但見功德若偏有所瞋但見其過不見其德若愚癡多不能如實見其好醜諸天世人雖有智慧三毒薄者亦不能得如實讚猶有謬失無一切智故結使不盡故聲聞辟支佛三毒雖盡亦不能如實讚猶有餘氣未盡又智慧不具足故唯佛一人三毒及氣永盡成就一切智故能如實讚不增不減以是故行者欲得諸佛所讚知其實德不求餘人稱讚問曰若諸佛出於三界不著世間無有我及我所視於外道惡人大菩薩阿羅漢一等無異云何讚歎菩薩答曰佛雖無吾我無有憎愛於一切法心無所著憐愍眾生以大慈悲心引導一切故分別善人而有所讚亦欲破壞惡魔所願以佛讚歎故無量眾生愛樂菩薩恭敬供養後皆成就佛道以是故諸佛讚歎菩薩問曰云何讚歎答曰如佛於大眾中說法欲令眾生入甚深法讚是菩薩如薩陀波崙等復次佛讚歎菩薩言是菩薩能觀諸法畢竟空亦能於眾生有大慈悲能行生忍亦不見眾生雖行法忍於一切法而不生著雖觀宿命事不墮始見雖觀眾生入無餘涅槃而不墮邊見雖知涅槃是無上實法亦能起身口意善業雖行生死中而深心愛樂涅槃雖住三解脫門觀於涅槃亦不斷本願及善行如是等種種奇特功德甚為難有復次若菩薩未得無生忍未得五神通生死肉身有大慈悲心能為眾生故內外所有所貴惜者悉能施與外謂所著妻子上妙五欲如意珠最上寶安樂國土等內謂身體肌肉皮膚骨血頭目髓腦耳鼻手足如是等施甚為難有是故諸佛讚歎其德若菩薩入法位得神通行苦行不足為難以是菩薩生身肉眼志願弘曠有大悲心愛樂佛道行如是事甚為希有復次若菩薩持戒清淨具足無所分別持戒破戒於一切諸法畢竟不生常空法忍精進不休不息不著不厭精進懈怠一相不異無量無邊無數劫懃修精進都欲受行甚深禪定無所依止定亂不異不起於定而能變身無量遍至十方說法度人行深智慧觀一切法不生不滅非不生非不滅亦非不生亦非不滅非非不生非非不滅過諸語言心行處滅不可壞不可破不可受不可著諸聖行處淨如涅槃亦不著是觀意亦不沒能以智慧而自饒益如是菩薩諸佛讚歎復次菩薩未得受記未得無生法忍生不值佛不見賢聖以正思惟故能觀諸法實相雖觀實相心亦不著如是菩薩十方諸佛皆共讚歎復次菩薩聞甚深無量無邊不可思議佛法雖自未得智慧未及而能定心信樂不生疑悔若魔作佛來詭說其意意無增減如是菩薩諸佛所讚復次有諸菩薩一時發心中有疾成佛者佛則讚歎有大精進力故如釋迦文尼佛與彌勒等諸菩薩同時發心釋迦文尼佛精進力故超越九劫復次若有菩薩具足菩薩事所謂十地六波羅蜜十力四無所畏四無礙智十八不共法等無量清淨佛法為眾生故久住生死不取阿耨多羅三藐三菩提而廣度眾生如是菩薩諸佛讚歎何者是如文殊師利毘摩羅詰觀世音大勢至遍吉等諸菩薩之上首出於三界變化無央數身入於生死教化眾生故如是希有事皆從甚深般若波羅蜜生以是故說欲得諸佛稱歎其名當學般若波羅蜜經復次舍利弗菩薩摩訶薩欲一發意至十方如恒河沙等世界當學般若波羅蜜論菩薩得身通變化力作十方恒河沙等身於十方恒河沙等世界一時能到問曰如經說一彈指頃有六十念若一念中能至一方恒河沙等世界尚不可信何況十方恒河沙等世界時少而所到處多答曰經說五事不可思議所謂眾生多少業果報坐禪人力諸龍力諸佛力於五不可思議中佛力最不可思議菩薩入深禪定生不可思議神通故一念中悉到十方諸佛世界如說四種神通中唯佛菩薩有如意疾遍神通若金翅鳥子始從㲉出從一須彌至一須彌諸菩薩亦如是以無生忍力故破諸煩惱無明㲉即時一念中作無量身遍至十方復次菩薩一切無量世罪悉已消滅以智慧力故能轉一切諸法所謂小能作大大能作小能以千萬無量劫為一日又能以一日為千萬劫是菩薩世間之主所欲自在何願不滿如毘摩羅詰經所說以七夜為劫壽以是因緣故菩薩乘神通力能速疾超越十方世界問曰前五不可思議中無有菩薩今何以說菩薩不可思議答曰或時因中說果如日食百斤金金不可食因金得食故言食金是為因中說果或時果中說因如見好畫言是好手是為果中說因諸菩薩亦如是菩薩為因諸佛為果若說佛力不可思議當知已說菩薩以是故言欲一發意到十方恒河沙世界者當學般若波羅蜜經復次舍利弗菩薩摩訶薩欲發一音使十方如恒河沙等世界聞聲當學般若波羅蜜論菩薩得六神通增長梵聲相過三千大千世界至十方恒河沙等諸世界問曰若爾者與佛音聲何異答曰菩薩音聲有恒河沙等之數佛音聲所到無有限數如密跡經中所說目連試佛音聲極至西方猶聞佛音若如對面問曰若爾者佛常在國土聚落說法教化而閻浮提內人不至佛邊則不得聞何以知之多有從遠方來欲聽法者故答曰佛音聲有二種一為密中音聲二為不密音聲密音聲先已說不密音聲至佛邊乃聞是亦有二種弟子一為出世聖人二為世間凡夫出世聖人如目揵連等能聞微密音聲凡夫人隨其所近乃聞復次諸菩薩得入正位離生死身得法性真形能見十方無量佛身及遍炤光明亦能得聞諸佛六十種極遠無量音聲諸大菩薩雖未具足如佛音聲於佛音聲中普得其分是佛菩薩音聲有三種一者先世種善音聲因緣故咽喉中得微妙四大能出種種妙好遠近音聲所謂一里二里三里十里百里千里乃至三千大千世界音聲遍滿二者神通力故咽喉四大出聲遍滿三千大千世界及十方恒河沙世界三者佛音聲常能遍滿十方虛空問曰若佛音聲常能遍滿今眾生何以不得常聞答曰眾生無量劫以來所作惡業覆是故不聞譬如雷電霹靂聾者不聞雷聲無減佛亦如是常為眾生說法如龍震大雷聲眾生罪故自不得聞如今世人精進持戒者於念佛三昧心得定時罪垢不障即得見佛聞佛說法音聲清了菩薩於三種音聲中欲得二種是二種音聲甚難希有故如業果音聲自然可得故以是故說菩薩摩訶薩欲以一音使十方恒河沙等世界聞聲者當學般若波羅蜜經復次舍利弗菩薩摩訶薩欲使諸佛世界不斷者當學般若波羅蜜論佛世界不斷者菩薩欲令國國相次皆使眾生發心作佛問曰言次第者為一國前後相次為十方世界次第若一國相次者大悲普覆一切眾生何以不及餘國若十方一切世界次第者餘佛菩薩何所利益答曰菩薩心願欲令一切世界皆悉作佛大心曠遠無有齊限以是心集諸智慧無量福德神通力故又隨眾生種作佛因緣者是菩薩皆悉令作若一切世界皆種作佛因緣者餘佛菩薩不應有益但是事不然復次十方世界無量無邊不應一菩薩盡得遍諸世界令佛種不斷諸餘菩薩各隨因緣皆有其分以慈悲大故願亦無量利益之心無有齊限眾生種無量故非一佛一菩薩所可盡度問曰若事不稱心何故作願耶答曰欲令心願曠大清淨故如行慈三昧雖不能令眾生離苦但自欲令心曠大清淨成利益願故如諸佛大菩薩力皆能度一切眾生而眾生福緣未集未有智慧因緣不會故而不得度如大海水一切眾生取用水不窮竭但眾生不能得用如餓鬼眾生自罪因緣不得見水設得見之即時乾竭或為洋銅或成膿血佛亦如是有大慈悲智慧無量無邊悉能滿足眾生而眾生罪業因緣故而不值佛設得值佛如餘人無異或生瞋恚或起誹謗以是因緣故不見佛威相神力雖得值佛而無利益復次二因二緣發於正見所謂內因外緣佛外因緣具足有三十二相八十隨形好無量光明莊嚴其身種種神力種種音聲隨意說法斷一切疑但眾生內因緣不具足先不種見佛善根而不信敬不精進持戒鈍根深厚著於世樂以是故無有利益非為佛咎佛化度眾生神器利用悉皆備足譬如日出有目則覩盲者不見設使有目而無日者則無所覩是故日無咎也佛明亦如是問曰云何佛世界因緣不斷答曰菩薩於眾生中種種因緣讚歎佛道令眾生發阿耨多羅三藐三菩提心漸漸行六波羅蜜然後於諸世界各各作佛若於一國次第作佛或於異國各自作佛是名不斷佛國復次菩薩疾集智慧具足作佛度無量眾生欲入涅槃時為菩薩受記我滅度後汝次作佛展轉皆悉如是令不斷絕若佛不記菩薩者則斷佛國譬如王立太子展轉如是國祚不斷問曰何以貴有佛世界賤無佛國答曰是事不應致問佛是莊嚴十方世界主何況一國若離有佛國者雖受人天樂而不知是佛恩力之所致與畜生無異若一切諸佛不出世者則無三乘涅槃之道常閉在三界獄永無出期若世有佛眾生得出三界牢獄譬如二國之間無日之處是中眾生從冥中生從冥中死若佛生時光明暫炤各各相見乃見日月所炤眾生知彼為大福我等有罪如是或時佛以光明遍炤諸佛國有佛國眾生見佛光明則大歡喜念言我等黑闇彼為大明復次有佛之國眾生知有罪福人受三歸五戒八齋及出家五眾等種種甚深禪定智慧四沙門果有餘無餘涅槃等如是種種善法以是因緣故佛國為貴若佛國眾生雖不見佛值遇經法修善持戒布施禮敬等種涅槃因緣乃至畜生皆能種福德因緣若無佛之國乃至天人不能修善以是故菩薩生願欲使佛世界不斷經復次舍利弗菩薩摩訶薩欲住內空外空內外空空空大空第一義空有為空無為空畢竟空無始空散空性空自相空諸法空不可得空無法空有法空無法有法空當學般若波羅蜜論內空者內法內法空內法者所謂內六入眼耳鼻舌身意眼空無我無我所無眼法耳鼻舌身意亦如是外空者外法外法空外法者所謂外六入色聲香味觸法色空者無我無我所無色法聲香味觸法亦如是內外空者內外法內外法空內外法者所謂內外十二入十二入中無我無我所無內外法問曰諸法無量空隨法故則亦無量何以但說十八若略說應一空所謂一切法空若廣說隨一一法空所謂眼空色空等甚多何以但說十八空答曰若略說則事不周若廣說則事繁譬如服藥少則病不除多則增其患應病投藥令不增減則能愈病空亦如是若佛但說一空則不能破種種邪見及諸煩惱若隨種種邪見說空空則過多人愛著空相墮在斷滅說十八空正得其中復次若說十若說十五俱亦有疑此非問也復次善惡之法皆有定數若四念處四正勤三十七品十力四無所畏四無礙智十八不共法五眾十二入十八界十二因緣三毒三結四流五蓋等諸法如是各有定數以十八種法中破著故說有十八空問曰般若波羅蜜空十八空為異為一若異者離十八空以何為般若空又如佛說何等是般若波羅蜜所謂色空受想行識空乃至一切種智空若不異者云何言欲住十八空當學般若波羅蜜答曰有因緣故言異有因緣故言一異者般若波羅蜜名諸法實相滅一切觀法十八空則十八種觀令諸法空菩薩學是諸法實相能生十八種空是名異一者十八空是空無所有相般若波羅蜜亦空無所有相十八空是捨離相般若波羅蜜一切法中亦捨離相是十八空不著相般若波羅蜜亦不著相以是故學般若波羅蜜則是學十八空不異故般若波羅蜜有二分有小有大欲得大者先當學小方便門欲得大智慧當學十八空住是小智慧方便門能得十八空何者是方便門所謂般若波羅蜜經讀誦正憶念思惟如說修行譬如人欲得種種好寶當入大海若人欲得內空等三昧智慧寶當入般若波羅蜜大海問曰行者云何學般若波羅蜜時住內空外空內外空答曰世間有四顛倒不淨中有淨顛倒苦中有樂顛倒無常中有常顛倒無我中有我顛倒行者為破四顛倒故修四念處十二種觀所謂初觀內身三十六種不淨充滿九孔常流甚可厭患淨相不可得淨相不可得故名內空行者既知內身不淨觀外所著亦復如是俱實不淨愚夫狂惑為婬欲覆心故謂之為淨觀所著色亦如我身淨相不可得是為外空行者若觀己身不淨或謂外色為淨若觀外不淨或謂己身為淨今俱觀內外我身不淨外亦如是外身不淨我亦如是一等無異淨不可得是名內外空行者思惟知內外身俱實不淨而惑者愛著愛著深故由以受身身為大苦而愚以為樂問曰三受皆外入所攝云何言觀內受答曰六塵初與六情和合生樂是名外樂後貪著深入生樂是名內樂復次內法緣樂是名內樂外法緣樂是名外樂復次五識相應樂是名外樂意識相應樂是名內樂麁樂名為外樂細樂名為內樂如是等分別內外樂苦受不苦不樂受亦如是復次行者思惟觀是內樂實可得不即分別知實不可得但為是苦強名為樂何以故是樂從苦因緣生亦生苦果報樂無厭足故苦復次如人患疥搔之向火疥雖小樂後轉傷身則為大苦愚人謂之為樂智者但見其苦如是世間樂顛倒病故著五欲樂煩惱轉多以是故行者不見樂但見苦如病如癰如瘡如刺復次樂少苦多少樂不現故名為苦如大河水投一合鹽則失鹽相不名為醎復次樂不定故或此以為樂彼以為苦彼以為樂此以為苦著者為樂失者為苦愚以為樂智以為苦見樂患為苦不見樂過者為樂不見樂無常相為樂見樂無常相為苦未離欲人以為樂離欲人以為苦如是等觀樂為苦觀苦如箭入身觀不苦不樂無常變異相如是等觀三種受心則捨離是名觀內受空觀外受內外受亦如是行者作是念若樂即是苦誰受是苦念已則知心受然後觀心為實為虛觀心無常生住滅相苦受心樂受心不苦不樂受心各各異念覺樂心滅而苦心生苦心爾所時住住已還滅次生不苦不樂心知爾所時不苦不樂心住住已還滅滅已還生樂心三受無常故心亦無常復次知染心無染心瞋心無瞋心癡心不癡心散心攝心縛心解脫心如是等心各各異相故知心無常無一定心常住受苦受樂等心從和合因緣生因緣離散心亦隨滅如是等觀內心外心內外心無常相問曰心是內入攝云何為外心答曰觀內身名為內心觀外身名為外心復次緣內法為內心緣外法為外心復次五識常緣外法不能分別故名為外心意識能緣內法亦分別好醜故名為內心復次意識初生未能分別決定是為外心意識轉深能分別取相是名內心如是等分別內外心行者心意轉異知身為不淨相知受為苦相知心不住為無常相結使未斷故或生吾我如是思惟若心無常誰知是心心為屬誰誰為心主而受苦樂一切諸物誰之所有即分別知無有別主但於五眾取相故計有人相而生我心以我心故生我所我所心生故有利益我者生貪欲違逆我者而生瞋恚此結使不從智生從狂惑生故是名為癡三毒為一切煩惱之根本亦由吾我故作福德為我後當得亦修助道法我當得解脫初取相故名為想眾因吾我起結使及諸善行是名行眾是二眾則是法念處於想行眾法中求我不可得何以故是諸法皆從因緣生悉是作法而不牢固無實我法行如芭蕉葉葉求之中無有堅相如遠見野馬無水有水想但誑惑於眼如是等觀內法外法內外法問曰法是外入攝云何為內法答曰內法名為內心相應想眾行眾外法名為外心相應想眾行眾及心不相應諸行及無為法一時等觀名為內外法復次內法名為六情外法名為六塵復次身受心及想眾行眾總觀為法念處何以故行者既於想眾行眾及無為法中求我不可得還於身受心中求亦不可得如是一切法中若色若非色若可見若不可見若有對若無對若有漏若無漏若有為若無為若遠若近若麁若細其中求我皆不可得但五眾和合故強名為眾生眾生即是我我不可得故亦無我所我所不可得故一切諸煩惱皆為衰薄復次身念處名一切色法行者觀內色無常苦空無我觀外色觀內外色亦如是受心法亦爾四念處內觀相應空三昧名內空四念處外觀相應空三昧名外空四念處內外觀相應空三昧名內外空問曰是空為是三昧力故空為是法自空答曰名為三昧力故空如經說三三昧三解脫門空無相無作是空三昧緣身受心法不得我我所故名為空問曰四念處空法皆應觀無常苦空無我何以故身觀不淨受觀苦心觀無常法觀無我答曰雖四法皆觀無常苦空無我而眾生身中多著淨顛倒受中多著樂顛倒心中多著常顛倒法中多著我顛倒以是故行者觀身不淨觀受苦觀心無常觀法無我復次內外空者無有內外定法互相因待故謂為內外彼以為外我以為內我以為外彼以為內隨人所繫內法為內隨人所著外法為外如人自舍為內他舍為外行者觀是內外法無定相故空復次是內外法無有自性何以故和合生故是內外法亦不在和合因緣中若因緣中無者餘處亦無內外法因緣亦無因果無故內外法空問曰內外法定有云何言無如手足等和合故有身法生是名內法如梁椽壁等和合故有屋法生是名為外是身法雖有別名亦不異足等所以者何若離足等身不可得故屋亦如是答曰若足不異身者頭應是足足與身不異故若頭是足者甚為可笑問曰若足與身不異者有如是過今應足等和合故更有法生名為身身雖異於足等應當依於足住如眾縷和合而能生㲲是㲲依縷而住答曰是身法為足等分中具有為分有若具有頭中應有足何以故身法具有故若分有與足分無異又身是一法所因者多一不為多多不為一復次若除足等分別有身者與一切世間皆相違背以是故身不得言即是諸分亦不得言異於諸分以是故則無身身無故足等亦無如是等名為內空房舍等外法亦如是空名為外空問曰破身舍等是為破一破異破一破異是破外道經佛經中實有內外法所謂內六情外六塵此云何無答曰是內外法和合假有名字亦如身如舍復次略說有二種空眾生空法空小乘弟子鈍根故為說眾生空我我所無故則不著餘法大乘弟子利根故為說法空即時知世間常空如涅槃聲聞論議師說內空於內法中無我無我所無常無作者無知者無受者是名內空外空亦如是不說內法相外法相即是空大乘說內法中無內法相外法中無外法相如般若波羅蜜中說色色相空受想行識識相空眼眼相空耳鼻舌身意意相空色色相空聲香味觸法法相空如是等一切諸法自法空問曰此二種說內外空何者是實答曰二皆是實但為小智鈍根故先說眾生空為大智利根者說法空如人閉獄破壞桎梏傷殺獄卒隨意得去又有怖畏盜穿牆壁亦得免出聲聞者但破吾我因緣生諸煩惱離諸法愛畏怖老病死惡道之苦不復欲本末推求了了壞破諸法但以得脫為事大乘者破三界獄降伏魔眾斷諸結使及滅習氣了知一切諸法本末通達無礙破散諸法令世間如涅槃同寂滅相得阿耨多羅三藐三菩提將一切眾生令出三界問曰大乘有何方便能破壞諸法答曰佛說色從種種因緣生無有堅實如水波浪而成泡沫暫見即滅色亦如是今世四大先世行業因緣和合故而得成色因緣滅故色亦俱滅行無常道轉入空門所以者何諸法生滅無有住時若無住時則無可取復次有為相故生時有滅滅時有生若已生生無所用若未生生無所生法與生亦不應有異何以故生若生法應有生生如是復應有生是則無窮若生生更無生者生不應有生若生無有生者法亦不應有生如是生不可得滅亦如是以是故諸法空不生不滅是為實復次諸法若有者終歸於無若後無者初亦應無如人著屐初已有故微細不覺若初無故則應常新若後有故相初亦有故法亦如是後有無故初亦有無以是故一切法應空以眾生顛倒著內六情故行者破是顛倒名為內空外空內外空亦如是空空者以空破內空外空內外空破是三空故名為空空復次先以法空破內外法復以此空破是三空是名空空復次空三昧觀五眾空得八聖道斷諸煩惱得有餘涅槃先世業因緣身命盡時欲放捨八道故生空空三昧是名空空問曰空與空空有何等異答曰空破五受眾空空破空問曰空若是法空為已破空若非法空何所破答曰空破一切法唯有空在空破一切法已空亦應捨以是故須是空空復次空緣一切法空空但緣空如一健兒破一切賊復更有人能破此健人空空亦如是又如服藥藥能破病病已得破藥亦應出若藥不出則復是病以空滅諸煩惱病恐空復為患是故以空捨空是名空空復次以空破十七空故名為空空大空者聲聞法中法空為大空如雜阿含大空經說生因緣老死若有人言是老死是人老死二俱邪見是人老死則眾生空是老死是法空摩訶衍經說十方十方相空是為大空問曰十方空何以名為大空答曰東方無邊故名為大亦一切處有故名為大遍一切色故名為大常有故名為大益世間故名為大令眾生不迷悶故名為大如是大方能破故名為大空餘空破因緣生法作法麁法易破故不名為大是方非因緣生法非作法微細法難破故名為大空問曰若佛法中無方三無為虛空智緣盡非智緣盡亦所不攝何以言有方亦是常是無為法非因緣生法非作法微細法答曰是方法聲聞論議中無摩訶衍法中以世俗諦故有第一義中一切法不可得何況方如五眾和合假名眾生方亦如是四大造色和合中分別此間彼間等假名為方日出處是則東方日沒處是則西方如是等是方相是方自然常有故非因緣生亦不先無今有今有後無故非作法非現前知故是微細法問曰方若如是云何可破答曰汝不聞我先說以世俗諦故有第一義故破以俗諦有故不墮斷滅中第一義破故不墮常中是名略說大空義問曰第一義空亦能破無作法無因緣法細微法何以不言大空答曰前已得大名故不名為大今第一義名雖異義實為大出世間以涅槃為大世間以方為大以是故第一義空亦是大空復次破大邪見故名為大空如行者以慈心緣東方一國土眾生復緣一國土眾生如是展轉緣時若謂盡緣東方國土則墮邊見若謂未盡則墮無邊見生是二見故即失慈心若以方空破是東方則滅有邊無邊見若不以方空破東方者則隨東方心隨心不已慈心則滅邪心則生譬如大海潮時至其常限水則旋還魚若不還則漂在露地有諸苦患若魚有智則隨水還永得安隱行者如是若隨心不還則漂在邪見若隨心還不失慈心如是破大邪見故名為大空第一義空者第一義名諸法實相不破不壞故是諸法實相亦空何以故無受無著故若諸法實相有者應受應著以無實故不受不著若受著者即是虛誑復次諸法中第一法名為涅槃如阿毘曇中說云何有上法一切有為法及虛空非智緣盡云何無上法智緣盡智緣盡是即涅槃涅槃中亦無涅槃相涅槃空是第一義空問曰若涅槃空無相云何聖人乘三種乘入涅槃又一切佛法皆為涅槃故說譬如眾流皆入于海答曰有涅槃是第一寶無上法是有二種一者有餘涅槃二無餘涅槃愛等諸煩惱斷是名有餘涅槃聖人今世所受五眾盡更不復受是名無餘涅槃不得言涅槃無以眾生聞涅槃名生邪見著涅槃音聲而作戲論若有若無以破著故說涅槃空若人著有是著世間若著無則著涅槃破是凡人所著涅槃不破聖人所得何以故聖人於一切法中不取相故復次愛等諸煩惱假名為縛若修道解是縛得解脫即名涅槃更無有法名為涅槃如人被械得脫而作戲論是械是腳何者是解脫是人可怪於腳械外更求解脫眾生亦如是離五眾械更求解脫法復次一切法不離第一義第一義不離諸法實相能使諸法實相空是名為第一義空如是等種種名為第一義空有為空無為空者有為法名因緣和合生所謂五眾十二入十八界等無為法名無因緣常不生不滅如虛空今有為法二因緣故空一者無我無我所及常相不變異不可得故空二者有為法有為法相空不生不滅無所有故問曰我我所及常相不可得故應空云何言有為法有為法相空答曰若無眾生法無所依又無常故無住時無住時故不可得知是故法亦空問曰有為法中常相不可得不可得者為是眾生空為是法空答曰有人言我心顛倒故計我為常是常空則入眾生空有人言以心為常如梵天王說是四大四大造色悉皆無常心意識是常是常空則入法空或有人言五眾即是常如色眾雖有變化而亦不滅餘眾如心說五眾空即是法空是故常空亦入法空中復次有為法無為法空者行者觀有為法無為法實相無有作者因緣和合故有皆是虛妄從憶想分別生不在內不在外不在兩中間凡夫顛倒見故有智者於有為法不得其相知但假名以此假名導引凡夫知其虛誑無實無生無作心無所著復次諸賢聖人不緣有為法而得道果以觀有為法空故於有為法心不繫著故復次離有為則無無為所以者何有為法實相即是無為無為相者則非有為但為眾生顛倒故分別說有為相者生滅住異無為相者不生不滅不住不異是為入佛法之初門若無為法有相者則是有為有為法生相者則是集諦滅相者則是盡諦若不集則不作若不作則不滅是名無為法如實相若得是諸法實相則不復墮生滅住異相中是時不見有為法與無為法合不見無為法與有為法合於有為法無為法不取相是為無為法所以者何若分別有為法無為法則於有為無為而有礙若斷諸憶想分別滅諸緣以無緣實智不墮生數中則得安隱常樂涅槃問曰前五空皆別說今有為無為空何以合說答曰有為無為法相待而有若除有為則無無為若除無為則無有為是二法攝一切法行者觀有為法無常苦空等過知無為法所益處廣是故二事合說問曰有為法因緣和合生無自性故空此則可爾無為法非因緣生法無破無壞常若虛空云何空答曰如先說若除有為則無無為有為實相即是無為如有為空無為亦空以二事不異故復次有人聞有為法過罪而著無為法以著故生諸結使如阿毘曇中說八十九有為法緣六無為法緣三當分別欲界繫盡諦所斷無明使或有為緣或無為緣何者有為緣盡諦所斷有為法緣使相應無明使何者無為緣盡諦所斷有為法緣使不相應無明使色無色界無明亦如是以此結使故能起不善業不善業故墮三惡道是故言無為法空無為法緣使疑邪見無明疑者於涅槃法中有耶無耶邪見者若生心言定無涅槃是邪疑相應無明及獨無明合為無明使問曰若云無為法空與邪見何異答曰邪見人不信涅槃然後生心言定無涅槃法無為空者破取涅槃相是為異復次若人捨有為著無為以著故無為即成有為以是故雖破無為而非邪見是名有為無為空畢竟空者以有為空無為空破諸法令無有遺餘是名畢竟空如漏盡阿羅漢名畢竟清淨阿那含乃至離無所有處欲不名畢竟清淨此亦如是內空外空內外空十方空第一義空有為空無為空更無有餘不空法是名畢竟空復次若人七世百千萬億無量世貴族是名畢竟貴不以一世二三世貴族為真貴也畢竟空亦如是從本已來無有定實不空者有人言今雖空最初不空如天造物始及冥初微塵是等皆空何以故果無常因亦無常如虛空不作果亦不作因天及微塵等亦應如是若是常不應生無常若過去無定相未來現在世亦如是於三世中無有一法定實不空者是名畢竟空問曰若三世都空乃至微塵及一念無所有者則是大可畏處諸智慧人以禪定樂故捨世間樂以涅槃樂故捨禪定樂今畢竟空中乃至無有涅槃依止何法得捨涅槃答曰有著吾我人以一異相分別諸法如是之人則以為畏如佛說凡夫人大驚怖處所謂無我無我所復次有為法有三世以有漏法故生著處涅槃名一切愛著斷云何於涅槃而求捨離復次如比丘破四重禁是名畢竟破戒不任得道又如作五逆罪畢竟閉三善道若取聲聞證者畢竟不得作佛畢竟空亦如是於一切法畢竟空無復有餘問曰一切法畢竟空是事不然何以故三世十方諸法乃至法相法住必應有實以有一法實故餘法為虛妄若無一法實者亦不應有諸虛妄法是畢竟空答曰無有乃至一法實者何以故若有乃至一法實者是法應有若有為若無為若是有為有為空中已破若是無為無為空中亦破如是世間出世間若世間內空外空內外空大空已破若出世間第一義空已破色法無色法有漏無漏法等亦如是復次一切法皆畢竟空是畢竟空亦空空無有法故亦無虛實相待復次畢竟空者破一切法令無遺餘故名畢竟空若小有遺餘不名畢竟若言相待故應有是事不然問曰諸法不盡空何以故因緣所生法空而因緣不空譬如樑椽因緣和合故名舍舍空而樑椽不應空答曰因緣亦空因緣不定故譬如父子父生故名為子生子故名為父復次最後因緣無所依止故如山河樹木眾生之類皆依止地地依止水水依止風風依止虛空虛空無所依止若本無所依止末亦無所依止以是故當知一切法畢竟空問曰不然諸法應有根本如神通有所變化所化雖虛而化主不空答曰凡夫人見所化物不久故謂之為空化主久故謂之為實聖人見化主復從前世業因緣和合生今世復集諸善法得神通力故能作化如般若波羅蜜後品中說有三種變化煩惱變化業變化法變化是故知化主亦空問曰諸不牢固者不實故應空諸牢固物及實法不應空如大地須彌山大海水日月金剛等色實法牢固故不應空所以者何地及須彌常住竟劫故眾川有竭海則常滿日月周天無有窮極又如凡人所見虛妄不真故應空聖人所得如及法性真際涅槃相應是實法云何言畢竟皆空復次有為法因緣生故不實無為法不從因緣生故應實復云何言畢竟空答曰堅固不堅固不定故皆空所以者何有人以此為堅固有人以此為不堅固如人以金剛為牢固帝釋手執如人捉杖不以為牢固又不知破金剛因緣故以為牢固若知著龜甲上以山羊角打破則知不牢固如七尺之身以大海為深羅睺阿修羅王立大海中膝出水上以兩手隱須彌頂下向觀忉利天喜見城此則以海水為淺若短壽人以地為常久牢固長壽者見地無常不牢固如佛說七日喻經佛告諸比丘一切有為法無常變異皆歸磨滅劫欲盡時大旱積久藥草樹木皆悉焦枯有第二日出諸小流水皆悉乾竭第三日出大河流水亦都涸盡第四日出閻浮提中四大河及阿那婆達多池皆亦空竭第五日出大海乾涸第六日出大地須彌山等皆悉煙出如窯燒器第七日出悉皆熾然無復煙氣地及須彌乃至梵天火皆然滿爾時新生光音天者見火怖畏言既燒梵宮將無至此先生諸天慰喻後生天言曾已有此正燒梵宮於彼而滅不來至此燒三千大千世界已無復灰炭佛語比丘如此大事誰信之者唯有眼見乃能信耳又比丘過去時須涅多羅外道師離欲行四梵行無量弟子亦得離欲須涅多羅作是念我不應與弟子同生一處今當深修慈心此人以深思慈故生光音天佛言須涅多羅者我身是也我是時眼見此事以是故當知牢固實物皆悉歸滅問曰汝說畢竟空何以說無常事畢竟空今即是空無常今有後空答曰無常則是空之初門若諦了無常諸法則空以是故聖人初以四行觀世間無常若見所著物無常無常則能生苦以苦故心生厭離若無常空相則不可取如幻如化是名為空外物既空內主亦空是名無我復次畢竟空是為真空有二種眾生一多習愛二多習見愛多者喜生著以所著無常故生憂苦為是人說汝所著物無常壞故汝則為之生苦若此所著物生苦者不應生著是名說無作解脫門見多者為分別諸法以不知實故而著邪見為是人故直說諸法畢竟空復次若有所說皆是可破可破故空所見既空見主亦空是名畢竟空汝言聖人所得法應實者以聖人法能滅三毒非顛倒虛誑能令眾生離老病死苦得至涅槃是雖名實皆從因緣和合生故先無今有今有後無故不可受不可著故亦空非實如佛說栰喻經善法尚應捨何況不善復次聖人有為無漏法從有漏法緣生有漏法虛妄不實緣所生法云何為實離有為法無無為法如先說有為法實相即是無為法以是故一切法畢竟不可得故名為畢竟空無始空者世間若眾生若法皆無有始如今生從前世因緣有前世復從前世有如是展轉無有眾生始法亦如是何以故若先生後死則不從死故生生亦無死若先死後有生則無因無緣亦不生而有死以是故一切法則無有始如經中說佛語諸比丘眾生無有始無明覆愛所繫往來生死始不可得破是無始法故名為無始空問曰無始是實不應破何以故若眾生及法有始者即墮邊見亦墮無因見遠離如是等過故應說眾生及法無始今以無始空破是無始則還墮有始見答曰今以無始空為破無始見又不墮有始見譬如救人於火不應著深水中今破是無始亦不應著有始中是則行於中道問曰云何破無始答曰以無窮故若無窮則無後無窮無後則亦無中若無始則為破一切智人所以者何若世間無窮則不知其始不知始故則無一切智人若有一切智人不名無始復次若取眾生相又取諸法一相異相以此一異相從今世推前世從前世復推前世如是展轉眾生及法始不可得則生無始見是見虛妄以一異為本是故應破如有為空破有為法是有為空即復為患復以無為空破無為法今以無始破有始無始即復為患復以無始空破是無始是名無始空問曰若爾者佛何以說眾生往來生死本際不可得答曰欲令眾生知久遠已來往來生死為大苦生厭患心如經說一人在世間計一劫中受身被害時聚集諸血多於海水啼泣出淚及飲母乳皆亦如是積集身骨過於毘浮羅山譬喻斬天下草木為二寸籌數其父祖曾祖猶不能盡又如盡以地為泥丸數其母及曾祖母猶亦不盡如是等無量劫中受生死苦惱初始不可得故心生怖畏斷諸結使如無常雖為邊而佛以是無常而度眾生無始亦如是雖為是邊亦以是無始而度眾生為度眾生令生厭心故說有無始非為實有所以者何若有無始不應說無始空問曰若無始非實法云何以度人答曰實法中無度人諸可說法語言度人皆是有為虛誑法佛以方便力故說是無始以無著心說故受者亦得無著無著故則生厭離復次以宿命智見眾生生死相續無窮是時為實若以慧眼則見眾生及法畢竟空以是故說無始空如般若波羅蜜中說常觀不實無常觀亦不實苦觀不實樂觀亦不實而佛說常樂為倒無常苦為諦以眾生多著常樂不著無常苦是故以無常苦諦破是常樂倒以是故說無常苦為諦若眾生著無常苦者說無常苦亦空有始無始亦如是無始能破著始倒若著無始復以無始為空是名無始空問曰有始法亦是邪見應當破何以但說破無始答曰有始是大惑所以者何若有始者初身則無罪福因緣而生善惡處若從罪福因緣而生不名為初身何以故若有罪福則從前身受後身故若世間無始無如是咎是故菩薩先已捨是麁惡邪見菩薩常習用無始念眾生故說無始常行因緣法故言法無始未得一切智故或於無始中錯謬是故說無始空復次無始已破有始不須空破有始今欲破無始故說無始空問曰若無始破有始者有始亦能破無始汝何以言但以空破無始答曰是二雖皆邪見而有差別有始起諸煩惱邪見因緣無始起慈悲及正見因緣所以者何念眾生受無始世苦惱而生悲心知從身次第生身相續不斷便知罪福果報而生正見若人不著無始即是助道善法若取相生著即是邪見如常無常見有始見雖破無始見不能畢竟破無始無始能畢竟破有始是故無始為勝如善破不善不善破善雖互相破而善能畢竟破惡如得賢聖道永不作惡惡法則不然勢力微薄故如人雖起五逆罪斷善根墮地獄久不過一劫因緣得脫地獄終成道果無始有始優劣不同亦如是以無始力大故能破有始是故不說有始空散空者散名別離相如諸法和合故有如車以輻輞轅轂眾合為車若離散各在一處則失車名五眾和合因緣故名為人若別離五眾人不可得問曰若如是說但破假名而不破色亦如離散輻輞可破車名不破輻輞散空亦如是但離散五眾可破人而不破色等五眾答曰色等亦是假名破所以者何和合微塵假名為色故問曰我不受微塵今以可見者為色是實為有云何散而為空答曰若除微塵四大和合因緣生出可見色亦是假名如四方風和合扇水則生沫聚四大和合成色亦如是若離散四大則無有色復次是色以香味觸及四大和合故有色可見除諸香味觸等更無別色以智分別各各離散色不可得若色實有捨此諸法應別有色而更無別色是故經言所有色皆從四大和合有和合有故皆是假名假名故可散問曰色假名故可散四眾無色云何可散答曰四陰亦是假名生老住無常觀故散而為空所以者何生時異老時異住時異無常時異故復次三世中觀是四眾皆亦散滅復次心隨所緣緣滅則滅緣破則破復次此四眾不定隨緣生故譬如火隨所燒處為名若離燒處火不可得因眼緣色生眼識若離所緣識不可得餘情識亦如是如經中說佛告羅陀此色眾破壞散滅令無所有餘眾亦如是是名散空復次譬如小兒聚土為臺殿城郭閭里宮舍或名為米或名為麵愛著守護日暮將歸其心捨離蹋壞散滅凡夫人亦如是未離欲故於諸法中生愛著心若得離欲見諸法皆散壞棄捨是名散空復次諸法合集故各有名字凡夫人隨逐名字生顛倒染著佛為說法當觀其實莫逐名字有無皆空如迦旃延經說觀集諦則無無見觀滅諦則無有見如是種種因緣是名散空性空者諸法性常空假業相續故似若不空譬如水性自冷假火故熱止火停久水則還冷諸法性亦如是未生時空無所有如水性常冷諸法眾緣和合故有如水得火成熱眾緣若少若無則無有法如火滅湯冷如經說眼空無我無我所何以故性自爾耳鼻舌身意色乃至法等亦復如是問曰此經說我我所空是為眾生空不說法空云何證性空答曰此中但說性空不說眾生空及法空性空有二種一者於十二入中無我無我所二者十二入相自空無我無我所是聲聞論中說摩訶衍法說十二入我我所無故空十二入性無故空復次若無我無我所自然得法空以人多著我及我所故佛但說無我無我所如是應當知一切法空若我我所法尚不著何況餘法以是故眾生空法空終歸一義是名性空復次性名自有不待因緣若待因緣則是作法不名為性諸法中皆無性何以故一切有為法皆從因緣生從因緣生則是作法若不從因緣和合則是無法如是一切諸法性不可得故名為性空問曰畢竟空無所有則是性空今何以重說答曰畢竟空者名為無有遺餘性空者名為本來常爾如水性冷假火故熱止火則還冷畢竟空如虛空常不生不滅不垢不淨云何言同復次諸法畢竟空何以故性不可得故諸法性空何以故畢竟空故復次性空多是菩薩所行畢竟空多是諸佛所行何以故性空中但有因緣和合無有實性畢竟空三世清淨有如是等差別復次一切諸法性有二種一者總性二者別性總性者無常苦空無我無生無滅無來無去無入無出等別性者如火熱性水濕性心為識性如人喜作諸惡故名為惡性好集善事故名為善性如十力經中說佛知世間種種性如是諸性皆空是名性空何以故若無常性是實應失業果報所以者何生滅過去不住故六情亦不受塵亦不積習因緣若無積習則無誦經坐禪等以是故知無常性不可得無常尚不可得何況常相復次苦性亦不可得若實有是苦則不應生染著心若人厭畏苦痛於諸樂中亦應厭畏佛亦不應說三受苦受樂受不苦不樂受亦不應苦中生瞋樂中生愛不苦不樂中生癡若一相者樂中應生瞋苦中應生愛但是事不然如是等苦性尚不可得何況樂性虛妄而可得復次空相亦不可得所以者何若有空相則無罪福無罪福故亦無今世後世復次諸法相待有所以者何若有空應當有實若有實應當有空空性尚無何況有實復次若無我者則無縛無解亦無從今世至後世受罪福亦無業因緣果報如是等因緣知無我性尚不可得何況我性復次無生無滅性亦不實何以故若實則墮常見若一切法常則無罪無福若有者常有無者常無若無者不生有者不失如不生不滅性不可得何況生滅性無來無去無入無出等諸總性亦如是復次諸法別性是亦不然何以故如火能燒造色能炤二法和合故名為火若離是二法有火者應別有火用而無別用以是故知火是假名亦無有實若實無火法云何言熱是火性復次熱性從眾緣生內有身根外有色觸和合生身識覺知有熱若未和合時則無熱性以是故知無定熱為火性復次若火實有熱性云何有人入火不燒及人身中火而不燒身空中火水不能滅以火無有定熱性故神通力故火不能燒身業因緣五藏不熱神龍力故水不能滅復次若熱性與火異火則非熱若熱與火一云何言熱是火性餘性亦如是是總性別性無故名為性空復次性空者從本已來空如世間人謂虛妄不久者是空如須彌金剛等物及聖人所知以為真實不空欲斷此疑故佛說是雖堅固相續久住皆亦性空聖人智慧雖度眾生破諸煩惱性不可得故是亦為空又人謂五眾十二入十八界皆空但如法性實際是其實性佛欲斷此疑故但分別說五眾如法性實際皆亦是空是名性空復次有為性三相生住滅無為性亦三相不生不住不滅有為性尚空何況有為法無為性尚空何況無為法以是種種因緣性不可得名為性空自相空者一切法有二種相總相別相是二相空故名為相空問曰何等是總相何等是別相答曰總相者如無常等別相者諸法雖皆無常而各有別相如地為堅相火為熱相問曰先已說性今說相性相有何等異答曰有人言其實無異名有差別說性則為說相說相則為說性譬如說火性即是熱相說熱相即是火性有人言性相小有差別性言其體相言可識如釋子受持禁戒是其性剃髮割截染衣是其相梵志自受其法是其性頂有周羅執三奇杖是其相如火熱是其性烟是其相近為性遠為相相不定從身出性則言其實如見黃色為金相而內是銅火燒石磨知非金性如人恭敬供養時似是善人是為相罵詈毀辱忿然瞋恚便是其性性相內外遠近初後等有如是差別是諸相皆空名為相空如說一切有為法皆是無常相所以者何生滅不住故先無今有已有還無故屬諸因緣故虛誑不真故無常因緣生故眾合因緣起故如是等因緣故一切有為法是無常相能生身心惱故名為苦身四威儀無不苦故苦聖諦故聖人捨不受故無時不惱故無常故如是等因緣名為苦相離我所故空因緣和合生故空無常苦空無我故名為空始終不可得故空誑心故名為空賢聖一切法不著故名為空以無相無作解脫門故名為空諸法實相無量無數故名為空斷一切語言道故名為空滅一切心行故名為空諸佛辟支佛阿羅漢入而不出故名為空如是等因緣故是名為空無常苦空故無我不自在故無我無主故名為無我諸法無不從因緣生從因緣生故無我無相無作故無我假名字故無我身見顛倒故無我斷我心得道故無我以是種種名為無我如是等名為總相別相者地堅相火熱相水濕相風動相眼識依處名眼相耳鼻舌身亦如是識覺相智慧相慧智相捨為施相不悔不惱為持戒相心不變異為忍相發懃為精進相攝心為禪相無所著為智慧相能成事為方便相識作生滅為世間相無識為涅槃相如是等諸法各有別相當知是諸相皆空是名自相空餘義如性空中說性相義同故問曰何以不但說相空而說自相空答曰若說相空不說法體空說自相空即法體空復次眾法和合故一法生是一法空如是等一一法皆空今和合因緣法展轉皆亦空一切法各各自相空以是故名為自相空問曰若一切法各各自相空云何復有所說答曰眾生顛倒故以一相異相總相別相等而著諸法為斷是故而有所說如是等因緣名為自相空一切法空者一切法名五眾十二入十八界等是諸法皆入種種門所謂一切法有相知相識相緣相增上相因相果相總相別相依相問曰云何一切法有相答曰一切法有好有醜有內有外一切法有心生故名為有問曰無法中云何言有相答曰若無法不名為法但以遮有故名為無法若實有無法則名為有是故說一切法有相知相者苦法智苦比智能知苦諦集法智集比智能知集諦滅法智滅比智能知滅諦道法智道比智能知道諦及世俗善智能知苦能知集能知滅能知道亦能知虛空非智緣滅是名一切法知相知相故攝一切法識相者眼識能知色耳識能知聲鼻識能知香舌識能知味身識能知觸意識能知法能知眼能知色能知眼識能知耳能知聲能知耳識能知鼻能知香能知鼻識能知舌能知味能知舌識能知身能知觸能知身識能知意能知法能知意識是名識相緣相者眼識及眼識相應諸法能緣色耳識及耳識相應諸法能緣聲鼻識及鼻識相應諸法能緣香舌識及舌識相應諸法能緣味身識及身識相應諸法能緣觸意識及意識相應諸法能緣法能緣眼能緣色能緣眼識能緣耳能緣聲能緣耳識能緣鼻能緣香能緣鼻識能緣舌能緣味能緣舌識能緣身能緣觸能緣身識能緣意能緣法能緣意識是名緣相增上相者一切有為法各各增上無為法亦於有為法有增上是名增上相因果相者一切法各各為因各各為果是名因果相總相別相者一切法中各各有總相別相如馬是總相白是別相如人是總相若失一耳則是別相如是各各展轉皆有總相別相是為總相別相依相者諸法各共相依止如草木山河依止於地地依止水如是一切各各相依是名依止相依止相攝一切法如是等一法門相攝一切法復次二法門攝一切法所謂色無色法可見不可見法有對無對法有漏無漏法有為無為法內法外法觀法緣法有法無法如是等種種二法門相三四五六乃至無量法門相攝一切法是諸法皆空如上說名一切法空問曰若皆空者何以說一切法種種名字答曰凡夫人於空法中無明顛倒取相故生愛等諸煩惱因煩惱故起種種業起種種業故入種種道入種種道故受種種身受種種身故受種種苦樂如蠶出絲無所因自從己出而自纏裹受燒煮苦聖人清淨智慧力故分別一切法本末皆空欲度眾生故說其著處所謂五眾十二入十八界等汝但以無明故而生五眾等自作自著若聖人但說空者不能得道以無所因無所厭故問曰汝言一切法空是事不然何以故一切法各各自相攝故如地堅相水濕相火熱相風動相心為識相慧為知相如是一切法各自住其相云何言空答曰性空自相空中已破今當更說相不定故不應是相如酥蜜膠蠟等皆是地相與火合故自捨其相轉成濕相金銀銅鐵與火合故亦自捨其相變為水相如水得寒成氷轉為地相如人醉睡入無心定凍氷中魚皆無心識捨其心相無所覺知如慧為知相入諸法實相則無所覺知自捨知相是故諸法無有定相復次若謂諸法定相是亦不然所以者何如未來法相不應來至現在若至現在則捨未來相若不捨未來相入現在者未來則是現在為無未來果報若現在入過去則捨現在相若不捨現在相入過去過去則是現在如是等過則知諸法無有定相復次若謂無為法定有者應別自有相如火自有熱相不因他作相是故當知無為法無相故實無復次汝以未來世中非智緣滅法是有為法而無有為相若汝謂以非智緣盡是滅相是亦不然所以者何無常滅故是名滅相非以非智緣滅故名為滅相如是等種種無有定相若有定相可使不空而無定相而不空者是事不然問曰應實有法不空所以者何凡夫聖人所知各異凡夫所知是虛妄聖人所知是實依實聖智故捨虛妄法不可依虛妄捨虛妄答曰為破凡夫所知故名為聖智若無凡夫法則無聖法如無病則無藥是故經言離凡夫法更無聖法凡夫法實性即是聖法復次聖人於諸法不取相亦不著是故聖法為真實凡夫於諸法取相亦著故以凡夫人法為虛妄聖人雖用而不取相不取相故則無定相如是不應為難於凡夫地著法分別是聖法是凡夫法若於賢聖地則無所分別為斷眾生病故言是虛是實如說佛語非虛非實非縛非解不一不異是故無所分別清淨如虛空復次若法不悉空不應說不戲論為智人相亦不應說不受不著無所依止空無相無作名為真法問曰若一切法空即亦是實云何言無實答曰若一切法空假令有法已入一切法中破若無法不應致難問曰若一切法空是真實者佛三藏中何以多說無常苦空無我法如經說佛告諸比丘為汝說法名為第一義空何等是第一義空眼生無所從來滅亦無所去但有業有業果報作者不可得耳鼻舌身意亦復如是是中若說生無所從來滅亦無所去是常常法不可得故無常但有業及業果報而作者不可得是為聲聞法中第一義空云何言一切法空答曰我是一切諸煩惱根本先著五眾為我然後著外物為我所我所縛故而生貪恚貪恚因緣故起諸業如佛說無作者則破一切法中我若說眼無所從來滅亦無所去則說眼無常若無常即是苦苦即是非我我所我我所無故於一切法中心無所著心無所著故則不生結使不生結使何用說空以是故三藏中多說無常苦空無我不多說一切法空復次眾生雖聞佛說無常苦空無我而戲論諸法為是人故說諸法空若無我亦無我所若無我無我所是即入空義問曰佛何以說有業有果報若有業有果報是則不空答曰佛說法有二種一者無我一者無法為著見神有常者故為說無作者為著斷滅見者故為說有業有業果報若人聞說無作者轉墮斷滅見中為說有業有業果報此五眾能起業而不至後世此五眾因緣生五眾受業果報相續故說受業果報如母子身雖異而因緣相續故如母服藥兒病得差如是今世後世五眾雖異而罪福業因緣相續故從今世五眾因緣受後世五眾果報復次有人求諸法相著一法若有若無若常若無常等以著法故自法生愛他法生恚而起惡業為是人故說諸法空諸法空則無有法所以者何所可愛法能生結使能生結使則是無明因緣若生無明云何是實是為法空復次眾生有二種一者著世間二者求出世間求出世間有上中下上者利根大心求佛道中者中根求辟支佛道下者鈍根求聲聞道為求佛道者說六波羅蜜及法空為求辟支佛者說十二因緣及獨行法為求聲聞者說眾生空及四真諦法聲聞畏惡生死聞眾生空及四真諦無常苦空無我不戲論諸法如圍中有鹿既被毒箭一向求脫更無他念辟支佛雖厭老病死猶能少觀甚深因緣亦能少度眾生譬如犀在圍中雖被毒箭猶能顧戀其子菩薩雖厭老病死能觀諸法實相究盡深入十二因緣通達法空入無量法性譬如白香象王在獵圍中雖被箭射顧視獵者心無所畏及將營從安步而去以是故三藏中不多說法空或有利根梵志求諸法實相不厭老病死著種種法相為是故說法空所謂先尼梵志不說五眾即是實亦不說離五眾是實復有強論梵志佛答我法中不受有無汝何所論有無是戲論法結使生處及雜阿含中大空經說二種空眾生空法空羅陀經中說色眾破裂分散令無所有栰喻經中說法尚應捨何況非法波羅延經利眾經中說智者於一切法不受不著若受著法則生戲論若無所依止則無所論諸得道聖人於諸法無取無捨若無取捨能離一切諸見如是等三藏中處處說法空如是等名為一切法空不可得空者有人言於眾界入中我法常法不可得故名為不可得空有人言諸因緣中求法不可得如五指中拳不可得故名為不可得空有人言一切法及因緣畢竟不可得故名為不可得空問曰何以故名不可得空為智力少故不可得為實無故不可得答曰諸法實無故不可得非智力少也問曰若爾者與畢竟空自相空無異今何以故更說不可得空答曰若人聞上諸空都無所有心懷怖畏生疑今說所以空因緣以求索不可得故為說不可得空斷是疑怖故佛說不可得空所以者何佛言我從初發心乃至成佛及十方佛於諸法中求實不可得是名不可得空問曰何事不可得答曰一切法乃至無餘涅槃不可得故名為不可得空復次行者得是不可得空不得三毒四流四縛五蓋六愛七使八邪九結十惡諸弊惡垢結等都不可得故名為不可得空問曰若爾者行是不可得空得何等法利答曰得戒定慧得四沙門果五根五無學眾六捨法七覺分八聖道分九次第定十無學法得如是等是聲聞法若得般若波羅蜜則具足六波羅蜜及十地諸功德問曰上言一切法乃至涅槃不可得今何以言得戒定慧乃至十無學法答曰是法雖得皆助不可得空故亦名不可得又復無受無著故是名不可得為無為法故名不可得聖諦故名不可得第一義諦故名不可得聖人雖得諸功德入無餘涅槃故不以為得凡夫人以為大得如師子雖有所作不自以為奇餘眾生見以為希有如是等義名為不可得空無法空有法空無法有法空無法空者有人言無法名法已滅是滅無故名無法空有法空者諸法因緣和合生故無有法有法無故名有法空無法有法空者取無法有法相不可得是為無法有法空復次觀無法有法空故名無法有法空復次行者觀諸法生滅若有門若無門生門生喜滅門生憂行者觀生法空則滅喜心觀滅法空則滅憂心所以者何生無所得滅無所失除世間貪憂故是名無法有法空復次十八空中初三空破一切法後三空亦破一切法有法空破一切法生時住時無法空破一切法滅時無法有法空生滅一時俱破復次有人言過去未來法空是名無法空現在及無為法空是名有法空何以故過去法滅失變異歸無未來法因緣未和合未生未有未出未起以是故名無法觀知現在法及無為法現有是名有法是二俱空故名為無法有法空復次有人言無為法無生住滅是名無法有為法生住滅是名有法如是等空名為無法有法空是為菩薩欲住內空乃至無法有法空當學般若波羅蜜經菩薩摩訶薩欲知諸法因緣次第緣緣緣增上緣當學般若波羅蜜論一切有為法皆從四緣生所謂因緣次第緣緣緣增上緣因緣者相應因共生因自種因遍因報因是五因名為因緣復次一切有為法亦名因緣次第緣者除阿羅漢過去現在末後心心數法諸餘過去現在心心數法能與次第是名次第緣緣緣增上緣者一切法復次菩薩欲知四緣自相共相當學般若波羅蜜問曰如般若波羅蜜中四緣皆不可得所以者何若因中先有果是事不然因中先無亦不然若先有則無因若先無以何為因若先無而有者亦可從無因而生復次見果從因生故名之為因若先無果云何名因復次若果從因生果則屬因因不自在更屬餘因若因不自在者云何言果旦從此因生如是種種則知無因緣又過去心心數法都滅無所能作云何能為次第緣現在有心則無次第若與未來欲生心次第者未來則未有云何與次第如是等則無次第緣如是一切法無相無緣云何言緣緣若一切法無所屬無所依皆平等云何言增上緣如是四緣不可得云何說欲知四緣當學般若波羅蜜答曰汝不知般若波羅蜜相以是故說般若波羅蜜中四緣皆不可得般若波羅蜜於一切法無所捨無所破畢竟清淨無諸戲論如佛說有四緣但以少智之人著於四緣而生邪論為破著故說言諸法實空無所破如心法從內外處因緣和合生是心如幻如夢虛誑無有定性心數法亦如是是心共生心數法所謂受想思等是心數法同相同緣故名為相應心以心數法相應為因心數法以心相應為因是名相應因相應因者譬如親友知識和合成事共生因者一切有為法各有共生因以共生故更相佐助譬如兄弟同生故互相成濟自種因者過去善種現在未來善法因過去現在善種未來善法因不善無記亦如是如是一切法各有自種因遍因者苦諦集諦所斷結使一切垢法因是名遍因報因者行業因緣故得善惡果報是為報因是五因名為因緣心心數法次第相續無間故名為次第緣心心數法緣塵故生是名緣緣諸法生時不相障礙是為無障復次心心數法從四緣生無想滅盡定從三緣生除緣緣諸餘心不相應諸行及色從二緣生除次第緣緣緣有為法性羸故無有從一緣生報生心心數法從五因生不隱沒無記非垢法故除遍因諸煩惱亦從五因生除報因何以故諸煩惱是隱沒報是不隱沒故除報因報生色及心不相應諸行從四因生色非心心數法故除相應因不隱沒無記法故除遍因染污色及心不相應諸行亦從四因生非心心數法故除相應因垢故除報因諸餘心心數法除初無漏心皆從四因生除報因遍因所以者何非無記故除報因非垢故除遍因諸餘不相應法所謂色心不相應諸行若有自種因則從三因生除相應因報因遍因若無自種因則從二因生共生因無障因初無漏心心數法從三因生相應因共生因無障因是初無漏心中色及心不相應諸行從二因生共生因無障因無有法從一因生若六因生是名四緣菩薩行般若波羅蜜如是觀四緣心無所著雖分別是法而知其空皆如幻化幻化中雖有種種別異智者觀之知無有實但誑於眼為分別知凡夫人法皆是顛倒虛誑而無有實故有四緣如是云何為實賢聖法因從凡夫法生故亦是不實如先十八空中說菩薩於般若波羅蜜中無有一法定性可取故則不可破以眾生著因緣空法故名為可破譬如小兒見水中月心生愛著欲取而不能得心懷憂惱智者教言雖可眼見不可手捉但破可取不破可見菩薩觀知諸法從四緣生而不取四緣中定相四緣和合生如水中月雖為虛誑無所有要從水月因緣生不從餘緣有諸法亦如是各自從因緣生亦無定實以是故說菩薩欲如實知因緣次第緣緣緣增上緣相當學般若波羅蜜問曰若欲廣知四緣義應學阿毘曇云何此中欲知四緣義當學般若波羅蜜答曰阿毘曇四緣義初學如得其實求之轉深入於邪見如汝上破四緣義中說復次諸法所因因於四緣四緣復何所因若有因則無窮若無窮則無始若無始則無因若然者一切法皆應無因若有始始則無所因若無所因而有則不待因緣若然者一切諸法亦不待因緣而有復次諸法從因緣生有二種若因緣中先有則不待因緣而生則非因緣若因緣中先無則無各各因緣以戲論四緣故有如是等過如般若波羅蜜中不可得空無如是等失如世間人耳目所覩生老病死是則為有細求其相則不可得以是故般若波羅蜜中但除邪見而不破四緣是故言欲知四緣相當學般若波羅蜜經復次舍利弗菩薩摩訶薩欲知一切諸法如法性實際當學般若波羅蜜舍利弗菩薩摩訶薩應如是住般若波羅蜜論諸法如有二種一者各各相二者實相各各相者如地堅相水濕相火熱相風動相如是等分別諸法各自有相實相者於各各相中分別求實不可得不可破無諸過失如自相空中說地若實是堅相者何以故膠蠟等與火會時捨其自性有神通人入地如水又分散木石則失堅相又破地以為微塵以方破塵終歸於空亦失堅相如是推求地相則不可得若不可得其實皆空空則是地之實相一切別相皆亦如是是名為如法性者如前說各各法空空有差品是為如同為一空是為法性是法性亦有二種一者用無著心分別諸法各自有性故二者名無量法所謂諸法實相如持心經說法性無量聲聞人雖得法性以智慧有量故不能無量說如人雖到大海以器小故不能取無量水是為法性實際者以法性為實證故為際如阿羅漢名為住於實際問曰如法性實際是三事為一為異若一云何說三若三今應當分別說答曰是三皆是諸法實相異名所以者何凡夫無智於一切法作邪觀所謂常樂淨實我等佛弟子如法本相觀是時不見常是名無常不見樂是名苦不見淨是名不淨不見實是名空不見我是名無我若不見常而見無常者是則妄見見苦空無我不淨亦如是是名為如如者如本無能敗壞以是故佛說三法為法印所謂一切有為法無常印一切法無我印涅槃寂滅印問曰是三法印般若波羅蜜中悉皆破壞如佛告須菩提若菩薩摩訶薩觀色常不行般若波羅蜜觀色無常不行般若波羅蜜苦樂我無我寂滅非寂滅亦如是如是云何名法印答曰二經皆是佛說如般若波羅蜜經中了了說諸法實相有人著常顛倒故捨常見不著無常相是名法印非謂捨常著無常者以為法印我乃至寂滅亦如是般若波羅蜜中破著無常等見非謂破不受不著得是諸法如已則入法性中滅諸觀不生異信性自爾故譬如小兒見水中月入水求之不得便愁智者語言性自爾莫生憂惱善入法性是為實際問曰聲聞法中何以不說是如法性實際而摩訶衍法中處處說答曰聲聞法中亦有說處但少耳如雜阿含中說有一比丘問佛十二因緣法為是佛作為是餘人作佛告比丘我不作十二因緣亦非餘人作有佛無佛諸法如法相法位常有所謂是事有故是事有是事生故是事生如無明因緣故諸行諸行因緣故識乃至老死因緣故有憂悲苦惱是事無故是事無是事滅故是事滅如無明滅故諸行滅諸行滅故識滅乃至老死滅故憂悲苦惱滅如是生滅法有佛無佛常爾是處說如如雜阿含舍利弗師子吼經中說佛問舍利弗一句義三問三不能答佛少開示舍利弗已入於靜室舍利弗集諸比丘語諸比丘言佛未示我事端未即能答今我於此法七日七夜演說其事而不窮盡復有一比丘白佛佛入靜室後舍利弗作師子吼而自讚歎佛語比丘舍利弗語實不虛所以者何舍利弗善通達法性故聲聞法中觀諸法生滅相是為如滅一切諸觀得諸法實相是處說法性問曰是處但說如法性何處復說實際答曰此二事有因緣故說實際無因緣故不說實際問曰實際即是涅槃為涅槃故佛說十二部經云何言無因緣答曰涅槃種種名字說或名為離或名為妙或名為出如是等則為說實際但不說名字故言無因緣復次諸法如者如諸法未生時生時亦如是生已過去現在亦如是諸法三世平等是名為如問曰若未生法名為未有生法現在則有法可用因現在法有事用相故追憶過事是名過去三世各異不應如實為一云何言三世平等是名為如答曰諸法實相中三世等一無異如般若波羅蜜如品中說過去如未來如現在如如來如一如無有異復次先論議中已破生法若無生法者未來現在亦無生云何不等又復過去世無始未來世無後現在世無住以是故三世平等名為如行是如已入無量法性中法性者法名涅槃不可壞不可戲論法性名為本分種如黃石中有金性白石中有銀性如是一切世間法中皆有涅槃性諸佛賢聖以智慧方便持戒禪定教化引導令得是涅槃法性利根者即知是諸法皆是法性譬如神通人能變瓦石皆使為金鈍根者方便分別求之乃得法性譬如大冶鼓石然後得金復次如水性下流故會歸於海合為一味諸法亦如是一切總相別相皆歸法性同為一相是名法性如金剛在山頂漸漸穿下至金剛地際到自性乃止諸法亦如是智慧分別推求已到如中從如入自性如本末生滅諸戲論是名為法性又如犢子周慞嗚呼得母乃止諸法亦如是種種別異取捨不同得到自性乃止無復過處是名法性實際者如先說法性名為實入處名為際復次一一法有九種一者有體二者各各有法如眼耳雖同四大造而眼獨能見耳無見功又如火以熱為法而不能潤三者諸法各有力如火以燒為力水以潤為力四者諸法各自有因五者諸法各自有緣六者諸法各自有果七者諸法各自有性八者諸法各有限礙九者諸法各各有開通方便諸法生時體及餘法凡有九事知此法各各有體法具足是名世間下如知此九法終歸變異盡滅是名中如譬如此身生從不淨出雖復澡浴嚴飾終歸不淨是法非有非無非生非滅滅諸觀法究竟清淨是名上如復次有人言是九事中有法者是名如譬如地法堅重水法冷濕火法熱照風法輕動心法識解如是等法名為如如經中說有佛無佛如法相法位常住世間所謂無明因緣諸行常如本法法性者是九法中性實際者九法中得果證復次諸法實相常住不動眾生以無明等諸煩惱故於實相中轉異邪曲諸佛賢聖種種方便說法破無明等諸煩惱令眾生還得實性如本不異是名為如實性與無明合故變異則不清淨若除却無明等得其真性是名法性清淨實際名入法性中知法性無量無邊最為微妙更無有法勝於法性出法性者心則滿足更不餘求則便作證譬如行道日日發引而不止息到所至處無復去心行者住於實際亦復如是如羅漢辟支佛住於實際縱復恒沙諸佛為其說法亦不能更有增進又不復生三界若菩薩入是法性中懸知實際若未具足六波羅蜜教化眾生爾時若證妨成佛道是時菩薩以大悲精進力故還修諸行復次知諸法實相中無有常法無有樂法無有我法無有實法亦捨是觀法如是等一切觀法皆滅是為諸法實如涅槃不生不滅如本末生譬如水是冷相假火故熱若火滅熱盡還冷如本用諸觀法如水得火若滅諸觀法如火滅水冷是名為如如實常住何以故諸法性自爾譬如一切色法皆有空分諸法中皆有涅槃性是名法性得涅槃種種方便法中皆有涅槃性若得證時如法性則是實際復次法性者無量無邊非心心數法所量是名法性妙極於此是名真際經復次舍利弗菩薩摩訶薩欲數知三千大千世界中大地諸山微塵當學般若波羅蜜菩薩摩訶薩欲析一毛為百分欲以一分毛盡舉三千大千世界中大海江河池泉諸水而不擾水性者當學般若波羅蜜三千大千世界中諸火一時皆然譬如劫盡燒時菩薩摩訶薩欲一吹令滅者當學般若波羅蜜三千大千世界中諸大風起欲吹破三千大千世界及諸須彌山如摧腐草菩薩摩訶薩欲以一指障其風力令不起者當學般若波羅蜜論問曰佛何以不讚歎諸菩薩六度等諸功德而讚歎此大力答曰眾生有二種一者樂善法二者樂善法果報為樂善法者讚歎諸功德為樂善法果報者讚歎大神力復次有人言四大之名其實亦無邊無盡常在世故無能悉動量其多少人雖造作城廓臺殿所用甚少地之廣大載育萬物最為牢固為是故佛說三千大千世界中地及須彌諸山微塵皆欲盡知其數及一一微塵中眾生業因緣各各有分欲知其多少當學般若波羅蜜問曰一石土之微塵尚難可數何況三千大千世界地及諸山微塵之數是不可信答曰聲聞辟支佛智慧尚不能知何況凡夫是事諸佛及大菩薩所知如法華經說譬喻三千大千世界地及諸山末以為塵東方過千世界下一塵如是過千世界復下一塵如是盡三千世界諸塵佛告比丘是微塵數世界算數籌量可得知不諸比丘言不可得知佛言所可著微塵不著微塵諸國盡皆末以為塵大通慧佛出世已來劫數如是如是無量恒河沙等世界微塵佛大菩薩皆悉能知何況一恒河沙等世界復次無量者隨人心說如大海水名為無量而深八萬由旬如大身羅睺阿脩羅王量其多少不以為難問曰云何行般若波羅蜜得是智慧答曰有人行般若波羅蜜滅諸煩惱及邪見戲論入菩薩甚深禪定念智清淨增廣故則能分別一切諸色微塵知其量數復次諸佛及大菩薩得無礙解脫故過於是事尚不以為難何況於此復次有人為地為堅牢心無形質皆是虛妄以是故佛說心力為大行般若波羅蜜故散此大地以為微塵以地有色香味觸重故自無所作水少香故動作勝地火少香味故勢勝於水風少色香味故動作勝火心無四事故所為力大又以心多煩惱結使繫縛故令心力微少有漏善心雖無煩惱以心取諸法相故其力亦少二乘無漏心雖不取相以智慧有量及出無漏道時六情隨俗分別取諸法相故不盡心力諸佛及大菩薩智慧無量無邊常處禪定於世間涅槃無所分別諸法實相其實不異但智有優劣行般若波羅蜜者畢竟清淨無所罣礙一念中能數十方一切如恒河沙等三千大千世界大地諸山微塵何況十方各一恒河沙世界復次若離般若波羅蜜雖得神通則不能如上所知以是故說欲得是大神力當學般若波羅蜜復有人言一切諸物中水為最大所以者何大地上下四邊無不有水若護世天主不節量天龍雨又無消水珠者則天地漂沒又以水因緣故世間眾生數非眾生數皆得生長以是可知水為最大是故佛說菩薩欲知水渧多少渧渧分散令無力者當學般若波羅蜜復有人言火為最大所以者何除香味故又以水出處甚多而火能滅之大火之力能燒萬物能照諸闇以是故知火為最大是故佛說菩薩欲吹滅大火者當學般若波羅蜜問曰火因於風乃得然熾云何相滅答曰雖復相因過則相滅問曰若爾者火多無量口風甚少何能滅之答曰菩薩行般若波羅蜜因禪定得神通能變身令大口風亦大故能滅之又以神力小風能滅譬如小金剛能摧破大山以是故諸天世人見此神力皆悉宗伏復次菩薩以火為害處廣憐愍眾生故以神力滅之又以三千世界成立甚難菩薩福德智慧故力能制之復有人言於四大中風力最大無色香味故動相最大所以者何如虛空無邊風亦無邊一切生育成敗皆由於風大風之勢摧碎三千大千世界諸山以是故佛說能以一指障其風力當學般若波羅蜜所以者何般若波羅蜜實相無量無邊能令指力如是經菩薩摩訶薩欲一結加趺坐遍滿三千大千世界中虛空者當學般若波羅蜜論問曰菩薩以何因緣故如是結加趺坐答曰以梵天王主三千世界生邪見心自以為大見菩薩結加趺坐遍滿虛空則憍慢心息又於神通力中巧方便故一能為多多能為一小能作大大能作小亦為欲現希有難事故坐遍虛空亦為遮諸鬼神龍王惱亂眾生故坐滿虛空令眾生安隱如難陀婆難陀龍王兄弟欲破舍婆提城雨諸兵杖毒蛇之屬是時目連端坐遍滿虛空變諸害物皆成華香瓔珞以是故說菩薩摩訶薩欲一結加趺坐遍滿三千大千世界虛空當學般若波羅蜜經復次菩薩摩訶薩欲以一毛舉三千大千世界中諸須彌山王擲過他方無量阿僧祇諸佛世界不擾眾生者當學般若波羅蜜論問曰菩薩何以故舉須彌山及諸山過着他方無量世界答曰不必有舉者此明菩薩力能舉之耳復次諸菩薩為佛當說法故先莊嚴三千大千世界除諸山令地平整如法華經中說佛欲集諸化佛故先平治地亦欲現希有事令眾生見故所以者何一須彌山高八萬四千由旬若舉此一山已為希有何況三千大千世界百億須彌山若以一毛舉三千大千世界百億須彌山尚難何況以一毛頭擲百億須彌山過無量阿僧祇世界眾生見菩薩希有事皆發阿耨多羅三藐三菩提心作是念言是菩薩未成佛道神力乃爾何況成佛以是故如是說經欲以一食供養十方各如恒河沙等諸佛及僧當學般若波羅蜜欲以一衣華香瓔珞末香塗香燒香燈燭幢幡華蓋等供養諸佛及僧當學般若波羅蜜論問曰菩薩若以一食供養一佛及僧尚是難事何況十方如恒河沙等諸佛及僧答曰供養功德在心不在事也若菩薩以一食大心悉供養十方諸佛及僧亦不以遠近為礙是故諸佛皆見皆受問曰諸佛有一切智故皆見皆受僧無一切智云何得見云何得受答曰僧雖不見不知而其供養施者得福譬如有人遣使供養彼人彼人雖不得而此人已獲施福如慈三昧於眾生雖無所施而行者功德無量復次諸菩薩無量無盡功德成就以一食供養十方諸佛及僧皆悉充足而亦不盡譬如涌泉出而不竭如文殊尸利以一鉢歡喜丸供養八萬四千僧皆悉充足而亦不盡復次菩薩於此以一鉢食供養十方諸佛而十方佛前飲食之具具足而出譬如鬼神得人一口之食而千萬倍出復次菩薩行般若波羅蜜得無量禪定門及得無量智慧方便門以是故無所不能以般若波羅蜜無礙故是菩薩心所作亦無礙是菩薩能供養十方千萬恒河沙等諸佛及僧何況各如一恒河沙衣服華香瓔珞末香塗香燒香燈燭幢幡華蓋等亦如是經復次舍利弗菩薩摩訶薩欲使十方各如恒河沙等世界中眾生悉具於戒三昧智慧解脫解脫知見令得須陀洹果斯陀含果阿那含果阿羅漢果乃至令得無餘涅槃當學般若波羅蜜論五眾義如先說須陀洹果有二種一者佛說三結斷得無為果又如阿毘曇說八十八結斷得無為須陀洹果二者信行法行人住道比智中得須陀洹果證者是復次須陀洹名流即是八聖道分般那名入入是八聖道分流入涅槃是名初觀諸法實相得入無量法性分墮聖人數中息忌名一伽彌名來是人從此死生天上天上一來得盡眾苦阿那名不伽彌名來是名不來相是人欲界中死生色界無色界中於彼漏盡不復來生問曰今世滅阿那伽彌中陰滅阿那伽彌此亦不生色無色界何以名為阿那伽彌答曰阿那伽彌多生色無色界中現在滅者少以少從多故中間滅者亦欲生色界見後身可患即取涅槃以是故因多得名阿羅漢盡一切煩惱故應受一切天龍鬼神供養是阿羅漢有九種退法不退法死法護法住法勝進法不壞法慧解脫共解脫九種義如先說及八背捨八勝處十一切處滅盡定無諍三昧願智等阿羅漢諸妙功德及得無餘涅槃無餘涅槃名阿羅漢捨此五眾更不復相續受後五眾身心苦皆悉永滅後三道果如初道說經復次舍利弗菩薩摩訶薩行般若波羅蜜布施時應作如是分別如是布施得大果報如是布施得生剎利大姓婆羅門大姓居士大家如是布施得生四天王天處三十三天夜摩天兜率陀天化樂天他化自在天因是布施得入初禪二禪三禪四禪無邊空處無邊識處無所有處非有想非無想處因是布施能生八聖道分因是布施能得須陀洹道乃至佛道當學般若波羅蜜論菩薩摩訶薩知諸法實相無取無捨無所破壞行不可得般若波羅蜜以大悲心還修福行福行初門先行布施菩薩行般若波羅蜜智慧明利能分別施福施物雖同福德多少隨心優劣如舍利弗以一鉢飯上佛佛即迴施狗而問舍利弗汝以飯施我我以飯施狗誰得福多舍利弗言如我解佛法義佛施狗得福多舍利弗者於一切人中智慧最上而佛福田最為第一不如佛施狗惡田得福極多以是故知大福從心生不在田也如舍利弗千萬億倍不及佛心問曰如汝說福田妙故得福多而舍利弗施佛不得大福答曰良田雖復得福多而不如心所以者何心為內主田是外事故或時布施之福在於福田如億耳阿羅漢昔以一華施於佛塔九十一劫人天中受樂餘福德力得阿羅漢又如阿輸迦王小兒時以土施佛王閻浮提起八萬塔最後得道施物至賤小兒心簿但以福田妙故得大果報當知大福從良田生若大中之上三事都具心物福田三事皆妙如般若波羅蜜初品中說佛以好華散十方佛復次又如以般若波羅蜜心布施無所著故得大果報復次為涅槃故施亦得大報以大悲心為度一切眾生故布施亦得大報復次大果報者如是中說生剎利家乃至得佛者是問曰云何布施得生剎利家乃至得佛答曰若有人布施及持戒故得人天中富貴如有人至心布施持戒故生剎利家剎利者王及大臣若著於智慧經書而不惱眾生布施持戒故生婆羅門家若布施持戒減少而樂著世樂生居士大家居士者小人而巨富若布施持戒清淨小勝厭患家業好樂聽法供養善人生四天王處所以者何在彼有所須欲心生皆得常見此間賢聖善人心生供養以近修福處故若布施持戒清淨供養父母及其所尊心欲求勝生三十三天若布施持戒清淨而好學問其心柔和生夜摩天若布施持戒清淨令二事轉勝好樂多聞分別好醜愛樂涅槃心著功德生兜率天若布施深心持戒多聞好樂學問自力生活生化樂天若布施時清淨持戒轉深好樂多聞自貴情多不能自苦從他求樂生他化自在天他所思惟懃心方便化作女色五欲奪而自在譬如庶民苦身自業強力奪之復次布施時以願因緣故生天上如經說有人少行布施持戒不知禪定是人聞有四天王天心常志願佛言是人命終生四天上必有是處乃至他化自在天亦如是復次有人布施持戒修布施時其心得樂若施多樂亦多如是思惟捨五欲除五蓋入初禪乃至非有想非無想天如是四禪四無色定義如上說復次有人布施佛及佛弟子從其聞說道法是人因此布施故心得柔軟智慧明利即生八聖道分斷三結得須陀洹果乃至佛道亦如是因是布施聞其說法便發阿耨多羅三藐三菩提心復次未離欲布施生人中富貴及六欲天中若離欲心布施生梵世天上乃至廣果天若離色心布施生無色天中離三界布施為涅槃故得聲聞道布施時惡厭憒閙好樂閑靜喜深智慧得辟支佛布施時起大悲心欲度一切為第一甚深畢竟清淨智慧得成佛道經復次舍利弗菩薩摩訶薩行般若波羅蜜布施時以慧方便力故能具足檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜舍利弗白佛言世尊菩薩摩訶薩云何布施時以慧方便力故具足檀波羅蜜乃至般若波羅蜜佛告舍利弗施人受人財物不可得故能具足檀波羅蜜罪不罪不可得故具足尸羅波羅蜜心不動故具足羼提波羅蜜身心精進不懈息故具足毘梨耶波羅蜜不亂不味故具足禪波羅蜜知一切法不可得故具足般若波羅蜜論具足義先已廣說慧方便今此中說所謂三事不可得者是問曰慧方便者能成就其事無所破壞更無所作今破此三事應墮斷滅云何言慧方便答曰有二種不可得一者得不可得二者不得不可得得不可得者墮於斷滅若不得不可得者是為慧方便不墮斷滅若無慧方便布施者取三事相若以三事空則取無相有慧方便者從本以來不見三事相以是故慧方便者不墮有無中復次布施時壞諸煩惱是名慧方便復次於一切眾生起大悲心布施是名慧方便復次過去未來無量世所修福德布施迴向阿耨多羅三藐三菩提亦名慧方便復次於一切十方三世諸佛及弟子所有功德憶念隨喜布施迴向阿耨多羅三藐三菩提是名慧方便如是等種種力是為慧方便義乃至般若波羅蜜慧方便亦如是經復次舍利弗菩薩摩訶薩欲得過去未來現在諸佛功德者當學般若波羅蜜論問曰過去佛功德已滅未來佛功德未有現在佛功德不可得又三世中佛功德皆不可得云何言欲得三世佛功德當學般若波羅蜜答曰不言欲得三世佛功德自欲得如三世佛功德無所減少耳所以者何一切佛功德皆等無多無少問曰若爾者何以言阿彌陀佛壽命無量光明千萬億由旬無量劫度眾生答曰諸佛世界種種有淨不淨有雜如三十三天品經說佛在三十三天安居自恣時至四眾久不見佛愁思不樂遣目連白佛言世尊云何捨此眾生住彼天上時佛告目連汝觀三千世界目連以佛力故觀或見諸佛為大眾說法或見坐禪或見乞食如是種種施作佛事目連即時五體投地是時須彌山王跛𨁟大動諸天皆大驚怖目連涕泣稽首白佛佛有大悲不捨一切作如是種種化度眾生佛告目連汝所見甚少過汝所見東方有國純以黃金為地彼佛弟子皆是阿羅漢六通無礙復過是東方有國純以白銀為地彼佛弟子皆學辟支佛道復過是東方有國純以七寶為地其地常有無量光明彼佛所化弟子純諸菩薩皆得陀羅尼諸三昧門住阿毘跋致地目連當知彼諸佛者皆是我身如是等東方恒河沙等無量世界有莊嚴者不莊嚴者皆是我身而作佛事如東方南西北方四維上下亦復如是以是故當知釋迦文佛更有清淨世界如阿彌陀國阿彌陀佛亦有嚴淨不嚴淨世界如釋迦文佛國諸佛大悲徹於骨髓不以世界好醜隨應度者而教化之如慈母愛子子雖沒在廁溷懃求拯拔不以為惡經復次舍利弗菩薩摩訶薩欲到有為無為法彼岸者當學般若波羅蜜論彼岸者於有為無為法盡到其邊云何是彼岸以大智慧悉知悉盡有為法總相別相種種悉解無為法中從須陀洹至佛悉皆了知有為無為法相義如先說經菩薩摩訶薩欲知過去未來現在諸法如諸法法相無生際者當學般若波羅蜜論問曰上已說如今何以更說答曰上直言諸法如今言三世皆如上略說此廣說上說一此說三法相即是法性無生際即是實際過去法如即是過去法相未來現在亦如是復次過去法如即是未來現在法如現在法如即是過去未來法如未來法如即是過去現在法如所以者何如相非一非異故復次如先說二種如一者世間如二者出世間如用是世間如三世各各異用是出世間如三世為一復次法相名諸法業諸法所作力因緣果報如火為熱相水為濕相如是諸法中分別因緣果報各各別相如是處非處力中說是名世間法相若是諸法相推求尋究入無生法中更無過是者是名無生際問曰如法相可分別有三世無生際是未來法云何有過去現在如阿毘曇說生法者過去現在是無生法者未來及無為法是云何欲令過去現在有無生答曰如先種種說破生法一切法皆無生何但未來無生如一時義中已破三世三世一相所謂無相如是則無生相復次無生名為涅槃以涅槃不生不滅故涅槃者末後究竟不復更生而一切法即是涅槃以是故佛說一切法皆是無生際經復次舍利弗菩薩摩訶薩欲在一切聲聞辟支佛前欲給侍諸佛欲為諸佛內眷屬欲得大眷屬欲得菩薩眷屬欲得淨報大施當學般若波羅蜜論問曰若菩薩未得漏盡云何在漏盡聖人前答曰菩薩初發意時已在一切眾生前何況積劫修行是菩薩功德智慧大故世世常大能利益聲聞辟支佛眾生知菩薩恩故推崇敬重乃至畜生中亦為尊重如菩薩昔作鹿其色如金其角七寶五百鹿隨逐宗事若在人中好世作轉輪聖王惡世恒作大王護持佛法利益眾生若出家值有佛法則為世作大度師興顯佛法若無佛法則為外道大師行四無量阿羅漢辟支佛雖有無漏利益事少譬如一升酥雖精不如大海水酪菩薩雖有漏智慧及其成熟利益無量復次羅漢辟支佛四事供養助道之具多由菩薩得如首楞嚴經說文殊師利七十二億作辟支佛化辟支佛人令其成道以是故在聲聞辟支佛前欲為諸佛給使者如釋迦文佛未出家時車匿給使優陀耶戲笑瞿毘耶耶輸陀等諸婇女為內眷屬出家六年苦行時五人給侍得道時彌喜羅陀須那剎多羅阿難密跡力士等是名內眷屬大眷屬者舍利弗目揵連摩訶迦葉須菩提迦旃延富樓那阿泥盧豆等諸聖人及彌勒文殊師利󰉈陀婆羅諸阿毘跋致一生補處菩薩等是名大眷屬復次佛有二種身一者法性生身二者隨世間身世間身眷屬如先說法性生身者有無量無數阿僧祇一生補處菩薩侍從所以者何如不可思議解脫經說佛欲生時八萬四千一生補處菩薩在前導菩薩從後而出譬如陰雲籠月又如法華經說從地踊出菩薩等皆是內眷屬大眷屬菩薩眷屬者有佛純以菩薩為眷屬有佛純以聲聞為眷屬有佛菩薩聲聞雜為眷屬是故言但欲得菩薩為眷屬者當學般若波羅蜜眷屬有三上中下下者純聲聞中者雜上者但菩薩淨報大施者有人言菩薩多集福德未除煩惱受人信施未能淨報佛言菩薩行般若波羅蜜諸法皆空不可得何況諸結使菩薩入法性中故不證真際是故能淨報施福復次菩薩功德廣大從發心已來欲代一一眾生受一切苦欲以一切功德與一切眾生然後當自求佛道但是事不可得故而自成佛度一切眾生又菩薩志願不以阿僧祇為拘如世間及如法性實際虛空等久住菩薩心住世間利益眾生故亦如是久住無有窮已是人不能淨報施福者誰能淨畢如父母雖有結使諸惡以一世利益子故受其供養令子得大福何況菩薩無諸結使而住無邊世中利益眾生而不淨畢又復菩薩但有悲心而無般若尚能利益何況行般若波羅蜜問曰若菩薩無結使云何世間受生答曰先已答菩薩得無生法忍得法性生身處處變化以度眾生莊嚴世界是功德因緣故雖未得佛能淨報施福經復次舍利弗菩薩摩訶薩欲不起慳心破戒心瞋恚心懈怠心亂心癡心者當學般若波羅蜜論是六種心惡故能障蔽六波羅蜜門如菩薩行布施時若有慳心起令布施不清淨所謂不能以好物施若與好物不能多與若與外物則不能內施若能內施不能盡與皆由慳心故菩薩行般若波羅蜜知一切法無我無我所諸法皆空如夢如幻以身頭目骨髓布施如施草木是菩薩雖未得道欲常不起是慳心當學般若波羅蜜諸餘人離欲得道故不生破戒心菩薩行般若波羅蜜故不見破戒事所以者何戒為一切諸善功德住處譬如地為一切萬物所依止處破戒尚不得餘道何況阿耨多羅三藐三菩提以是故不生破戒心復作是念菩薩法者安樂眾生若破戒者惱亂一切以是故菩薩不生破戒心何況破戒小乘及諸凡夫尚不應生瞋恚心何況菩薩發阿耨多羅三藐三菩提意身為苦器法自受惱譬如犯罪之人自致刑戮自作自受不應怨人但當自護其心不令起惡譬如人遭惡風雨寒熱亦無所瞋復作是念菩薩求佛以大悲為本若懷瞋恚則喪志願瞋恚之人尚不得世間樂何況道樂瞋恚之人自不得樂何能以樂與人懈怠之人世間勝事尚不能成何況阿耨多羅三藐三菩提譬如鑽火數息無得火期散亂之心譬如風中然燈雖有光明不能照物亂心中智慧亦復如是智慧是一切善法根本若欲成就是智先當攝心然後可成譬如狂醉之人自利他利好醜之事都不覺知散亂之心亦如是世間好事尚不能善知何況出世間法愚癡人心一切成敗事皆不能及何況微妙深義譬如無目之人或墜溝坑或入非道無智之人亦復如是無智慧眼故受著邪法不受正見如是之人世間近事尚不能成何況阿耨多羅三藐三菩提菩薩行般若波羅蜜力故能障是六蔽淨六波羅蜜以是故說若欲不起六蔽當學般若波羅蜜經復次舍利弗菩薩摩訶薩欲使一切眾生立於布施福處持戒福處修定福處勸導福處欲令眾生立於財福法福處當學般若波羅蜜論問曰云何名為福處答曰阿毘曇言福者善有漏身口意業復有人言不隱沒無記是所以者何善有漏業因緣果報故得是不隱沒無記福是果報亦名為福如世間人說能成大事多所成辦是名福德人是福略說三種布施持戒修定何等是布施有人以衣服臥具飲食花香瓔珞等與人是名布施問曰飲食等物便是布施為更有布施答曰飲食等物非布施以飲食等物與時心中生法名捨與慳心相違是名布施福德是或有漏或無漏常是善心數法心相應隨心行共心生無色無形能作緣業相應隨業行業共生非先業果報得修行修慧證身證凡夫人得亦聖人得有人言是捨法相應思是名布施福德所以者何業能生果報故思即是業身口不名為業從思生故得名業此布施有二種一者淨二者不淨不淨者直施而已或畏失財故與或惡訶罵故與或無用故與或親愛故與或為求勢故與以施故多致勢援或死急故與或求善名譽故與或求與貴勝齊名故與或妬嫉故與或憍慢故與小人愚賤尚施我為貴重大人云何不與或為呪願福德故與或求吉除凶故與或求入伴儻故與或不一心不恭敬輕賤受者而與如是種種因緣為今世事故施與淨相違名為不淨淨施者如經中說治心故施莊嚴意故施為得第一利故施生清淨心能分別為助涅槃故施譬如新花未萎色好且香淨心布施亦復如是如說諸天不淨心布施者宮殿光明薄少若淨心布施者宮殿光明增廣此布施業雖過去乃至千萬世中不失譬如券要問曰此布施福云何增長答曰應時施故得福增長如經說飢餓時施得福增多或遠行來時若曠路險道中施若常施不斷或時常念施故施福增廣如六念中念捨說若大施故得福多若施好人若施佛若施者受者清淨故若決定心施若自以力致財施若隨所有多少能盡施若交以物施若以園田使人等施如是布施唯有菩薩能以深心行之如韋羅摩菩薩十二年布施已莊飾乳牛七寶鉢及婇女各有八萬四千及諸餘物飲食之屬不可勝數又如須帝󰖊拏菩薩下善勝白象施與怨家入在深山以所愛二子施十二醜婆羅門復以妻及眼施化婆羅門爾時地為大動天為雷震空中雨花又如薩婆達多王自縛其身施婆羅門如尸毘王為一鴿故自持其身以代鴿肉又如菩薩曾為兔身自炙其肉施與仙人如是等菩薩本生經中所說復有聲聞人布施如須彌陀比丘尼與二同學為迦那伽牟尼佛作精舍於無數千萬世受轉輪聖王及天王福如施婆羅門持一瓶酪施僧世世受樂今得阿羅漢諸受樂中受樂第一如末利夫人供養須菩提故得今世果報為波斯尼示王后如尸婆供養迦栴延故得今世果報為栴陀波周陀王后如欝伽陀居士供養舍利弗等五百阿羅漢故即日得果報五百賈客得其餘食人人以珠瓔珞與之卒得大富遂號卒伽陀如是等布施得今世果報當知布施論議說不可盡持戒福處者佛說五戒福者是問曰云何殺罪相答曰知是眾生故奪命得殺罪非不故安隱快心得殺罪非散亂狂心奪命得殺罪非作瘡死已得殺罪非未死身業是殺罪非口殺身作是殺罪非但心生如是等罪止不作是初戒善相或有人言謂是不隱沒無記或欲界繫或不繫是非心非心數法非心相應非隨心行或共心生或不共心生非業相應非隨業行或共業生或不共業生非先業果報得修行修身證慧證或思惟斷或不斷離欲界欲時得斷知凡夫聖人共有是名說不殺生戒相餘戒亦如是隨義分別諸戒讚歎論議如尸羅波羅蜜中說修定福處者雖經中說修慈是修定福亦說有漏禪定能生果報者總名修定福以欲界多瞋多亂故先說慈心為修定福得慈方便願與眾生樂後實見受樂是心相應法名為慈法是法或色界繫或不繫是為真慈是方便慈欲界繫常隨心行隨心生無形無對能緣法非業業相應而隨業行共業生非先業果報得修行修身證慧證或思惟斷或不斷離色界欲時得斷知有覺有觀亦無覺有觀亦無覺無觀或有喜或無喜或有息或無息亦凡夫人亦聖人或樂受相應或不苦不樂受相應先緣得解相後緣實義根本四禪中亦過四禪依止四禪得者牢固有力慈應言親愛無怨無諍故名為親愛能緣無量眾生故名為無量能利益眾生能離欲故名為梵行慈心餘論議如四無量中說問曰修定福中佛何以但說慈心不說餘答曰四無量中慈心能生大福德悲心憂愁故捨福德喜心自念功德故福德不深捨心放捨故福亦少復次佛說慈心有五利不說餘何等五一者刀不傷二者毒不害三者火不燒四者水不沒五者於一切瞋怒惡害眾生中見皆歡喜悲心等三事不爾以是故說修定福為慈餘者隨從及諸能生果報有漏定勸導福處者若比丘不能坐禪不能誦經教化勸導修立福德或有比丘能坐禪誦經見諸比丘衣食乏少力能引致亦行勸導及諸菩薩憐愍眾生故以福德因緣勸化之又出家人若自求財於戒有失是故勸導以為因緣財福者衣服飲食臥具醫藥金銀車馬田宅等問曰上言布施福處此言財福有何等異答曰布施者總攝一切施財施法施俗施道施今欲分別法施財施法施者如佛以大慈故初轉法輪無量眾生得道後舍利弗逐佛轉法輪餘諸聖人雖非轉法輪亦為眾生說法得道亦名法施復有遍吉菩薩觀世音得大勢文殊師利彌勒菩薩等以二種神通力果報神通修得神通住是中以福德方便力光明神足等種種因緣開度眾生亦名法施諸辟支佛飛騰虛空而說一偈引導眾生令殖善根亦名法施又佛弟子未得聖道者坐禪誦經不壞諸法相教化弟子皆名法施如是等種種名為法施相以是故說菩薩欲立眾生於六種施福者當學般若波羅蜜經復次舍利弗菩薩摩訶薩欲得五眼者當學般若波羅蜜論何等五肉眼天眼慧眼法眼佛眼肉眼見近不見遠見前不見後見外不見內見晝不見夜見上不見下以此礙故求天眼得是天眼遠近皆見前後內外晝夜上下悉皆無礙是天眼見和合因緣生假名之物不見實相所謂空無相無作無生無滅如前中後亦爾為實相故求慧眼得慧眼不見眾生盡滅一異相捨離諸著不受一切法智慧自內滅是名慧眼但慧眼不能度眾生所以者何無所分別故以是故求法眼法眼令是人行是法得是道知一切眾生各各方便門令得道證法眼不能遍知度眾生方便道以是故求佛眼佛眼無事不知覆障雖密無不見知於餘人極遠於佛至近於餘幽闇於佛顯明於餘為疑於佛決定於餘微細於佛為麁於餘甚深於佛甚淺是佛眼無事不聞無事不見無事不知無事為難無所思惟一切法中佛眼常照後品五眼義中當廣說經菩薩摩訶薩欲以天眼見十方如恒河沙等世界中諸佛欲以天耳聞十方諸佛所說法欲知諸佛心當學般若波羅蜜論天眼法所見不過三千大千世界今以般若波羅蜜力故見十方恒河沙等國中諸佛所以者何般若波羅蜜中無近無遠無所罣礙故問曰如般舟經說以般舟三昧力故雖未得天眼而能見十方現在諸佛此菩薩以天眼故見十方諸佛有何等異答曰此天眼不隱沒無記般舟三昧離欲人未離欲人俱得天眼但是離欲人得般舟三昧憶想分別常修常習故見天眼修神通得色界四大造色眼四邊得遍明相是為差別天眼功易譬如日出見色不難三昧功難如夜然燈見色不易天耳亦如是知諸佛心者問曰如上地鈍根不能知下地利根心菩薩一佛心尚不應知何況恒河沙等十方諸佛心答曰以佛神力故令菩薩知如經說一切眾生無知佛心者若佛以神力令知乃至蜫虫亦能知以是故佛以神力故令菩薩知佛心復次般若波羅蜜無礙相麁細深淺愚聖都無差別諸佛心如菩薩心如一如無異菩薩隨是如故能知諸佛心復次希有難事不應知而知以是故言欲得是者當學般若波羅蜜經欲聞十方諸佛所說法聞已乃至阿耨多羅三藐三菩提不忘者當學般若波羅蜜論問曰一佛所說猶尚難持何況無量諸佛所說欲憶而不忘答曰菩薩以聞持陀羅尼力故能受堅憶念陀羅尼力故不忘復次此中說以般若波羅蜜力畢竟清淨無所著譬如大海含受眾流菩薩從十方諸佛所聞法以般若波羅蜜器大故能受無量法持而不忘復次是般若波羅蜜不可譬喻如虛空如劫燒盡已大雨彌滿是雨除虛空更無處能受十方諸佛說法雨從佛口出除行般若波羅蜜菩薩更無能受者以是故言欲聞十方諸佛說法當學般若波羅蜜經復次舍利弗菩薩摩訶薩欲見過去未來諸佛世界及見現在十方諸佛世界當學般若波羅蜜論問曰若見十方佛則已見世界今何以復說欲見世界答曰菩薩未深入禪定若見十方世界山河草木心則散亂故但觀諸佛如念佛義中說行者但觀諸佛不觀土地山河樹木得禪定力已隨意廣觀復次諸清淨佛國難見故言欲見諸佛國當學般若波羅蜜又一佛有無量百千種世界如先說有嚴淨有不嚴淨有雜有畢竟清淨世界難見故以般若波羅蜜力乃能得見譬如天子聽正殿則外人可見內殿深宮無能見者問曰十方現在世界可見過去未來諸佛世界云何得見答曰菩薩有見過去未來三昧入是三昧已見過去未來事如夢中所見復次菩薩有不滅際三昧入是三昧已不見諸佛有滅者問曰此二法非眼云何能見答曰此是智慧假名為眼如轉法輪中於四諦中得眼智明覺復次菩薩見十方現在佛世界定知過去未來諸佛世界亦爾所以者何一切諸佛功德同故是事如先說復次是般若波羅蜜中如現在過去未來等無異一如一法性故以是故不應難經復次舍利弗菩薩摩訶薩欲聞十方諸佛所說十二部經修多羅祇夜受記經伽陀優陀那因緣經阿波陀那如是語經本生經廣經未曾有經論議經諸聲聞等聞與不聞盡欲誦受持者當學般若波羅蜜論先說盡欲聞十方諸佛所說法者當學般若波羅蜜所說法者即此十二部經諸經中直說者名修多羅所謂四阿含諸摩訶衍經及二百五十戒經出三藏外亦有諸經皆名修多羅諸經中偈名祇夜眾生九道中受記所謂三乘道六趣道此人經爾所阿僧祇劫當作佛若記爾所歲當作佛記聲聞人今世後世得道記辟支佛但後世得道記餘六道亦皆後世受報諸佛法欲與眾生受記先皆微笑無量種光從四牙中出所謂青黃赤白縹紫等從上二牙出者光照三惡道從其光明演無量法說一切作法無常一切法無我安隱涅槃眾生得遇斯光聞說法者身心安樂得生人中天上從是因緣皆得畢苦從下二牙出者上照人天乃至有頂禪若聾盲瘖瘂狂病皆得除愈六欲天人及阿修羅受五欲樂遇佛光明聞說法聲皆厭患欲樂身心安隱色界諸天受禪定樂時遇佛光明聞說法聲亦生厭患來詣佛所此諸光明復至十方遍照六道作佛事已還繞身七匝若記地獄光從足下入若記畜生光從󰈷入若記餓鬼光從髀入若記人道光從齊入若記天道光從胸入若記聲聞光從口入若記辟支佛光從眉間相入若記得佛光從頂入若欲受記先現此相然後阿難等諸弟子發問一切偈名祇夜六句三句五句句多少不定亦名祇夜亦名伽陀優陀那者名有法佛必應說而無有問者佛略開問端如佛在舍婆提毘舍佉堂上陰地經行自說優陀那所謂無我無我所是事善哉爾時一比丘合掌白佛言世尊云何無我無我所是事善哉佛告比丘凡夫人未得無漏道顛倒覆心故於無我無我所心大驚怖若佛及佛弟子聞好法者歡喜奉行無顛倒故不復更作如是等雜阿含中廣說又如般若波羅蜜品中諸天子讚須菩提所說善哉善哉希有世尊難有世尊是名優陀那又如佛涅槃後諸弟子抄集要偈諸無常偈等作無常品乃至婆羅門偈等作婆羅門品亦名優陀那諸有集眾妙事皆名優陀那如是等名優陀那經相尼陀那者說諸佛法本起因緣佛何因緣說此事修多羅中有人問故為說是事毘尼中有人犯是事故結是戒一切佛語緣起事皆名尼陀那阿波陀那者與世間相似柔軟淺語如中阿含中長阿波陀那經長阿含中大阿波陀那毘尼中億耳阿波陀那二十億阿波陀那解二百五十戒經中欲阿波陀那一部菩薩阿波陀那出一部如是等無量阿波陀那如是語經者有二種一者結句言我先許說者今已說竟二者三藏摩訶衍外更有經名一目多迦有人言目多迦目多迦名出三藏及摩訶衍何等是如佛說淨飯王強令出家作佛弟子者佛選擇五百人堪任得道者將至舍婆提所以者何以其未離欲若近親里恐其破戒故將至舍婆提令舍利弗目乾連等教化之初夜後夜專精不睡勤修精進故得道得道已佛還將至本生國一切諸佛法還本國時與大會諸天眾俱住迦毘羅婆仙人林中此林去迦毘羅婆城五十里是諸釋遊戲園此諸釋子比丘處舍婆提時初夜後夜專精不睡故以夜為長從林中來入城乞食覺道里長遠爾時佛知其心有一師子來禮佛足在一面住佛以是三因緣故說偈不寐夜長疲惓道長愚生死長莫知正法佛告比丘汝未出家時其心放逸多睡眠故不覺夜長今初夜後夜專精求道減省睡眠故覺夜大長此迦毘羅婆林汝本駕乘遊戲不覺為遠今著衣持鉢步行疲極故覺道長是師子鞞婆尸佛時作婆羅門師見佛說法來至佛所爾時大眾以聽法故無共語者即生惡念發惡罵言此諸禿輩與畜生何異不別好人不知言語以是惡口業故從鞞婆尸佛乃至今日九十一劫常墮畜生中此人爾時即應得道以愚癡故自作生死長久今於佛所心清淨故當得解脫如是等經名為出因緣於何處出於三藏摩訶衍中出故名為出云何名因緣是三事之本名為因緣經本生經者昔者菩薩曾為師子在林中住與一獼猴共為親友獼猴以二子寄於師子時有鷲鳥飢行求食值師子睡故取猴子而去住於樹上師子覺已求猴子不得見鷲持在樹上而告鷲言我受獼猴寄託二子護之不謹令汝得去孤負言信請從汝索我為獸中之王汝為鳥中之主貴勢同等宜以相還鷲言汝不知時吾今飢乏何論同異師子知其叵得自以利爪摑其脇肉以貿猴子又過去世時人民多病黃白痿熱菩薩爾時身為赤魚自以其肉施諸病人以救其疾又昔菩薩作一鳥身在林中住見有一人入於深水非人行處為水神所羂水神羂法著不可解鳥知解法至香山中取一藥草著其羂上繩即爛壞人得脫去如是等無量本生多有所濟是名本生經廣經者名摩訶衍所謂般若波羅蜜經六波羅蜜經華首經法華經佛本起因緣經雲經法雲經大雲經如是等無量阿僧祇諸經為得阿耨多羅三藐三菩提故說毘佛略經如佛現種種神力眾生怪未曾有所謂佛生時身放大光明照三千大千世界及幽闇之處復照十方無量諸佛三千大千世界是時於佛母前有清淨好池以浴菩薩梵王執蓋帝釋洗身二龍吐水又生時不須扶持而行七步足跡之處皆有蓮華而發是言我是度一切眾生老病死者地大震動天雨眾花樹出音聲作天伎樂如是等無量希有事是名未曾有經論議經者答諸問者釋其所以又復廣說諸義如佛說四諦何等是四所謂四聖諦何等是四所謂苦集滅道聖諦是名論議何等為苦聖諦所謂生苦等八種苦何等是生苦所謂諸眾生各各生處是中受苦如是等問答廣解其義是名優波提舍如摩訶衍中佛說六波羅蜜何等六所謂檀波羅蜜乃至般若波羅蜜何等是檀波羅蜜檀波羅蜜有二種一者具足二者不具足何等是具足與般若波羅蜜和合乃至十住菩薩所得是名具足不具足者初發菩薩心未得無生忍法未與般若波羅蜜和合是名不具足乃至禪波羅蜜亦如是般若波羅蜜具足者有方便力未具足者無方便力復次佛所說論議經及摩訶迦栴延所解修多羅乃至像法凡夫人如法說者亦名優波提舍聲聞所不聞者佛獨與菩薩說法無諸聲聞聽者又佛以神通力變身無數遍至十方一乘世界說法又復佛為欲天色天說法無諸弟子故不得聞問曰諸六通阿羅漢若佛說時雖不在坐以天耳天眼可得見聞若以宿命通并知過去事何以不聞答曰諸聲聞神通力所不及處是故不聞復次佛為諸大菩薩說不可思議解脫經舍利弗目連在佛左右而不得聞以不種是聞大乘行法因緣故譬如坐禪人入一切處定中能使一切皆水皆火而餘人不見如不可思議解脫經中廣說盡欲受持者聞而奉行為受久久不失為持經復次舍利弗菩薩摩訶薩十方如恒河沙等世界中諸佛所說法已說今說當說聞已欲一切信持自行亦為人說者當學般若波羅蜜論問曰上已說十方諸佛所說欲憶持不忘當學般若今何以復說信持三世佛法答曰上說欲憶持十方諸佛法未知是何法故說十二部經是佛法及聲聞所不聞者上但言恒河沙等世界諸佛今言恒河沙三世諸佛法又上但說受持不忘不說受持利益今言自為亦為他人說是故復說經復次舍利弗菩薩摩訶薩過去諸佛說已未來諸佛當說欲聞聞已自利亦利他人當學般若波羅蜜論問曰十方現在佛所說法可受可持過去已滅未來未有云何可聞答曰此義先已答今當更說菩薩有三昧名觀三世諸佛三昧菩薩入是三昧中悉見三世諸佛聞其說法譬如外道神仙於未來世事未有形兆未有言說以智慧力故亦見亦聞復次諸菩薩力不可思議未來世雖未有形未有言說而能見能聞或以陀羅尼力或以今事比知過去未來諸事以是故言欲得是者當學般若波羅蜜經十方如恒河沙等諸世界中間闇處日月所不照欲持光明普照者當學般若波羅蜜論菩薩從兜率天上欲降神母胎爾時身放光明遍照一切世界及世間幽冥之處次後生時光明遍照亦復如是初成道時轉法輪時般涅槃時放大光明皆亦如是及於餘時現大神通放大光明如欲說般若波羅蜜時現大神通以大光明遍照世間幽冥之處如是比處處經中說神通光明問曰此是佛力何以故說菩薩答曰今言菩薩欲得是者當學般若波羅蜜諸大菩薩能有是力如遍吉菩薩觀世音得大勢明網無量光菩薩等能有是力身出無量光明能照十方如恒河沙等世界又如阿彌陀佛世界中諸菩薩身出常光照十萬由旬問曰菩薩身光如是本以何業因緣得答曰身業清淨故身得莊嚴如經說有一鬼頭似猪臭虫從口出身有金色光明是鬼宿世作比丘惡口罵詈客比丘身持淨戒故身有光明口有惡言故臭虫從口出如經說心清淨優劣故光有上中下少光大光光音欲界諸天心清淨布施持戒故身有光明復次有人憐愍眾生故於闇處然燈亦為供養尊像塔寺故亦以明珠戶嚮明鏡等明淨物布施故身有光明復次常修慈心遍念眾生心清淨故又常修念佛三昧念諸佛光明神德故得身光明復次行者常修火一切入又以智慧光明教化愚闇邪見眾生以是業因緣故得心中智慧明身亦有光如是等業因緣得身光清淨經十方如恒河沙等世界中無有佛名法名僧名欲使一切眾生皆得正見聞三寶音者當學般若波羅蜜論菩薩於先無佛法塔寺處於中起塔以是業因緣後身得力成就於無佛法眾處讚歎三寶令眾生入於正見如經說有人於先無佛塔國土中修立塔廟得梵福德梵名無量福德以是因緣疾得禪定得禪定故得無量神通神通力故能到十方讚歎三寶正見者若先不識三寶功德因菩薩故得信三寶信三寶故信業因緣罪福信業因緣故信世間是縛涅槃是解讚歎三寶義如八念中說經菩薩摩訶薩欲令十方如恒河沙等世界中眾生以我力故盲者得視聾者得聽狂者得念裸者得衣飢渴者得飽滿者當學般若波羅蜜論菩薩行無礙般若波羅蜜若得無礙解脫成佛若作法性生身菩薩如文殊師利等在十住地有種種功德具足眾生見者皆得如願譬如如意珠所欲皆得法性生身佛及法性生身菩薩人有見者皆得所願亦復如是復次菩薩從初發意已來於無量劫中治一切眾生九十六種眼病又於無量世中自以眼布施眾生又智慧光明破邪見黑闇又以大悲欲令眾生所願皆得如是業因緣云何令眾生見菩薩身而不得眼餘事亦如是此諸義如放光中說經復次舍利弗菩薩摩訶薩若欲令十方如恒沙等世界中眾生諸在三惡趣者以我力故皆得人身者當學般若波羅蜜論問曰自以善業因緣故得人身云何菩薩言以我力因緣故令三惡道中眾生皆得人身答曰不言以菩薩業因緣令眾生得人身但言菩薩恩力因緣故得菩薩以神通變化說法力故令眾生修善得人身如經中說二因緣發起正見一者外聞正法二者內有正念又如草木內有種子外有雨澤然後得生若無菩薩眾生雖有業因緣無由發起以是故知諸佛菩薩所益甚多問曰云何能令三惡道中眾生皆得解脫佛尚不能何況菩薩答曰菩薩心願欲爾則無過咎又多得解脫故言一切如諸佛及大菩薩身遍出無量光明從是光明出無量化身遍入十方三惡道中令地獄火滅湯冷其中眾生心清淨故生天上人中令餓鬼道飢渴飽滿開發善心得生天人中令畜生道隨意得食離諸恐怖開發善心亦得生天人中如是名為一切三惡道得解脫問曰如餘經說生天人中此何以但說皆得人身答曰於人中得修大功德亦受福樂天上多著樂故不能修道以是故願令皆得人身復次菩薩不願眾生但受福樂欲令得解脫常樂涅槃以是故不說生天上經欲令十方如恒河沙等世界中眾生以我力故立於戒三昧智慧解脫解脫知見令得須陀洹果乃至阿耨多羅三藐三菩提者當學般若波羅蜜論問曰先已說此五眾道果今何以更說答曰上說但是聲聞法從須陀洹乃至無餘涅槃今雜說三乘聲聞辟支佛乃至阿耨多羅三藐三菩提經復次舍利弗菩薩摩訶薩欲學諸佛威儀者當學般若波羅蜜論問曰何等是諸佛威儀答曰威儀名身四動止譬如象王迴身而觀行時足離地四指雖不蹈地而輪跡現不遲不疾身不傾動常舉右手安慰眾生結加趺坐其身正直常偃右脇累膝而臥所敷草蓐齊整不亂食不著味美惡等一若受人請默然無違言辭柔渜方便利益不失時節復次法身佛威儀者過東方如恒河沙等世界以為一步梵音說法亦復如是法身佛相義如先說經復次菩薩摩訶薩欲得如象王視觀者當學般若波羅蜜菩薩作是願使我行時離地四指足不蹈地我當共四天王天乃至阿迦尼吒天無量千萬億諸天眾圍繞恭敬至菩提樹下者當學般若波羅蜜論如象王視者若欲迴身觀時舉身俱轉大人相者身心專一是故若有所觀身心俱迴譬如師子有所搏撮不以小物故而改其壯勢佛亦如是若有所觀若有所說身與心俱常不分散所以者何從無數劫來集一心法以是業因緣故頂骨與身為一無有分解又以世世破憍慢故不輕眾生觀則俱轉如尼陀阿波陀那中說舍婆提國除糞人而佛以手摩頭教令出家猶不輕之足離地四指者佛若常飛眾生疑怪謂佛非是人類則不歸附若足到地則眾生以為與常人不異不生敬心是故雖為行地四指不到而輪跡現問曰如佛常放丈光足不到地眾生何以故不盡敬附答曰眾生無量劫中積罪甚重無明垢深於佛生疑謂是幻師以術誑人或言足不蹈地生性自爾如鳥能飛有何奇特或有眾生罪重因緣故不見佛相直謂大威德沙門而已譬如人重病欲死名藥美食皆謂臭穢是故不盡敬附共四天王乃至阿迦尼吒無量千萬億諸天眾恭敬圍繞至菩提樹下者是諸佛常法佛為世尊至菩提樹下欲破二種魔一者結使魔二者自在天子魔欲成一切智是諸天眾云何不恭敬侍送又諸天世世佐助擁護菩薩乃至出家時令諸宮人婇女淳惛而臥捧馬足踰城出今日事辦我等當共侍送至菩提樹下問曰何以不說剎利婆羅門等無量人侍送而但說諸天答曰佛獨於深林中求菩提樹非是人行處是故不說又以人無天眼他心智故不知佛當成道是故不說復次諸天貴於人故但說天復次諸佛常樂閑靜處諸天能隱身不現不妨閑靜是故但說諸天從復次菩薩見五比丘捨菩薩而去而菩薩獨至樹下是故作是願經我當於菩提樹下坐四天王天乃至阿迦尼吒天以天衣為座者當學般若波羅蜜論問曰如經說佛敷草樹下坐而成佛道今云何願言以天衣為座答曰聲聞經中說敷草摩訶衍經中隨眾生所見或有見敷草樹下或見敷天綩綖隨其福德多少所見不同復次生身佛把草樹下法性生身佛以天衣為座或勝天衣復次佛於深林樹下成佛林中人見則奉佛草若貴人見者當以所貴衣服為座但林中無貴人故時諸龍神天各以妙衣為座四天王衣重二兩忉利天衣重一兩夜摩天衣重十八銖兜率天衣重十二銖化樂天衣重六銖他化自在天衣重三銖色界天衣無重相欲界天衣從樹邊生無縷無織譬如薄氷光曜明淨有種種色色界天衣純金色光明不可稱知如是等寶衣敷座菩薩坐上成阿耨多羅三藐三菩提問曰何以但說諸天敷衣不說十方諸大菩薩為佛敷座諸菩薩等佛將成道時皆為佛敷座或廣長一由旬十百千萬億乃至無量由旬高亦如是此諸寶座是菩薩無漏福德生故是諸天目所不見何況手觸十方三世諸佛降魔得道莊嚴佛事皆悉照見譬如明鏡如是妙座何以不說答曰般若波羅蜜有二種一者與聲聞菩薩諸天共說二者但與十住具足菩薩說是般若波羅蜜中應說菩薩為佛敷座所以者何諸天知佛恩不及一生二生諸大菩薩如是菩薩云何不以神通力而供養佛是中合聲聞說是故不說經我得阿耨多羅三藐三菩提時行住坐臥處欲使悉為金剛者當學般若波羅蜜論問曰何以故佛四威儀中地悉為金剛答曰有人言菩薩至菩提樹下時於此處坐得阿耨多羅三藐三菩提爾時菩薩入諸法實相中無有地能舉是菩薩所以者何地皆是眾生虛誑業因緣報故有是故不能舉菩薩欲成佛時實相智慧身是時坐處變為金剛有人言土在金輪上金輪在金剛上從金剛際出如蓮花臺直上持菩薩坐處令不陷沒以是故此道場坐處名為金剛有人言成佛道已四種威儀處悉變成金剛問曰金剛亦是眾生虛誑業因緣有云何能舉佛答曰金剛雖是虛誑所成於地最為牢固更無勝者金剛下水諸大龍王以此堅固物奉獻於佛亦是佛宿世業因緣故得此安立處又復佛變金剛及四大令為虛空虛空不誑佛智慧亦不誑二事既同是故能舉經復次舍利弗菩薩摩訶薩欲出家日即成阿耨多羅三藐三菩提即是日轉法輪轉法輪時無量阿僧祇眾生遠塵離垢諸法中得法眼淨無量阿僧祇眾生一切法不受故諸漏心得解脫無量阿僧祇眾生於阿耨多羅三藐三菩提得不退轉者當學般若波羅蜜論或有菩薩於惡世邪見眾生中為除眾生邪見故自行勤苦甚難之行如釋迦文佛於漚樓頻螺樹林中食一麻一米諸外道言我等先師雖修苦行不能如是六年勤苦又復有人謂佛先世惡業今受苦報有菩薩謂佛為實受是苦是故發心我當即以出家日成佛又有菩薩於好世出家如大通惠求佛道結加趺坐經十小劫乃得成佛菩薩聞是已發心言願我以出家日即得成佛有菩薩成佛已不即轉法輪如然燈佛成佛已十二年但放光明人無識者而不說法又如須扇多佛成佛已無受化者作化佛留住一劫說法度人自身滅度又如釋迦文佛成佛已五十七日不說法菩薩聞是已願我成佛已即轉法輪有佛度眾生有限數如釋迦文佛轉法輪時憍陳如一人得初道八萬諸天諸法中得法眼淨菩薩聞是已作是願我轉法輪時令無量阿僧祇人遠塵離垢諸法中得法眼淨以釋迦文佛初轉法輪時一比丘及諸天皆得初道而無一人得阿羅漢及菩薩道者是故菩薩願言我作佛時當使無量阿僧祇眾生一切法不受故諸漏心得解脫及無量阿僧祇眾生於阿耨多羅三藐三菩提得不退轉問曰若一切佛神力功德度眾生皆等此菩薩何以作此願答曰一佛能變作無量阿僧祇身而度眾生而世界有嚴淨者有不嚴淨者菩薩若見若聞是諸佛有苦行難得佛者有不即轉法輪者有如釋迦牟尼佛六年苦行成道又聞初轉法輪時未有得阿羅漢道者何況得菩薩道是故菩薩未聞諸佛力等故作是願然諸佛神力功德平等無異經我得阿耨多羅三藐三菩提時以無量阿僧祇聲聞為僧我一說法時便於座上盡得阿羅漢者當學般若波羅蜜論有佛以聲聞為僧有數有限如釋迦文尼佛千二百五十比丘為僧彌勒佛初會僧九十九億第二會九十六億第三會九十三億如是等諸佛僧各各有限有數不同以是故菩薩願言我當以無量阿僧祇聲聞為僧有佛為眾生說法一說法得初道異時更說得二道三道第四道如釋迦文尼佛為五比丘說法得初道異日得阿羅漢道如舍利弗得初道經半月然後得阿羅漢道摩訶迦葉見佛得初道過八日已得阿羅漢如阿難得須陀洹道二十五歲供養佛已佛般涅槃後得阿羅漢如是等諸阿羅漢不一時得四道以是故菩薩願言我一說法時便於座上盡得阿羅漢經我當以無量阿僧祇菩薩摩訶薩為僧我一說法時無量阿僧祇菩薩皆得阿鞞跋致論菩薩所以作此願者諸佛多以聲聞為僧無別菩薩僧如彌勒菩薩文殊師利菩薩等以釋迦文佛無別菩薩僧故入聲聞僧中次第坐有佛為一乘說法純以菩薩為僧有佛聲聞菩薩雜以為僧如阿彌陀佛國菩薩僧多聲聞僧少以是故願以無量菩薩為僧有佛初轉法輪時無有人得阿鞞跋致以是故菩薩願言我一說法無量阿僧祇人得阿鞞跋致經欲得壽命無量光明具足者當學般若波羅蜜論諸佛壽命有長有短如鞞婆尸佛壽八萬四千歲如拘樓餐陀佛壽六萬歲迦那伽牟尼佛壽三萬歲迦葉佛壽二萬歲釋迦文佛壽百歲少有過者彌勒佛壽八萬四千歲如釋迦文佛常光一丈彌勒佛常光十里諸佛壽命光明各有二種一者隱藏二者顯現一者真實二者為眾生故隱藏真實者無量顯現為眾生者有限有量實佛壽不應短所以者何諸佛長壽業因緣具足故如婆伽梵宿世救一聚落人命故得無量阿僧祇壽命梵世中壽法不過半劫而此梵天壽獨無量以是故生邪見言唯我常住佛到其所破其邪見說其本緣救一聚落其壽乃爾何況佛世世救無量阿僧祇眾生或以財物救濟或以身命代死云何壽限不過百歲又不殺生戒是長壽業因緣佛以大慈眾生愛徹骨髓常能為眾生故死何況殺生又以諸法實相智慧真實不誑故亦是長壽因緣菩薩以般若波羅蜜和合持戒諸功德故得壽命無量何況佛世世具足此諸無量功德而壽命有限復次如一切色中佛身第一一切心中佛心第一以是故一切壽命中佛壽亦應第一如世俗人言人生於世以壽為貴佛為人中之上壽亦應長問曰佛雖有長壽業因緣生於惡世故壽命便短以此短壽能具佛事何用長為又佛以神通力故一日之中能具佛事何況百歲答曰此間閻浮提惡故佛壽應短餘處好故佛壽應長問曰若然者菩薩於此閻浮提淨飯王宮生出家成道是實佛餘處皆是神通力變化作佛以度眾生答曰此言非也所以者何餘處閻浮提亦各各言我國是實佛餘處為變化何以知之若餘處國土自知是化佛則不肯信受教戒又如餘國土人壽命一劫若佛壽百歲於彼裁無一日眾生則起輕慢不肯受教彼則以一劫為實佛以此為變化化如首楞嚴經說神通遍照佛壽七百千阿僧祇劫佛告文殊尸利彼佛則是我身彼佛亦言釋迦文佛則是我身以是故知諸佛壽命實皆無量為度人故現有長短汝言釋迦文佛以神通力故所度眾生與人壽不異者則不須百歲一日之中可具足佛事如阿難一時心生是念如然燈世尊一切勝佛鞞婆尸佛出於好世壽命極多能具佛事我釋迦文佛出生惡世壽命極短將無世尊不能具足佛事耶爾時世尊入日出三昧從身變化出無量諸佛及無量光明普至十方一一化佛在諸世界各作佛事或有說法或現神通或現三昧或現飯食如是之比種種因緣施作佛事而度眾生從三昧起告阿難曰汝悉見聞是事不阿難言唯然已見佛告阿難佛以如是神力能具佛事不阿難言假令佛壽一日大地草木悉為可度眾生則能度盡何況百歲以是故知諸佛壽命皆悉無量為度人故現有長短譬如日出影現於水隨水大小水大則影久水小則速滅若照琉璃頗梨珠山影則久住又如火燒草木然少則速滅然多則久住不可以滅處無火故謂多然處亦無光明長短義亦如是經我成阿耨多羅三藐三菩提時世界中無有婬欲瞋恚愚癡亦無三毒之名一切眾生成就如是智慧善施善戒善定善梵行善不嬈眾生者當學般若波羅蜜論問曰若世界無三毒亦無三毒名者佛為何等故出生其國答曰貪欲瞋恚愚癡名為三不善根是欲界繫法佛若說貪欲瞋恚愚癡是欲界繫不善若說染愛無明是則通三界有佛世界純諸欲人為是眾生故菩薩願言我成佛時國無三毒及三毒之名復有清淨佛國純阿鞞跋致法性生身菩薩無諸煩惱唯有餘習是故言無三毒之名若有人言如菩薩願言我當度一切眾生而眾生實不盡度此亦如是欲令世界無三毒之名亦應實有三毒不盡若無三毒何用佛為如地無大闇則不須日照如經所說若無三法則佛不出世若三法不斷則不得離老病死三法者則是三毒如三法經此中應廣說復次有世界眾生分別諸法是善是不善是縛是解等於一相寂滅法中而生戲論菩薩以是故願言令我世界中眾生不生三毒知三毒實相即是涅槃問曰一切眾生得如是智慧是何等智慧答曰智慧是世間正見世間正見中說有布施有罪福有今世後世有阿羅漢信罪福故能善布施信有阿羅漢故能善持戒善禪定善梵行得正見力故能善不嬈眾生世間正見是無漏智慧根本以是故說國中無三毒之名貪欲有二種一者邪貪欲二者貪欲瞋恚有二種一者邪瞋恚二者瞋恚愚癡有二種一者邪見愚癡二者愚癡是三種邪毒眾生難可化度餘三易度無三毒名者無邪三毒之名善布施等五事如上放光品中說經使我般涅槃後法無滅盡亦無滅盡之名當學般若波羅蜜論問曰佛為法王尚自滅度云何言法無滅盡答曰如上說是菩薩願事不必實一切有為法從因緣和合生云何常住而不滅佛如日明法如日沒餘光云何日沒而餘光不滅但久住故無能見滅者故名不滅復次是菩薩見諸佛法住有多有少如迦葉佛法住七日如釋迦牟尼佛法住千歲是故菩薩發是願言法雖有為願令相續不滅如火得薪相傳不絕復次諸法實相名為佛法是實法相不生不滅不斷不常不一不異不來不去不受不動不著不依無所有如涅槃相法相如是云何有滅問曰法相如是者一切佛法皆應不滅答曰如所言諸法實相無有滅者有人憶想分別取諸法相壞實法相用二法說是故有滅實相法中無有滅也復次行般若波羅蜜無礙法集無量功德故隨其本願法法相續無有見其滅者譬如仰射虛空箭去極遠人雖不見要必當墮經我得阿耨多羅三藐三菩提時十方如恒河沙等世界中眾生聞我名者必得阿耨多羅三藐三菩提欲得如是等功德者當學般若波羅蜜論問曰有人生值佛世在佛法中或墮地獄者如提婆達俱迦利訶多釋子等三不善法覆心故墮地獄此中云何言去佛如恒河沙等世界但聞佛名便得道耶答曰上已說有二種佛一者法性生身佛二者隨眾生優劣現化佛為法性生身佛故說乃至聞名得度為隨眾生現身佛故說雖共佛住隨業因緣有墮地獄者法性生身佛者無事不濟無願不滿所以者何於無量阿僧祇劫積集一切善本功德一切智慧無礙具足為眾聖主諸天及大菩薩希能見者譬如如意寶珠難見難得若有見者所願必果如喜見藥其有見者眾患悉除如轉輪聖王人有見者無不富足如釋提桓因有人見者隨願悉得如梵天王眾生依附恐怖悉除如人念觀世音菩薩名者悉脫厄難是事尚爾何況諸佛法性生身問曰釋迦文佛亦是法性生身分無有異體何以故佛在世時有作五逆罪人飢餓賊盜如是等惡答曰釋迦文佛本誓我出惡世欲以道法度脫眾生不為富貴世樂故出若佛以力與之則無事不能又亦是眾生福德力薄罪垢深重故不得隨意度脫又今佛但說清淨涅槃而眾生譏論誹謗言何以多畜弟子化導人民此亦是繫縛法但以涅槃法化猶尚譏謗何況雜以世樂如提婆達欲令足下有千輻相輪故以鐵作模燒而爍之爍已足壞身惱大呼爾時阿難聞已涕泣白佛我兄欲死願佛哀救佛即伸手就摩其身發至誠言我看羅睺羅與提婆達等者彼痛當滅是時提婆達眾痛即除執手觀之知是佛手便作是言淨飯王子以此醫術足自生活佛告阿難汝觀提婆達不用心如是云何可度若好世人則無是咎如是眾生若以世樂不得度也是事種種因緣上已廣說以是故說聞佛名有得道者有不得者復次佛身無量阿僧祇種種不同有佛為眾生說法令得道者有佛放無量光明眾生遇之而得道者有以神通變化指示其心而得道者有佛但現色身而得道者有佛遍身毛孔出眾妙香眾生聞之而得道者有佛以食與眾生令得道者有佛眾生但念而得道者有佛能以一切草木之聲而作佛事令眾生得道者有佛眾生聞名而得道者為是佛故說言我作佛時其聞名者皆令得度復次聞名不但以名便得道也聞已修道然後得度如須達長者初聞佛名內心驚喜詣佛聽法而能得道又如貰夷羅婆羅門從雞泥耶結髮梵志所初聞佛名心即驚喜直詣佛所聞法得道是但說聞名聞名為得道因緣非得道也問曰此經言聞諸佛名即時得道不言聞名已修道乃得答曰今言即時不言一心中但言更無異事聞之故言即時譬如經中說修慈心時即修七覺意難者言慈三昧有漏是緣眾生法云何得即時修七覺答者言從慈起已即修七覺更無餘法故言即時即時有二種一者同時二者雖久更無異法即是心而得修七覺亦名即時復次有眾生福德淳熟結使心薄應當得道若聞佛名即時得道又復以佛威力故聞即得度譬如熟癰若無治者得小因緣而便自潰亦如熟果若人無取微風因緣便自墮落譬如新淨白㲲易為受色為是人故說若聞佛名即時得道譬如鬼神著人聞仙人呪名即時捨去問曰過如恒河沙等世界誰傳此名令彼得聞答曰佛以神力舉身毛孔放無量光明一一光上皆有寶華一一華上皆有坐佛一一諸佛各說妙法以度眾生又說諸佛名字以是故聞如放光中說復次諸大菩薩以本願欲至無佛法處稱揚佛名如此品中說者是故得聞復有大功德人從虛空中聞佛名號如薩陀波崙菩薩又有從諸天聞或從樹木音聲中聞或從夢中復次諸佛有不可思議力故自往語或以聲告又如菩薩作願誓度一切眾生以是故說我成佛時過如恒河沙等世界眾生聞我名皆得成佛欲得是者當學般若波羅蜜問曰上欲得諸功德及諸所願是諸事皆是眾行和合所成何以故但說當學般若波羅蜜答曰是經名般若波羅蜜佛欲解說其事是故品品中皆讚般若波羅蜜復次般若波羅蜜是諸佛母父母之中母功最重是故佛以般若為母般舟三昧為父三昧唯能攝持亂心令智慧得成而不能觀諸法實相般若波羅蜜能遍觀諸法分別實相無事不達無事不成功德大故名之為母以是故行者雖行六波羅蜜及種種功德和合能具眾願而但說當學般若波羅蜜復次如般若後品中說若無般若波羅蜜餘五事不名波羅蜜雖普修眾行亦不能滿具諸願如種種畫彩若無膠者亦不中用眾生從無始世界中來雖修布施持戒忍辱精進一心智慧受世間果報已而復還盡所以者何離般若波羅蜜故今以佛恩以般若波羅蜜修行六事故得名波羅蜜成就佛道使佛佛相續而無窮盡復次菩薩行般若波羅蜜時普觀諸法皆空空亦復空滅諸觀得無礙般若波羅蜜以大悲方便力還起諸功德業此清淨業因緣故無願不得餘功德離般若波羅蜜無有無礙智慧云何言欲得諸願當學檀波羅蜜等復次又以五波羅蜜離般若不得波羅蜜名字五波羅蜜如盲般若波羅蜜如眼五波羅蜜如坏瓶盛水般若波羅蜜如盛熟瓶五波羅蜜如鳥無兩翼般若波羅蜜如有翼之鳥如是等種種因緣故般若波羅蜜能成大事以是故言欲得諸功德及願當學般若波羅蜜經佛告舍利弗若菩薩摩訶薩行般若波羅蜜能作是功德是時四天王皆大歡喜意念言我等當以四鉢奉上菩薩如前天王奉先佛鉢論問曰前品說已具今何以重說答曰前雖歎般若波羅蜜事未具足聞者無厭是故復說復次初品但讚般若波羅蜜力今讚行者能作是功德四天王等歡喜奉鉢復次以菩薩能具諸願行故佛安慰勸進言有此果報終不虛也復次般若波羅蜜有二種果一者成佛度眾生二者雖未成佛受世間果報轉輪聖王釋梵天王主三千世界世間福樂供養之事悉皆備足今以世間果報以示眾生故說是事復次世間欲成大業多有壞亂者菩薩則不然內心既定外事亦應如是等因緣故說此品問曰菩薩增益六波羅蜜時諸天世人何因緣故喜答曰諸天皆因十善四禪四無量故生是諸功德皆由諸佛菩薩故有若佛出世增益諸天眾減損阿修羅種若佛不在世阿修羅種多諸天減少以種雜福不清淨故若諸佛出世能斷諸天疑網能成大事如釋提桓因命欲終時心懷怖畏求佛自救遍不知處雖見出家之人山澤閑處所供養者皆亦不能斷其疑網爾時毘首羯磨天白釋提桓因言尸毘王苦行奇特世所希有諸智人言是人不久當得作佛釋提桓因言是事難辦何以知之如魚子菴羅樹華發心菩薩是三事因時雖多成果甚少今當試之帝釋自化為鷹毘首羯磨化作鴿鴿投於王王自割身肉乃至舉身上稱以代鴿命地為震動是時釋提桓因等心大歡喜散眾天華歎未曾有如是決定大心成佛不久復次凡夫人肉眼無有智慧苦身求財以自生活聞菩薩增益六波羅蜜成佛不久猶尚歡喜何況諸天問曰四天王天三十三天有阿修羅難上諸天等無有此患何以歡喜答曰上諸天雖無阿修羅患若佛不出世生其天上者少設有生者五欲不妙所以者何但修不淨福故色界諸天宮殿光明壽命亦復如是復次諸天中有智慧者能知禪味五欲悉皆無常唯佛出世能令得常樂涅槃以世間樂涅槃樂皆由佛菩薩得是故歡喜譬如甘美果樹茂盛成就人大歡喜以樹有種種利益有庇其蔭者有用其華食其果實菩薩亦如是能以離不善法蔭遮三惡苦熱能與人天富樂之華令諸賢聖得三乘之果是故歡喜問曰諸天供養事多何以奉鉢答曰四天王奉鉢餘天供養諸天供養各有定法如佛初生時釋提桓因以天衣奉承佛身梵天王躬自執蓋四天王四邊防護淨居諸天欲令菩薩生厭離心故化作老病死人及沙門身又出家時四天王勅使者捧舉馬足自四邊侍護菩薩天帝釋取髮於其天上城東門外立髮塔又持菩薩寶衣於城南門外立衣塔佛至樹下時奉上好草執金剛菩薩常執金剛衛護菩薩梵天王請佛轉法輪如是等各有常法以是故四天王奉鉢四鉢義如先說問曰佛一身何以受四鉢答曰四王力等不可偏受又令見佛神力合四鉢為一心喜信淨作是念我等從菩薩初生至今成佛所修供養功德不虛問曰四天王壽命五百歲菩薩過無量阿僧祇劫然後成佛今之四天非是後天何以故喜答曰同一姓故譬如貴姓胤流百世不以遠故為異或時行者見菩薩增益六波羅蜜時心作是願是菩薩成佛時我當奉鉢是故得生復次四天王壽五百歲人間五十歲為四天王處一日一夜亦三十日為一月十二月為一歲以此歲壽五百歲為人間九百萬歲菩薩能作是功德者或近成佛初生四天王足可得值問曰如摩訶衍經中說有佛以喜為食不食揣食如天王佛衣服儀容與白衣無異不須鉢食何以言四天王定應奉鉢答曰定者為用鉢者故不說不用復次用鉢諸佛多不用鉢者少是故以多為定經三十三天乃至他化自在天亦皆歡喜意念言我等當給侍供養菩薩減損阿修羅種增益諸天眾三千大千世界四天王天乃至阿迦尼吒天皆大歡喜意念言我等當請是菩薩轉法輪論釋曰是諸天等以華香瓔珞禮拜恭敬聽法讚歎等供養亦作是念人修淨福阿修羅種減增益三十三天我諸天亦得增益問曰上六種天已說何以故更說三千大千世界中乃至阿迦尼吒天歡喜供養答曰先說一須彌山上六天此說三千大千世界諸天先但說欲界今此說欲界色界諸天請佛轉法輪上雖說淨居諸天種種供養勸助今請轉法輪事大故問曰三藏中但說梵天請轉法輪今何以說四天王乃至阿迦尼吒天答曰欲界天近故前來色界都名為梵若說梵王請佛已說餘天又梵為色界初門說初故後亦說復次眾生有佛無佛常識梵天以梵天為世間祖父為世人故說梵天法輪相如先說經舍利弗是菩薩摩訶薩行般若波羅蜜增益六波羅蜜時諸善男子善女人各各歡喜意念言我等當為是人作父母妻子親族知識論問曰前已說能作是功德今何以復說增益六波羅蜜答曰先說總相今說別相復次前所說功德中種種無量聞者厭惓今但略說六波羅蜜則盡攝諸功德復次為天說故能作諸功德為人說故增益六波羅蜜何以知之如後說善男子善女人以是故知問曰四天王天乃至阿迦尼吒天何以不說善天而但人中說善男子善女人答曰諸天皆有天眼天耳他心智知供養菩薩故不別說其善人以肉眼見無知善者能知供養以少故別說善者善者從佛聞法或從弟子菩薩聞或聞受記當作佛又聞佛讚歎其名者故知修善問曰何以但說男子女人善不說二根無根者善答曰無根所謂無得道相是故不說如毘尼中不得出家以其失男女相故其心不定以小因緣故便瞋結使多故著於世事多懷疑網不樂道法雖能少修福事智慧淺薄不能深入本性轉易是故不說聲聞法如是說摩訶衍中譬如大海無所不容是無根人或時修善但以少故不說所謂少者於男女中是人最少是人修善者少譬如白人雖復鬚髮黶子黑不名黑人二根人結使多雜亦行男事亦行女事其心邪曲難可勉濟譬如稠林曳木曲者難出又如阿修羅其心不端故常疑於佛謂佛助天佛為說五眾謂有六眾不為說一若說四諦謂有五諦不說一事二根人亦如是心多邪曲故不任得道以是故但說男子女人中善者善相者有慈悲心能忍惡罵如法句罵品中說能忍惡罵人是名人中上譬如好良馬可中為王乘復次以五種邪語及鞭杖打害縛繫等不能毀壞其心是名為善相復次三業無失樂於善人不毀他善不顯己德隨順眾人不說他過不著世樂不求名譽信樂道德之樂自業清淨不惱眾生心貴實法輕賤世事唯好直信不隨他誑為一切眾生得樂故自捨己樂令一切眾生得離苦故以身代之如是等無量名為善人相是相多在男女故說善男子善女人問曰善男子善女人何因能作是願答曰善男子善女人自知福薄智慧尠少習近菩薩欲求過度譬如沈石雖重依船得度又善男子善女人聞菩薩不從一世二世而得成道無央數世往來生死便作是念我當與為因緣復次菩薩積德厚故在所生處眾生皆來敬仰菩薩以蒙利益重故若見菩薩捨壽則生是願我當與菩薩作父母妻子眷屬所以者何知習近善人增益功德故譬如積集眾香香氣轉多如菩薩先世為國王太子見閻浮提人貧窮欲求如意珠入於大海至龍王宮龍見太子威德殊妙即起迎逆延前供養而問之言何能遠來太子答曰我憐閻浮提眾生故欲求如意寶珠以饒益之龍言能住我宮受供一月當以相與太子即住一月為龍王讚歎多聞龍即與珠是如意珠能雨一由旬龍言太子有相不久作佛我當作多聞第一弟子時太子復至一龍宮得珠雨二由旬二月讚歎神通力龍言太子作佛不久我當作神足第一弟子復至一龍宮得珠雨三由旬三月讚歎智慧龍言太子作佛不久我當作智慧第一弟子諸龍與珠已言盡汝壽命珠當還我菩薩許之太子得珠至閻浮提一珠能雨飲食一珠能雨衣服一珠能雨七寶利益眾生又如須摩提菩薩見燃燈佛從須羅娑女買五莖花不肯與之即以五百金錢得五莖花女猶不與而要之言願我世世常為君妻當以相與菩薩以供養佛故即便許之又妙光菩薩長者女見其身有二十八相生愛敬心住在門下菩薩既到女即解頸琉璃珠著菩薩鉢中心作是願我當世世為此人婦此女二百五十劫中集諸功德後生喜見婬女園蓮花中喜見養育為女至年十四女工世智皆悉備足爾時有閻浮提王名為財主太子名德主有大悲心時出城入園遊觀諸婬女等導引歌讚德主太子散諸寶物衣服飲食譬如龍雨無不周遍喜德女見太子自造歌偈而讚太子愛眼視之目未曾眴而自發言世間之事我悉知之以我此身奉給太子太子問言汝為屬誰若有所屬此非我宜爾時喜見婬女答太子言我女生年日月時節皆與太子同此女非我腹生我晨朝入園見蓮花中有此女生我因養育畜以為女無以我故而輕此女此女六十四能無不悉備女工技術經書醫方皆悉了達常懷慚愧內心忠直無有嫉妬無邪婬想我女德儀如是太子必應納之德主太子答語女言姊我發阿耨多羅三藐三菩提心修菩薩道無所愛惜國財妻子象馬七珍有所求索不逆人意若汝生男女及以汝身有人求者當以施之莫生憂悔或時捨汝出家為佛弟子淨居山藪汝亦勿愁喜德女答言假令地獄火來燒滅我身終亦不悔我亦不為婬欲戲樂故而以相好我為勸助阿耨多羅三藐三菩提故奉事正士女又白太子言我昨夜夢見妙日身佛坐道樹下可往觀之太子見女端正又聞佛出以此二因緣故共載一車俱詣佛所佛為說法太子得無量陀羅尼門女得調伏心志太子爾時以五百寶花供養於佛以求阿耨多羅三藐三菩提太子白父王言我得見妙日身佛大得善利父王聞已捨所愛重之物以與太子與其官屬國內人民俱詣佛所佛為說法王得一切法無闇燈陀羅尼時王思惟不可以白衣法攝治國土受於五欲而可得道作是思惟已立德主太子為王出家求道是時太子於月十五日六寶來應喜德妻變為寶女如不可思議經中廣說如是等因緣故知善男子善女人世世願為菩薩父母妻子眷屬經爾時四天王乃至阿迦尼吒天皆大歡喜各自念言我等當作方便令是菩薩離於婬欲從初發意常作童真莫使與色欲共會若受五欲障生梵天何況阿耨多羅三藐三菩提以是故舍利弗菩薩摩訶薩斷婬欲出家者應得阿耨多羅三藐三菩提非不斷欲論問曰諸天何以作是願答曰世間中有五欲第一無不愛樂於五欲中觸為第一能繫人心如人墮在深泥難可拯濟以是故諸天方便令菩薩遠離婬欲復次若受餘欲猶不失智慧婬欲會時身心慌迷無所省覺深著自沒以是故諸天令菩薩離之問曰云何令離答曰如釋迦文菩薩在淨飯王宮欲出城遊觀淨居諸天化為老病死人令其心厭又令夜半見諸宮人妓直惡露不淨涕唾流涎屎尿塗漫菩薩見已即便穢厭或時諸天令女人惡心妬忌不識恩德惡口欺誑無所省察菩薩見已即生念言身雖似人其心可惡即便捨之欲使菩薩從初發心常作童真行不與色欲共會何以故婬欲為諸結之本佛言寧以利刀割截身體不與女人共會刀截雖苦不墮惡趣婬欲因緣於無量劫數受地獄苦人受五欲尚不生梵世何況阿耨多羅三藐三菩提或有人言菩薩雖受五欲心不著故不妨於道以是故經言受五欲尚不生梵世梵世無始眾生皆得生中受五欲者尚所應得而不得之何況阿耨多羅三藐三菩提本所不得而欲得之以是故菩薩應作童真修行梵行當得阿耨多羅三藐三菩提梵行菩薩不著世間故速成菩薩道若婬欲者譬如膠漆難可得離所以者何身受欲樂婬欲根深是故出家法中婬戒在初又亦為重經舍利弗白佛言世尊菩薩摩訶薩要當有父母妻子親族知識耶佛告舍利弗或有菩薩有父母妻子親族知識或有菩薩從初發意斷婬欲修童真行乃至得阿耨多羅三藐三菩提不犯色欲或有菩薩方便力故受五欲已出家得阿耨多羅三藐三菩提論釋曰是三種菩薩初者如世間人受五欲後捨離出家得菩提道二者大功德牢固初發心時斷於婬欲乃至成佛道是菩薩或法身或肉身或離欲或未離欲三者清淨法身菩薩得無生法忍住六神通為教化眾生故與眾生同事而攝取之或作轉輪聖王或作閻浮提王長者剎利隨其所須而利益之經譬如幻師若幻弟子善知幻法幻作五欲於中共相娛樂於汝意云何是人於此五欲頗實受不舍利弗言不也世尊佛告舍利弗菩薩摩訶薩以方便力故化作五欲於中受樂成就眾生亦復如是是菩薩摩訶薩不染於欲種種因緣毀訾五欲欲為熾然欲為穢惡欲為毀壞欲為如怨是故舍利弗當知菩薩為眾生故受五欲論問曰三種菩薩中何以獨為一種菩薩作譬喻答曰一者如人法不斷婬欲二者常斷婬欲修於淨行三者亦修淨行現受婬欲以人不了故為作譬喻問曰何以不以夢化等為喻答曰夢非五情所知但內心憶想故生人以五情所見變失無常可以得解化雖五情所知而見者甚少佛為度可度眾生幻是眾人所信是故為喻如幻師以幻術故於眾人中現希有事令人歡喜菩薩幻師亦如是以五神通術故於眾生中化作五欲共相娛樂化度眾生眾生有二種在家出家為度出家眾生故現作聲聞辟支佛佛及諸出家外道師在家眾生或有見出家者得度或有見在家同受五欲而可化度菩薩常以種種因緣毀訾五欲欲為熾然者若未失時三毒火然若其失時無常火然二火然故名為熾然都無樂時欲為穢惡者諸佛菩薩阿羅漢等諸離欲者皆所穢賤譬如人見狗食糞賤而愍之不得好食而噉不淨受欲之人亦復如是不得內心離欲之樂而於色欲不淨求樂欲為毀壞者著五欲因緣故天王人王諸富貴者亡國危身無不由之欲如怨者失人善利亦如刺客外如親善內心懷害五欲如是喪失善心奪人慧命五欲之生正為破壞眾善毀敗德業故出又知五欲如鉤賊魚如摾害鹿如燈焚蛾是故說欲如怨怨家之害不過一世著五欲因緣墮三惡道無量世受諸苦毒經舍利弗白佛言菩薩摩訶薩云何應行般若波羅蜜佛告舍利弗菩薩摩訶薩行般若波羅蜜時不見菩薩不見菩薩字不見般若波羅蜜亦不見我行般若波羅蜜亦不見我不行般若波羅蜜何以故菩薩菩薩字性空空中無色無受想行識離色亦無空離受想行識亦無空空即是色色即是空空即是受想行識受想行識即是空何以故舍利弗但有名字故謂為菩提但有名字故謂為菩薩但有名字故謂為空所以者何諸法實性無生無滅無垢無淨故菩薩摩訶薩如是行亦不見生亦不見滅亦不見垢亦不見淨何以故名字是因緣和合作法但以分別憶想假名說是故菩薩摩訶薩行般若波羅蜜時不見一切名字不見故不著論問曰是事舍利弗上已問今何以重問答曰先因佛說欲以一切種知一切法當學般若波羅蜜故問非自意問復次今舍利弗聞上種種讚般若功德心歡喜尊重般若故問云何應行如病人聞歎良藥便問云何應服問曰先已問住不住法行檀波羅蜜施者受者財物不可得故如是等為行般若今何以復問行答曰上總問諸波羅蜜此但問般若上廣讚歎般若為主此直問行般若復次上雖廣歎般若波羅蜜時會渴仰欲得是故舍利弗為眾人故問行般若波羅蜜般若波羅蜜功德無量無盡佛智慧亦無量無盡若舍利弗不發問則佛讚歎無窮已若舍利弗不問者則無因緣故則不應止問曰般若功德尊重若佛廣讚有何不可答曰讚歎般若聞者歡喜尊重則增其福德若聞說般若則增其智慧不但以福德因緣故可成佛道要須智慧得成是故不須但讚歎人聞讚歎心已清淨渴仰欲得般若如為渴人廣讚歎美飲不解於渴即便應與之如是等因緣故舍利弗今問行般若問曰如人有眼見方知所趣處然後能行菩薩亦如是先念佛道知般若見已身然後應行今何以言不見菩薩及般若若不見云何得行答曰此中不言常不見但明入般若觀時不見菩薩及般若波羅蜜般若波羅蜜為令眾生知實法故出此菩薩名字眾緣和合假稱如後品中廣說般若波羅蜜名字亦如是眾法和合故假名為般若波羅蜜般若波羅蜜雖是假名而能破諸戲論以自性無故說言不可見如火從眾緣和合假名為火雖無實事而能燒物問曰若入般若中不見出則便見何者可信答曰上言般若為實法故出是則可信出般若波羅蜜不實故不可信問曰若入般若中不見出則見者當知非法常空以般若力故空答曰世俗法故言行言入般若波羅蜜諸觀戲論滅故無出無入若諸賢聖不以名字說則不得以教化凡夫當取說意莫著語言問曰若般若中貴一切法空此中何以先說眾生空破我答曰初聞般若不得便說一切法空我不可以五情求得但憶想分別生我想無而謂有又意情中無有定緣但憶想分別顛倒因緣故於空五眾中而生我想若聞無我則易可解色等諸法現眼所見若初言空無則難可信今先破我次破我所法破我我所法故則一切法盡空如是離欲名為得道復次般若波羅蜜無一定法故不見我行般若不見不行者如凡夫不得般若故名不行菩薩則不然但行空般若故說不見不行復次佛為法王觀餘菩薩其智甚少雜諸結使不名為行譬如國王雖得少物不名為得佛亦如是教諸菩薩雖有少行不名為行復次行般若波羅蜜者生憍慢言我有般若波羅蜜取是相若不行者心自懈沒而懷憂悴是故言不見我行與不行復次不見我行般若波羅蜜者破著有見不見我不行般若波羅蜜者破著無見復次不見我行般若波羅蜜者止諸法戲調不見我不行者止懈怠心故譬如乘馬疾則制之遲則鞭之如是等分別行不行復次佛自說因緣所謂菩薩菩薩字性空是中雖但說菩薩字空而五眾亦空空中無色離色亦無空者空名法空法空中乃無一毫法何況麁色空亦不離色所以者何破色故有空云何言離色受想行識亦如是何以故佛自更說因緣所謂但有名字謂為菩提但有名字謂為菩薩但有名字謂為空問曰先已說此事今何以重說答曰先說不見菩薩不見菩薩字不見般若波羅蜜今說不見因緣所謂但有名謂為菩提但有名謂為菩薩但有名謂為空上菩薩此菩薩義同菩薩字即如菩薩中說般若波羅蜜分為二分成就者名為菩提未成就者名為空生相實不可得故名為無生所以者何若先生後法若先法後生若生法一時皆不可得如先說無生故無滅若法不生不滅如虛空云何有垢有淨譬如虛空萬歲雨亦不濕大火燒不熱烟亦不著所以者何本自無生故菩薩能如是觀不見離是不生不滅法有生有滅有垢有淨何以故佛自說因緣一切法皆憶想分別因緣和合故強以名說不可說者是實義可說者皆是名字菩薩行般若波羅蜜不見一切名字者先略說名字所謂菩薩菩薩字般若波羅蜜菩提字今廣說一切名字皆不可見不見故不著不著者不可得故如諸眼中慧眼第一菩薩以慧眼遍求不見乃至不見細微一法是故不著問曰若菩薩一切法中不著何得不入涅槃答曰是事處處已說今此中略說大悲心故十方佛念故本願未滿故精進波羅蜜力故般若波羅蜜方便二事和合故所謂不著於不著故如是等種種因緣故說菩薩雖不著諸法而不入涅槃經佛告舍利弗菩薩摩訶薩行般若波羅蜜時應如是思惟菩薩但有字佛亦但有字般若波羅蜜亦但有字色但有字受想行識亦但有字舍利弗如我但有字一切我常不可得眾生壽者命者生者養育眾數人作者使作者起者使起者受者使受者知者見者是一切皆不可得不可得空故但以名字說菩薩摩訶薩亦如是行般若波羅蜜不見我不見眾生乃至不見知者見者所說名字亦不可見論問曰第二品末已說空今何以重說答曰上多說法空今雜說法空眾生空行者觀外法盡空無所有而謂能知空者不空是故復說觀者亦空是眾生空聲聞法中多說一切佛弟子皆知諸法中無我佛滅後五百歲分為二分有信法空有但信眾生空言五眾是定有法但受五眾者空以是故佛說眾生空以況法空復次我空易知法空難見所以者何我以五情求之不可得但以身見力故憶想分別為我法空者色可眼見聲可耳聞是故難知其空是二事般若波羅蜜中皆空如十八空義中說問曰如我乃至知者見者為是一事為各各異答曰皆是一我但以隨事為異於五眾中我我所心起故名為我五眾和合中生故名為眾生命根成就故名為壽者命者能起眾事如父生子名為生者乳哺衣食因緣得長是名養育五眾十二入十八界等諸法因緣是眾法有數故名眾數行人法故名為人手足能有所作名為作者力能役他故名使作者能造後世罪福業故名能起者令他起後世罪福業故名使起者後身受罪福果報故名受者令他受苦樂是名使受者目覩色名為見者五識知名為知者復次用眼見色以五邪見觀五眾用世間出世間正見觀諸法是名見者所謂眼根五邪見世間正見無漏見是名見者餘四根所知及意識所知通名為知者如是諸法皆說是神此神十方三世諸佛及諸賢聖求之不可得但憶想分別強為其名諸法亦如是皆空無實但假為其名問曰是神但有十六名字更有餘名答曰略說則十六廣說則無量隨事起名如官號差別工能智巧出家得道種種諸名皆是因緣和合生故無自性無自性故畢竟空生空故法空法空故生亦空經菩薩摩訶薩作如是行般若波羅蜜除佛智慧過一切聲聞辟支佛上用不可得空故所以者何是菩薩摩訶薩諸名字法名字所著處亦不可得故舍利弗菩薩摩訶薩能如是行為行般若波羅蜜譬如滿閻浮提竹麻稻茅諸比丘其數如是智慧如舍利弗目連等欲比菩薩行般若波羅蜜智慧百分不及一千分百千分乃至算數譬喻所不能及何以故菩薩摩訶薩用智慧度脫一切眾生故論釋曰有二因緣故菩薩智慧勝聲聞辟支佛一者以空知一切法空亦不見是空空以不空等一不異二者以此智慧為欲度脫一切眾生令得涅槃聲聞辟支佛智慧但觀諸法空不能觀世間涅槃為一譬如人出獄有但穿牆而出自脫身者有破獄壞鎖既自脫身兼濟眾人者復次菩薩智慧入二法中故勝一者大悲二者般若波羅蜜復有二法一者般舟三昧二者方便復有二法一者常住禪定二者能通達法性復有二法一者能代一切眾生受苦二者自捨一切樂復有二法一者慈心無怨無恚二者乃至諸佛功德心亦不著如是等種種功德莊嚴智慧故勝聲聞辟支佛問曰諸鈍根者可以為喻舍利弗智慧利根何以為喻答曰不必以鈍根為譬喻譬喻為莊嚴論議令人信著故以五情所見以喻意識令其得悟譬如登樓得梯則易上復次一切眾生著世間樂聞道得涅槃則不信不樂以是故以眼見事喻所不見譬如苦藥服之甚難假之以蜜服之則易復次舍利弗於聲聞中智慧第一比諸佛菩薩未有現焉如閻浮提者閻浮樹名其林茂盛此樹於林中最大提名為洲此洲上有此樹林林中有河底有金沙名為閻浮檀金以閻浮樹故名為閻浮洲此洲有五百小洲圍繞通名閻浮提問曰諸弟子甚多何以故說舍利弗目揵連等滿閻浮提中如竹麻稻茅答曰一切佛弟子中智慧第一者舍利弗神足第一者目揵連此二人於佛法中大於外法中亦大富樓那迦郗那阿那律等於佛法中雖大於外法中不如又此二人常在大眾助佛揚化破諸外道富樓那等比丘無是功德是故不說復次若說舍利弗則攝一切智慧人若說目揵連則攝一切禪定人譬喻有二種一者假以為喻二者實事為喻今此名為假喻所以不以餘物為喻者以此四物叢生稠緻種類又多故舍利弗目連等比丘滿閻浮提如是諸阿羅漢智慧和合不及菩薩智慧百分之一乃至算數譬喻所不能及問曰何以不但說算數譬喻所不能及而說百分千分不及一答曰算數譬喻所不能及者是其極語譬如人有重罪先以打縛楚毒然後乃殺如聲聞法中常以十六不及一為喻大乘法中則以乃至算數譬喻所不能及經舍利弗置閻浮提滿中如舍利弗目連等若滿三千大千世界如舍利弗目連等復置是事若滿十方如恒河沙等世界如舍利弗目連等智慧欲比菩薩行般若波羅蜜智慧百分不及一千分百千分乃至算數譬喻所不能及論釋曰此義同上閻浮提但以多為異問曰舍利弗目連等雖多智慧無異何以以多為喻答曰有人謂少無力多則有力譬如水少其力亦少又如絕健之人少眾力寡不能制之大軍攻之則伏有人謂一舍利弗智慧少則不及菩薩多或能及佛言雖多不及故以多為喻如一切草木力不如火一切諸明勢不及日亦如十方世界諸山不如一金剛珠所以者何菩薩智慧是一切諸佛法本能令一切眾生離苦得樂如迦陵毘伽鳥子雖未出𣫘其音勝於眾鳥何況出𣫘菩薩智慧亦如是雖未出無明𣫘勝一切聲聞辟支佛何況成佛又如轉輪聖王太子雖未成就福祚威德勝於一切諸王何況作轉輪聖王菩薩亦如是雖未成佛無量阿僧祇劫集無量智慧福德故勝於聲聞辟支佛何況成佛經復次舍利弗菩薩摩訶薩行般若波羅蜜一日修智慧出過一切聲聞辟支佛上論問曰先已說除佛智慧過一切聲聞辟支佛上今何以復重說答曰非重說也上總相說今別相說先言一切聲聞辟支佛不及菩薩智慧今但明不及一日智慧何況千萬歲經舍利弗白佛言世尊聲聞所有智慧若須陀洹斯陀含阿那含阿羅漢辟支佛智慧佛智慧是諸眾智無有差別不相違背無生性空若法不相違背無生性空是法無有別異云何世尊言菩薩摩訶薩行般若波羅蜜一日修智慧出過聲聞辟支佛上論問曰上佛已說菩薩摩訶薩修智慧出過聲聞辟支佛上今舍利弗何以故問答曰不問智慧勢力能度眾生今但問佛及六子智慧體性法中無有差別者以諸賢聖智慧皆是諸法實相慧皆是四諦及三十七品慧皆是出三界入三脫門成三乘果慧以是故說無有差別復次如須陀洹以無漏智滅結得果乃至佛亦如是如須陀洹用二種解脫果有為解脫無為解脫乃至佛亦如是如佛入涅槃須陀洹極遲不過七世皆同事同緣同行同果報以是故言無相違背所以者何不生性空故問曰破無明集諸善法故生智慧是智慧心相應心共生隨心行是中云何說智慧無生性空無有別異答曰智慧緣滅諦是不生因緣和合故無有自性是名性空無所分別智慧隨緣得名如眼緣色生眼識或名眼識或名色識智慧雖因緣和合作法以緣無生性空故名為無生性空問曰諸賢聖智慧皆緣四諦生何以但說滅諦答曰四諦中滅諦為上所以者何是三諦皆屬滅諦故譬如人請天子併食群臣亦名供養天子復次滅諦故說無生三諦故說性空復次有人言是諸智慧性自然不生性自空所以者何一切法皆因緣和合故無自性無自性故不生問曰若爾者智慧愚癡無有別異答曰諸法如入法性中無有別異如火各各不同而滅相無異譬如眾川萬流各各異色異味入於大海同為一味一名如是愚癡智慧入於般若波羅蜜中皆同一味無有差別如五色近須彌山自失其色皆同金色如是內外諸法入般若波羅蜜中皆為一味何以故般若波羅蜜相畢竟清淨故復次愚癡實相即是智慧若分別著此智慧即是愚癡如是愚癡智慧有何別異初入佛法是癡是慧轉後深入癡慧無異以是故是諸眾智無有別異不相違背不生性空故無咎經佛告舍利弗於汝意云何菩薩摩訶薩行般若波羅蜜一日修智慧心念我行道慧益一切眾生當以一切種智知一切法度一切眾生諸聲聞辟支佛智慧為有是事不舍利弗言不也世尊論釋曰有四種論一者必定論二者分別論三者反問論四者置論必定論者如眾生中世尊為第一一切法中無我世間不可樂涅槃為安隱寂滅業因緣不失如是等名為必定論分別論者如無畏太子問佛佛能說是語令他人瞋不佛言是事當分別答太子言諸尼健子輩了矣佛或時無憐愍心故出眾生於罪中而眾生瞋然眾生後當得利爾時無畏之子坐其膝上佛問無畏汝子或時吞諸瓦石草木汝聽咽不答言不聽先教令吐若不肯吐左手捉耳右手擿口縱令血出亦不置之佛言汝不愍之耶答言愍之深故為出瓦石雖當時痛後得安隱佛言我亦如是若眾生欲作重罪善教不從以苦言諫之雖起瞋恚後得安隱又如五比丘問佛受樂得道耶佛言不必定有受苦得罪受苦得樂有受樂得罪受樂得福如是等名為分別論反問論者還以所問答之如佛告比丘於汝意云何是色常耶無常耶比丘言無常若無常是苦不答言苦若法是無常苦聞法聖弟子著是法言是法是我是我所不答曰不也世尊佛告比丘從今已後所有色若過去若未來若現在若內若外若好若醜是色非我所我非此色所如是應以正實智慧知受想行識亦如是如是等名反問論置論者如十四難世間有常世間無常世間有邊世間無邊如是等是名為置論今佛以反問論答舍利弗以舍利弗智於事未悟佛反問事端令其得解菩薩度眾生智慧名為道慧如後品中說薩婆若慧是聲聞辟支佛事一切種智慧是諸佛事道種慧是菩薩事復次八聖道分為實道令眾生種種因緣入道是名道慧令眾生住於道中是為利益聲聞種辟支佛種佛種又復一切智慧無所不得是名一切種若有為若無為用一切種智知得佛道已應度一切眾生利益一切眾生或大乘或聲聞乘或辟支佛乘若不入三乘道教修福德受天上人中富樂若不能修福以今世利益之事衣食臥具等若復不得當以慈悲心利益是名度一切眾生問曰若佛知一切聲聞辟支佛不能為眾生何以故問答曰佛意如是欲令舍利弗口自說諸聲聞辟支佛不如菩薩是故佛問舍利弗言不也世尊所以者何聲聞辟支佛雖有慈心本不發心願度一切眾生亦不迴善根向阿耨多羅三藐三菩提以是故菩薩一日修智慧過聲聞辟支佛上經舍利弗於汝意云何諸聲聞辟支佛頗有是念我等當得阿耨多羅三藐三菩提度一切眾生令得無餘涅槃不舍利弗言不也世尊佛告舍利弗以是因緣故當知諸聲聞辟支佛智慧欲比菩薩摩訶薩智慧百分不及一乃至算數譬喻所不能及論問曰上已反問舍利弗事已定今何以復問答曰以舍利弗欲以須陀洹同得解脫故與諸佛菩薩等而佛不聽譬如有人欲以毛孔之空與虛空等以是故佛重質其事復次雖同一事義門各異先言智慧為一切眾生故今言頗有是念我等當得阿耨多羅三藐三菩提令一切眾生得無餘涅槃無餘涅槃者義如先說復次一聲聞辟支佛尚不作是念何況一切聲聞辟支佛經舍利弗於汝意云何諸聲聞辟支佛頗有是念我行六波羅蜜成就眾生莊嚴世界具佛十力四無所畏四無礙智十八不共法度脫無量阿僧祇眾生令得涅槃不舍利弗言不也世尊論釋曰先略說我當得阿耨多羅三藐三菩提今廣說得阿耨多羅三藐三菩提因緣所謂六波羅蜜乃至十八不共法六波羅蜜義如先說教化眾生淨佛世界後當說餘十力等如先說經佛告舍利弗菩薩摩訶薩能作是念我當行六波羅蜜乃至十八不共法成阿耨多羅三藐三菩提度脫無量阿僧祇眾生令得涅槃譬如螢火虫不作是念我力能照一閻浮提普令大明諸阿羅漢辟支佛亦如是不作是念我等行六波羅蜜乃至十八不共法得阿耨多羅三藐三菩提度脫無量阿僧祇眾生令得涅槃論釋曰所以十方恒河沙舍利弗目連不如一菩薩者譬如螢火虫雖眾多各有所照不及於日螢火虫亦不作是念我光明能照一閻浮提諸聲聞辟支佛不作是念我智慧能照無量無邊眾生如螢火虫夜能有所照日出則不能諸聲聞辟支佛亦如是未有大菩薩時能師子吼說法教化有菩薩出不能有所作經舍利弗譬如日出時光明遍照閻浮提無不蒙明者菩薩摩訶薩亦如是行六波羅蜜乃至十八不共法得阿耨多羅三藐三菩提度脫無量阿僧祇眾生令得涅槃論釋曰如日天子憐愍眾生故與七寶宮殿俱繞四天下從初至終常不懈息為眾生除諸冷濕照諸闇冥令各得所菩薩亦如是從初發心常行六波羅蜜乃至十八不共法為度眾生無有懈息除不善冷乾竭五欲泥破愚癡無明教導修善業令各得所又日明普照無憎無愛隨其高下深淺悉照菩薩亦如是出於世間住五神通處於虛空放智慧光照明諸罪福業及諸果報菩薩以智慧光明滅眾生邪見戲論譬如朝露見日則消經舍利弗白佛言云何菩薩摩訶薩過聲聞辟支佛地住阿鞞跋致地淨佛道論問曰舍利弗何因作是問答曰舍利弗上問眾智無異佛既種種譬喻明菩薩智勝意既已解今問云何能過二乘住阿毘跋致地淨佛道問曰小乘不住成佛何以故問淨佛道事答曰舍利弗者是隨佛轉法輪將雖自無益為利益求佛道眾生故問又以菩薩大悲多所利益是故問菩薩事以益眾生復次舍利弗蒙佛恩故破諸邪見得成道果欲報恩故問菩薩事又舍利弗於聲聞地中究盡邊際所未了者唯菩薩事是故復問又以菩薩法甚深微妙雖不能得愛樂故問譬如見人妙寶已雖自無愛樂故問經佛告舍利弗菩薩摩訶薩從初發意行六波羅蜜住空無相無作法能過一切聲聞辟支佛地住阿毘跋致地淨佛道論問曰是三事後品中各有因緣佛今何以併說答曰是中略說後當廣說三事因緣又今但說空無相無作因緣後當說種種功德故合說三事問曰入三解脫門則到涅槃今云何以空無相無作能過聲聞辟支佛地答曰無方便力故入三解脫門直取涅槃若有方便力住三解脫門見涅槃以慈悲心故能轉心還起如後品中說譬如仰射虛空箭箭相拄不令墮地菩薩如是以智慧箭仰射三解脫虛空以方便後箭射前箭不令墮涅槃之地是菩薩雖見涅槃直過不住更期大事所謂阿耨多羅三藐三菩提今是觀時非是證時如是等應廣說若過是二地知諸法不生不滅即是阿毘跋致地住阿毘跋致地中教化眾生淨佛世界是為能淨佛道復次菩薩住三解脫門觀四諦知是聲聞辟支佛法直過四諦入一諦所謂一切法不生不滅不垢不淨不來不去等入是一諦中是名阿毘跋致地住是阿毘跋致地淨佛道地滅除身口意麁惡之業及滅諸法中從初已來所失之事是名淨佛道地經舍利弗白佛言菩薩摩訶薩住何等地能為諸聲聞辟支佛作福田論釋曰舍利弗深心恭敬菩薩故今問菩薩漏結未盡住何功德能為諸聲聞辟支佛作福田經佛告舍利弗菩薩摩訶薩從初發意行六波羅蜜乃至坐道場於其中間常為諸聲聞辟支佛作福田論釋曰佛以是義示舍利弗雖三解脫門涅槃事同而菩薩有大慈悲聲聞辟支佛無菩薩從初發心行六波羅蜜乃至十八不共法欲度一切眾生具一切佛法故勝經何以故以有菩薩摩訶薩因緣故世間諸善法生論釋曰佛先已以一因緣益行眾行故為諸聲聞辟支佛作福田今說菩薩外益因緣故世間有一切諸善法所以者何菩薩發心雖未成佛令可度眾生住三乘道不得三乘者令住十善道何況成佛問曰聲聞辟支佛因緣故亦使世間得善法何以但說菩薩能令世間有善法答曰因聲聞辟支佛世間有善法者亦皆由菩薩故有若菩薩不發心者世間尚無佛道何況聲聞辟支佛佛道是聲聞辟支佛根本故復次雖因聲聞辟支佛有善法少以少故不說尚不說聲聞辟支佛何況外道諸師經何等是善法所謂十善道五戒八分成就齋四禪四無量心四無色定四念處四正勤四如意足五根五力七覺分八聖道分盡現於世以菩薩因緣故六波羅蜜十八空佛十力四無所畏四無礙智十八不共法大慈大悲一切種智盡現於世以菩薩因緣故有剎利大姓婆羅門大姓居士大家四天王天乃至非有想非無想天皆現於世以菩薩因緣故有須陀洹斯陀含阿那含阿羅漢辟支佛佛皆現於世論問曰以菩薩因緣故有善法於世可爾剎利大姓婆羅門大姓居士大家若世無菩薩亦有此貴姓云何言皆從菩薩生答曰以菩薩因緣故世間有五戒十善八齋等是法有上中下上者得道中者生天下者為人故有剎利大姓婆羅門大姓居士大家問曰若世無菩薩世間亦有五戒十善八齋剎利等大姓答曰菩薩受身種種或時受業因緣身或受變化身於世間教化說諸善法及世界法王法世俗法出家法在家法種類法居家法憐愍眾生護持世界雖無菩薩法常行世法以是因緣故皆從菩薩有問曰菩薩清淨行大慈悲云何說世俗諸雜法答曰有二種菩薩一者行慈悲直入菩薩道二者敗壞菩薩亦有悲心治以國法無所貪利雖有所惱所安者多治一惡人以成一家如是立法人雖不名為清淨菩薩得名敗壞菩薩以是因緣故皆由菩薩有世間諸富貴皆從二乘道有二乘道從佛有佛因菩薩有若無菩薩說善法者世間無有天道人道阿修羅道無有樂受不苦不樂受但有苦受常有地獄啼哭之聲菩薩如是大利益故云何不名為世間作福田舍利弗聞是菩薩有大功德應當供養心念煩惱未盡雖有大福不能消其供養如人雖噉好食以內有病故不能消化以是故經舍利弗白佛言菩薩摩訶薩淨畢施福不佛言不也何以故本以淨畢故論釋曰以菩薩從初發心時便為一切眾生供養之上首所以者何以決定為無量無邊阿僧祇眾生代受勤苦又利益無量阿僧祇眾生令得度脫欲取一切諸佛法大智慧力故能令世間即是涅槃如是種種因緣故言本已淨畢復次佛重說消施因緣故經舍利弗菩薩摩訶薩為大施主施何等施諸善法何等善法十善道五戒乃至十八不共法一切種智以是施與論釋曰先說由菩薩因緣世間有善法今說菩薩施善法之主是為差別經舍利弗白佛言世尊菩薩摩訶薩云何習應般若波羅蜜與般若波羅蜜相應論釋曰上說一日修般若波羅蜜勝聲聞辟支佛從是因緣來佛種種讚歎菩薩如是大功德皆從般若波羅蜜生是故今問云何菩薩習行是般若波羅蜜與般若波羅蜜相應復次舍利弗知般若波羅蜜難行難得如幻如化難可受持恐行者違錯故問習應經佛告舍利弗菩薩摩訶薩習應色空是名與般若波羅蜜相應習應受想行識空是名與般若波羅蜜相應復次舍利弗菩薩摩訶薩習應眼空是名與般若波羅蜜相應習應耳鼻舌身心空是名與般若波羅蜜相應習應色空是名與般若波羅蜜相應習應聲香味觸法空是名與般若波羅蜜相應習應眼界空色界空眼識界空是名與般若波羅蜜相應習應耳聲識界鼻香識界舌味識界身觸識界意法識界空是名與般若波羅蜜相應習應苦空是名與般若波羅蜜相應習應集滅道空是名與般若波羅蜜相應習應無明空是名與般若波羅蜜相應習應行識名色六處觸受愛取有生老死空是名與般若波羅蜜相應習應一切諸法空若有為若無為空是名與般若波羅蜜相應論釋曰五眾者色受想行識色眾者是可見法是色因緣故亦有不可見有對有對雖不可見亦名為色如得道者名為道人餘出家未得道者亦名為道人何等是可見一處是可見有對色小分一入攝餘九處及無作業名不可見色有對者十處無對者唯無作色有漏無漏等分別亦如是如經說色有三種有色可見有對有色不可見有對有色不可見無對是故當知非但眼見故是色內外十處能起五識者皆名色因是色分故生無作色復有四種色內有受不受外有受不受復有五種色所謂五塵復有一種色如經說惱壞相眾生身色名為惱壞相非眾生色亦名惱壞相惱相因緣故亦名惱譬如有身則有飢渴寒熱老病刀杖等苦復有二種色所謂四大四大造色內色外色受色不受色繫色不繫色有色能生罪有色能生福業色非業色業色果色業色報色果色報色隱沒無記色不隱沒無記色可見色不可見色有對色無對色有漏色無漏色如是等二種分別色復有三種色如上可見有對中說復有三種色善色不善色無記色學色無學色非學非無學色從見諦所斷生色從思惟所斷生色從無斷生色復有三種色欲界繫色色界繫色不繫色有色能生貪欲有色能生瞋恚有色能生愚癡三結三漏等亦如是有色能生不貪善根不瞋善根不愚癡善根如是等諸三善根應廣說有色能生隱沒無記法能生不隱沒無記法不隱沒無記有二種有報生有非報生者如是等二種無記復有四種色如上受不受中說四大及造色三種善不善無記身業作無作色口業作無作色受色止色用色不用色如是等四種色復有五種色身作無作色口作無作色及非業色五情五塵麁色動色影色像色誑色麁色者可見可聞可嗅可味可觸如土石等動色者有二種一者眾生動作二者非眾生動作如水火風動作地依他故動下有大風動水水動地風之動樹如酒自沸動如磁石吸鐵如真珠玉車渠馬碯夜能自行皆是眾生先世福德業因緣不可思議問曰影色像色不應別說何以故眼光明對清淨鏡故反自照見影亦如是遮光故影現無更有法答曰是事不然如油中見像黑則非本色如五尺刀中橫觀則面像廣縱觀則面像長則非本面如大秦水精中玷玷中皆有面像則非一面像以是因緣故非還見本像復次有鏡有人有持者有光明眾緣和合故有像生若眾緣不具則像不生是像亦非無因緣亦不在因緣中如是別自有法非是面也此微色生法如是不同麁色如因火有煙火滅煙在問曰若爾者不應別說影同是細色故答曰鏡中像有種種色影則一色是故不同是二雖待形俱動形質各異影從遮明而現像則從種種因緣生雖同細色各各差別誑色者如炎如幻如化如乾闥婆城等遠誑人眼近無所有如是等種種無量色總名色眾受眾者如經說因眼緣色生眼識三事和合故生觸是觸即時三眾共生所謂受想行問曰眼識亦與三眾作因何以但說觸答曰眼識少時住見色便滅次生意識能分別色好醜是故不說眼識因眼色識三事和合故生觸觸生心數法眼識因緣遠故不說問曰一切識皆有觸何以但觸因緣生心數法答曰心有二種一者念念生滅心二者次第相續心觸亦如是次第相續觸麁故說因觸生心數法念念觸微細亦共生心數法不了故不說若情塵識三事和合能受苦樂爾時觸法了了以是故說因觸生心數法如色法從因緣和合生心數法亦如是從觸法和合生如色法從和合生無和合則不生心數法亦如是有觸則生無觸則不生此受眾一種所謂受相復有二種受身受心受內受外受麁細遠近淨不淨等復有三種受苦樂不苦不樂善不善無記學無學非學非無學見諦所斷思惟所斷不斷因見諦所斷生受因思惟所斷生受因不斷生受或因身見生不還與身見作因或因身見生還與身見作因或不因身見生不還與身見作因復有三種受欲界繫色界繫無色界繫如是等三種受復有四種受內身受外身受內心受外心受四正勤四如意足等相應受及四流四縛等相應受是名四種受復有五種受樂根苦根憂根喜根捨根見苦所斷相應受乃至思惟所斷相應受五蓋五結諸煩惱相應受亦如是復有六受眾六識相應受復有意識分別為十八受所謂眼見色思惟分別心生喜眼見色思惟分別心生憂眼見色思惟分別心生捨乃至意識亦如是是十八受中有淨有垢為三十六三世各有三十六為百八如是等種種因緣分別受義無量名為受眾想眾相應行眾識眾亦如是分別何以故與受眾相應故復次佛說有四種想有小想大想無量想無所有想小想者覺知小法如說小法者小欲小信小色小緣相名為小想復次欲界繫想名為小色界繫想名為大三無色天繫想名為無量無所有處繫想是名無所有想復次煩惱相應想名為小想煩惱覆故有漏無垢想名為大想諸法實相想名為無所有想無漏想名為無量想為涅槃無量法故復次佛說有六想眼觸相應生想乃至意觸相應生想如是等名為想眾行眾者佛或時說一切有為法名為行或說三行身行口行意行身行者出入息所以者何息屬身故口行者覺觀所以者何先覺觀然後語言意行者受想所以者何受苦樂取相心發是名意行心數法有二種一者屬見二者屬愛屬愛主名為受屬見主名為想以是故說是二法為意行佛或說十二因緣中三行福行罪行無動行福行者欲界繫善業罪行者不善業無動行者色無色界繫業阿毘曇除受想餘心數法及無想定滅盡定等心不相應法是名為行眾識眾者內外六入和合故生六覺名為識以內緣力大故名為眼識乃至名為意識問曰意即是識云何意緣力故生意識答曰意生滅相故多因前意故緣法生意識問曰前意已滅云何能生後識答曰意有二種一者念念滅二者心次第相續名為一為是相續心故諸心名為一意是故依意而生識無咎意識難解故九十六種外道不說依意故生識但以依神為本此五眾四念處中廣說所以者何身念處說色眾受念處說受眾心念處說識眾法念處說想眾行眾問曰不應有五眾但應有色眾識眾識眾隨時分別故有異名名為受想行如不淨識名為煩惱淨識名為善法答曰不然所以者何若名異故實亦異若無異法名不應異若唯有心而無心法者心不應有垢有淨譬如清淨池水狂象入中令其混濁若清水珠入水即清淨不得言水外無象無珠心亦如是煩惱入故能令心濁諸慈悲等善法入心令心清淨以是故不得言煩惱慈悲等法即是心問曰汝不聞我先說垢心即是煩惱淨心即是善法答曰若垢心次第云何能生淨心淨心次第云何當生垢心以是故是事不然汝但知麁現之事不知心數法不可以不知故便謂為無當知必有五眾問曰若有者何以不多不少但說五答曰諸法各有定限如手法五指不得求其多少復次有為法雖復無量佛分判為五分則盡問曰若爾者何以故復說十二入十八界答曰眾義應爾入界義異佛為法王為眾生故或時略說或時廣說有眾生於色識中不大邪惑於心數法中多有錯謬故說五眾有眾生心心數法中不生邪惑但惑於色為是眾生故說色為十處心心數法總說二處或有眾生於心數法中少生邪惑而多不了色心為是眾生故說心數法為一界色心為十七界或有眾生不知世間苦法生滅不知離苦道為是眾生故說四諦世間及身皆為是苦愛等煩惱是苦因煩惱滅是苦滅滅煩惱方便法是名道或有眾生著吾我故於諸法中邪見生一異相或言世間無因無緣或墮邪因緣為是眾生故說十二因緣有人說常法或說神常或說一切法常但滅時隱藏微細非是無也若得因緣會還出更無異法為是人故說一切有為法皆是作法無有常定譬如木人種種機關木楔和合故能動作無有實事是名有為法問曰是中說五眾有何次第答曰行者初習觀法先觀麁法知身不淨無常苦空無我等身患如是眾生所以著此身者以能生樂故諦觀此樂有無量苦常隨逐之此樂亦無常空無我等六塵中有無量苦眾生何因緣生著以眾生取相故著如人身一種偏有所著能沒命隨死取相受苦樂發動生思等諸行心行發動時識知離苦得樂方便是為識復次眾生五欲因緣故受苦樂取相因緣故深著是樂以深著樂故或起三毒若三善根是名為行識為其主受用上事五欲即是色色是根本故初說色眾餘次第有名餘入界諸法等皆由五眾次第有唯法入法界中增無為法四諦中增智緣滅入界乃至有為無為法如上說今五眾等諸法皆是空何以故聖主說故聖有三種下中上佛為其主如星宿月中日為其最光明大故佛得一切智慧故名為聖主聖主所說故應當是實復次以有十八空故一切法空若但以性空能空一切法何況十八若以內空外空能空一切法何況十八復次若有法不空應當有二種色法非色法是色法分別破裂乃至微塵分別微塵亦不可得終卒皆空無色法乃至念念生滅故皆空如四念處中說復次諸法性空但名字因緣和合故有如山河草木土地人民州郡城邑名之為國巷里市陌廬館宮殿名之為都梁柱椽棟瓦竹壁石名之為殿上中下分和合名之為柱片片和合故有分名眾札和合故有片名眾微和合故有札名是微塵有大有中有小大者遊塵可見中者諸天所見小者上聖人天眼所見慧眼觀之則無所見所以者何性實無故若微塵實有即是常不可分裂不可毀壞火不能燒水不能沒復次若微塵有形無形二俱有過若無形云何是色若微塵有形則與虛空作分亦有十方分若有十方分則不名為微佛法中色無有遠近麁細是常者復次離是因緣名字則無有法今除山河土地因緣名字更無國名除廬里道陌因緣名字則無都名除梁椽竹瓦因緣名字更無殿名除三分因緣名字更無柱名除片因緣名字則無分名除札因緣名字則無片名除眾微因緣名字則無札名除中微塵名字則無大微塵名除小微塵名字則無中微塵名除天眼妄見則無小微塵名如是等種種因緣義故知諸法畢竟空問曰若法畢竟空何以有名字答曰名字若是有與法俱破若無則不應難名字與法俱無有異以是故知一切法空復次一切法實空所以者何無有一法定故皆從多法和合生若無有一亦無有多譬如樹根莖枝葉和合故有假名樹若無樹法根莖枝葉為誰和合若無和合則無一法若無一法則亦無多初一後多故復次一切諸觀語言戲論皆無實者若世間常亦不然世間無常亦不然有眾生無眾生有邊無邊有我無我諸法實諸法空皆不然如先種種論議門中說若是諸觀戲論皆無者云何不空問曰汝言諸法實諸法空皆不然者今云何復言諸法空答曰有二種空一者說名字空但破著有而不破空二者以空破有亦無有空如小劫盡時刀兵疾疫飢餓猶有人物鳥獸山河大劫燒時山河樹木乃至金剛地下大水亦盡劫火既滅持水之風亦滅一切廓然無有遺餘空亦如是破諸法皆空唯有空在而取相著之大空者破一切法空亦復空以是故汝不應作是難若滅諸戲論云何不空如是等種種因緣處處說空當知一切法空習者隨般若波羅蜜修習行觀不息不休是名為習譬如弟子隨順師教不違師意是名相應如般若波羅蜜相菩薩亦隨是相以智慧觀能得能成就不增不減是名相應譬如函蓋大小相稱雖般若波羅蜜滅諸觀法而智慧力故名為無所不能無所不觀能如是知不墮二邊是為與般若相應經復次舍利弗菩薩摩訶薩習應性空是名與般若波羅蜜相應如是舍利弗菩薩摩訶薩行般若波羅蜜習應七空所謂性空自相空諸法空不可得空無法空有法空無法有法空是名與般若波羅蜜相應論問曰何以不說住十八空但說住七空名與般若波羅蜜相應答曰佛法中廣說則十八空略說則七空如廣說助道法則有三十七品略說則七覺分復次是七空多用利益眾生故如大空無始空或時有眾生起是邪見為是故說性空者一切諸法性本末尚自空何況現在因緣尚空何況果報自相空者諸法總相別相盡觀其空心則遠離用是二空諸法皆空是名諸法空從性空故有相相空故諸法皆空諸法空故更無所得是名不可得空用是四種空破一切有法若以有法有相為過者取於無法是故說無法空若以無法為非還欲取有法是故說有法空先說四空雖破有法行者心則離有而存於無是則說無法空若說無法為非心無所寄還欲存有是故略說有法空以存有心薄故無法有法空者行者以無法空為非心還疑有若心觀有還疑無法是故有無俱觀其空如內外空觀以是故但說七空問曰汝言知一切法空滅諸觀是名與般若波羅蜜相應如是觀是名相應不如是觀則不相應分別是非故即亦是觀云何言滅答曰以是故經佛告舍利弗菩薩摩訶薩習應七空時不見色若相應若不相應不見受想行識若相應若不相應不見色若生相若滅相不見受想行識若生相若滅相不見色若垢相若淨相不見受想行識若垢相若淨相論釋曰不見色若生相若滅相者不見五眾有生有滅若五眾有生滅相即墮斷滅中墮斷滅故則無罪無福無罪無福故與禽獸無異不見色若垢若淨不見五眾有縛有解若五眾是縛性無有得解脫者若五眾是淨性者則無有學道法經不見色與受合不見受與想合不見想與行合不見行與識合何以故無有法與法合者其性空故論釋曰心心數法無形無形故則無住處以是故色不與受合如四大及四大所造色二觸和合心心數法中無觸法故不得和合問曰若爾者何以說受想行識不共和合答曰佛此中自說無有法與法合者何以故一切法性常空故若無法與法合亦無有離復次佛自說因緣經舍利弗色空中無有色受想行識空中無有識論釋曰何以故色與空相違若空來則滅色云何色空中有色譬如水中無火火中無水性相違故復次有人言色非實空行者入空三昧中見色為空以是故言色空中都無有色受想行識亦如是經舍利弗色空故無惱壞相受空故無受相想空故無知相行空故無作相識空故無覺相論問曰此義有何次第答曰先說五眾空中無五眾今是中說其因緣五眾各各自相不可得故故言五眾空中無五眾經何以故舍利弗非色異空非空異色色即是空空即是色受想行識亦如是論釋曰佛重說因緣若五眾與空異空中應有五眾今五眾不異空空不異五眾五眾即是空空即是五眾以是故空不破五眾所以者何是中佛自說因緣經舍利弗是諸法空相不生不滅不垢不淨不增不減是空法非過去非未來非現在是故空中無色無受想行識無眼耳鼻舌身意無色聲香味觸法無眼界乃至無意識界無無明亦無無明盡乃至無老死亦無老死盡無苦集滅道亦無智亦無得無須陀洹無須陀洹果無斯陀含無斯陀含果無阿那含無阿那含果無阿羅漢無阿羅漢果無辟支佛無辟支佛道無佛亦無佛道舍利弗菩薩摩訶薩如是習應是名與般若波羅蜜相應論問曰人皆知空中無所有不生不滅不垢不淨不增不減無一切法佛何以分別說五眾等諸法各各空答曰有人雖復習空而想空中猶有諸法如行慈人雖無眾生而想眾生得樂自得無量福故以是故佛說諸法性常自空非空三昧故令法空如水冷相火令其熱若言以空三昧故令法空者是事不然智者是無漏八智得者初得聖道須陀洹果乃至佛道是義先已廣說經舍利弗是菩薩摩訶薩行般若波羅蜜不見般若波羅蜜若相應若不相應不見檀波羅蜜尸波羅蜜羼提波羅蜜毘梨耶波羅蜜禪波羅蜜若相應若不相應亦不見色若相應若不相應不見受想行識若相應若不相應不見眼乃至意色乃至法眼色識界乃至意法識界若相應若不相應不見四念處乃至八聖道分佛十力乃至一切種智若相應若不相應如是舍利弗當知菩薩摩訶薩與般若波羅蜜相應論釋曰菩薩得諸法實相入般若波羅蜜即於般若波羅蜜不見定相若相應若不相應何況見有餘法云何不見般若相應不相應不見如是行為應般若波羅蜜不見不如是行為不應般若波羅蜜如常樂我行不應般若波羅蜜無常苦無我行為應般若波羅蜜若行實不應般若波羅蜜若行空為應般若波羅蜜如有無行為不應般若波羅蜜如非有非無行為應般若波羅蜜般若波羅蜜中皆無是事般若波羅蜜相畢竟清淨故五波羅蜜五眾乃至一切種智亦如是問曰般若波羅蜜畢竟清淨應爾五波羅蜜及餘法云何清淨答曰先說五事離般若波羅蜜不名波羅蜜與般若波羅蜜和合故名波羅蜜如般若波羅蜜初品中說云何名檀波羅蜜不見施者不見受者無財物故五眾法是菩薩觀處與般若波羅蜜和合故畢竟清淨故不見相應不相應十二入十八界十二因緣亦如是是諸法無有定性無有定法以是故不見若相應若不相應十八空四念處乃至大慈大悲一切種智不見若相應若不相應問曰是菩薩非聲聞辟支佛云何有三十七品未得佛道云何有十力四無所畏答曰是菩薩雖非聲聞辟支佛亦觀聲聞辟支佛法欲以聲聞辟支佛道度眾生故復有人言行聲聞辟支佛道但不取證如後品中說入空無相無作三昧菩薩住是三解脫門作是念言今是觀時非是證時或有新發意菩薩聞有聲聞辟支佛三十七品法讀誦正憶念分別以是故說菩薩有三十七品佛十力等亦如是菩薩自於菩薩十力四無所畏十八不共法中住住是法中若聞若憶想分別佛十力四無所畏十八不共法等甚深微妙亦是我分復次是菩薩無量阿僧祇劫來修習佛十力四無所畏等坐佛樹下時得無礙解脫故增益清淨譬如勳勞既立然後受其功賞菩薩亦如是有是功德乃受其名是功德皆是般若波羅蜜勢力合故不見若相應若不相應此諸法義從六波羅蜜乃至一切智先已說經復次舍利弗菩薩摩訶薩行般若波羅蜜時空不與空合無相不與無相合無作不與無作合何以故空無相無作無有合與不合舍利弗菩薩摩訶薩如是習應是名與般若波羅蜜相應論問曰一心中無有二空云何說空不與空合答曰空有二種一者空三昧二者法空空三昧不與法空合何以故若以空三昧力合法空者是法非自性空又空者性自空不從因緣生若從因緣生則不名性空行者若入時見空出時不見空當知是虛妄復次佛自說因緣空中無合無不合無相無作亦如是舍利弗菩薩如是習應是名與般若波羅蜜相應問曰但一處說不見與般若波羅蜜相應不相應便足何以故復更種種說相應不相應因緣若一處應餘則皆應若一處不應餘亦不應譬如一盲無見千盲俱爾答曰不然若欲以戲論求勝應如是難諸法相雖不可說佛以大慈大悲故種種方便說又佛說法為一種眾生得道為未悟者重說又復一說為斷見諦結使二說為斷思惟結使復更說為諸餘結使分分皆斷又一說有人得聲聞道一說種辟支佛道因緣更一說發阿耨多羅三藐三菩提心更一說行六波羅蜜更一說行方便得無生忍更一說得初住地更一說乃至十住地更一說為人故更一說為天故復次是般若波羅蜜相甚深難解難知佛知眾生心根有利鈍鈍根者少智為其重說若利根者一說二說便悟不須種種重說譬如駛馬下一鞭便走駑馬多鞭乃去如是等種種因緣故經中重說無咎經復次舍利弗菩薩摩訶薩行般若波羅蜜時入諸法自相空入已色不作合不作不合受想行識不作合不作不合色不與前際合何以故不見前際故色不與後際合何以故不見後際故色不與現在合何以故不見現在故受想行識亦如是論釋曰先說空無相無作無合無不合今更說因緣入自相空故五眾不作合不作不合若一切法自相空是中無有合不合合者諸法如其相如地堅相識知相如是等自相不在異法是名為合不合者自相不在自法中略說諸法相不增不減色不與前際合何以故前際空無所有但有名字若色入過去則滅無所有云何與前際合後際者未有未生色不應與後際合現在色生滅不住故不可取相色不應與現在合復次佛自說因緣色不與前際合非不合何以故前際不可見故色不與後際合非不合何以故後際不可見故色不與現在合非不合何以故現在不可見故受想行識亦如是經復次舍利弗菩薩摩訶薩行般若波羅蜜前際不與後際合後際不與前際合現在不與前際後際合前際後際亦不與現在合三際名空故舍利弗菩薩摩訶薩如是習應者是名與般若波羅蜜相應論問曰云何前際後際合答曰有人說三世諸法皆是有未來法轉為現在現在轉為過去如泥揣現在瓶為未來土為過去若成瓶時瓶為現在泥揣為過去瓶破為未來如是者是為合若有三世相是事不然以多過故是為不合復次三世合者如過去法與過去未來現在世作因現在法與現在未來世作因未來世法與未來世作因又過去心心數法緣三世法未來現在心心數法亦如是斷心心數法能緣不斷法不斷心心數法能緣可斷法如是等三世諸法因緣果報共相和合是名為合菩薩不作是合何以故如先說過去已滅云何能為因能為緣未來未有云何為因緣現在乃至一念中不住云何為因緣是名不合復次佛自說因緣三世及名字空故云何言合經復次舍利弗菩薩摩訶薩行般若波羅蜜薩婆若不與過去世合何以故過去世不可見何況薩婆若與過去世合薩婆若不與未來世合何以故未來世不可見何況薩婆若與未來世合薩婆若不與現在世合何以故現在世不可見何況薩婆若與現在世合舍利弗菩薩摩訶薩如是習應是名與般若波羅蜜相應論釋曰菩薩行般若波羅蜜不觀薩婆若與過去世同何以故過去世是虛妄薩婆若是實法過去世是生滅相薩婆若非生滅相過去世及法求覓不可得何況薩婆若與過去世合復次佛自說因緣菩薩摩訶薩行般若波羅蜜不見過去世何況薩婆若與過去世合未來現在世亦如是未來世除生滅相其餘義同復次以時故說有三世過去未來現在時義如一時中說復次薩婆若是十方三世諸佛真實智慧三世者從凡夫虛妄生云何與薩婆若合譬如真金不與弊鐵同相問曰如隨喜品中說菩薩摩訶薩念過去現在諸佛薩婆若智慧等諸功德迴向阿耨多羅三藐三菩提云何言過去現在世不與薩婆若合答曰若以著心取相念薩婆若者不名迴向阿耨多羅三藐三菩提譬如雜毒食初雖香美後不便身若菩薩分別過去現在諸佛薩婆若者應與三世合今不取相故則無有合問曰菩薩亦念未來世當成佛薩婆若亦自念我當得薩婆若是名與未來世薩婆若合云何言不合答曰薩婆若過三界出三世畢竟清淨相行者但以憶想分別我當得是薩婆若如世間法憶想當有所得而是事未生未有時節未至因緣未會都無處所云何當與合如明當服蘇今已憶臭又如迦栴延弟子輩言未來世中菩提語菩薩言若能修相好身者我當來處之如貴家女自恣無難遣使語貧家子言汝好莊嚴房舍幃帳種種備具我當來處汝家中如是說者是不如法以是故不得以薩婆若與三世合問曰餘法甚多何以但說薩婆若答曰是薩婆若菩薩所歸趣深心欲得於三世中求索故問曰何以不於有為無為法中求答曰後當說一切法中求經復次舍利弗菩薩摩訶薩行般若波羅蜜色不與薩婆若合色不可見故受想行識亦如是眼不與薩婆若合眼不可見故耳鼻舌身意亦如是色不與薩婆若合色不可見故聲香味觸法亦如是舍利弗菩薩摩訶薩如是習應名與般若波羅蜜相應論問曰何以但說五眾十二入不說十八界十二因緣答曰應當說或時誦者忘失何以知之佛所說五眾十二入十八界十二因緣事垢淨五眾十八界十二入十二因緣名為事不定是垢不定是淨是中或有結使生或有善法生如田定能生物隨種皆生眾界入十二因緣是為事六波羅蜜乃至一切種智是為淨種所以不說垢者是菩薩結使已薄不以自惱是故不說又菩薩智慧深入解諸法空無諸煩惱但集諸功德以是故應說十八界十二因緣如色等事中不應有薩婆若合所以者何是薩婆若三世中不可得故色等事中亦不可得是皆世間因緣和合無有定性經復次舍利弗菩薩摩訶薩行般若波羅蜜檀波羅蜜不與薩婆若合檀波羅蜜不可見故乃至般若波羅蜜亦如是四念處不與薩婆若合四念處不可見故乃至八聖道分亦如是論問曰五眾等是世間法可不與薩婆若合六波羅蜜云何不與合答曰六波羅蜜有二種一者世間二者出世間為世間檀波羅蜜故說不與合出世間檀波羅蜜應與合復次菩薩行六波羅蜜漏結未盡不得與佛薩婆若合復次佛說六波羅蜜空尚不可見何況與薩婆若合三十七品亦如是問曰是六波羅蜜雜有道俗故三十七品趣涅槃道云何不合答曰三十七品是二乘法但為涅槃菩薩為佛道是故不合問曰摩訶衍品中有三十七品亦是菩薩道云何不與薩婆若合答曰有菩薩以著心故行三十七品多迴向涅槃是故佛說不合經佛十力乃至十八不共法不與薩婆若合佛十力乃至十八不共法不可見故舍利弗菩薩摩訶薩如是習應是名與般若波羅蜜相應論釋曰是十力乃至十八不共法雖是妙法為薩婆若故行以菩薩漏結未盡故不應與薩婆若合復次佛十力等法有三種一者菩薩所行雖未得佛道漸漸修習二者佛所得而菩薩憶想分別求之三者佛心所得上二種不應與合下一種雖可合而菩薩未得是故不合復次空故不可見不可見故不合是以皆言不可見故經復次舍利弗菩薩摩訶薩行般若波羅蜜佛不與薩婆若合薩婆若不與佛合菩提不與薩婆若合薩婆若不與菩提合論問曰菩薩及菩薩法可不與薩婆若合云何佛及菩提復不與合答曰佛是人薩婆若是法人是假名法是因緣眾生乃至知者見者無故佛亦無眾生中尊上第一是名為佛是故不合復次得薩婆若故名為佛若佛得薩婆若先以是佛不須薩婆若若非佛得薩婆若者何以言佛得薩婆若以是故和合因緣生不得言先後復次離佛無薩婆若離薩婆若無佛得薩婆若故名佛佛所有故名薩婆若問曰佛是人故可不與合菩提是無上道云何不合答曰菩提名為佛智慧薩婆若名為佛一切智慧十力智為菩提第十一如實智名為薩婆若二智不得一心中生復次是十力等諸佛法及佛菩提皆是菩薩憶想分別非實唯佛所得薩婆若是實今此菩提是菩薩菩提是心中虛妄未實云何與薩婆若合復次此經中佛自說不合因緣經何以故佛即是薩婆若薩婆若即是佛菩提即是薩婆若薩婆若即是菩提舍利弗菩薩摩訶薩行般若波羅蜜如是習應是名與般若波羅蜜相應復次舍利弗菩薩摩訶薩行般若波羅蜜不習色有不習色無受想行識亦如是不習色有常不習色無常受想行識亦如是不習色苦不習色樂受想行識亦如是不習色我不習色非我受想行識亦如是不習色寂滅不習色非寂滅受想行識亦如是不習色空不習色非空受想行識亦如是不習色有相不習色無相受想行識亦如是不習色有作不習色無作受想行識亦如是是菩薩摩訶薩行般若波羅蜜時不作是念我行般若波羅蜜不行般若波羅蜜非行非不行般若波羅蜜舍利弗菩薩摩訶薩如是習應是名與般若波羅蜜相應論釋曰若菩薩觀五眾非有非無於是亦不著爾時與般若波羅蜜相應所以者何一切世間著二見若有若無順生死流者多著有逆生死流者多著無我見多者著有邪見多者著無復次四見多者著有邪見多者著無二毒多者著有無明多者著無不知五眾因緣集生著有不知集者著無近惡知識及邪見外書故墮斷滅無罪福中無見者著無餘者著有或有眾生謂一切皆空心著是空著是空故名為無見或有眾生謂一切六根所知法皆有是為有見愛多者著有見見多者著無見如是等眾生著有見無見是二種見虛妄非實破中道譬如人行狹道一邊深水一邊大火二邊俱死著有著無二事俱失所以者何若諸法定實有則無因緣若從因緣和合生是法無自性若無自性即是空若無法是實則無罪福無縛無解亦無諸法種種之異復次有見者與無見者相違相違故有是非是非故共諍有諍故起諸結使結使故生業生業故開惡道門實相中無有相違是非鬪諍復次著有者事若無常則生憂惱若著無者作諸罪業死墮地獄受苦不著有無者無有如是等種種過失應捨是則得實復次是五眾若常若無常是事不然所以者何若五眾常則無生無滅無生無滅故則無罪福無罪福故則無善惡果報世間如涅槃不壞相如是妄語誰當信者現見死亡啼哭是則眾生無常如草木彫落華果磨滅是則外物無常大劫盡時一切都滅是為大無常如是等種種因緣如是五眾常不可得復次無常破常不應以無常為是所以者何若諸法無常相念念皆滅則六情不能取六塵所以者何內心外塵俱無住故不應得緣不應得知亦無修習因緣果報因緣多故果報亦多此事不應得又以有常見與無常見共諍如是等種種因緣五眾無常則不可得苦樂我非我若空若實有相無相有作無作此義如先處處說五眾寂滅者因緣生故無性無性故寂滅寂滅故如涅槃三毒熾然故不寂滅無常火然故不寂滅不著三毒實相故不寂滅三毒各各分別相故不寂滅此義先未說故今是中說若菩薩摩訶薩能如是離二邊行中道行般若波羅蜜亦不著所以者何菩薩不可得般若波羅蜜亦不可得故不行般若波羅蜜亦不著所以者何餘諸凡夫不能如菩薩觀諸法實相云何當言我不行般若波羅蜜行不行亦不著二俱過故是名與般若波羅蜜相應相經復次舍利弗菩薩摩訶薩不為般若波羅蜜故行般若波羅蜜不為檀波羅蜜尸羅波羅蜜羼提波羅蜜毘梨耶波羅蜜禪波羅蜜故行般若波羅蜜不為阿鞞跋致地故行般若波羅蜜不為成就眾生故行般若波羅蜜不為淨佛世界故行般若波羅蜜不為佛十力四無所畏四無礙智十八不共法故行般若波羅蜜不為內空故行般若波羅蜜不為外空內外空空空大空第一義空有為空無為空畢竟空無始空散空性空諸法空自相空不可得空無法空有法空無法有法空故行般若波羅蜜不為如法性實際故行般若波羅蜜何以故是菩薩摩訶薩行般若波羅蜜時不壞諸法相故如是習應是名與般若波羅蜜相應論問曰六波羅蜜乃至如法性實際此是佛法菩薩若不為是佛法故行般若波羅蜜更有何法可為行般若波羅蜜答曰如佛此中自說諸法無有破壞者不壞諸法相故亦不分別是檀是慳乃至是三界是實際復次有菩薩於此善法深心繫著以繫著故能生罪為是人故說是六波羅蜜乃至實際皆空無有自性如夢如幻汝莫生著真菩薩不為是故行有菩薩心無所著行六波羅蜜乃至實際為是人故說為是事故行般若波羅蜜如後品中說為具足六波羅蜜乃至為教化眾生淨佛世界故行般若波羅蜜經復次舍利弗菩薩摩訶薩行般若波羅蜜不為如意神通故行般若波羅蜜不為天耳故不為他心智故不為宿命智故不為天眼故不為漏盡神通故行般若波羅蜜何以故菩薩摩訶薩行般若波羅蜜尚不見般若波羅蜜何況見菩薩神通舍利弗菩薩摩訶薩如是行是名與般若波羅蜜相應論問曰先說禪波羅蜜中已具說五神通今何以復重說答曰彼中總相說不列名字此中別相說復次功德果報所謂五神通菩薩得是五神通廣能利益眾生復次雖有慈悲般若波羅蜜無五神通者如鳥無兩翼不能高翔如健人無諸器杖而入敵陣如樹無華果無所饒益如枯渠無水無所潤及以是故重說五神通及餘無量佛法中別說無咎問曰若爾者佛何以言莫為五神通故行般若波羅蜜答曰多有無方便菩薩得五神通輕餘菩薩心生憍高為是故說所以者何菩薩於般若波羅蜜諸佛之母尚不著何況五神通經復次舍利弗菩薩摩訶薩行般若波羅蜜不作是念我以如意神通飛到東方供養恭敬如恒河沙等諸佛南西北方四維上下亦如是復次舍利弗菩薩摩訶薩行般若波羅蜜不作是念我以天耳聞十方諸佛所說法不作是念我以他心智當知十方眾生心所念不作是念我以宿命通知十方眾生宿命所作不作是念我以天眼見十方眾生死此生彼舍利弗菩薩摩訶薩如是行是名與般若波羅蜜相應亦能度無量阿僧祇眾生論釋曰先雖說五神通名今此中說其功用問曰菩薩何以故不作是念我以如意神通飛到十方供養恭敬如恒河沙等諸佛答曰已拔我見根本故已摧破憍慢山故善修三解脫門三三昧故佛身雖妙亦入三解脫門如熱金丸雖見色妙不可手觸又諸法如幻如化無來無去無近無遠無有定相如幻化人誰去誰來不取神通國土此彼近遠相故無咎若能在佛前住於禪定變為無量身至十方供養諸佛無所分別已斷法愛故餘通亦如是菩薩得是五神通為供養諸佛故變無量身顯大神力於十方世界三惡趣中度無量眾生如往生品中說經舍利弗菩薩摩訶薩能如是行般若波羅蜜惡魔不能得其便世間眾事所欲隨意十方各如恒河沙等諸佛皆悉擁護是菩薩令不墮聲聞辟支佛地四天王天乃至阿迦尼吒天皆亦擁護是菩薩不令有礙是菩薩所有重罪現世輕受何以故是菩薩摩訶薩用普慈加眾生故舍利弗是菩薩摩訶薩如是行是名與般若波羅蜜相應論釋曰今讚是菩薩如上行般若波羅蜜得大功德是名菩薩智慧功力果報得此五利問曰魔是欲界主菩薩是人肉眼不得自在云何不能得其便答曰如此中佛自說諸佛諸大天擁護故復次是菩薩行畢竟不可得自相空故於一切法中皆不著不著故無違錯無違錯故魔不能得其便譬如人身不瘡雖臥毒屑中毒亦不入若有小瘡則死無疑又是菩薩於諸佛中心不著於諸魔中心不瞋是故魔不得便復次菩薩深入忍波羅蜜慈三昧故一切外惡不能中傷所謂水火刀兵等世間眾事者資生所須所謂治生諧偶種蒔果樹曠路作井安立客舍如法理事皆得如意若欲造立塔寺作大福德若作大施若欲說法教度眾生皆得如意如是等世間眾事若大若小皆得如法隨意所以者何是菩薩世世集無量福德智慧因緣故復次是菩薩行般若波羅蜜於一切法中心不著心不著故結使薄結使薄故能生深厚善根深厚善根生故所願如意復次是菩薩行般若波羅蜜故諸大天皆敬念是菩薩讚歎稱揚其名諸龍鬼等聞諸天稱說亦來助成其事是故世間眾事皆得如意復次是菩薩為諸佛所念威德所加皆得如意問曰十方諸佛心等何以偏念是菩薩答曰是菩薩智慧功德大故諸佛心雖平等法應念是菩薩以勸進餘人又是菩薩得佛智慧氣分故別知善惡賞念好人無過於佛是故佛念復次佛念不欲令墮聲聞辟支佛故所以者何入空無相無作以佛念故而不墮落譬如魚子母念故得生不念則壞諸大天擁護者不欲令失其所行諸天效佛念故又諸天以菩薩行般若波羅蜜都無所著不樂世樂但欲教化眾生故住於世間知其尊貴故念所有重罪者先世重罪應入地獄以行般若波羅蜜故現世輕受譬如重囚應死有勢力者護則受鞭杖而已又如王子雖作重罪以輕罰除之以是王種中生故菩薩亦如是能行是般若波羅蜜得實智慧故即入佛種中生佛種中生故雖有重罪云何重受復次譬如鐵器中空故在水能浮中實則沒菩薩亦如是行般若波羅蜜智慧心虛故不沒重罪凡人無智慧故沈沒重罪復次佛此中自說因緣所以得五功德者用普慈加眾生故問曰先言行般若波羅蜜故具五功德今何以言用普慈加眾生故答曰能生無量福無過於慈是慈因般若波羅蜜生得無量利益復次惡魔不得便諸佛所念重罪今世輕受是般若波羅蜜力世間眾事所欲隨意諸天擁護是大慈力復次有二種緣一者眾生二者法是菩薩若緣眾生則是慈心若緣法則是行般若波羅蜜是慈從般若波羅蜜生隨順般若波羅蜜教是故說慈無咎經復次舍利弗菩薩摩訶薩行般若波羅蜜時疾得諸陀羅尼門諸三昧門在所生處常值諸佛乃至得阿耨多羅三藐三菩提初不離見佛舍利弗菩薩摩訶薩如是習應是名與般若波羅蜜相應論釋曰陀羅尼三昧門如先說疾得者福德因緣故心柔軟行深般若波羅蜜故智慧心利以是故疾得如上說五功德故疾得所生處常值諸佛者是菩薩除諸佛母般若波羅蜜其餘一切眾事皆不愛著是以在所生處常值諸佛如人常喜鬪諍生還活地獄復執刀杖共相加害婬欲多故常受胞胎又作婬鳥瞋恚多故還生毒獸蛇虺之屬愚癡多者如燈蛾赴火地中隱蟲等是諸菩薩愛敬於佛及實相般若波羅蜜及修念佛三昧業故所生處常值諸佛復次如先菩薩願見諸佛中說終不離見佛者又人雖一世見佛更不復值如毘婆尸佛時王師婆羅門雖得見佛及僧而惡口毀呰言此人等如畜生不別好人見我不起以是罪故經九十一劫墮畜生中復次深念佛故終不離佛世世善修念佛三昧故不失菩薩心故作不離佛願願生在佛世故種值佛業緣常相續不斷故乃至阿耨多羅三藐三菩提終不離見佛問曰此是果報事云何說與般若波羅蜜相應答曰般若波羅蜜相應故值佛或時果中說因故相應有二種一者心相應二者應菩薩行所謂生好處值遇諸佛常聞法正憶念是名相應經復次舍利弗菩薩摩訶薩行般若波羅蜜時不作是念有法與法若合若不合若等若不等何以故是菩薩摩訶薩不見是法與餘法若合若不合若等若不等舍利弗菩薩摩訶薩如是習應是名與般若波羅蜜相應論釋曰一切法無有法與法共合者何以故諸法無少分合故譬如二指有四方其一方合三方不合不合多故何以不名為不合問曰以有合處故名為合云何言不合答曰合處不為指是指分但是指分更無指法以二指相近故假名為合更無合法復次色香味觸總名為指但觸有合力餘三無合以是故不得言指合復次如異類同處不名為合相各異故諸法亦爾地相地中水相水中火相火中如是性異不名為合以是故言無有法與法合若合若不合等者一切法一相故名等以皆是有相皆是無常相皆是苦相皆是空無我相皆是不生不滅相事無異故名為等不等者各各別相故如色相無色相堅相濕相如是等各異不同是名不等菩薩不見等與不等何以故一切法無故自性空故無法無法故不可見不可見故無等不等等與合是習相應不合不等是不相應問曰何以不說相應竟然後讚歎答曰聽者厭懈是故佛讚歎果報功德聞者心得悅樂故經復次舍利弗菩薩摩訶薩行般若波羅蜜不作是念我當疾得法性若不得何以故法性非得相故舍利弗菩薩摩訶薩如是習應是名與般若波羅蜜相應論釋曰法性者諸法實相除心中無明諸結使以清淨實觀得諸法本性名為法性性名真實以眾生邪觀故縛正觀故解菩薩不作是念我疾得法性何以故法性無相無有遠近亦不言我久久當得何以故法性無遲無久法性義如如法性實際義中說經復次舍利弗菩薩摩訶薩行般若波羅蜜時不見有法出法性者如是習應是名與般若波羅蜜相應論釋曰無明等諸煩惱入一切法中故失諸法自性自性失故皆邪曲不正聖人除却無明等諸法實性還得明顯譬如陰雲覆虛空清淨性除陰雲則虛空清淨性現若有法無明不入者是則出於法性但是事不然無有法出無明者是故菩薩不見是法出法性者譬如眾流皆歸於海如粟散小王皆屬轉輪聖王如眾小明皆屬於日經復次舍利弗菩薩摩訶薩行般若波羅蜜時不作是念法性分別諸法如是習應是名與般若波羅蜜相應論問曰何以故不作是念法性分別諸法答曰為著法性貴於法性以是因緣生諸結使是故不作是念問曰若法性空一相無相云何分別諸法答曰得是法性滅無明等諸煩惱破諸法實相者然後心清淨智慧明了知諸法實隨法性者為善不隨法性者為不善如婆蹉梵志問佛世尊天地間有善惡好醜不佛言有婆蹉言我久歸命佛願為我善說佛言有三種惡三種善十種惡十種善所謂貪欲是惡除貪是善瞋恚愚癡是惡除恚癡是善殺生是惡除殺生是善乃至邪見是惡除邪見是善能如實分別善惡是我弟子入於法性名為得道經復次舍利弗菩薩摩訶薩行般若波羅蜜時不作是念是法能得法性若不得何以故是菩薩不見用是法能得法性若不得舍利弗菩薩摩訶薩如是習應是名與般若波羅蜜相應論釋曰云何得法性行八聖道分得諸法實相所謂涅槃是名得法性復次性名諸法實相法名般若波羅蜜菩薩不作是念行般若波羅蜜得是諸法性何以故般若波羅蜜及諸法性是二法無有異皆畢竟空故云何以般若波羅蜜得達法性經復次舍利弗菩薩摩訶薩行般若波羅蜜時法性不與空合空不與法性合如是習應是名與般若波羅蜜相應論釋曰菩薩不觀法性是空不觀空是法性行空得法性緣法性得空以是故無異所以者何是二畢竟空故經復次舍利弗菩薩摩訶薩行般若波羅蜜時眼界不與空合空不與眼界合色界不與空合空不與色界合眼識界不與空合空不與眼識界合乃至意界不與空合空不與意界合法界不與空合空不與法界合意識界不與空合空不與意識界合是故舍利弗是空相應名為第一相應論釋曰眼界不與空合空不與眼界合者眼是有空是無空有云何合復次菩薩種種因緣分別散滅是眼眼則空空無眼名因本故有眼空空亦無分別是眼空是非眼空是則眼不與空合又空不從眼因緣生何以故是二法本自空故乃至意識界亦如是問曰此中何以不說五眾等諸法但說十八界答曰應說或時誦寫者忘失復有人言若說十八界則攝一切法有眾生於心色中錯心法中不錯應聞十八界得度是故但說十八界問曰何以名為第一相應答曰空是十方諸佛深奧之藏唯一涅槃門更無餘門能破諸邪見戲論是相應不可壞不可破是故名為第一復次佛自說第一因緣所謂經舍利弗空行菩薩摩訶薩不墮聲聞辟支佛地能淨佛土成就眾生疾得阿耨多羅三藐三菩提舍利弗諸相應中般若波羅蜜相應為最第一最尊最勝最妙為無有上何以故是菩薩摩訶薩行般若波羅蜜相應所謂空無相無作當知是菩薩如受記無異若近受記舍利弗菩薩摩訶薩如是相應者能為無量阿僧祇眾生作益厚是菩薩摩訶薩亦不作是念我與般若波羅蜜相應諸佛當授我記我當近受記我當淨佛土我得阿耨多羅三藐三菩提當轉法輪何以故是菩薩摩訶薩不見有法出法性亦不見有法行般若波羅蜜亦不見有法諸佛授記亦不見有法得阿耨多羅三藐三菩提何以故菩薩摩訶薩行般若波羅蜜時不生我相眾生相乃至知者見者相何以故眾生畢竟不生不滅故眾生無有生無有滅若法無有生相滅相云何是法當行般若波羅蜜如是舍利弗菩薩摩訶薩不見眾生故為行般若波羅蜜眾生不受故眾生空故眾生不可得故眾生離故為行般若波羅蜜舍利弗菩薩摩訶薩於諸相應中為最第一相應所謂空相應是空相應勝餘相應菩薩摩訶薩如是習空能生大慈大悲菩薩摩訶薩習是相應不生慳心不生犯戒心不生瞋心不生懈怠心不生亂心不生無智心論釋曰不墮聲聞辟支佛地者空相應有二種一者但空二者不可得空但行空墮聲聞辟支佛地行不可得空空亦不可得則無處可墮復有二種空一者無方便空墮二地二者有方便空則無所墮直至阿耨多羅三藐三菩提復次本有深悲心入空則不墮無大悲心則墮如是等因緣不墮二地能淨佛世界成就眾生者菩薩住是空相應中無所復礙教化眾生令行十善道及諸善法以眾生行善法因緣故佛土清淨以不殺生故壽命長以不劫不盜故佛土豐樂應念即至如是等眾生行善法則佛土莊嚴問曰教化眾生則佛土淨何以別說答曰眾生雖行善要須菩薩行願迴向方便力因緣故佛土清淨如牛力挽車要須御者乃得到所至處以是故別說疾得者行是空相應無有障礙則能疾得阿耨多羅三藐三菩提問曰先說空相應今說般若波羅蜜相應後說無相無作相應有何差別答曰有二種空一者般若空二者非般若空先言空相應聽者疑謂一切空故說是般若波羅蜜空復有人疑但言空第一無相無作非第一耶是故說空無相無作相應亦是第一何以故空則是無相若無相則是無作如是為一名字為別最上故言尊破有故言勝得是相應不復樂餘是為最妙如一切眾生中佛為無上一切法中涅槃無上一切有為法中善法習相應為無上餘義如讚般若品中說問曰若能行如是空相應便應受記云何言如受記無異若近受記答曰是菩薩新行道肉身未得無生法忍未得般舟三昧但以智慧力故能如是分別深入空佛讚其入空功德故言如受記無異有三種菩薩得受記者如受記者近受記者得受記者如阿毘跋致品中說三種如此中說問曰如此說相應第一無上云何不與受記答曰餘功德方便禪定等未集但有智慧是故未與受記復次是菩薩雖復利根智慧餘功德未熟故聞現前受記或生憍慢是故未與受記所以讚歎者欲以勸進其心利根者行是空相應如受記無異鈍根者行是空相應若近受記令眾生常安隱得涅槃是名利益復有二種利益一者離苦二者與樂復有二種滅眾生身苦心苦復有三種天樂人樂涅槃樂復有三種離三界入三乘如是菩薩摩訶薩無量阿僧祇利益眾生眾生義如先說世人有大功勳則生憍心求其報賞以求報故則為不淨菩薩則不然雖與般若波羅蜜相應利益無量眾生無我心無憍慢故不求功報如地雖利物功重不求其報以是故說是菩薩不作是念我與般若相應諸佛當受我記若近受記我當淨佛土得無上道轉法輪轉法輪義如先說問曰何等法出法性答曰此中佛說所謂行般若波羅蜜者行般若波羅蜜者即是菩薩知者見者即是眾生法性中眾生變為法性以是故菩薩自不生高心不從眾生求恩分不見諸佛與受記如菩薩空佛亦如是如行者空得阿耨多羅三藐三菩提者亦空何以故佛自說菩薩摩訶薩行般若波羅蜜不生眾生相乃至知者見者相菩薩行般若波羅蜜尚不生法相何況眾生相何以故佛自說因緣是眾生畢竟不生不生故不滅若法不生不滅即是法性相法性即是般若波羅蜜云何般若波羅蜜行般若波羅蜜菩薩不受眾生者不受神但有虛妄計我眾生空者眾生法無所有故眾生不可得者以實智求索不可得故眾生離者一切法自相離故一切離自相者如火離熱相等如相空中廣說第一相應勝餘相應如上說菩薩行是眾生空法空深入空相應憶本願度眾生見眾生狂惑顛倒於空事中種種生著即生大悲心我雖知是事餘者不知以教化故生大慈大悲亦能常不生破六波羅蜜法所以者何初發心菩薩行六波羅蜜以六惡雜行故六波羅蜜不增長不增長故不疾得道今知諸法相拔是六惡法根本所以者何菩薩知布施為善慳心不善能墮餓鬼貧窮中知慳貪如是自惜其身著世間樂故還生慳心是菩薩輕物能施重物不能外物能內物不能以著我著受者以取相著財物以是故破檀波羅蜜雖有所施而不清淨是菩薩行空相應故不見我亦不見世間樂云何生著而破檀波羅蜜問曰若不見我不見世間樂故不破亦應不見檀云何行布施答曰是菩薩雖不見布施以清淨空心布施作是念是布施空無所有眾生須故施與如小兒以土為金銀長者則不見是金銀便隨意與竟無所與餘五法亦如是以是故雖同空破慳而不破檀舍利弗菩薩摩訶薩住是空相應中能常不生是六惡心經舍利弗白佛言世尊菩薩摩訶薩行般若波羅蜜能如是習相應者從何處終來生此間從此間終當生何處佛告舍利弗是菩薩摩訶薩行般若波羅蜜能如是習相應者或從他方佛國來生此間或從兜率天上來生此間或從人道中來生此間舍利弗從他方佛國來者疾與般若波羅蜜相應與般若波羅蜜相應故捨身來生此間諸深法要皆現在前後還與般若波羅蜜相應在所生處常值諸佛舍利弗有一生補處菩薩兜率天上終來生是間是菩薩不失六波羅蜜隨所生處一切陀羅尼門諸三昧門疾現在前舍利弗有菩薩人中命終還生人中者除阿毘跋致是菩薩根鈍不能疾與般若波羅蜜相應諸陀羅尼門三昧門不能疾現在前論問曰是般若波羅蜜中眾生畢竟不可得如上品說舍利弗如一切眾生不可得壽者命者乃至知者見者等眾生諸異名字皆空無實此中何以問從何所來去至何所上眾生異名即是菩薩眾生無故菩薩亦無又此經中說菩薩但有名字無有實法今舍利弗何以作此問答曰佛法中有二諦一者世諦二者第一義諦為世諦故說有眾生為第一義諦故說眾生無所有復有二種有知名字相有不知名字相譬如軍立密號有知者有不知者復有二種有初習行有久習行有著者有不著者有知他意者有不知他意者為不知名字相初習行著不知他意者故說無眾生為知名字相久習行不著知他意者故說言有眾生舍利弗以天眼明見六道眾生生死善惡於此無疑但不知從他方無量阿僧祇世界諸菩薩來者故問有諸大菩薩從此間終生他方無量阿僧祇佛國舍利弗天眼所不見故問復次有聲聞人見菩薩行六波羅蜜久住生死中漏未盡故集種種智慧內外經書而不證實際未免生老病死愍而輕之言此等命終以三毒未盡故當墮何處如佛說諸凡夫人常開三惡道門於三善道為客於三惡處為家三毒力強過去世無量劫罪業積集而不取涅槃將受眾苦甚可愍之如是等小乘人輕愍是菩薩舍利弗於一切聲聞中為第一大法將知有是事欲令眾生起敬心於菩薩故問佛以三事答一從他方佛國來生二從兜率天上來三從人道中來問曰如從他方佛國來者以遠故舍利弗不知兜率天上人道中來者何以不知答曰舍利弗不知他方佛國來者故問佛為如所應分別答有三處來問曰世間有六道何以故於天中別說兜率天來人道中不分別處所他方佛國來者亦不分別天道人道答曰六趣中三是惡道惡道中來受苦因緣心鈍故不任得道是故不說問曰三惡道中來亦有得道者如舍利弗大弟子牛足比丘五百世牛中生末後得人身足猶似牛而得阿羅漢道復有摩偷婆尸他比丘五百世生獼猴中末後得人身得三明六神通阿羅漢猶好跳躑以有餘習故如是等皆得道何以言不任答曰雖有得者少不足言又此人先世深種涅槃善根小有謬錯故墮惡道中償罪既畢涅槃善根熟故得成道果此中不說聲聞道但為得阿耨多羅三藐三菩提前身後身次第譬如從垢心起不得次第入無漏中間必有善有漏心以無漏心貴故言於三惡道出不任次第得阿耨多羅三藐三菩提心天人阿修羅則不然下三天結使利而深上二天結使深而不利兜率天結使不深不利所以者何常有菩薩說法故是故不說餘處或有少故不說色界諸天得道者不復來下未得道者樂著禪味故不下以著味故智慧亦鈍是故不說阿修羅同下二天故不說他方佛國來者從諸佛前來生是間諸根猛利所以者何除無量阿僧祇劫罪故又遇諸佛隨心教導故如刀得好石則利又常聞誦正憶念般若波羅蜜故利如是等因緣則菩薩心利人中來者此間佛弟子聽般若波羅蜜集諸功德捨身還生是間或於異國土雖無有佛值遇佛法聽受書寫正憶念隨力多少修福德智慧是人諸根雖鈍堪受般若波羅蜜以不見現在佛故心鈍他方佛國來者利根故修行般若波羅蜜疾得相應以相應故常值諸佛值佛因緣如先說問曰兜率天上何以但說一生補處不說二生三生答曰人身罪結煩惱處所唯大菩薩處之則無染累如鵝入水水不令濕如是菩薩一切世間法所不能著所以者何佛自說因緣不失六波羅蜜諸陀羅尼門諸三昧門疾現在前是菩薩於是世界應利益眾生其餘菩薩分布十方譬如大智慧人已在一處其餘大智則至異處是故不說復次有人言但說大者不限於小復次餘天中來生者餘處當廣說人中死人中生者不如上二處何以故以人身地大多故身重心鈍以心心數法隨身強弱故又諸業結使因緣生故彼二處來者是法身菩薩變身無量以度眾生故來生是間人道中者皆是肉身問曰阿毘跋致菩薩不以結業受身何以故人道中說答曰來生此間得阿毘跋致未捨肉身故以鈍根故諸陀羅尼三昧門不疾現在前不疾現在前故不疾與般若相應經舍利弗汝所問菩薩摩訶薩與般若波羅蜜相應從此間終當生何處者舍利弗此菩薩摩訶薩從一佛國至一佛國常值諸佛終不離佛舍利弗有菩薩摩訶薩不以方便入初禪乃至第四禪亦行六波羅蜜是菩薩摩訶薩得禪故生長壽天隨彼壽終來生是間得人身值諸佛是菩薩諸根不利舍利弗有菩薩摩訶薩入初禪乃至第四禪亦行般若波羅蜜不以方便故捨諸禪生欲界是菩薩諸根亦鈍舍利弗有菩薩摩訶薩入初禪乃至第四禪入慈心乃至捨入虛空處乃至非有想非無想處修四念處乃至八聖道分行十力乃至大慈大悲是菩薩用方便力不隨禪生不隨無量心生不隨四無色定生在所有佛處於中生常不離般若波羅蜜行如是菩薩賢劫中當得阿耨多羅三藐三菩提論問曰舍利弗今問前世後世佛何以故前世中三種答後世中廣分別答曰人以肉眼不見過去未來故而生邪疑雖疑二處而未來世當受故廣分別譬如已滅之火不復求救但多方便防未來火又如治病已滅之病不復加治但治將生之病復次佛無量辯才自恣舍利弗所問雖少佛廣為其說如問與般若波羅蜜相應一事而佛種種分別如貧者從大富好施者乞所乞雖少所與甚多佛亦如是有無量無漏佛法具足之富以大慈悲好行施惠因舍利弗少問故佛為大眾廣分別說復次是般若波羅蜜中種種因緣譬喻多說空法有新發意者取空相著是空法於生死業因緣中生疑若一切法畢竟空無來無去無出無入相云何死而有生現在眼見法尚不應有何況死後餘處生不可見而有如是等種種邪疑顛倒心為斷是故佛種種因緣廣說有死有生問曰無有死生因緣何以故人死歸滅滅有三種一者火燒為灰二者虫食為糞三者終歸於土今但見其滅不見更有出者受於後身以不見故則知為無答曰若汝謂身滅便無者云何有眾生先世所習憂喜怖畏等如小兒生時或啼或笑先習憂喜故今無人教而憂喜續生又如犢子生知趣乳猪羊之屬其生未幾便知有牝牡之合子同父母好醜貧富聰明闇鈍各各不同若無先世因緣者不應有異如是等種種因緣知有後世又汝先言不見別有去者人身中非獨眼根能見身中六情各有所知有法可聞可嗅可味可觸可知者可聞法尚不可見何況可知者有生有死法亦可見亦可知汝肉眼故不見天眼者了了能見如見人從一房出入一房捨此身至後身亦如是若肉眼能見者何用求天眼若爾者天眼肉眼愚聖無異汝以畜生同見何能見後世可知者如人死生雖無來去者而煩惱不盡故於身情意相續更生身情意身情意造業亦不至後世而從是因緣更生受後世果報譬如乳中著毒乳變為酪酪變為酥乳非酪酥酪酥非乳乳酪雖變而皆有毒此身亦如是今世五眾因緣故更生後世五眾行業相續不異故而受果報又如冬木雖未有花葉果實得時節會則次第而出如是因緣故知有死生復次現世有知宿命者如人行疲極睡臥覺已憶所經由又一切聖人內外經書皆說後世復次現世不善法動發過重生瞋恚嫉妬疑悔內惱故身則枯悴顏色不悅惡不善法受害如是何況起身業口業若生善法淨信業因緣心清淨得如實智慧心則歡悅身得輕軟顏色和適以有苦樂因緣故有善不善今定有善不善故當知必有後世但眾生肉眼不見智慧薄故而生邪疑雖修福事所作淺薄譬如藥師為王療病王密為起宅而藥師不知既歸見之乃悔不加意盡力治王復次聖人說今現在事實可信故說後世事亦皆可信如人夜行嶮道導師授手知可信故則便隨逐比智及聖人語可知定有後世汝以肉眼重罪比智薄故又無天眼既自無智又不信聖人語云何得知後世復次佛法中諸法畢竟空而亦不斷滅生死雖相續亦不是常無量阿僧祇劫業因緣雖過去亦能生果報而不滅是為微妙難知若諸法都空者此品中不應說往生何有智者前後相違若死生相實有云何言諸法畢竟空但為除諸法中愛著邪見顛倒故說畢竟空不為破後世故說汝無天眼明故疑後世欲自陷罪惡遮是罪業因緣故說種種往生佛法不著有不著無有無亦不著非有非無亦不著不著亦不著如是人則不容難譬如以刀斫空終無所傷為眾生故隨緣說法自無所著以是故中論中說一切諸法實一切法虛妄諸法實亦虛非實亦非虛涅槃際為真世間際亦真涅槃世無別小異不可得是為畢竟空相畢竟空不遮生死業因緣是故說往生問曰若般若波羅蜜一相所謂無相云何與般若相應從一佛國至一佛國常值諸佛答曰般若波羅蜜攝一切法譬如大海以是故不應作難復次汝自說般若波羅蜜一相無相若無相云何有難汝則無相中取相是事不然復次因般若波羅蜜故行念佛三昧等諸善法生值諸佛復次行般若波羅蜜者深入大悲如慈父見子為無所直物故死父甚愍之此兒但為虛誑故死諸佛亦如是知諸法畢竟空不可得而眾生不知眾生不知故於空法中深著著因緣故墮大地獄是故深入大悲以大慈悲因緣故得無量福德得無量福德故生值諸佛從一佛國至一佛國是菩薩從此間死彼間生彼間死復至彼間生如是乃至得佛終不離佛譬如有福之人從一大會至一大會或有是間死彼間生於彼以五神通力故從一佛國至一佛國供養諸佛度脫眾生是初菩薩佛國者十方如恒河沙等諸三千大千世界是名一佛土諸佛神力雖能普遍自在無礙眾生度者有局諸佛現在者佛現在其佛國土中者第二菩薩無方便入初禪乃至行六波羅蜜無方便者入初禪時不念眾生住時起時亦不念眾生但著禪味不能與初禪和合行般若波羅蜜是菩薩慈悲心薄故功德薄少功德薄少故為初禪果報所牽生長壽天復次不能以初禪福德與眾生共迴向阿耨多羅三藐三菩提如是等無量無方便義長壽天者非有想非無想處壽八萬大劫或有人言一切無色定通名長壽天以無形不可化故不任得道常是凡夫處故或說無想天名為長壽亦不任得道故或說從初禪至四禪除淨居天皆名長壽以著味邪見不能受道者還生人間值佛者以本發阿耨多羅三藐三菩提心故或於禪中集諸福德所以者何彼間著味善心難生故如經中說如佛問比丘甲頭土多地上土多諸比丘言地土甚多不可為喻佛言天上命終還生人中者如甲頭土墮地獄者如地土問曰鈍根者二十二根中何者是答曰有人言慧根能觀諸法以久受著禪味故鈍有人言信等五根皆助成道法以受報著味故鈍有人言菩薩清淨福德智慧因緣故十八根皆利罪故則鈍眼等六根如法華經說命根不為老病貧窮等所惱安隱受樂是為命根利喜樂等五根了了覺知故言利復次受樂時知樂無常等過隨逐不生貪欲故利餘受亦如是信根牢堅深固難事能信故言利餘亦應如是隨相分別男根淨者得陰藏相不著細滑故知欲為過是為利復次三善根利故名為利菩薩或時於三無漏根不證實際故利與利相違故鈍問曰第三菩薩若能捨禪云何言無方便答曰是菩薩命終時入不善心捨諸禪定方便菩薩若入欲界繫善心若無記心而捨諸禪入慈悲心憐愍眾生作是念我若隨禪定生不能廣利益眾生生欲界者有十處四天下人六欲天三惡道菩薩所不生鈍根者如第二菩薩說第四菩薩入位得菩薩道修三十七品能住十八空乃至大慈大悲此名方便上二菩薩但有禪定直行六波羅蜜以是故無方便第四菩薩方便力故不隨禪定無量心生所以者何行四念處乃至大慈大悲故命終時憐愍眾生願生他方現在佛國續與般若波羅蜜相應所以者何愛樂隨順般若波羅蜜故問曰此是何等菩薩答曰佛自說跋陀劫中菩薩或有非跋陀劫中菩薩但取其大者問曰云何名跋陀云何名劫答曰如經說有一比丘問佛言世尊幾許名劫佛告比丘我雖能說汝不能知當以譬喻可解有方百由旬城溢滿芥子有長壽人過百歲持一芥子去芥子都盡劫猶不澌又如方百由旬石有人百歲持迦尸輕軟疊衣一來拂之石盡劫猶不澌時中最小者六十念中之一念大時名劫劫有二種一為大劫二為小劫大劫者如上譬喻劫欲盡時眾生自然心樂遠離樂遠離故除五蓋入初禪是人離生喜樂從是起已舉聲大唱言諸眾生甚可惡者是五欲第一安隱者是初禪眾生聞是唱已一切眾生心皆自然遠離五欲入於初禪自然滅覺觀入第二禪亦如是唱或離二禪三禪亦如是三惡道眾生自然得善心命終皆生人中若重罪者生他方地獄如泥犁品中說是時三千大千世界無一眾生在者爾時二日出乃至七日出三千大千世界地盡皆燒盡如十八空中廣說劫生滅相復有人言四大中三大有所動作故有三種劫或時火劫起燒三千大千世界乃至初禪四處或時水劫起漂壞三千大千世界乃至二禪八處或時風劫起吹壞三千大千世界乃至三禪十二住處是名大劫小劫亦三種外三大發故世界滅內三毒發故眾生滅所謂飢餓刀兵疾病復有人言時節歲數名為小劫如法華經中說舍利弗作佛時正法住世二十小劫像法住世二十小劫佛從三昧起於六十小劫中說法華經是眾小劫和合名為大劫劫簸秦言分別時節跋陀者秦言善有千萬劫過去空無有佛是一劫中有千佛興諸淨居天歡喜故名為善劫淨居天何以知此劫當有千佛前劫盡已廓然都空後有大水水底涌出有千枚七寶光明蓮華是千佛之相淨居諸天因是知有千佛以是故說是菩薩於此劫中得阿耨多羅三藐三菩提經舍利弗有菩薩摩訶薩入初禪乃至第四禪入慈心乃至捨入空處乃至非有想非無想處以方便力故不隨禪生還生欲界若剎利大姓婆羅門大姓居士大家成就眾生故論問曰菩薩有二種一者隨業生二者得法性身為度眾生故種種變化身生三界具佛功德度脫眾生故二者之中今是何者答曰是菩薩是業因緣生身所以者何入諸禪方便力故不隨禪生法身菩薩變化自在則不大須方便入禪方便義先已說問曰若不隨禪定何以生於欲界不生他方清淨世界答曰諸菩薩行各不同或有菩薩於禪轉心生他方佛國菩薩迴心生欲界亦如是問曰生他方佛國者為是欲界非欲界答曰他方佛國雜惡不淨者則名欲界若清淨者則無三惡道三毒乃至無三毒之名亦無二乘之名亦無女人一切人皆有三十二相無量光明常照世間一念之頃作無量身到無量如恒河沙等世界度無量阿僧祇眾生還來本處如是世界在地上故不名色界無欲故不名欲界有形色故不名無色界諸大菩薩福德清淨業因緣故別得清淨世界出於三界或有以大慈大悲心憐愍眾生故生此欲界問曰若命終時捨此禪定初何以求學答曰欲界心狂不定為柔軟攝心故入禪命終時為度眾生起欲界心問曰若生人中何以故正生剎利等大家不生餘處答曰生剎利為有勢力生婆羅門家為有智慧生居士家為大富故能利益眾生貧窮中自不能利何能益人生欲界天次當說經舍利弗復有菩薩摩訶薩入初禪乃至第四禪入慈心乃至捨入空處乃至非有想非無想處以方便力故不隨禪生或生四天王天處或生三十三天夜摩天兜率陀天化樂天他化自在天於是中成就眾生亦淨佛世界常值諸佛論是義同上生天為異問曰欲界諸天情著五欲難可化度菩薩何以生彼而不生人中答曰諸天著心雖大菩薩方便力亦大如說三十三天上有須浮摩樹林天中聖天厭捨五欲在中止住化度諸天兜率天上恒有一生補處諸菩薩常得聞法密迹金剛力士亦在四天王天上如是等教化諸天經復次舍利弗有菩薩摩訶薩行般若波羅蜜以方便力入初禪此間命終生梵天處作大梵天王從梵天處遊一佛國至一佛國在所有諸佛得阿耨多羅三藐三菩提未轉法輪者勸請令轉論問曰若隨初禪生有何方便答曰雖生而不著味念佛道憶本願入慈心念佛三昧時與禪和合故名為方便問曰何以故作梵王答曰菩薩集福德因緣大故世世常為物主乃至生鹿中亦為其王復次是菩薩本願欲請佛轉法輪不應作散天或時此中三千大千世界無佛從一佛國至一佛國求見初成佛未轉法輪者所以者何梵天王法常應勸請諸佛轉法輪故經舍利弗有菩薩摩訶薩三生補處行般若波羅蜜以方便力入初禪乃至第四禪入慈心乃至捨入空處乃至非有想非無想處修四念處乃至八聖道分入空三昧無相無作三昧不隨禪生生有佛處修梵行若生兜率天上隨其壽終具足善根不失正念與無數百千億萬諸天圍繞恭敬來生此間得阿耨多羅三藐三菩提論問曰是三生菩薩在十住地已具足諸功德今何以修習諸行答曰心未入涅槃要有所行所謂四禪乃至三三昧復次是菩薩於天人中示行人法修行求道復次是菩薩雖在十住地猶有煩惱習在又於諸法猶有所不知是故修道復次是菩薩雖行深行三十七品三解脫門等猶未取證今為證故更修諸行復次雖是大菩薩於佛猶小譬如大聚火雖有能照於日則不現如放鉢經中彌勒菩薩語文殊尸利如我後身作佛如恒河沙等文殊尸利不知我舉足下足事以是故雖在十住猶應修行問曰三生菩薩何以不廣度眾生而要生佛前答曰是菩薩所度已多今垂欲成佛應在佛前所以者何非但度眾生得成佛諸佛深法應當聽聞故問曰若為諮問佛事故在佛前者何以故釋迦文佛作菩薩時在迦葉佛前惡口毀呰答曰是事先已說法身菩薩種種變化身以度眾生或時行人法有飢渴寒熱老病憎愛瞋喜讚歎呵罵等除諸重罪餘者皆行是釋迦文菩薩爾時為迦葉佛弟名欝多羅兄智慧熟不好多語弟智慧未備故多好論議時人謂弟為勝兄後出家得成佛道號名迦葉弟為閻浮提王訖梨机師有五百弟子以婆羅門書教授諸婆羅門諸婆羅門等不好佛法爾時有一陶師名難陀婆羅迦葉佛五戒弟子得三道與王師欝多羅為善友以其心善淨信故爾時欝多羅乘金車駕四白馬與弟子俱出城門難提婆羅於路相逢欝多羅問言從何所來答言汝兄得阿耨多羅三藐三菩提我供養還汝可共行覲見於佛故來相迎欝多羅作是念若我徑到佛所我諸弟子當生疑怪汝本論議智慧恒勝今往供養將是親屬愛故必不隨我恐破其見佛因緣故住諸法實相智中入無上方便慧度眾弟子故口出惡言此禿頭人何能得菩提道爾時難提婆羅善友為如瞋狀捉頭挽言汝不得止欝多羅語弟子言其事如是吾不得止即時師徒俱行詣佛見佛光相心即清淨前禮佛足在一面坐佛為隨意說法欝多羅得無量陀羅尼門諸三昧門皆開五百弟子還發阿耨多羅三藐三菩提心欝多羅從坐起白佛言願佛聽我出家作比丘佛言善來即成沙門以是方便故現出惡言非是實也虛空可破水可作火火可作水三生菩薩於凡夫中瞋心叵得何況於佛問曰若爾者佛何以受第八罪報六年苦行答曰小乘法與大乘法異若無異者不應有大小小乘法中不說法身菩薩祕奧深法無量不可思議神力多說斷結使直取涅槃法復次若佛不受是第八罪報有諸天神仙龍鬼諸長壽者見有此惡業而不受罪報謂為無業報因緣以是故雖現在無惡業亦受罪報又有今世因緣諸外道等信著苦行若佛不六年苦行則人不信言是王子串樂不能苦行以是故佛六年苦行有外道苦行者或三月半歲一歲無能六年日食一麻一米者諸外道謂此為苦行之極是人若言無道真無道也於是信受皆入正道以是二因緣故六年苦行非實罪也何以故諸佛斷一切不善法成就一切善法故佛若實受罪報不得言成一切善法斷一切不善法復次小乘法中佛為小心眾生故說二生菩薩猶惡口毀佛二生菩薩尚不罵小兒云何實毀佛皆是方便為眾生故何以知之是釋迦文佛毘婆尸佛時作大婆羅門見佛眾僧食疾而發是言如是人輩應食馬麥因此罪故墮黑繩等地獄受無量世苦已餘罪因緣雖成佛道而三月食馬麥又聲聞法中說佛過三阿僧祇劫常為男子常生貴處常不失諸根常識宿命常不墮三惡道中從毘婆尸佛來九十一劫如汝法九十劫中不應墮惡道何況末後一劫以是故知非是實也方便故說問曰佛二罪毘尼雜藏中說是可信受三阿僧祇後百劫不墮惡道者從初阿僧祇亦不應墮惡道若不墮者何以但說百劫佛無是說但是阿毘曇鞞婆沙論議師說答曰阿毘曇是佛說汝聲聞人隨阿毘曇論議是名鞞婆沙不應有錯又如薄拘盧以一訶梨勒果施僧於九十一劫中不墮惡道何況菩薩無量世來以身布施修諸功德而以小罪因緣墮在地獄如是事鞞婆沙不應錯以是故小乘人不知菩薩方便復次聽汝鞞婆沙不錯佛自說菩薩本起菩薩初生時行七步口自說言我所以生者為度眾生故言已默然乳餔三年不行不語漸次長大行語如法一切嬰孩小時未能行語漸次長大能具人法今云何菩薩初生能行能語後便不能當知是方便力故若受是方便一切佛語悉皆得通若不受者一實一虛如是種種因緣知為度眾生故現行惡口問曰三生菩薩何以但生兜率天上不生餘處答曰若在他方世界來者諸長壽天龍鬼神求其來處不能知則生疑心謂為幻化若在人中死人中生然後作佛者人起輕慢天則不信法應天來化人不應人化天也是故天上來生則是從天為人人則敬信無色界中無形不得說法故不在中生色界中雖有色身可為說法而深著禪味不能大利益眾生故是故不在中生下三欲天深厚結使麁心錯亂上二天結使既厚心軟不利兜率天上結使薄心軟利常是菩薩住處譬如太子將登王位先於靜室七日齋潔然後登正殿受王位補處菩薩亦如是兜率天上如齋處於彼末後受天樂壽終來下末後受人樂便成阿毘三佛無量百千萬億諸天圍遶來生是間以菩薩先常於無始生死中往反天上人間今是末後天身不復更來生天是故咸皆侍送菩薩於彼壽盡當下作佛諸天壽有盡者不盡者作願下生為菩薩檀越復次諸天下者欲常侍衛菩薩以有百億魔怨恐來惱亂菩薩故此菩薩生人中厭老病死出家得阿耨多羅三藐三菩提如菩薩本起經中說經復次舍利弗有菩薩摩訶薩得六神通不生欲界色界無色界從一佛國至一佛國供養恭敬尊重讚歎諸佛舍利弗有菩薩摩訶薩遊戲神通從一佛國至一佛國所至到處無有聲聞辟支佛乘乃至無二乘之名舍利弗有菩薩摩訶薩遊戲神通從一佛國至一佛國所至到處其壽無量舍利弗有菩薩摩訶薩遊戲神通從一佛國至一佛國所至到處有無佛法僧處讚佛法僧功德諸眾生等以聞佛名法名僧名故於此命終生諸佛前論釋曰菩薩有二種一者生身菩薩二者法身菩薩一者斷結使二者不斷結使法身菩薩斷結使得六神通生身菩薩不斷結使或離欲得五神通得六神通者不生三界遊諸世界供養十方諸佛遊戲神通者到十方世界度眾生雨七寶所至世界皆一乘清淨壽無量阿僧祇劫問曰菩薩法應度眾生何以但至清淨無量壽佛世界中答曰菩薩有二種一者有慈悲心多為眾生二者多集諸佛功德樂多集諸佛功德者至一乘清淨無量壽世界好多為眾生者至無佛法眾處讚歎三寶之音如後章說經舍利弗有菩薩摩訶薩初發意時得初禪乃至第四禪得四無量心得四無色定修四念處乃至十八不共法是菩薩不生欲界色界無色界中常生有益眾生之處論釋曰此菩薩或生無佛世界或生有佛世界世界不淨有三惡道貧窮下劣或生清淨世界至無佛世界以十善道四禪乃至四無色定利益眾生令信向三寶稱說五戒及出家戒令得禪定智慧功德不清淨世界有二種有現在佛及佛滅度後佛滅度後或時出家或時在家以財施法施種種利益眾生若佛在世作種種因緣引導眾生令至佛所清淨世界者眾生未具功德者令其滿足是名在所生處利益眾生經舍利弗有菩薩摩訶薩初發意時行六波羅蜜上菩薩位得阿毘跋致地舍利弗有菩薩摩訶薩初發心時便得阿耨多羅三藐三菩提轉法輪與無量阿僧祇眾生作益厚已入無餘涅槃是佛般涅槃後餘法若住一劫若減一劫舍利弗有菩薩摩訶薩初發意時與般若波羅蜜相應與無數百千億菩薩從一佛國至一佛國為淨佛世界故論釋曰有三種菩薩利根心堅未發心前久來集諸無量福德智慧是人遇佛聞是大乘法發阿耨多羅三藐三菩提心即時行六波羅蜜入菩薩位得阿鞞跋致地所以者何先集無量福德利根心堅從佛聞法故譬如遠行或有乘羊而去或有乘馬而去或有神通去者乘羊者久久乃到乘馬者差速乘神通者發意頃便到如是不得言發意間云何得到神通相爾不應生疑菩薩亦如是發阿耨多羅三藐三菩提時即入菩薩位有菩薩初發意初雖心好後雜諸惡時時生念我求佛道以諸功德迴向阿耨多羅三藐三菩提是人久久無量阿僧祇劫或至或不至先世福德因緣薄而復鈍根心不堅固如乘羊者有人前世少有福德利根發心漸漸行六波羅蜜若三若十若百阿僧祇劫得阿耨多羅三藐三菩提如乘馬者必有所到第三乘神通者如上說是三種發心一者罪多福少二者福多罪少三者但行清淨福德清淨有二種一者初發心時即得菩薩道二者小住供養十方諸佛通達菩薩道故入菩薩位即是阿鞞跋致地阿鞞跋致地菩薩義如先說次後菩薩大厭世間世世已來常好真實惡於欺誑是菩薩亦利根堅心久集無量福德智慧初發心時便得阿耨多羅三藐三菩提即轉法輪度無量眾生入無餘涅槃法住若一劫若減一劫留化佛度眾生佛有二種神通力一者現在時二者滅後劫義如上說劫中所度眾生亦復不少次後菩薩亦利根心堅久集福德發心即與般若波羅蜜相應得六神通與無量眾生共觀十方清淨世界而自莊嚴其國如阿彌陀佛先世時作法藏比丘佛將導遍至十方示清淨國令選擇淨妙之國以自莊嚴其國經舍利弗有菩薩摩訶薩行般若波羅蜜時得四禪四無量心四無色定遊戲其中入初禪從初禪起入滅盡定從滅盡定起乃至入四禪從四禪起入滅盡定從滅盡定起入虛空處從虛空處起入滅盡定從滅盡定起乃至入非有想非無想處從非有想非無想處起入滅盡定如是舍利弗菩薩摩訶薩行般若波羅蜜以方便力故入超越定論問曰若凡夫人不能入滅盡定云何菩薩從初禪起入滅盡定答曰阿毘曇鞞婆沙中小乘如是說非佛三藏說又是菩薩聖人尚不及何況當是凡夫譬如六牙白象雖被毒箭猶憐愍怨賊如是慈悲心阿羅漢所無畜生中猶尚如是何況作人身離欲入禪而不得滅盡定問曰若菩薩得滅盡定可爾超越定法不能過二若言從初禪起乃至入滅盡定無有是法答曰餘人雖有定法力少故不能遠超菩薩無量福德智慧力深入禪定心亦不著故能遠超譬如人中力士趠不過三四丈若天中力士無復限數小乘法中超一者是定法菩薩禪定力大心無所著故遠近隨意問曰若爾者超越者是大次第定不應為大答曰二俱為大所以者何從初禪起至二禪更無餘心一念得入乃至滅盡定皆爾超越者從初禪起入第三禪亦不令餘心雜乃至滅盡定逆順皆爾有人言超越定勝所以者何但無餘心雜而能超越故譬如槃馬迴轉隨意經舍利弗有菩薩摩訶薩行般若波羅蜜時修四念處乃至十八不共法不取須陀洹果斯陀含果阿那含果阿羅漢果辟支佛道以方便力為度眾生故起八聖道分以是八道令得須陀洹果乃至辟支佛道佛告舍利弗一切阿羅漢辟支佛果及智是菩薩摩訶薩無生法忍舍利弗當知是菩薩摩訶薩行般若波羅蜜在阿鞞跋致地中住論問曰何以不說是菩薩行六波羅蜜而但說得四念處答曰若說若不說當知是菩薩皆行六波羅蜜於三十七品或行或不行不證聲聞辟支佛道者有大慈大悲深入方便力等如先說問曰自不得諸道果云何能以化人答曰佛自說因緣所謂聲聞辟支佛果及智皆是菩薩法忍但不受諸道果名字果及智皆入無生法忍中復次唯不取證餘者皆行得菩薩道故名為阿鞞跋致經舍利弗有菩薩摩訶薩住六波羅蜜淨兜率天道當知是賢劫中菩薩論釋曰菩薩有各各道各各行各各願是菩薩修業因緣生兜率天上入千菩薩會中次第作佛如是相當知是賢劫中菩薩經舍利弗有菩薩摩訶薩修四禪乃至十八不共法未證四諦當知是菩薩一生補處論問曰是一生補處菩薩應生兜率天云何說得四禪等答曰是菩薩生兜率天上離欲得四禪等復次是補處菩薩離欲來久具足佛法以方便力隨補處法生兜率天未證四諦者故留不證若取證者成辟支佛欲成佛故不證經舍利弗有菩薩摩訶薩無量阿僧祇劫修行得阿耨多羅三藐三菩提論釋曰是菩薩雖種善根求阿耨多羅三藐三菩提以鈍根雜行故久乃得之以深種善根故必得經舍利弗有菩薩摩訶薩住六波羅蜜常懃精進利益眾生不說無益之事論釋曰是菩薩先有惡口故發菩薩心願言我永離口四過行是道復次此菩薩知是般若波羅蜜中諸法無有定相不可著不可說相故如是知能利益者皆是佛法若不能利益雖種種好語非是佛法譬如種種好藥不能破病不名為藥趣得土泥等能差病者是名為藥以是故恐其謬錯故不說無益之事經舍利弗有菩薩摩訶薩行六波羅蜜常懃精進利益眾生從一佛國至一佛國斷眾生三惡道論釋曰是菩薩住六神通到十方世界遮上中下三種不善道經舍利弗有菩薩摩訶薩住六波羅蜜以檀為首安樂一切眾生須飲食與飲食衣服臥具瓔珞花香房舍燈燭隨其所須皆給與之論釋曰菩薩有二種一者能令眾生離苦二者能與樂復有二種一者憐愍三惡道眾生二者憐愍人是菩薩與眾生樂憐愍人故隨所須皆與之經舍利弗有菩薩摩訶薩行般若波羅蜜時變身如佛為地獄中眾生說法為畜生餓鬼中眾生說法論問曰是菩薩何以故變作佛身似不尊重佛答曰有眾生見佛身得度者或有見轉輪聖王等餘身得度者以是故變身作佛復次世間稱佛名字是大悲是世尊若以佛身入地獄者則閻羅王諸鬼神不遮礙是我所尊者師云何可遮問曰若地獄中火燒常有苦痛心常散亂不得受法云何可化答曰是菩薩以不可思議神通力破鑊滅火禁制獄卒放光照之眾生心樂乃為說法聞則受持問曰若爾者地獄眾生有得道者不答曰雖不得道種得道善根因緣所以者何以重罪故不應得道畜生道中當分別或得者或不得者如阿那婆達多龍王沙竭龍王等得菩薩道鬼神道中如夜叉密迹金剛鬼子母等有得見道是大菩薩經舍利弗有菩薩摩訶薩行六波羅蜜時變身如佛遍至十方如恒河沙等諸佛世界為眾生說法亦供養諸佛及淨佛世界聞諸佛說法觀採十方淨妙國土相而已自起殊勝世界其中菩薩摩訶薩皆是一生補處論釋曰是菩薩遍為六道說法以佛身為十方眾生說法若眾生聞弟子教者不能信受若聞佛獨尊自在者說法信受其語是菩薩二事因緣故供養諸佛莊嚴世界聞莊嚴世界法到十方佛國取清淨世界相行業因緣轉復殊勝光明亦多所以者何此國土中皆一生補處菩薩問曰若先已說兜率天上一生補處菩薩今云何說他方世界菩薩皆一生補處答曰兜率天上一生補處者是三千世界常法餘處不定所謂第一清淨者轉身成佛故經舍利弗有菩薩摩訶薩行六波羅蜜時成就三十二相諸根淨利諸根淨利故眾人愛敬以愛敬故漸以三乘法而度脫之如是舍利弗菩薩摩訶薩行般若波羅蜜時應學身清淨口清淨論釋曰是菩薩欲令眾生眼見其身得度故以三十二相莊嚴身諸根淨利者眼等諸根明利出過餘人信慧根諸心數根等利淨第一見者歎其希有我無此事愛敬是菩薩信受其語世世具足道法以三乘道入涅槃是三十二相眼等諸根皆從身口業因緣清淨得以是故佛說菩薩應當淨身口業經舍利弗有菩薩摩訶薩行六波羅蜜時得諸根淨以是淨根而不自高亦不下他論釋曰是菩薩常深淨行六波羅蜜故得眼等諸根淨利人皆愛敬慧等諸心數法根淨利無比為度眾生故世間常法若得殊異心則自高輕諸餘人作是念汝無此事我獨有此以是因緣故還失佛道如經中說菩薩輕餘菩薩念念一劫遠於佛道經爾所劫更修佛道以是故而不自高亦不下他經舍利弗有菩薩摩訶薩從初發心住檀波羅蜜尸羅波羅蜜乃至阿鞞跋致地終不墮惡道論釋曰是菩薩從初已來性畏惡道所作功德願不墜墮乃至阿鞞跋致地者以未到中間畏墮惡道故作願菩薩作是念若我墮三惡道者自不能度何能度人又受三惡道苦惱時以瞋惱故結使增長還起惡業復受苦報如是無窮何時當得修行佛道問曰若持戒果報不墮惡道者何以復說布施答曰持戒是不墮惡道根本布施亦能不墮復次菩薩持戒雖不墮惡道中生人中貧窮不能自利又不益人以是故行布施餘波羅蜜各有其事經舍利弗有菩薩摩訶薩從初發心乃至阿鞞跋致地常不捨十善行論釋曰佛說持戒故不墮惡道布施隨逐今不知云何行尸羅波羅蜜乃至阿鞞跋致地是故復說常行十善復次先菩薩持戒不牢固布施隨助今說但持戒牢固不捨十善不墮三惡道經舍利弗有菩薩摩訶薩住檀波羅蜜尸羅波羅蜜中作轉輪聖王安立眾生於十善道亦以財物布施眾生論釋曰是檀尸波羅蜜因緣故作轉輪聖王行尸羅波羅蜜故能令眾生信受十善行檀波羅蜜故以財寶給施眾生亦不可盡問曰一切菩薩皆行是二波羅蜜作轉輪聖王不答曰不必然也何以故如此品中諸菩薩種種法入佛道有菩薩聞轉輪聖王儀法在此處能利益眾生故作是願或有菩薩種轉輪聖王因緣雖不作願亦得轉輪聖王報自行二波羅蜜故作轉輪聖王亦教一切眾生行十善道亦自行布施聞者生疑為一世作為世世作以是故經佛告舍利弗有菩薩摩訶薩住檀波羅蜜尸羅波羅蜜無量千萬世作轉輪聖王值遇無量百千諸佛供養恭敬尊重讚歎論釋曰若菩薩知作轉輪聖王大益眾生者便作轉輪聖王若自知餘身益大亦作餘身復次欲以世間法大供養佛故作轉輪聖王經舍利弗有菩薩摩訶薩常為眾生以法照明亦以自照乃至阿耨多羅三藐三菩提終不離照明舍利弗是菩薩摩訶薩於佛法中已得尊重舍利弗以是故菩薩摩訶薩行般若波羅蜜時身口意不淨不令妄起論釋曰上菩薩行檀尸波羅蜜作轉輪聖王是菩薩但分別諸經讀誦憶念思惟分別諸法以求佛道以是智慧光明自利益亦能利益眾生如人闇道中然燈亦能自益亦能益人終不離者是因緣故終不離智慧光明乃至阿耨多羅三藐三菩提復次是菩薩清淨法施不求名利供養恭敬不貪弟子不恃智慧亦不自高輕於餘人亦不譏刺但念十方諸佛慈心念眾生我亦如是學佛道說法無所依止適無所著但為眾生令知諸法實相如是清淨說法世世不失智慧光明乃至阿耨多羅三藐三菩提已得尊重者上諸菩薩能如是者於諸眾生皆為尊重身口意不淨不令妄起者能以清淨法施者不應雜起身口意惡業所以者何若起身口意惡者聞者或不信受若意業不淨智慧不明智慧不明不能善行菩薩道復次不但此一菩薩上來菩薩能行此法者皆名尊重佛教若菩薩欲行菩薩道皆不應雜罪行一切惡罪業不令妄起雜行者於行道則難不能疾成佛道罪業因緣壞諸福德故經舍利弗白佛言世尊云何菩薩身業不淨口業不淨意業不淨論問曰舍利弗智慧第一何以故不識身口意惡業答曰舍利弗於聲聞法中則知菩薩事異故不知如說若菩薩生聲聞辟支佛心是為菩薩破戒以是故舍利弗疑不知何者是菩薩罪非罪復次舍利弗知身三不善道口四不善道意三不善道是為身口意罪此中佛答若菩薩取身口意相是則為菩薩身口意罪如是等因緣故舍利弗問經佛告舍利弗若菩薩摩訶薩作是念是身是口是意如是取相作緣舍利弗是名菩薩身口意罪舍利弗菩薩摩訶薩行般若波羅蜜時不得身不得口不得意舍利弗菩薩摩訶薩行般若波羅蜜時若得身得口得意用是得身口意故能生慳心犯戒心瞋心懈怠心亂心癡心當知是菩薩行六波羅蜜時不能除身口意麁業論釋曰佛示舍利弗法空中菩薩不見是三業是為無罪若見是三業是為罪聲聞法中十不善道是為罪業摩訶衍中見有身口意所作是為罪所以者何有作有見作者見者皆是虛誑故麁人則麁罪細人則細罪如離欲界欲時五欲五蓋為惡罪初禪攝善覺觀為無罪離初禪入二禪時覺觀為罪二禪所攝善憙為無罪乃至非有想非無想處亦如是入諸法實相中一切諸觀諸見諸法皆名為罪小乘人畏三惡道故以十不善業為罪大乘人以一切能生著心取相法與三解脫門相違者名為罪以是事異故名為大乘若見有是三業雖不起惡亦不名牢固不見是身口意是三業根本是為牢固是菩薩法空故不見是三事用是三事起慳貪相犯戒相瞋恚相懈怠相散亂相愚癡相因無故果亦無如無樹則無蔭若能如是觀者則能除身口意麁業問曰先說罪業今何以故言麁業答曰麁業罪業無異罪即是麁不名為細復次聲聞人以身口不善業名為麁意不善業名為細瞋恚邪見等諸結使名為麁罪愛慢等結使名為細罪三惡覺所謂欲覺瞋覺惱覺名為麁親里覺國土覺不死覺名為細但善覺名為微細於摩訶衍中盡皆為麁以是故此說麁罪經舍利弗白佛言世尊菩薩摩訶薩云何除身口意麁業佛告舍利弗若菩薩摩訶薩不得身不得口不得意如是菩薩摩訶薩能除身口意麁業復次舍利弗菩薩摩訶薩從初發意行十善道不生聲聞心不生辟支佛心如是菩薩摩訶薩能除身口意麁業論問曰何等身口意細業與相違者為麁答曰如前所說者是復次凡夫人業於聲聞業為麁聲聞業於大乘為麁復次垢業為麁非垢業為細能生苦受因緣業為麁不生苦受因緣業為細有覺有觀業為麁無覺無觀業為細復次見我乃至知者見者為麁若不見我乃至知者見者但見三業處五眾十二入十八界為細復次有所見者名為麁無所見者名為細以是故佛告舍利弗若菩薩不得身口意是時則除三麁業復次初發意住畢竟空中一切法不可得而常行十善道不起聲聞辟支佛心以不取相心一切諸善根皆迴向阿耨多羅三藐三菩提是名菩薩除身口意麁業罪名為清淨經舍利弗有菩薩摩訶薩行般若波羅蜜淨佛道時行檀波羅蜜尸羅波羅蜜羼提波羅蜜毘梨耶波羅蜜禪波羅蜜是名菩薩摩訶薩除身口意麁業舍利弗白佛言世尊何等是菩薩摩訶薩佛道佛告舍利弗佛道者若菩薩摩訶薩不得身不得口不得意不得檀波羅蜜乃至不得般若波羅蜜不得聲聞辟支佛不得菩薩不得佛舍利弗是名菩薩摩訶薩佛道所謂一切諸法不可得故論釋曰是菩薩依六波羅蜜總相淨佛道問曰舍利弗從佛聞除三惡三麁即是淨佛道今何以更問答曰先說三業清淨相今說一切法清淨相先略說今說別相先但不得三業今不得六波羅蜜諸賢聖菩薩及佛是名淨佛道一切法皆不可得故不得身乃至不得般若波羅蜜是名法空不得聲聞乃至佛是名眾生空菩薩住是二空中漸得一切不可得空不可得空即是諸法實相是不可得空義如先十八空中說經舍利弗有菩薩摩訶薩行六波羅蜜時無能壞者舍利弗白佛言世尊云何菩薩摩訶薩行六波羅蜜時無能壞者佛告舍利弗若菩薩摩訶薩行六波羅蜜時不念有色乃至識不念有眼乃至意不念有色乃至法不念有眼界乃至法界不念有四念處乃至八聖道分不念有檀波羅蜜乃至般若波羅蜜不念有十力乃至十八不共法不念有須陀洹果乃至阿羅漢果不念有辟支佛乃至阿耨多羅三藐三菩提舍利弗菩薩摩訶薩如是行增益六波羅蜜無能壞者論釋曰佛為舍利弗種種分別諸菩薩次為說有菩薩發心時無有能壞者舍利弗驚喜恭敬諸菩薩是故問菩薩結使未斷未於實相法作證何因緣故不可破壞佛答若菩薩不念有色乃至不念有阿耨多羅三藐三菩提得是法空故亦得眾生空若是法空觀空者亦空住是無礙般若波羅蜜中無有能壞者經舍利弗有菩薩摩訶薩住般若波羅蜜中具足智慧以是智慧常不墮惡道不生弊惡人中不作貧窮人所受身體不為人天阿修羅所憎惡論釋曰此菩薩先世來愛樂智慧學一切經書觀察思惟聽採諸法自以智力推求一切法中實相得是一切法實相故為諸佛深心愛念是無量智慧福德因緣故身心具足常受富樂無諸不可經舍利弗白佛言世尊何等是菩薩摩訶薩智慧佛告舍利弗菩薩摩訶薩用是智慧成就見十方如恒河沙等諸佛聽法見僧亦見嚴淨佛土菩薩摩訶薩以是智慧不作佛想不作菩薩想不作聲聞辟支佛想不作我想不作佛國想用是智慧行檀波羅蜜亦不得檀波羅蜜乃至行般若波羅蜜亦不得般若波羅蜜行四念處亦不得四念處乃至行十八不共法亦不得十八不共法舍利弗是名菩薩摩訶薩智慧用是智慧能具足一切法亦不得一切法論釋曰是中佛說二種智慧一者分別破壞諸法而不取相二者不著心不取相見十方諸佛聽法問曰云何行檀波羅蜜而不得檀答曰不得檀中若一若異若實若空是檀從和合因緣生於是檀中令眾生得富樂及勸助佛道以是故行檀亦不得檀不得義如上說乃至十八不共法亦如是是名菩薩智慧能具足一切法而不得諸法經舍利弗有菩薩摩訶薩行般若波羅蜜時淨於五眼肉眼天眼慧眼法眼佛眼舍利弗白佛言世尊云何菩薩摩訶薩肉眼淨佛告舍利弗有菩薩肉眼見百由旬有菩薩肉眼見二百由旬有菩薩肉眼見一閻浮提有菩薩肉眼見二天下三天下四天下有菩薩肉眼見小千世界有菩薩肉眼見中千世界有菩薩肉眼見三千大千世界舍利弗是為菩薩摩訶薩肉眼淨論問曰佛何以不說行般若波羅蜜生五眼而說淨五眼答曰菩薩先有肉眼亦有四眼分以諸罪結使覆故不清淨如鏡性有照明垢故不見若除垢則照明如本菩薩行六波羅蜜滅諸垢法故眼得清淨肉眼業因緣故清淨天眼禪定及業因緣故清淨餘三眼修無量智慧福德因緣故清淨最大菩薩肉眼最勝見三千大千世界問曰若三千大千世界中百億須彌山諸山鐵圍山阜樹木等是事障礙云何得遍見若能得見何用天眼若不能見此中云何說見三千大千世界答曰不以障礙故見若無障礙得見三千世界如觀掌無異復次有人言菩薩天眼有二種一者從禪定力得二者先世行業果報得業報生天眼常在肉眼中以是故三千世界所有之物不能為礙因天眼開障肉眼得見是故肉眼得名果報生天眼常現在前不待攝心問曰佛為世尊力皆周遍何以但見一三千大千世界不能見多答曰若肉眼能過三千大千世界復有所見者何用天眼以肉眼不能及故修學天眼復次三千大千世界劫初一時生劫盡一時滅世界之外無央數由旬皆是虛空空中常有風肉眼與風相違以相違故不能得過見異世界或有菩薩住三千世界境上計其道數亦應見他方近世界問曰菩薩及佛何以不集無量清淨福德令肉眼遠有所見答曰是肉眼因緣虛誑不淨天眼因緣清淨若無天眼當修肉眼強令遠見復次如經中說極遠見三千世界佛法不可思議經法甚多或能遠見但此中不說小遠見佛道菩薩見二千中世界不能種清淨業因緣故小復不如者見小千世界復不如者見四天下一須彌山一日月處又見三天下二天下一天下千由旬乃至百由旬是名最小肉眼淨問曰何以不說九十八十等由旬以為小答曰轉輪聖王所見過於餘人又人先世然燈等因緣故得堅固眼根能遠有所見雖遠終不能見百由旬以是故菩薩小者見百由旬問曰日月在上去地四萬二千由旬人皆能見何以不能見百由旬見百由旬何足稱答曰日月雖遠自有光明還照其形人得見之餘色不然又日月遠故雖見而顛倒所以者何日月方圓五百由旬而今所見不過如扇大而見小顛倒非實菩薩肉眼則不然問曰菩薩既得肉眼能見何事答曰見可見色色義色眾中廣說經舍利弗白佛言世尊云何菩薩摩訶薩天眼淨佛告舍利弗菩薩摩訶薩天眼見一切四天王天所見見三十三天夜摩天兜率陀天化樂天他化自在天所見見梵天王所見乃至阿迦尼吒天所見菩薩天眼所見者四天王天乃至阿迦尼吒天所不知不見舍利弗是菩薩摩訶薩天眼見十方如恒河沙等諸佛世界中眾生死此生彼舍利弗是為菩薩摩訶薩天眼淨論釋曰菩薩天眼有二種一者果報得二者修禪得果報得者常與肉眼合用唯夜闇天眼獨用諸人得果報天眼見四天下欲界諸天見下不見上菩薩所得果報天眼見三千大千世界禪定離欲天眼所見如先十力天眼明中說菩薩用是天眼見十方如恒河沙等世界中眾生生死善惡好醜及善惡業因緣無所障礙一切皆見四天王天乃至阿迦尼吒天所見又能過之是諸天不能知菩薩天眼所見何以故是菩薩出三界得法性生身得菩薩十力故如是等因緣菩薩天眼淨餘菩薩天眼論議如讚菩薩五神通中說經舍利弗白佛言世尊云何菩薩摩訶薩慧眼淨佛告舍利弗慧眼菩薩不作是念有法若有為若無為若世間若出世間若有漏若無漏是慧眼菩薩無法不見無法不聞無法不知無法不識舍利弗是為菩薩摩訶薩慧眼淨論釋曰肉眼不能見障外事又不能遠見是故求天眼天眼雖復能見亦是虛誑見一異相取男女相取樹木等諸物相見眾物和合虛誑法以是故求慧眼慧眼中無如是過問曰若爾者何等是慧眼相答曰有人言八聖道中正見是慧眼相能見五受眾實相破諸顛倒故有人言能緣涅槃慧名為慧眼所緣不可破壞故是智慧非虛妄有人言三解脫門相應慧是名慧眼何以故是慧能開涅槃門故有人言智慧現前能觀實際了了深入通達悉知是名慧眼有人言能通達法性直過無礙有人言定心知諸法相如是名慧眼有人言法空是名慧眼有人言不可得空中亦無法空是名慧眼有人言十八空皆是慧眼有人言癡慧非一非異世間法不異出世間出世間法不異世間世間法即是出世間出世間法即是世間所以者何異不可得故諸觀滅諸心行轉還無所去滅一切語言世間法相如涅槃不異如是智慧是名慧眼復次此中佛自說慧眼菩薩一切法中不念有為若無為若世間若出世間若有漏若無漏等是名慧眼若菩薩見有為世間有漏即墮有見中若見無為出世間無漏即墮無見中是有無二見捨以不戲論慧行於中道是名慧眼得是慧眼無法不見無法不聞無法不知無法不識所以者何得是慧眼破邪曲諸法無明諸法總相別相各皆如是問曰阿羅漢辟支佛亦得慧眼何以不說無法不見無法不聞無法不知無法不識答曰慧眼有二種一者總相二者別相聲聞辟支佛見諸法總相所謂無常苦空等佛以總相別相慧觀諸法聲聞辟支佛雖有慧眼有量有限復次聲聞辟支佛慧眼雖見諸法實相因緣少故慧眼亦少不能遍照法性譬如燈油炷雖淨小故不能廣照諸佛慧眼照諸法實性盡其邊底以是故無法不見無法不聞無法不知無法不識譬如劫盡火燒三千世界明無不照復次若聲聞辟支佛慧眼無法不知者與一切智人有何等異菩薩世世集福德智慧苦行何所施用問曰佛用佛眼無法不知非是慧眼今云何言慧眼無法不知答曰慧眼成佛時變名佛眼無明等諸煩惱及習滅故一切法中皆悉明了如佛眼中說無法不見聞知識以是故肉眼天眼慧眼法眼成佛時失其本名但名佛眼譬如閻浮提四大河入大海中則失其本名何以故肉眼諸煩惱有漏業生故虛誑不實唯佛眼無誑法天眼亦從禪定因緣和合生故虛誑不能如實見事慧眼法眼煩惱習未盡故不畢竟清淨故捨佛眼中無有謬錯盡其邊極以是故阿羅漢辟支佛慧眼不能畢竟清淨故不能無法不見問曰佛現得果報肉眼能見色是事云何答曰肉眼雖生眼識而佛不隨其用不以為實如聖自在神通中說佛告阿難所見好色中生厭惡心眼見惡色生不惡厭心或時見色不生污穢不污穢但生捨心如是則肉眼無所施用復次有人言得聖道時五情清淨異本復次諸法畢竟空及諸法通達無礙是二總為慧眼經舍利弗白言世尊云何菩薩摩訶薩法眼淨佛告舍利弗菩薩摩訶薩以法眼知是人隨信行是人隨法行是人無相行是人行空解脫門是人行無相解脫門是人行無作解脫門得五根得五根故得無間三昧得無間三昧故得解脫智得解脫智故斷三結有眾見疑齋戒取是人名為須陀洹是人得思惟道薄婬恚癡當得斯陀含增進思惟道斷婬恚得阿那含增進思惟道斷色染無色染無明慢掉得阿羅漢是人行空無相無作解脫門得五根得五根故得無間三昧得無間三昧故得解脫智得解脫智故知所有集法皆是滅法作辟支佛是為菩薩法眼淨復次舍利弗菩薩摩訶薩知是菩薩初發意行檀波羅蜜乃至行般若波羅蜜成就信根精進根善根純厚用方便力故為眾生受身若生剎利大姓若生婆羅門大姓若生居士大家若生四天王天處乃至他化自在天處是菩薩於其中住成就眾生隨其所樂皆給施之亦淨佛世界值遇諸佛供養恭敬尊重讚歎乃至阿耨多羅三藐三菩提亦不墮聲聞辟支佛地是為菩薩摩訶薩法眼淨復次舍利弗菩薩摩訶薩如是知是菩薩於阿耨多羅三藐三菩提退知是菩薩於阿耨多羅三藐三菩提不退知是菩薩受阿耨多羅三藐三菩提記知是菩薩未受阿耨多羅三藐三菩提記知是菩薩到阿鞞跋致地知是菩薩未到阿鞞跋致地知是菩薩具足神通知是菩薩未具足神通知是菩薩已具足神通飛到十方如恒河沙等世界見諸佛供養恭敬尊重讚歎知是菩薩未得神通當得神通知是菩薩當淨佛世界未淨佛世界是菩薩成就眾生未成就眾生是菩薩為諸佛所稱譽所不稱譽是菩薩親近諸佛不親近佛是菩薩壽命有量壽命無量是菩薩得佛時比丘眾有量比丘眾無量是菩薩得阿耨多羅三藐三菩提時以菩薩為僧不以菩薩為僧是菩薩當修苦行難行不修苦行難行是菩薩一生補處未一生補處是菩薩受最後身未受最後身是菩薩能坐道場不能坐道場是菩薩有魔無魔如是舍利弗是為菩薩摩訶薩法眼淨論釋曰菩薩摩訶薩初發心時以肉眼見世界眾生受諸苦患心生慈愍學諸禪定修得五通以天眼遍見六道中眾生受種種身心苦益加憐愍故求慧眼以救濟之得是慧眼已見眾生心相種種不同云何令眾生得是實法故求法眼引導眾生令入法中故名法眼所謂是人隨信行是人隨法行初入無漏道鈍根者名隨信行是人初依信力故得道名為隨信行利根者名隨法行是人分別諸法故得道是名隨法行是二人十五心中亦名為無相行過是已往或名須陀洹或名斯陀含或名阿那含十五心中疾速無人能取其相者故名無相有人無始世界來性常質直好樂實事者有人好行捨離者有人世世常好善寂者好實者用空解脫門得道以諸實中空為第一故好行捨者行無作解脫門得道好善寂者行無相解脫門得道問曰何以說得五根答曰有人言一切聖道名為五根五根成立故八根雖皆是善而三無漏根無有別異以是故但說五根取果時相應三昧名無間三昧得是三昧已得解脫智以是解脫智斷三結得果證有眾見者於五受眾中生我若我所疑者於三寶四諦中不信齋戒取者九十六種外道法中取是法望得苦解脫問曰見諦所斷十結得須陀洹果何以故但說三不說七答曰若說有眾見已說一切見結如經說有眾見為六十二見根本故若人著我復思惟我為是常為是無常若謂無常墮斷滅中而生邪見無有罪福若謂為常墮常見中而生齋戒取計望得道或修後世福德樂欲得此二事故取戒求苦樂因緣故謂天所作便生見取若說有眾見則攝是二見邊見邪見若說齋戒取已說見取餘四結未拔根本故不說是十結於三界四諦所斷分別有八十八須陀洹乃至辟支佛分別聲聞辟支佛道如先說菩薩法眼有二種一者分別知聲聞辟支佛方便得道門二者知菩薩方便行道門聲聞辟支佛事先已處處說今當分別菩薩法若菩薩知是菩薩深行六波羅蜜薄諸煩惱故用信根精進根及方便為度眾生故受身是菩薩生死肉身未得法性神通法身以是故不說三根未離欲故今世行布施功德信根精進根後世生剎利大姓乃至他化自在天先知因後知果復次是菩薩不退者如先說不退轉相亦如後阿鞞跋致品中說與此相違名為退不退菩薩有二種一者受記二者未受記如首楞嚴三昧四種受記中說具足神通者於十方恒河沙世界中一時能變化無量身供養諸佛聽法說法度眾生如是等除佛無能及者是為末後身菩薩與此相違者名不具足復次各各自地中無所少名為具足各各地中未成就是不具足得神通有二種有用者有不用者未得神通者有菩薩新發意故未得神通或未離欲故懈怠心故行餘法故是為未得與上相違是為得淨佛世界未淨世界如先說成就眾生者有二種有先自成功德然後度眾生者有先成就眾生後自成功德者如寶華佛欲涅槃時觀二菩薩心所謂彌勒釋迦文菩薩彌勒菩薩自功德成就弟子未成就釋迦文菩薩弟子成就自身未成就成就多人難自成則易作是念已入雪山谷寶窟中身放光明是時釋迦文菩薩見佛其心清淨一足立七日七夜以一偈讚佛以是因緣故超越九劫如是等知成就眾生不成就眾生者諸佛稱譽如先說與此相違名為不稱譽親近諸佛無量壽命無量比丘僧純菩薩為僧不修苦行如初品末說一生補處者或以相知者如阿私陀仙人觀其身相知今世成佛珊若婆羅門見乳糜知今日成佛者應食如遍吉菩薩觀世音菩薩文殊師利菩薩等見是菩薩如諸佛相知當成佛如是等坐道場者有菩薩見菩薩行處地下有金剛地持是菩薩又見天龍鬼神持種種供養具送至道場如是等知坐道場有魔者宿世遮他行道及種種求佛道因緣不喜行慈好行空等餘法如是等因緣以宿世破他行道故有魔破壞問曰云何末後身菩薩受惡業報為魔來壞答曰菩薩以種種門入佛道或從悲門或從精進智慧門入佛道是菩薩行精進智慧門不行悲心好行精進智慧故譬如貴人雖有種種好衣或時著一餘者不著菩薩亦如是修種種行以求佛道或行精進智慧道息慈悲心破行道者增上慢故諸長壽天龍鬼神不識方便者見作惡行因緣若不受報生斷滅見是故佛現受報是故雖無罪因緣實魔來以方便力故現有魔如是等一切聲聞辟支佛諸菩薩種種方便門令眾生入道是名法眼淨經舍利弗白佛言世尊云何菩薩摩訶薩佛眼淨佛告舍利弗有菩薩摩訶薩求佛道心次第入如金剛三昧得一切種智爾時成就十力四無所畏四無礙智十八不共法大慈大悲是菩薩摩訶薩用一切種一切法中無法不見無法不聞無法不知無法不識舍利弗是為菩薩摩訶薩得阿耨多羅三藐三菩提時佛眼淨如是舍利弗菩薩摩訶薩欲得五眼當學六波羅蜜何以故舍利弗是六波羅蜜中攝一切善法若聲聞法辟支佛法菩薩法佛法舍利弗若有實語能攝一切善法者般若波羅蜜是舍利弗般若波羅蜜能生五眼菩薩學五眼者得阿耨多羅三藐三菩提論釋曰菩薩住十地中具足六波羅蜜乃至一切種智菩薩入如金剛三昧破諸煩惱習即時得諸佛無礙解脫即生佛眼所謂一切種智十力四無所畏四無礙智乃至大慈大悲等諸功德是名佛眼問曰智慧見物是眼相云何大慈悲等名為眼答曰諸功德皆與慧眼相應故通名為眼復次慈悲心有三種眾生緣法緣無緣凡夫人眾生緣聲聞辟支佛及菩薩初眾生緣後法緣諸佛善修行畢竟空故名為無緣是故慈悲亦名佛眼已說佛眼今說佛眼所用是眼無法不見不聞不知不識復次有人謂十住菩薩與佛無有差別如遍吉文殊師利觀世音等具足佛十力功德等而不作佛為廣度眾生故是故生疑以是故說佛眼相十方眾生及諸法中無不見無不聞是諸菩薩於餘菩薩為大比於佛不能遍知如月光明雖大於日則不現問曰眼為見相云何說聞答曰眾生智慧從六情生知六塵人謂佛有所不聞如外經書中言或有所不聞是故佛智慧無所不聞又耳識因緣生智慧智慧所知言無法不聞問曰何以故三識所知合為一三識所知別為三眼名為見耳名為聞意知名為識鼻舌身識名為覺答曰是三識助道法多是故別說餘三識不爾是故合說是三識但知世間事是故合為一餘三亦知世間亦知出世間是故別說復次是三識但緣無記法餘三識或緣善或緣不善或緣無記復次是三識能生三乘因緣如眼見佛及佛弟子耳聞法心籌量正憶念如是等種種差別以是故六識所知事分為四分一切種智者如人眼見近不見遠見內不見外見麁不見細見東不見西見此不見彼見和合不見散見生時不見滅肉眼見天眼不見眼根成就未離欲凡夫人故無天眼天眼見慧眼不見凡夫人得天眼神通故無慧眼慧眼見法眼不見未離欲聲聞聖人不知種種度眾生道故無法眼法眼見佛眼不見菩薩得道種智知種種度眾生道未成佛故無佛眼復次肉眼天眼見慧眼法眼佛眼不見凡夫人眼根成就得天眼神通故無慧眼法眼佛眼肉眼慧眼見法眼佛眼不見眼根成就聲聞聖人不知種種度眾生道故無法眼聲聞人故無佛眼肉眼法眼見佛眼不見初得無生忍未受法性生身菩薩得道種智未成佛故無佛眼天眼慧眼見法眼佛眼不見離欲聲聞聖人得天眼神通非菩薩故無道種智無道種智故無法眼聲聞人故無佛眼天眼法眼見佛眼不見得菩薩神通知種種度眾生道未成佛故無佛眼慧眼法眼見佛眼不見菩薩得無生法忍得無生法忍已能觀一切眾生得道因緣以種種道而度脫之未成佛故無佛眼復次肉眼天眼慧眼見法眼佛眼不見眼根成就聲聞聖人得天眼神通無道種智故無法眼聲聞人故無佛眼天眼慧眼法眼見佛眼不見法性生身菩薩具六神通以種種道度眾生未成佛故無佛眼復次肉眼天眼慧眼法眼見佛眼不見初得無生法忍菩薩未捨肉身得菩薩神通無生法忍道種智具足未成佛故無佛眼如是等不名無法不見聞覺識若以佛眼觀諸法是名無所不見無所不聞無所不覺無所不識五塵隨義分別亦如是三乘等諸善法是五眼因緣諸善法皆六波羅蜜攝是六波羅蜜般若波羅蜜為本以是故說般若波羅蜜能生五眼菩薩漸漸學是五眼不久當作佛經舍利弗有菩薩摩訶薩行般若波羅蜜時修神通波羅蜜以是神通波羅蜜受種種如意事能動大地變一身為無數身無數身還為一身隱顯自在山壁樹木皆過無礙如行空中履水如地凌虛如鳥出沒地中如出入水身出烟炎如大火聚身中出水如雪山水流日月大德威力難當而能摩捫乃至梵天身得自在亦不著是如意神通神通事及己身皆不可得自性空故自性離故自性無生故不作是念我得如意神通除為薩婆若心如是舍利弗菩薩摩訶薩行般若波羅蜜時得如意神通智證是菩薩以天耳淨過於人耳聞二種聲天聲人聲亦不著是天耳神通天耳與聲及己身皆不可得自性空故自性離故自性無生故不作是念我有是天耳除為薩婆若心如是舍利弗菩薩摩訶薩行般若波羅蜜時得天耳神通智證是菩薩如實知他眾生心若欲心如實知欲心離欲心如實知離欲心瞋心如實知瞋心離瞋心如實知離瞋心癡心如實知癡心離癡心如實知離癡心渴愛心如實知渴愛心無渴愛心如實知無渴愛心有受心如實知有受心無受心如實知無受心攝心如實知攝心散心如實知散心小心如實知小心大心如實知大心定心如實知定心亂心如實知亂心解脫心如實知解脫心不解脫心如實知不解脫心有上心如實知有上心無上心如實知無上心亦不著是心何以故是心非心相不可思議故自性空故自性離故自性無生故不作是念我得他心智證除為薩婆若心如是舍利弗菩薩摩訶薩行般若波羅蜜時得他心神通智證是菩薩以宿命智證通念一心乃至百心念一日乃至百日念一月乃至百月念一歲乃至百歲念一劫乃至百劫無數百劫無數千劫無數百千劫乃至無數百千萬億劫世我是處如是姓如是名如是生如是食如是久住如是壽限如是長壽如是受苦樂我是中死生彼處彼處死生是處有相有因緣亦不著是宿命神通宿命神通事及己身皆不可得自性空故自性離故自性無生故不作是念我有是宿命神通除為薩婆若心如是舍利弗菩薩摩訶薩行般若波羅蜜時得宿命神通智證是菩薩以天眼見眾生死時生時端政醜陋惡處好處若大若小知眾生隨業因緣是諸眾生身惡業成就口惡業成就意惡業成就故謗毀聖人受邪見因緣故身壞命終墮惡道生地獄中是諸眾生身善業成就口善業成就意善業成就不謗毀聖人受正見因緣故命終入善道生天上亦不著是天眼神通天眼神通事及己身皆不可得自性空故自性離故自性無生故不作是念我有是天眼神通除為薩婆若心如是舍利弗菩薩摩訶薩行般若波羅蜜時得天眼神通智證亦見十方如恒河沙等世界中眾生生死乃至生天上四神通亦如是是菩薩摩訶薩漏盡神通雖得漏盡神通不墮聲聞辟支佛地乃至阿耨多羅三藐三菩提亦不依異法亦不著是漏盡神通漏盡神通事及己身皆不可得自性空故自性離故自性無生故不作是念我得漏盡神通除為薩婆若心如是舍利弗菩薩摩訶薩行般若波羅蜜時得漏盡神通智證如是舍利弗菩薩摩訶薩行般若波羅蜜時具足神通波羅蜜具足神通波羅蜜已增益阿耨多羅三藐三菩提論釋曰如大海中有種種寶珠有能殺毒有能遮鬼有能破病有能除寒熱飢渴有能隨人所願皆能與者如是等無量無數寶珠大乘海中亦如是有種種菩薩寶有菩薩能破三惡道有能開三善門有能生五眼有能修行神通波羅蜜是故諸菩薩能為奇特希有之事所謂取空相多地相少則能隨意動地一身能多多身能一虛空中常有微塵滿中是人離欲福德因緣故集諸微塵以為諸身令皆相似有人言諸非人恭敬是離欲菩薩入其身中隨其意所欲變化則皆能化轉輪聖王未離欲少有福德因緣故諸鬼神尚為其使何況離欲行無量心人復次是心相無有住處若內若外若大若小以禪定力故其心調柔疾遍諸身還復亦速譬如千頭龍眼耳各有二千及有千口心一時用龍是麁身尚爾何況菩薩有人言坐禪人事所有力勢不可思議故一身為無量身無量身為一身石壁無礙者取石壁虛空相微塵開闢如撅入土履水者取地相多故履水如地取水相多故入地如水取火相多故身出烟火捫摸日月者神通不可思議力故令手及日月入火定故月不能令冷入水定故日不能令熱問曰是神通力乃至四禪中此何以言但至梵世身得自在答曰此先已說梵是初門故言梵世則攝一切色界又世人皆貴梵王以為世界主故又是菩薩不欲於欲界散亂心現其自在是故乃至離欲人中能有所作如是神通相無量無數為易解故少說譬喻諸外道於此神通有二事錯一者起吾我心我能起此事而生憍慢二者著是神通譬如貪人著寶以是故外道神通不及聖人神通菩薩於是神通力知一切法自性不生故不著但念一切種智為度眾生故餘五神通亦如是如其法分別先說其相後皆說空六神通餘義如讚菩薩品中五神通義說以是六神通廣利益眾生故說具足得如是神通增益阿耨多羅三藐三菩提經舍利弗有菩薩摩訶薩行般若波羅蜜時住檀波羅蜜淨薩婆若道畢竟空不生慳心故舍利弗有菩薩摩訶薩行般若波羅蜜時住尸羅波羅蜜淨薩婆若道畢竟空罪不罪不著故舍利弗有菩薩摩訶薩行般若波羅蜜時住羼提波羅蜜淨薩婆若道畢竟空不瞋故舍利弗有菩薩摩訶薩行般若波羅蜜時住毘梨耶波羅蜜淨薩婆若道畢竟空身心精進不懈息故舍利弗有菩薩摩訶薩行般若波羅蜜時住禪波羅蜜淨薩婆若道畢竟空不亂不味故舍利弗有菩薩摩訶薩行般若波羅蜜時住般若波羅蜜淨薩婆若道畢竟空不生癡心故如是舍利弗菩薩摩訶薩行般若波羅蜜時住六波羅蜜淨薩婆若道畢竟空故不來不去故不施不受故非戒非犯故非忍非瞋故不進不怠故不定不亂故不智不愚故爾時菩薩摩訶薩不分別布施不布施持戒犯戒忍辱瞋恚精進懈怠定心亂心智慧愚癡不分別毀害輕慢恭敬何以故舍利弗無生法中無有受毀者無有受害者無有受輕慢恭敬者舍利弗菩薩摩訶薩行般若波羅蜜得如是諸功德聲聞辟支佛所無有得是功德具足成就眾生淨佛世界得一切種智論釋曰是菩薩初發意行般若波羅蜜漸行餘功德所謂檀波羅蜜等菩薩住檀波羅蜜修治薩婆若道觀一切法畢竟空不生慳貪心以是二事故開薩婆若道所以者何畢竟空中無有慳貪慳貪根本斷故具足檀波羅蜜具足檀波羅蜜故莊嚴般若波羅蜜乃至般若波羅蜜畢竟空故常不生癡心所以者何此中佛自說一切法不來不去無施無受故乃至不智不愚故問曰若能如是觀行六波羅蜜得何等利益答曰此中佛自說此菩薩不念有所施與無所施與若念有施入虛妄法中又著布施心生憍慢若念無所施即墮邪見中是布施論議是佛法中初門云何言無乃至不念有癡有慧是人如金剛山四面風起不能令動是菩薩爾時若有罵詈讚歎心無有異何以故此中佛自說無生法中無有罵者無有害者無恭敬者聲聞辟支佛有加害者不能深有慈悲心若默然若遠離菩薩則不然能深加慈心愛之如子方便度之是故勝一切聲聞辟支佛而能教化一切眾生忍辱慈悲方便深故隨願清淨業因緣故能淨佛世界是法具足故不久當得一切種智經復次舍利弗菩薩摩訶薩行般若波羅蜜時一切眾生中生等心一切眾生中生等心已得一切諸法等得一切諸法等已立一切眾生於諸法等中是菩薩摩訶薩現世為十方諸佛所念亦為一切菩薩一切聲聞辟支佛所念是菩薩在所生處眼終不見不愛色乃至意不覺不愛法如是舍利弗菩薩摩訶薩行般若波羅蜜不減於阿耨多羅三藐三菩提論釋曰佛若廣說諸菩薩相則窮劫不盡今佛此品末略說其相是相足為諸菩薩所通行所謂大慈悲故初發度一切眾生心故學諸佛等心觀眾生故一切法自性空故如是等因緣故於一切眾生中生等心得是等心已得一切諸法等一切法等者如先說眾生等法等義今當更說慈愍四生眾生一心欲利益名眾生等觀四念處亦不見身名為法等四正懃等諸四法亦如是復次念五道中眾生皆沒無常老病死是名眾生等行是信等五根若五神通一心欲度是眾生是名法等復次眾生中行忍辱慈悲等福功德無量功德無量故心柔軟心柔軟故疾得禪定修禪定故心如意調柔心如意調柔故破世間長短男女白黑等入一相法所謂無相得是法等已令一切眾生得是法等是菩薩得是二等成就無量福德智慧故得現世果報為諸佛所念餘人所念愛著生念者皆是虛妄唯諸佛念是為實念不愛著故是人諸佛尚念何況聲聞辟支佛菩薩聲聞辟支佛斷結者猶尚愛念何況凡夫未離欲者以菩薩福德因緣生故得如是等無量今世果報後世所生處眼終不見惡色惡色者所謂能生苦受聲香味觸法乃至能生憂心者如六欲天六情所對淨妙五欲隨意歡喜眾生種少福德生天上如是何況菩薩福德實智慧無量無邊為十方諸佛諸餘賢聖所念經說是般若波羅蜜品時三百比丘從坐起以所著衣上佛發阿耨多羅三藐三菩提心佛爾時微笑種種色光從口中出爾時慧命阿難從坐起整衣服合掌右膝著地白佛言佛何因緣微笑佛告阿難是三百比丘從是已後六十一劫當得作佛皆號名大相是三百比丘捨此身已當生阿閦佛國及六萬欲天子皆發阿耨多羅三藐三菩提心於彌勒佛法中出家行佛道是時佛之威神故此間四部眾見十方面各千佛是十方世界嚴淨此娑婆世界所不能及爾時十千人作願言我等修淨願行以淨願行故當生彼佛世界爾時佛知是善男子深心而復微笑種種色光從口中出阿難整衣服合掌白佛佛何因緣微笑佛告阿難汝見是十千人不阿難言見佛言是十千人於此壽終當生彼世界終不離諸佛後當作佛皆號莊嚴王論問曰如佛結戒比丘三衣不應少是諸比丘何以故破尸羅波羅蜜作檀波羅蜜答曰有人言佛過十二歲然後結戒是比丘施衣時未結戒有人言是比丘有淨施衣心生當受以是故施有人言是諸比丘多知多識即能更得事不經宿復次有人言是諸比丘聞佛說諸菩薩行檀波羅蜜諸功德力勢無量故得與般若波羅蜜相應心大踊躍即以衣施無復他念不故破戒復次諸比丘知佛法畢竟空無所著斷法愛為世諦故結戒非第一義是比丘從佛聞第一義及布施等六波羅蜜聞諸菩薩種種大威力愍念眾生為諸煩惱所覆不能得是菩薩功德是故生大悲心為眾生故發阿耨多羅三藐三菩提意以是故以衣布施若人以貪欲瞋恚怖畏邪見不恭敬心輕佛語而不持戒是名為破戒是諸比丘都無此心是故無破戒罪問曰佛何以故微笑答曰笑有種種有人見妓樂事而笑有人內懷瞋恚而笑有人憍慢故笑有人輕物故笑有人事辦歡喜故笑有人見不應作而作故笑有人懷詐揚善故笑有人見希有事故笑佛今見比丘以一袈裟施故未來世中成辦佛事是為希有以是故笑問曰阿難何以常問佛笑而餘比丘不問答曰是諸比丘不親近佛又敬難心多故不敢自問阿難善知人相知諸比丘意又見佛笑疑故作是念佛無眾生相無有法相知三界如夢如幻今有何事能令佛笑佛如須彌山王大地大海不以小因緣故動以是故問笑因緣佛告阿難業因緣果報相續不可思議是三百比丘却後六十一劫當得作佛號名大相六十一劫中是人利根值佛說法與般若波羅蜜相應故是諸人疾得作佛是諸比丘未得天眼故自疑不知生何處恐不能得集諸功德不得至道是故佛言捨是身當生阿閦佛世界六萬欲天子必是宿世共福德因緣故與三百比丘俱發阿耨多羅三藐三菩提心是彌勒所應度是故佛說彌勒時當出家今佛記諸比丘生阿閦佛世界故諸人咸欲見諸佛清淨世界是故佛令大眾見十方面各千佛是四眾見是清淨莊嚴佛世界見諸佛身大於須彌山者一生補處菩薩大眾圍繞以梵音聲徹無量無邊世界各自鄙薄其身憐愍眾生故為求無量佛法作願生彼佛世界如清淨世界行願中說笑因緣如先說是十千人於此壽終當生彼國隨生彼國行業因緣具足故此間集深厚無量福德故終不離諸佛見諸莊嚴佛世界發心故皆號莊嚴王佛經爾時慧命舍利弗慧命目犍連慧命須菩提慧命摩訶迦葉如是等諸多知識比丘及諸菩薩摩訶薩諸優婆塞優婆夷從坐起合掌白佛言世尊摩訶波羅蜜是菩薩摩訶薩般若波羅蜜尊波羅蜜第一波羅蜜勝波羅蜜妙波羅蜜無上波羅蜜無等波羅蜜無等等波羅蜜如虛空波羅蜜是菩薩摩訶薩般若波羅蜜世尊自相空波羅蜜是菩薩摩訶薩般若波羅蜜世尊自性空波羅蜜是菩薩摩訶薩般若波羅蜜諸法空波羅蜜無法有法空波羅蜜開一切功德波羅蜜成就一切功德波羅蜜不可壞波羅蜜是諸菩薩摩訶薩般若波羅蜜諸菩薩摩訶薩行是般若波羅蜜無等等布施具足無等等檀波羅蜜得無等等身得無等等法所謂阿耨多羅三藐三菩提尸羅波羅蜜羼提波羅蜜毘梨耶波羅蜜禪波羅蜜般若波羅蜜亦如是世尊本亦復行此般若波羅蜜具足無等等六波羅蜜得無等等法得無等等色無等等受想行識佛轉無等等法輪過去佛亦如是行此般若波羅蜜具足無等等布施乃至轉無等等法輪未來世佛亦行此般若波羅蜜當作無等等布施乃至當轉無等等法輪以是故世尊菩薩摩訶薩欲度一切法彼岸當習行般若波羅蜜唯世尊是行般若波羅蜜菩薩摩訶薩一切世間天及人阿修羅應當禮敬供養佛告眾弟子及諸菩薩摩訶薩如是如是諸善男子行是般若波羅蜜者一切世間天及人阿修羅應當禮敬供養何以故因菩薩來故出生人道天道剎利大姓婆羅門大姓居士大家轉輪聖王四天王天乃至阿迦尼吒天出生須陀洹乃至阿羅漢辟支佛諸佛因菩薩來故世間便有飲食衣服臥具房舍燈燭摩尼真珠毘琉璃珊瑚金銀等諸寶物生舍利弗世間所有樂具若人中若天上若離欲樂是一切樂具皆由菩薩有何以故舍利弗菩薩摩訶薩行菩薩道時住六波羅蜜自行布施亦以布施成就眾生乃至自行般若波羅蜜亦以般若波羅蜜成就眾生舍利弗是故菩薩摩訶薩為安樂一切眾生故出現於世論問曰五千比丘中上有千餘上座所謂漚樓頻螺迦葉等何以止說此四人名答曰是四比丘是現世無量福田舍利弗是佛右面弟子目揵連是佛左面弟子須菩提修無諍定行空第一摩訶迦葉行十二頭陀第一世尊施衣分坐常深心憐愍眾生佛在世時若有人欲求今世果報者供養是四人輒得如願是故是多知多識比丘及四眾讚般若波羅蜜問曰是阿羅漢最後身所作已辦何以復讚歎般若波羅蜜答曰人皆知阿羅漢得無漏道以菩薩智慧雖大結使未斷故不貴又以是阿羅漢有慈悲心助佛揚化故以之為證佛道於世間中最大是般若能與此事故名為大波羅蜜一切法中智慧第一故言尊波羅蜜能正導五度故名第一波羅蜜五度不及故名為勝波羅蜜如五情不及意能自利利人故名為妙波羅蜜一切法中無有過者故名無上波羅蜜無有法與同者故名無等波羅蜜諸佛名無等從般若波羅蜜生故名無等等波羅蜜是般若波羅蜜畢竟清淨不可以戲論破壞故名如虛空波羅蜜般若波羅蜜中一切法自相不可得故名為自相空波羅蜜此波羅蜜中一切法自性空故諸法因緣和合生無有自性故名為自性空波羅蜜諸法中無有自法故名為諸法空波羅蜜以此眾生空法空故破諸法令無所有無所有亦無所有是名無法有法空波羅蜜菩薩行是般若波羅蜜無有功德而不攝者如日出時華無不敷故名開一切功德波羅蜜是菩薩心中般若波羅蜜日出成就一切諸功德皆令清淨般若波羅蜜是一切善法之本是故名為成就一切功德波羅蜜世間無有法能傾動者故名不可破壞波羅蜜是諸阿羅漢讚歎因緣所謂三世佛皆從般若波羅蜜生所謂無比布施乃至無比智慧世間中無有與等者故言無比是六波羅蜜畢竟清淨無有過失故名為無比無比即是無等等復次無等等諸佛名無等與諸佛等故名為無等等問曰三世諸佛中已有釋迦文佛何以別說答曰今座上眾皆由釋迦文佛得度感恩重故別說如舍利弗說我師不出者我等永為盲冥諸阿羅漢知三世諸佛皆從般若波羅蜜中出以是故諸阿羅漢說世尊諸菩薩摩訶薩欲遍知一切法當習般若波羅蜜阿羅漢讚歎菩薩時心生恭敬是故說禮敬供養天人阿修羅者說三善道三惡道無所別知故不說佛聞羅漢讚歎已佛印可言如是如是應當禮敬供養行般若波羅蜜者汝雖無一切智慧而說不錯故重言如是如是何以故此中佛自說因菩薩故出生人道天道乃至一切諸菩薩為安樂一切眾生故說剎利大姓乃至阿迦尼吒須陀洹乃至諸佛皆如先說問曰若因菩薩有飲食等及諸寶物人何以力作求生受諸辛苦乃得答曰飢餓劫時人雖設其功力亦無所得以眾生罪重故菩薩世世讚歎布施持戒善心是三福因緣故有上中下上者念便即得中者人中尊重供養自至下者施功力乃得以是故說因菩薩得實而不虛樂因緣甚多不可稱計今佛略說天樂人樂涅槃樂皆由菩薩得此中佛自說菩薩住六波羅蜜自行布施亦教眾生行布施雖眾生自行布施無菩薩教導則不能行問曰除解脫樂此二種樂是眾生生結使處貪欲因緣故生恚菩薩何以教導此結使因緣答曰菩薩無咎所以者何菩薩慈悲清淨心與眾生樂因緣教修福事若眾生不能清淨行福德者於菩薩何咎如人好心作井盲人墮中而死作者無罪如人設好食施人不知量者多食致患施者無罪復次若諸佛菩薩不教眾生作福德因緣則無天無人無阿修羅但長三惡道無從罪得出者復次眾生樂因緣故生貪貪因緣故生恚恚因緣故生苦苦因緣故生罪今欲免眾生於第五罪中是故與樂復次非定樂因緣生貪欲或正憶念故樂為善福因緣邪憶念故生貪欲今為正憶念樂故令生福德因緣復次唯佛一人無錯無失是菩薩未成就佛道未得佛眼故以三種樂故教化可度眾生諸佛但以解脫樂教化眾生經爾時世尊出舌相遍覆三千大千世界從其舌相出無數無量色光明普照十方如恒河沙等諸佛世界是時東方如恒河沙等世界中無量無數諸菩薩見是大光明各各白其佛言世尊是誰神力故有是大光明普照諸佛世界諸佛告諸菩薩言諸善男子西方有世界名娑婆是中有佛名釋迦牟尼是其舌相出大光明普照東方如恒河沙等諸佛世界南西北方四維上下亦復如是為諸菩薩摩訶薩說般若波羅蜜故是時諸菩薩各白其佛言我欲往供養釋迦牟尼佛及諸菩薩摩訶薩并欲聽般若波羅蜜諸佛告諸菩薩善男子汝自知時是時諸菩薩摩訶薩持諸供養具無量華蓋幢幡瓔珞眾香金銀寶花向娑婆世界詣釋迦牟尼佛所爾時四天王諸天乃至阿迦尼吒諸天各持天上天香末香澤香天樹香葉香天種種蓮華青赤紅白向釋迦牟尼佛所是諸菩薩摩訶薩及諸天所散諸華於三千大千世界虛空中化成四柱大寶臺種種異色莊嚴分明是時釋迦牟尼佛眾中有十萬億人皆從坐起合掌白佛言世尊我等於未來世中亦當得如是法如今釋迦牟尼佛弟子侍從大眾說法亦爾是時佛知善男子至心於一切諸法不生不滅不出不作得是法忍佛便微笑種種色光從口中出阿難白佛言世尊何因緣故微笑佛告阿難是眾中十萬億人於諸法中得無生忍是諸人於未來世過六十八億劫當得作佛劫名華積佛皆號覺花論問曰初品中佛已出舌相今何以重出答曰是事非一日一坐說前出舌相為和合大會度一切眾生舍利弗問佛答今此異時更為餘人須菩提巧說空故佛命令更說是故出舌相光明問曰舍利弗智慧第一竟何所少而復命須菩提答曰佛弟子眾多一人說已次命一人譬如王者群臣眾多次第共語問曰若爾者目連迦葉等甚多何以不次第皆與語答曰此經名智慧舍利弗智慧第一是故問須菩提雖有種種因緣以二因緣大故一者好行無諍定常慈悲眾生雖不能廣度眾生而常助菩薩以菩薩事問佛二者好深行空法是般若中多說空法是故命須菩提說是舌相光明諸菩薩來往義乃至華臺供養義如先說爾時眾生見是大神通力所謂十方如恒河沙等世界中諸佛以諸佛及釋迦文佛出無量光明故眾生蒙佛神力見舌相覆三千大千世界及聞見諸佛在大眾中說法即得無生法忍作是願言我等未來世神通變化亦當如今佛佛知眾生得無生法忍故微笑笑義佛答如先說是人過六十八億劫作佛是人見十方諸菩薩持七寶華來供養變成七寶花臺因見是已其心清淨得無生法忍是故作佛時劫名華積佛皆號覺華經爾時佛告慧命須菩提汝當教諸菩薩摩訶薩般若波羅蜜如諸菩薩摩訶薩所應成就般若波羅蜜即時諸菩薩摩訶薩及聲聞大弟子諸天等作是念慧命須菩提自以智慧力當為諸菩薩摩訶薩說般若波羅蜜耶為是佛力慧命須菩提知諸菩薩摩訶薩大弟子諸天心所念語慧命舍利弗敢佛弟子所說法所教授皆是佛力佛所說法法相不相違背是善男子學是法得證此法佛說如燈舍利弗一切聲聞辟支佛實無力能為菩薩摩訶薩說般若波羅蜜爾時慧命須菩提白佛言世尊所說菩薩菩薩字何等法名菩薩世尊我等不見是法名菩薩云何教菩薩般若波羅蜜佛告須菩提般若波羅蜜亦但有名字名為般若波羅蜜菩薩菩薩字亦但有名字是名字不在內不在外不在中間須菩提譬如說我名和合故有是我名不生不滅但以世間名字故說如眾生壽命生者養育者眾數人作者使作者起者使起者受者使受者知者見者等和合法故有是諸名不生不滅但以世間名字故說般若波羅蜜菩薩菩薩字亦如是皆和合故有是亦不生不滅但以世間名字故說須菩提譬如身和合故有是亦不生不滅但以世間名字故說須菩提譬如色受想行識亦和合故有是亦不生不滅但以世間名字故說須菩提般若波羅蜜菩薩菩薩字亦如是皆是和合故有是亦不生不滅但以世間名字故說須菩提譬如眼和合故有是亦不生不滅但以世間名字故說是眼不在內不在外不在中間耳鼻舌身意和合故有是亦不生不滅但以世間名字故說色乃至法亦如是眼界和合故有是亦不生不滅但以世間名字故說乃至意識界亦如是須菩提般若波羅蜜菩薩菩薩字亦如是皆和合故有是亦不生不滅但以名字故說是名字亦不在內不在外不在中間須菩提譬如內身名為頭但有名字項肩臂脊肋髀󰈷脚是和合故有是法及名字亦不生不滅但以名字故說是名字亦不在內不在外不在中間須菩提般若波羅蜜菩薩菩薩字亦如是皆和合故有但以名字故說是亦不生不滅不在內不在外不在中間須菩提譬如外物草木枝葉莖節如是一切但以名字故說是法及名字亦不生不滅非內非外非中間住須菩提般若波羅蜜菩薩菩薩字亦如是皆和合故有是法及名字亦不生不滅非內非外非中間住須菩提譬如過去諸佛名字和合故有是亦不生不滅但以名字故說是亦非內非外非中間住般若波羅蜜菩薩菩薩字亦如是須菩提譬如夢響影幻炎佛所化皆是和合故有但以名字說是法及名字不生不滅非內非外非中間住般若波羅蜜菩薩菩薩字亦如是如是須菩提菩薩摩訶薩行般若波羅蜜名假施設受假施設法假施設如是應當學論問曰佛既不自說諸菩薩摩訶薩福德智慧利根勝諸聲聞何以故命須菩提令說答曰先舌相中已有二因緣故使須菩提說復次佛威德尊重畏敬心故不敢問佛畏不自盡復次佛知眾中心所疑眾人敬難佛故不敢發問所以者何眾生見佛身過須彌山舌覆三千大千世界身出種種無量光明是時眾會心皆驚怖不敢發問各各自念我當云何從佛聞法以是故佛命須菩提令為眾人說法言汝所說者皆是佛力如經中說復次般若波羅蜜有二種一者共聲聞菩薩合說二者但與諸法身菩薩說為雜說故命須菩提為首及彌勒舍利弗釋提桓因爾時眾會聞佛命須菩提令說心皆驚疑須菩提知眾人心告舍利弗等言一切聲聞所說所知皆是佛力我等當承佛威神為眾人說譬如傳語人所以者何佛所說法法相不相違背是弟子等學是法作證敢有所說皆是佛力我等所說即是佛說所以者何現在佛前說我等雖有智慧眼不值佛法則無所見譬如夜行險道無人執燈必不得過佛亦如是若不以智慧燈照我等者則無所見又告舍利弗一切聲聞辟支佛實無力能為諸菩薩說般若波羅蜜況我一人所以者何菩薩智慧甚深問答玄遠諸餘淺近法於菩薩邊說猶難何況深法如人能食一斛飯從有一斗者索欲以除飢是不能除以是故說聲聞辟支佛無力能為菩薩說般若須菩提大明菩薩尊貴佛亦然可令須菩提欲於實相法中說是故言一切法中求菩薩不可得菩薩不可得故字亦不可得菩薩菩薩字不可得故般若波羅蜜亦不可得是三事不可得故我云何當教菩薩般若波羅蜜問曰佛命須菩提為諸菩薩說般若而須菩提言無菩薩與佛相反佛何以同之答曰有二種說一者著心說二者不著心說今須菩提以不著心說空佛不訶之復次須菩提常行空三昧知諸法空故佛告須菩提為諸菩薩說般若波羅蜜而菩薩畢竟空是故須菩提驚言云何名菩薩佛即述成菩薩如是從發心已來乃至佛道皆畢竟空故不可得若如是教者是即教菩薩般若波羅蜜復次凡有二法一者名字二者名字義如火能照能燒是其義照是造色燒是火大是二法和合名為火若離是二法有火更應有第三用除燒除照更無第三業以是故知二法和合假名為火是火名不在二法內何以故是法二火是一一不為二二不為一義以名二法不相合所以者何若二法合說火時應燒口若離索火應得水如是等因緣知不在內若火在二法外聞火名不應二法中生火想若在兩中間則無依止處一切有為法無有依止處若在中間則不可知以是故火不在三處但有假名菩薩亦如是二法和合名菩薩所謂名色色事異名事異若定有菩薩應更有第三事而無有事則知假名是菩薩菩薩名亦如是不在內不在外不在兩中間是中佛說譬喻如五眾和合故名為我實我不可得眾生乃至知者見者皆是五眾因緣和合生假名法是諸法實不生不滅世間但用名字說菩薩菩薩字般若波羅蜜亦如是皆是因緣和合假名法是中佛更說譬喻有人言但五眾和合有眾生而眾生空但有五眾法佛言眾生空五眾亦和合故假名字有十二處十八界亦如是復次菩薩有二種一者坐禪二者誦經坐禪者常觀身骨等諸分和合故名為身即以所觀為譬喻言頭骨分和合故名為頭腳骨分和合故名為腳頭腳骨等和合故名為身一一推尋皆無根本所以者何此是常習常觀故以為譬喻不坐禪者以草木枝葉華實為喻如過去諸佛亦但有名字用是名字可說十譬喻亦但有名字菩薩義亦如是十喻義如先說菩薩應如是學三種波羅聶提五眾等法是名法波羅聶提五眾因緣和合故名為眾生諸骨和合故名為頭骨如根莖枝葉和合故名為樹是名受波羅聶提用是名字取二法相說是二種是為名字波羅聶提復次眾微塵法和合故有麁法生如微塵和合故有麁色是名法波羅聶提從法有法故是麁法和合有名字生如能照能燒有火名字生名色有故為人名色是法人是假名是為受波羅聶提取色取名故名為受多名字邊更有名字如梁椽瓦等名字邊更有屋名字生如樹枝樹葉名字邊有樹名生是為名字波羅聶提行者先壞名字波羅聶提到受波羅聶提次破受波羅聶提到法波羅聶提破法波羅聶提到諸法實相中諸法實相即是諸法及名字空般若波羅蜜經復次須菩提菩薩摩訶薩行般若波羅蜜時不見色名字是常不見受想行識名字是常不見色名字無常不見受想行識名字無常不見色名字樂不見色名字苦不見色名字我不見色名字無我不見色名字空不見色名字無相不見色名字無作不見色名字寂滅不見色名字垢不見色名字淨不見色名字生不見色名字滅不見色名字內不見色名字外不見色名字中間住受想行識亦如是眼色眼識眼觸眼觸因緣生諸受乃至意法意識意觸意觸因緣生諸受亦如是何以故菩薩摩訶薩行般若波羅蜜般若波羅蜜字菩薩菩薩字有為性中亦不見無為性中亦不見菩薩摩訶薩行般若波羅蜜是法皆不作分別是菩薩行般若波羅蜜住不壞法中修四念處時不見般若波羅蜜不見般若波羅蜜字不見菩薩不見菩薩字乃至修十八不共法時不見般若波羅蜜不見般若波羅蜜字不見菩薩不見菩薩字菩薩摩訶薩如是行般若波羅蜜時但知諸法實相諸法實相者無垢無淨如是須菩提菩薩摩訶薩行般若波羅蜜時當作是知名字假施設知假名字已不著色不著受想行識不著眼乃至意不著色乃至法不著眼識乃至不著意識不著眼觸乃至不著意觸不著眼觸因緣生受若苦若樂若不苦不樂乃至不著意觸因緣生受若苦若樂若不苦不樂不著有為性不著無為性不著檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜不著三十二相不著菩薩身不著菩薩肉眼乃至不著佛眼不著智波羅蜜不著神通波羅蜜不著內空乃至不著無法有法空不著成就眾生不著淨佛世界不著方便法何以故是諸法無著者無著法無著處皆無故如是須菩提菩薩摩訶薩行般若波羅蜜時不著一切法便增益檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜入菩薩位得阿鞞跋致地具足菩薩神通遊一佛國至一佛國成就眾生恭敬尊重讚歎諸佛為淨佛世界為見諸佛供養供養之具善根成就故隨意悉得亦聞諸佛所說法聞已乃至阿耨多羅三藐三菩提終不忘失得諸陀羅尼門諸三昧門如是須菩提菩薩摩訶薩行般若波羅蜜時當知諸法名假施設須菩提於汝意云何色是菩薩不受想行識是菩薩不不也世尊眼耳鼻舌身意是菩薩不不也世尊色聲香味觸法是菩薩不不也世尊眼識乃至意識是菩薩不不也世尊須菩提於汝意云何地種是菩薩不不也世尊水火風空識種是菩薩不不也世尊於須菩提意云何無明是菩薩不不也世尊乃至老死是菩薩不不也世尊於須菩提意云何離色是菩薩不不也世尊乃至離老死是菩薩不不也世尊須菩提於汝意云何色如相是菩薩不不也世尊乃至老死如相是菩薩不不也世尊離色如相乃至離老死如相是菩薩不不也世尊佛告須菩提汝觀何等義言色非菩薩乃至老死非菩薩離色非菩薩乃至離老死非菩薩色如相非菩薩乃至老死如相非菩薩離色如相非菩薩乃至離老死如相非菩薩須菩提言世尊眾生畢竟不可得何況當是菩薩色不可得何況色離色色如離色如是菩薩乃至老死不可得何況老死離老死老死如離老死如是菩薩佛告須菩提善哉善哉如是須菩提菩薩摩訶薩眾生不可得故般若波羅蜜亦不可得當作是學於須菩提意云何色是菩薩義不不也世尊受想行識是菩薩義不不也世尊於須菩提意云何色常是菩薩義不不也世尊受想行識常是菩薩義不不也世尊色無常是菩薩義不不也世尊受想行識無常是菩薩義不不也世尊色樂是菩薩義不不也世尊受想行識樂是菩薩義不不也世尊色苦是菩薩義不不也世尊受想行識苦是菩薩義不不也世尊色我是菩薩義不不也世尊受想行識我是菩薩義不不也世尊色非我是菩薩義不不也世尊受想行識非我是菩薩義不不也世尊於須菩提意云何色空是菩薩義不不也世尊受想行識空是菩薩義不不也世尊色非空是菩薩義不不也世尊受想行識非空是菩薩義不不也世尊色相是菩薩義不不也世尊受想行識相是菩薩義不不也世尊色無相是菩薩義不不也世尊受想行識無相是菩薩義不不也世尊色作是菩薩義不不也世尊受想行識作是菩薩義不不也世尊色無作是菩薩義不不也世尊受想行識無作是菩薩義不不也世尊乃至老死亦如是佛告須菩提汝觀何等義言色非菩薩義受想行識非菩薩義乃至色受想行識無作非菩薩義乃至老死亦如是須菩提白佛言世尊色畢竟不可得何況無色是菩薩義受想行識亦如是世尊色常畢竟不可得何況色無常是菩薩義乃至識亦如是世尊色樂畢竟不可得何況色苦是菩薩義乃至識亦如是世尊色我畢竟不可得何況色非我是菩薩義乃至識亦如是世尊色有畢竟不可得何況色空是菩薩義乃至識亦如是世尊色相畢竟不可得何況色無相是菩薩義乃至識亦如是世尊色作畢竟不可得何況色無作是菩薩義乃至識亦如是佛告須菩提善哉善哉如是須菩提菩薩摩訶薩行般若波羅蜜色義不可得受想行識義不可得乃至無作義不可得當作是學般若波羅蜜須菩提汝言我不見是法名菩薩須菩提諸法不見諸法諸法不見法性法性不見諸法法性不見地種地種不見法性乃至識種不見法性法性不見識種法性不見眼色眼識性眼色眼識性不見法性乃至法性不見意法意識性意法意識性不見法性須菩提有為性不見無為性無為性不見有為性何以故離有為不可說無為離無為不可說有為如是須菩提菩薩摩訶薩行般若波羅蜜於諸法無所見是時不驚不畏不怖心亦不沒不悔何以故是菩薩摩訶薩不見色受想行識故不見眼乃至意不見色乃至法不見淫怒癡不見無明乃至老死不見我乃至知者見者不見欲界色界無色界不見聲聞心辟支佛心不見菩薩不見菩薩法不見佛不見佛法不見佛道是菩薩一切法不見故不驚不畏不怖不沒不悔須菩提白佛言世尊何因緣故是菩薩心不怖不沒不悔佛告須菩提菩薩摩訶薩一切心心數法不可得不可見以是故菩薩摩訶薩心不怖不沒不悔世尊云何菩薩心不驚不畏不怖佛告須菩提是菩薩意及意界不可得不可見以是故不驚不畏不怖如是須菩提菩薩摩訶薩一切法不可得故應行般若波羅蜜須菩提菩薩摩訶薩一切行處不得般若波羅蜜不得菩薩名亦不得菩薩心即是教菩薩摩訶薩論釋曰菩薩行般若波羅蜜觀色法名字非常非無常乃至有為無為性中不見有菩薩菩薩字如先說一切法中不作憶想分別菩薩住不壞法中行六波羅蜜乃至十八不共法以諸法實相智慧於諸法中求不見一定法所謂般若波羅蜜亦不見般若波羅蜜名字又不見菩薩及菩薩名字用是智慧故破無明等諸煩惱用是不見亦不見智慧故破著般若波羅蜜般若波羅蜜名字菩薩菩薩名字諸法實相清淨通達無礙菩薩得如是智慧若見若聞若念皆如幻化若聞見念皆是虛誑以是故不著色等住是無礙智慧中增益六波羅蜜入菩薩位得如是等利益是一章佛自教菩薩作如是觀次後章人謂佛多說法空故反問須菩提若諸法不空頗有一法定是菩薩不所謂色是菩薩不乃至如是菩薩不須菩提作是念諸法和合故有菩薩我云何言一法定是菩薩以是故言不也世尊須菩提善得眾生空故佛言善哉善哉菩薩知眾生空不可得故應行般若波羅蜜色是菩薩義乃至無作畢竟空亦如是須菩提入諸法深空中不疑故能益諸菩薩故佛讚言善哉善哉菩薩法應如是學一切法不可得空般若波羅蜜如須菩提說我不見是法名為菩薩佛言非但菩薩獨不可見都無有法見法者法性無量不可見故是故諸法不見法性諸法因緣和合生無有自性畢竟空故法性不見諸法色性不見法性法性不見色性乃至識性亦如是五眾性與法性同名故名為性十二處十八界有為法無為法亦如是略說因緣離有為性不得說無為性離無為性不得說有為性是二法中攝一切法故是菩薩雖不見一切法亦不怖畏何以故有所見有所不見則有恐畏若都無所見則無所畏所謂五眾乃至十八不共法問曰若佛已說不恐畏因緣須菩提何以故重問答曰須菩提若謂法都空無所有恐墮邪見所以者何佛弟子得正見故名為行道人云何言都不可見佛知須菩提意故說言一切心心數法不可得不可見故無畏凡夫人欲入空中見心心數法可得外法不可得故恐怖菩薩以心心數法虛妄不實顛倒果報不能示人實事故不恐怖以是異義故重問問曰若爾者何以復有第三問答曰心心數法意識中可見意及意識是心心數法根本所以者何意識中多分別故生恐怖五識時頃促故無所分別欲破怖畏根本以是故重問無咎若菩薩能行如是般若波羅蜜雖不見四種事菩薩菩薩字般若波羅蜜般若波羅蜜字能三種因緣不畏即是教菩薩般若波羅蜜若但了菩薩般若波羅蜜相是為行般若波羅蜜不從十方求亦無與者亦非如金銀寶物力求而得經爾時須菩提白佛言世尊菩薩摩訶薩欲具足檀波羅蜜當學般若波羅蜜欲具足尸羅波羅蜜羼提波羅蜜毘梨耶波羅蜜禪波羅蜜般若波羅蜜當學般若波羅蜜菩薩摩訶薩欲知色當學般若波羅蜜乃至欲知識當學般若波羅蜜欲知眼乃至意欲知色乃至法欲知眼識乃至意識欲知眼觸乃至意觸欲知眼觸因緣生受乃至意觸因緣生受當學般若波羅蜜欲斷婬瞋癡當學般若波羅蜜菩薩摩訶薩欲斷身見戒取疑婬欲瞋恚色愛無色愛掉慢無明等一切結使及纏等當學般若波羅蜜欲斷四縛四結四顛倒當學般若波羅蜜欲知十善道欲知四禪欲知四無量心四無色定四念處乃至十八不共法當學般若波羅蜜菩薩摩訶薩欲入覺意三昧當學般若波羅蜜欲入六神通九次第定超越三昧當學般若波羅蜜欲得師子遊戲三昧當學般若波羅蜜欲得師子奮迅三昧欲得一切陀羅尼門當學般若波羅蜜菩薩摩訶薩欲得首楞嚴三昧寶印三昧妙月三昧月幢相三昧一切法印三昧觀印三昧畢法性三昧畢住相三昧如金剛三昧入一切法門三昧三昧王三昧王印三昧淨力三昧高出三昧畢入一切辯才三昧入諸法名三昧觀十方三昧諸陀羅尼門印三昧一切法不忘三昧攝一切法聚印三昧虛空住三昧三分清淨三昧不退神通三昧出鉢三昧諸三昧幢相三昧欲得如是等諸三昧門當學般若波羅蜜復次世尊菩薩摩訶薩欲滿一切眾生願當學般若波羅蜜論問曰初品中言種種欲有所得當學般若波羅蜜今何以重說答曰先但讚歎欲得是諸功德當行般若波羅蜜未說般若波羅蜜今已聞般若波羅蜜味因欲得餘功德所謂六波羅蜜等當學般若波羅蜜復次上種種因緣說諸法空有人謂佛法斷滅無所復作為斷是人疑故言欲得布施等種種功德當行般若波羅蜜若般若波羅蜜實空無所有斷滅者不應說應行布施等功德有智者說何緣初後相違復次前廣說此略說彼是佛說此是須菩提說復次般若波羅蜜深妙故重說譬如讚德之美故言善哉善哉六波羅蜜義如先說知五眾者見無常苦空總相別相等六情六塵六識六觸六受亦如是一切世間繫縛受為主以受故生諸結使樂受生貪欲苦受生瞋恚不苦不樂受生愚癡三毒起諸煩惱及業因緣以是故但說受餘心數法不說所謂想憶念等三毒十結諸使纏乃至十八不共法如先說覺意三昧超越三昧師子遊戲三昧是菩薩諸三昧後當說欲滿一切眾生願先已說經欲得具足如是善根常不墮惡趣欲得不生卑賤之家欲得不住聲聞辟支佛地中欲得不墮菩薩頂者當學般若波羅蜜爾時慧命舍利弗問須菩提云何為菩薩摩訶薩墮頂須菩提言舍利弗若菩薩摩訶薩不以方便行六波羅蜜入空無相無作三昧不墮聲聞辟支佛地亦不入菩薩位是名菩薩摩訶薩法生故墮頂舍利弗問須菩提云何名菩薩生須菩提答舍利弗言生名愛法舍利弗言何等法愛須菩提言菩薩摩訶薩行般若波羅蜜色是空受念著受想行識是空受念著舍利弗是名菩薩摩訶薩順道法愛生復次舍利弗菩薩摩訶薩色是無相受念著受想行識無相受念著色是無作受念著受想行識無作受念著色是寂滅受念著受想行識寂滅受念著色是無常乃至識色是苦乃至識色是無我乃至識受念著是為菩薩順道法愛生是苦應知集應斷盡應證道應修是垢法是淨法是應近是不應近是菩薩所應行是非菩薩所應行是菩薩道是非菩薩道是菩薩學是非菩薩學是菩薩檀波羅蜜乃至般若波羅蜜是非菩薩檀波羅蜜乃至般若波羅蜜是菩薩方便是非菩薩方便是菩薩熟是非菩薩熟舍利弗菩薩摩訶薩行般若波羅蜜是諸法受念著是為菩薩摩訶薩順道法愛生論問曰何等善根故不墮惡道貧賤及聲聞辟支佛亦不墮頂答曰有人言行不貪善根故愛等諸結使衰薄深入禪定行不瞋善根故瞋等諸結使薄深入慈悲心行不癡善根故無明等諸結使薄深入般若波羅蜜如是禪定慈悲般若波羅蜜力故無事不得何況四事問曰何以四事中但問墮頂答曰三事先已說墮頂未說故問問曰頂者是法位此義先已說今何以重說答曰雖說其義名字各異無方便入三解脫門及有方便先已說法愛於無生法忍中無有利益故名曰生譬如多食不消若不療治於身為患菩薩亦如是初發心時貪受法食所謂無方便行諸善法深心繫著於無生法忍是則為生為病以著法愛故於不生不滅亦愛譬如必死之人雖加諸藥藥反成病是菩薩於畢竟空不生不滅法忍中而生愛著反為其患法愛於人天中為妙於無生法忍為累一切法中憶想分別諸觀是非隨法而愛是名為生不任盛諸法實相水與生相違是名菩薩熟問曰是一事何以故名為頂名為位名為不生答曰於柔順忍無生忍中間所有法名為頂住是頂上直趣佛道不復畏墮譬如聲聞法中煖忍中間名為頂法問曰若得頂不墮今云何言頂墮答曰垂近應得而失者名為墮得頂者智慧安隱則不畏墮譬如上山既得到頂則不畏墮未到之間傾危畏墮頂增長堅固名為菩薩位入是位中一切結使一切魔民不能動搖亦名無生法忍所以者何異於生故愛等結使雜諸善法名為生復次無諸法實相智慧火故名為生有諸法實相智慧火故名為熟是人能信受諸佛實相智慧故名為熟譬如熟瓶能盛受水生則爛壞復次依止生滅智慧故得離顛倒離生滅智慧故不生不滅是名無生法能信能受能持故名為忍復次位者拔一切無常等諸觀法故名為位若不如是是為順道法愛生經舍利弗問須菩提云何名菩薩摩訶薩無生須菩提言菩薩摩訶薩行般若波羅蜜時內空中不見外空外空中不見內空外空中不見內外空內外空中不見外空內外空中不見空空空空中不見內外空空空中不見大空大空中不見空空大空中不見第一義空第一義空中不見大空第一義空中不見有為空有為空中不見第一義空有為空中不見無為空無為空中不見有為空無為空中不見畢竟空畢竟空中不見無為空畢竟空中不見無始空無始空中不見畢竟空無始空中不見散空散空中不見無始空散空中不見性空性空中不見散空性空中不見諸法空諸法空中不見性空諸法空中不見自相空自相空中不見諸法空自相空中不見不可得空不可得空中不見自相空不可得空中不見無法空無法空中不見不可得空無法空中不見有法空有法空中不見無法空有法空中不見無法有法空無法有法空中不見有法空舍利弗菩薩摩訶薩行般若波羅蜜得入菩薩位復次舍利弗菩薩摩訶薩欲學般若波羅蜜應如是學不念色受想行識不念眼乃至意不念色乃至法不念檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜乃至十八不共法如是舍利弗菩薩摩訶薩行般若波羅蜜得是心不應念不應高無等等心不應念不應高大心不應念不應高何以故是心非心心相常淨故舍利弗語須菩提云何名心相常淨須菩提言若菩薩知是心相與婬怒癡不合不離諸纏流縛等諸結使一切煩惱不合不離聲聞辟支佛心不合不離舍利弗是名菩薩心相常淨舍利弗語須菩提有是無心相心不須菩提報舍利弗言無心相中有心相無心相可得不舍利弗言不可得須菩提言若不可得不應問有是無心相心不舍利弗復問何等是無心相須菩提言諸法不壞不分別是名無心相舍利弗問須菩提但是心不壞不分別色亦不壞不分別乃至佛道亦不壞不分別耶須菩提言若能知心相不壞不分別是菩薩亦能知色乃至佛道不壞不分別爾時慧命舍利弗讚須菩提善哉善哉汝真是佛子從佛口生從見法生從法化生取法分不取財分法中自信身得證如佛所說得無諍三昧中汝最第一實如佛所舉須菩提菩薩摩訶薩應如是學般若波羅蜜是中亦當分別知菩薩如汝所說行則不離般若波羅蜜須菩提善男子善女人欲學聲聞地亦當應聞般若波羅蜜持讀誦正憶念如說行欲學辟支佛地亦當應聞般若波羅蜜持讀誦正憶念如說行欲學菩薩地亦當應聞般若波羅蜜持讀誦正憶念如說行何以故是般若波羅蜜中廣說三乘是中菩薩摩訶薩聲聞辟支佛當學論釋曰內空中不見外空外空中不見內空有人言外四大飲食入其身中故名為內若身死還為外一切法無來去相故外空不在內空中餘十七空亦如是不生不滅無異相無來去故各各中不住復次菩薩位相不念一切色為有乃至十八不共法亦不念是有不念有義如先說問曰菩提心無等等心大心有何差別答曰菩薩初發心緣無上道我當作佛是名菩提心無等名為佛所以者何一切眾生一切法無與等者是菩提心與佛相似所以者何因似果故是名無等等心是心無事不行不求恩惠深固決定復次檀尸波羅蜜是名菩提心所以者何檀波羅蜜因緣故得大富無所乏少尸波羅蜜因緣故出三惡道人天中尊貴住二波羅蜜果報力故安立能成大事是名菩提心羼提毘梨耶波羅蜜相於眾生中現奇特事所謂人來割肉出髓如截樹木而慈念怨家血化為乳是心似如佛心於十方六道中一一眾生皆以深心濟度又知諸法畢竟空而以大悲能行諸行是為奇特譬如人欲空中種樹是為希有如是等精進波羅蜜力勢與無等相似是名無等等入禪定行四無量心遍滿十方與大悲方便合故拔一切眾生苦又諸法實相滅一切觀諸語言斷而不墮斷滅中是名大心復次初發心名菩提心行六波羅蜜名無等等心入方便心中是名大心如是等各有差別復次菩薩得如是大智心亦不高心相常清淨故如虛空相常清淨烟雲塵霧假來故覆蔽不淨心亦如是常自清淨無明等諸煩惱客來覆蔽故以為不淨除去煩惱如本清淨行者功夫微薄此清淨非汝所作不應自高不應念何以故畢竟空故問曰舍利弗知心相常淨何以故問答曰以菩薩發阿耨多羅三藐三菩提心深入深著故雖聞心畢竟空常清淨猶憶想分別取是無心相以是故問是無心相心為有為無若有云何言無心相若無何以讚歎是無等等心當成佛道須菩提答曰是無心相中畢竟清淨有無不可得不應難舍利弗復問何等是無心相須菩提答曰畢竟空一切諸法無分別是名無心相舍利弗復問但心相不壞不分別餘法亦如是須菩提答言諸法亦如是若爾者阿耨多羅三藐三菩提亦如虛空無壞無分別諸菩薩深著阿耨多羅三藐三菩提故作是念諸凡夫法可言虛誑以不真實故菩薩漏未盡故亦可言不清淨云何阿耨多羅三藐三菩提亦復虛誑是時心驚不悅須菩提知其心已思惟籌量我今應為說實相法不思惟已自念今在佛前當以實相答若我有失佛自當說重思惟竟以是故說阿耨多羅三藐三菩提雖是第一亦從虛誑法邊生故亦是空不壞不分別相以是故行者當隨阿耨多羅三藐三菩提相行不應取相自高爾時舍利弗讚須菩提言善哉善哉佛時默然聽須菩提所答亦可舍利弗所歎從佛口生者有人言婆羅門從梵天王口邊生故於四姓中第一以是故舍利弗讚言汝真從佛口生所以者何見法知法故有未得道者亦依佛故得供養是名取財分又如弊惡子不隨父教但取財分取法分者取諸禪定根力覺道種種善法是名取法分得四信故名為法中自信得諸神通滅盡定等著身中故是名身得證如舍利弗於智慧中第一目揵連神足第一摩訶迦葉頭陀第一須菩提得無諍三昧中第一得無諍定阿羅漢者常觀人心不令人起諍是三昧根本四禪中攝亦欲界中用問曰般若波羅蜜是菩薩事何以言欲得三乘者皆當習學答曰般若波羅蜜中說諸法實相即是無餘涅槃三乘人皆為無餘涅槃故精進習行復次般若波羅蜜中種種因緣說空解脫門義如經中說若離空解脫門無道無涅槃以是故三乘人皆應學般若復次舍利弗自說因緣於般若波羅蜜中廣說三乘相是中三乘人應學成經爾時慧命須菩提白佛言世尊我不覺不得是菩薩行般若波羅蜜當為誰說般若波羅蜜世尊我不得一切諸法集散若我為菩薩作字言菩薩或當有悔世尊是字不住亦不不住何以故是字無所有故以是故是字不住亦不不住世尊我不得色集散乃至識集散若不可得云何當作名字世尊以是因緣故是字不住亦不不住何以故是名字無所有故世尊我亦不得眼集散乃至意集散若不可得云何當作名字言是菩薩世尊是眼名字乃至意名字不住亦不不住何以故是名字無所有故以是故是字不住亦不不住世尊我不得色集散乃至法集散若不可得云何當作名字言是菩薩世尊是色字乃至法字不住亦不不住何以故是字無所有故以是故是字不住亦不不住眼識乃至意識眼觸乃至意觸眼觸因緣生受乃至意觸因緣生受亦如是世尊我不得無明集散乃至不得老死集散世尊我不得無明盡集散乃至不得老死盡集散世尊我不得婬怒癡集散諸邪見集散皆亦如是世尊我不得六波羅蜜集散四念處集散乃至八聖道分集散空無相無作集散四禪四無量心四無色定集散念佛念法念僧念戒念捨念天念善念入出息念身念死集散我亦不得佛十力乃至十八不共法集散世尊我若不得六波羅蜜乃至十八不共法集散云何當作字言是菩薩世尊是字不住亦不不住何以故是字無所有故以是故是字不住亦不不住世尊我不得如夢五陰集散我不得如響如影如焰如化五陰集散亦如上說世尊我不得離集散我不得寂滅不生不滅不示不垢不淨集散世尊我不得如法性實際法相法位集散亦如上說我不得諸善不善法集散我不得有為無為法有漏無漏法集散過去未來現在法集散不過去不未來不現在法集散何等是不過去不未來不現在所謂無為法世尊我亦不得無為法集散世尊我亦不得佛集散世尊我亦不得十方如恒河沙等世界諸佛及菩薩聲聞僧集散世尊我若不得諸佛集散云何當教菩薩摩訶薩般若波羅蜜世尊是菩薩字不住亦不不住何以故是字無所有故以是故是字不住亦不不住世尊我亦不得是諸法實相集散云何當與菩薩作字言是菩薩世尊是諸法實相名字不住亦不不住何以故是名字無所有故以是故是名字不住亦不不住論問曰先品中已說不見菩薩菩薩字般若波羅蜜一切諸法不內不外不中間等今何以重說答曰有四種愛欲愛有愛非有愛法愛欲愛易見其過不淨等有愛無不淨等小難遣非有愛破有似智慧故難遣法愛者愛諸善法利益道者法愛中過患難見故重說譬如小草加功少易除大樹功重難除復次上法與此法有同有異彼聞說菩薩字不見此中說菩薩字不覺不得以不覺不得故不見非是智慧力少故不見問曰未行般若波羅蜜時為有菩薩耶今何以故言不見菩薩行般若波羅蜜答曰從無始已來眾生不可得非行般若波羅蜜故不可得但以虛誑顛倒凡夫人隨是假名故謂為有今行般若波羅蜜滅虛誑顛倒了知其無非本有今無本有今無則墮斷滅復次須菩提心悔畏破妄語戒所以者何佛法中一切諸法決定無我而我說言有菩薩為說般若波羅蜜則墮妄語罪是故心悔復次有心悔因緣一切法以不可得空故皆空所以者何無集無散故譬如眼色因緣生眼識三事和合故生眼觸眼觸因緣中即生受想思等心數法是中邪憶念故生諸煩惱罪業正憶念故生諸善法善惡業受六道果報從是身邊復種善惡業如是展轉無窮是名為集餘情亦如是散者是眼識等諸法念念滅故諸因緣離故是眼識等法生時無來處非如田上穀運致聚集若滅時無去處非如散穀與民是名略說諸法集散相生時無所從來散時無所去是諸法皆如幻化但誑惑於眼問曰若爾有集散相須菩提何以言不覺不得答曰無來處故集不可得無去處故散不可得復次生無故集不可得滅無故散不可得畢竟空故集不可得業因緣不失故散不可得復次觀世間滅諦故集不可得觀世間集諦故散不可得如是等義當知集散不可得云何當作菩薩字若強為名是名亦無住亦無不住問曰是名字何以故不住答曰名字在法中住法空故名字無住處如車輪輞輻轂等和合故有車名若散是和合則失車名是車名非輪等中住亦不離輪等中住車名字一異中求皆不得失車名字故名字無住處因緣散時尚無何況因緣滅眾生亦如是色等五眾和合故有眾生字若五眾離散名字無住處五眾離散時尚無何況無五眾問曰若散時名字不可得和合未散時則有名字何以言不可得答曰是菩薩名字一五眾則有五一不作五五不作一若五作一如五匹物不得為一匹用若一作五如一匹物不得為五匹用以是故一菩薩字不得五眾中住非不住者若名字因緣和合無則世俗語言眾事都滅世諦無故第一義諦亦無二諦無故諸法錯亂復次若因緣中有名字者如說火則燒口說有則塞口若名字不在法中者說火不應生火想求火亦可得水從久遠已來共傳名字故因名則識事以是故說名字義非住非不住復次是中須菩提自說因緣無所有故是名字非住非不住如菩薩名字五眾十二入十八界等諸法亦如是問曰如上來說五眾諸法集散不可得今何以復說五眾答曰上直說五眾今說五眾如夢如幻復次有人謂凡夫人五眾虛誑不實如夢聖人五眾非是虛誑以是故須菩提說如夢如幻同皆不住問曰十譬喻中何以但說五事答曰若說十事無在但以隨眾生心說五喻事辯故不盡說或以五眾故說五喻餘法亦如是離有二種一者身離二者心離身離者捨家恩愛世事等閑居靜處心離者於諸結使悉皆遠離復有二種離一者諸法離名字二者諸法各各離自相此中說後二種離所以者何此中破名字故餘處自相離小乘法中多說前二離寂滅亦有二種一者淳善相寂滅惡事二者如涅槃寂滅相觀世間諸法亦如是此中但說後寂滅不生亦有二種一者未來無為法名不生二者一切法實無生相生不可得故此中但說後不生不滅有三種智緣滅非智緣滅無常滅此中說無常滅與此相違故名不滅不示者一切諸觀滅語言道斷故無法可示是法如是相若有若無若常若無常等不垢不淨如法性實際法相法位義如先說問曰五眾法有集散與此相違故言不集不散如法性實際等無相違故云何言不集不散答曰行者得如法性等故名為集失故名為散如虛空雖無集無散鑿戶牖名為集塞故名為散善不善乃至十方如恒河沙等諸佛義如先說是諸佛法及佛名字無所依止故皆空不住非不住經世尊諸法因緣和合假名施設所謂菩薩是名字於五受陰中不可說十二入十八界乃至十八不共法中不可說於和合法中亦不可說世尊譬如夢於諸法中不可說響影焰化於諸法中亦不可說譬如名虛空亦無法中可說世尊如地水火風名亦無法中可說戒三昧智慧解脫解脫知見名亦無法中可說如須陀洹名字乃至阿羅漢辟支佛名字亦無法中可說如佛名法名亦無法中可說所謂若善若不善若常若無常若苦若樂若我若無我若寂滅若離若有若無世尊我以是義故心悔一切諸法集散相不可得若為菩薩作字言是菩薩世尊是字不住亦不不住何以故是字無所有故以是故是字不住亦不不住若菩薩摩訶薩聞作是說般若波羅蜜如是相如是義心不沒不悔不驚不畏不怖當知是菩薩必住阿鞞跋致性中住不住法故論釋曰上來非住非不住門破菩薩名字及諸法今以異門破菩薩名字無法可說為菩薩何以故菩薩非是五眾五眾非是菩薩五眾中無菩薩菩薩中無五眾五眾不屬菩薩菩薩不屬五眾離五眾無菩薩離菩薩無五眾如是菩薩名字不可得當知是空乃至十八不共法亦如是譬如夢中有所見皆是虛妄不可說此夢中無有定法相所謂五眾十二入十八界但有誑心餘影響焰化亦如是但誑耳目如虛空一切法中不可說無相故虛空與色相違故不得說名為色色盡處亦非虛空更無別法故若謂入出為虛空相是事不然是身業非虛空相若無相則無法以是故虛空但有名字菩薩名字亦如是問曰如夢虛空等可但有名字云何地水火風實法亦但有名字答曰無智人謂地等諸物以為實聖人慧眼觀之皆是虛誑譬如小兒見鏡中像以為實歡喜欲取謂為真實大人觀之但誑惑人眼諸凡夫人見微塵和合成地謂為實地餘有天眼者散此地但見微塵慧眼分別破散此地都不可得復次初品論中種種破身相如身破地亦破復次若地是實云何一切火觀時皆是火若以禪定觀為實佛說一切法空為虛妄但是事不然水火風亦如是如四大為身本猶尚爾何況身所作持戒等諸業而不空如戒等麁業尚空何況禪定智慧解脫解脫知見等而不空若戒等五眾空者何況是因緣得諸聖道果而不空若聖道果空者何況須陀洹人乃至佛而不空以是故菩薩名字雖善法乃至有無法中出不名為善乃至不名為有無集散不可得故須菩提知空相如是云何說名菩薩為說般若波羅蜜若菩薩聞是不恐不畏則是阿鞞跋致性中住以如不住法住故阿鞞跋致性者是菩薩未得無生法忍未從諸佛授記但福德智慧力故能信樂諸法畢竟空是名阿鞞跋致性中住得阿鞞跋致氣分故如小兒在貴性中生雖未成事以姓貴故便貴經復次世尊菩薩摩訶薩欲行般若波羅蜜色中不應住受想行識中不應住眼耳鼻舌身意中不應住色聲香味觸法中不應住眼識乃至意識中不應住眼觸乃至意觸中不應住眼觸因緣生受乃至意觸因緣生受中不應住地種水火風空識種中不應住無明乃至老死中不應住何以故世尊色色相空受想行識識相空世尊色空不名為色離空亦無色色即是空空即是色受想行識空不名為識離空亦無識識即是空空即是識乃至老死老死相空世尊老死空不名為老死離空亦無老死老死即是空空即是老死世尊以是因緣故菩薩摩訶薩欲行般若波羅蜜不應色中住乃至老死中亦不應住復次世尊菩薩摩訶薩欲行般若波羅蜜四念處中不應住何以故四念處四念處相空世尊四念處空不名為四念處離空亦無四念處四念處即是空空即是四念處乃至十八不共法亦如是世尊以是因緣故菩薩摩訶薩欲行般若波羅蜜四念處乃至十八不共法中不應住復次世尊菩薩摩訶薩欲行般若波羅蜜檀波羅蜜中不應住尸羅波羅蜜羼提波羅蜜毘梨耶波羅蜜禪波羅蜜般若波羅蜜中不應住何以故檀波羅蜜檀波羅蜜相空乃至般若波羅蜜般若波羅蜜相空世尊檀波羅蜜空不名為檀波羅蜜離空亦無檀波羅蜜檀波羅蜜即是空空即是檀波羅蜜乃至般若波羅蜜亦如是世尊以是因緣故菩薩摩訶薩欲行般若波羅蜜不應六波羅蜜中住論釋曰上須菩提以謙讓門說般若雖言不說而實為諸菩薩說般若波羅蜜今須菩提以不住門直為菩薩說般若波羅蜜般若波羅蜜有種種名字觀修相應合入習住等是皆名修行般若波羅蜜但種種名字說聞者歡喜復次小有差別行名聽聞誦讀書寫正憶念說思惟籌量分別修習等乃至阿耨多羅三藐三菩提總名為行是行中分別故初者名觀如初始見物日日漸學是名習與般若波羅蜜相可是名合隨順般若波羅蜜名相應通徹般若波羅蜜是名為入分別取相有是事名為念常行不息令與相似是名為學學已巧方便觀知是非得失名為思惟以禪定心共行名為修得是般若波羅蜜道不失是名住與住相違名不住問曰先說諸法空即是不住今何以說諸法中不應住答曰先雖說著法愛心難遣故今更說復次有無相三昧入此三昧於一切法不取相而不入滅定菩薩智慧不可思議雖不取一切法相而能行道如鳥於虛空中無所依而能高飛菩薩亦如是於諸法中不住而能行菩薩道問曰人心得緣便起云何菩薩於一切法不住而不入滅定中答曰此中須菩提自說所謂色色相自空色空為非色亦不離空有色色即是空空即是色是義第二品中已說乃至不應六波羅蜜中住亦如是以空故無所住經復次世尊菩薩摩訶薩欲行般若波羅蜜文字中不應住一字門二字門如是種種字門中不應住何以故諸字諸字相空故亦如上說復次世尊菩薩摩訶薩欲行般若波羅蜜諸神通中不應住何以故諸神通諸神通相空神通空不名為神通離空亦無神通神通即是空空即是神通世尊以是因緣故菩薩摩訶薩欲行般若波羅蜜諸神通中不應住論釋曰有二種菩薩一者習禪定二者學讀坐禪者生神通學讀者知分別文字一字門者一字一語如地名浮二字門者二字一語如水名闍藍三字門者如水名波尸藍如是等種種字門復次菩薩聞一字即入一切諸法實相中如聞阿字即知諸法從本已來無生如是等如聞頭佉一切法中苦相生即時生大悲心如聞阿尼吒知一切法無常相即時入道聖行餘如文字陀羅尼中廣說神通義先已說是二事畢竟空故菩薩不於中住經復次世尊菩薩摩訶薩欲行般若波羅蜜色是無常不應住受想行識是無常不應住何以故無常無常相空世尊無常空不名無常離空亦無無常無常即是空空即是無常世尊以是因緣故菩薩摩訶薩欲行般若波羅蜜色是無常不應住受想行識是無常不應住色是苦不應住受想行識是苦不應住色是無我不應住受想行識是無我不應住色是空不應住受想行識是空不應住色是寂滅不應住受想行識是寂滅不應住色是離不應住受想行識是離不應住亦如上說復次世尊菩薩摩訶薩欲行般若波羅蜜如相中不應住何以故如相如相空世尊如相空不名為如離空亦無如如即是空空即是如世尊菩薩摩訶薩欲行般若波羅蜜法性法相法位實際中不應住何以故實際空世尊實際空不名為實際離空亦無實際實際即是空空即是實際復次世尊菩薩摩訶薩欲行般若波羅蜜一切陀羅尼門中不應住一切三昧門中不應住何以故陀羅尼門陀羅尼門相空三昧門三昧門相空世尊陀羅尼門三昧門空不名為陀羅尼門三昧門離空亦無陀羅尼三昧門陀羅尼三昧門即是空空即是陀羅尼三昧門世尊以是因緣故菩薩摩訶薩欲行般若波羅蜜乃至陀羅尼三昧門中不應住世尊如菩薩摩訶薩欲行般若波羅蜜無方便故以吾我心於色中住是菩薩作色行以吾我心於受想行識中住是菩薩作識行若菩薩作行者不受般若波羅蜜亦不具足般若波羅蜜不具足般若波羅蜜故不能得成就薩婆若世尊如是菩薩摩訶薩欲行般若波羅蜜無方便故以吾我心於十二入乃至陀羅尼三昧門中住是菩薩作十二入乃至作陀羅尼三昧門行若菩薩作行者不受般若波羅蜜亦不具足般若波羅蜜不具足般若波羅蜜故不能得成就薩婆若何以故色是不受受想行識是不受色不受則非色性空故受想行識不受則非識性空故十二入是不受乃至陀羅尼三昧門是不受十二入不受則非十二入乃至陀羅尼三昧門不受則非陀羅尼三昧門性空故般若波羅蜜亦不受般若波羅蜜不受則非般若波羅蜜性空故如是菩薩摩訶薩欲行般若波羅蜜應觀諸法性空如是觀心無行處是名菩薩摩訶薩不受三昧廣大之用不與聲聞辟支佛共是薩婆若慧亦不受內空故外空內外空空空大空第一義空有為空無為空畢竟空無始空散空性空自相空諸法空不可得空無法空有法空無法有法空故何以故是薩婆若不可以相行得相行有垢故何等是垢相色相乃至諸陀羅尼三昧門相是名垢相是相若受若修可得薩婆若者論釋曰無常等聖行及如法性實際陀羅尼三昧門先已說問曰垢法中不應住以罪故善無記法中何故不應住答曰是雖非罪而生罪因緣如佛此中說有菩薩以吾我心行般若波羅蜜住色中著色為生色故作諸業受想行識亦如是為起五眾故行是為不取般若波羅蜜是人雖言我行般若波羅蜜是為世間行不具足般若波羅蜜故不能至一切智乃至陀羅尼三昧門亦如是此中須菩提自說不住因緣所謂色是不受若色不受則非色性常空故問曰是色無常苦空等過罪故不受譬如熱金丸雖有金可貪但以熱故知不可取如是者有何咎而強破五眾法答曰有二種著一者欲著二者見著有人觀是無常苦等破欲著得解脫或有人雖觀無常等猶著法生見為是人故分別色相空如是則離見著乃至陀羅尼三昧門亦如是問曰聲聞辟支佛一切法不受故漏盡此中云何說不受三昧不與二乘共答曰彼雖有不受三昧無有廣大之用不利不深亦不堅固復次聲聞辟支佛漏盡時得諸法不受菩薩久來知一切法不受皆如無餘涅槃畢竟空是故說不與二乘共復次二乘有習氣有礙有障故雖有無受三昧不清淨如摩訶迦葉聞菩薩伎樂於坐處不能自安諸菩薩問言汝頭陀第一何故欲起似舞迦葉答言我於人天五欲中永離不動此是大菩薩福德業因緣變化力我未能忍如須彌山王四面風起皆能堪忍若隨嵐風至不能自安聲聞辟支佛習氣於菩薩為煩惱復次此無受三昧惟佛遍知菩薩求佛道故雖不能遍而勝於二乘以是故說不與二乘共以人貴重是不受三昧而生著心是故須菩提說不但是三昧不受色乃至一切種智皆不受所以者何須菩提自說因緣所謂十八空故不受問曰何以故用是十八空觀諸法皆空答曰此中須菩提自說因緣取相著故生諸結使相者色乃至陀羅尼門諸三昧門相皆是煩惱根本若佛法中乃至無有法微相可取者經先尼梵志於一切智中終不生信云何為信信般若波羅蜜分別解知稱量思惟不以相法不以無相法如是先尼梵志不取相住信行中用性空智入諸法相不受色不受受想行識何以故諸法自相空故不可得受是先尼梵志非內觀得故見是智慧非外觀得故見是智慧非內非外觀得故見是智慧亦不無智慧觀得故見是智慧何以故梵志不見是法知者知法知處故此梵志非內色中見是智慧非內受想行識中見是智慧非外色中見是智慧非外受想行識中見是智慧非內外色中見是智慧非內外受想行識中見是智慧亦不離色受想行識中見是智慧內外空故先尼梵志此中心得信解於一切智以是故梵志信諸法實相一切法不可得故如是信解已無法可受諸法無相無憶念故是梵志於諸法亦無所得若取若捨取捨不可得故是梵志智慧亦不念諸法相不念故世尊是名菩薩摩訶薩般若波羅蜜此彼岸不度故是菩薩色受想行識不受一切法不受故乃至諸陀羅尼三昧門亦不受一切法不受故是菩薩於是中亦不取涅槃未具足四念處乃至八聖道分未具足十力乃至十八不共法何以故是四念處非四念處乃至十八不共法非十八不共法是諸法非法亦不非法是名菩薩摩訶薩般若波羅蜜色不受乃至十八不共法不受論問曰此中何因緣說先尼梵志答曰此經種種因緣說法空乃至無微相可取人心疑怪不信是理難見以畢竟無相故以是故須菩提引證小乘中尚有法空何況行大乘法者而不信法空復次如刪若婆婆羅門善知一切智人相見菩薩食乳糜知今日當成佛先尼是其舅也耆年智德有大名聞出家廣讀一切經書修心坐禪學道時時欲求智慧故往詣論議堂諸梵志言六師皆自稱一切智不蘭迦葉有大名聞是大眾師其弟子死若小若大皆不說其生處餘五師弟子死若小若大皆說其生處佛亦是大師有大名聞其弟子死小者說其生處大者不說其生處先尼聞已異時詣佛所問訊已一面坐問佛言佛聽當問佛言恣汝所問先尼言昔我一時曾到論堂與諸人論議如昔所聞具向佛說是時我作是念佛法說弟子小者更生大者不生何者為定佛告先尼我法甚深微妙難解汝等長夜著諸異見異欲異法汝於我法不能自見先尼梵志白佛言我心敬佛願加愍念為說妙法令我於坐得眼無令空起佛問梵志於汝意云何汝見是色如去不答言不也受想行識如去不答言不也色中如去不答言不也受想行識中如去不答言不也離色如去不答言不也離受想行識如去不答言不也汝更見無色無受想行識如去者不答曰不也若汝種種門不見如去者應生疑言佛法何者為定答曰不應佛告先尼若我弟子是法中不了了知者說有後生本來有我慢等殘故若我弟子了了解知是義者不說其生處本來我慢等無殘故先尼聞是已即時得道得道已從坐起白佛言願得出家為道即時鬢髮自墮便成沙門不久得阿羅漢從佛得眼不虛故是經論議先尼信者信佛能令我得道是名初信然後聞佛破吾我從本已來常自無我無我故諸法無所屬如幻如夢虛誑不實不可得取得是信力已入諸法實相不受色是如去乃至識是如去問曰梵志何以答佛皆言不也答曰梵志本總相為我佛今一一別問以是故答佛言不也復次梵志聞人二種說我或有說五眾即是我或有說離五眾別有我若五眾即是我則無別我所以者何我是一眾是五一不作五五不作一復次五眾無常生滅相五眾是我亦應生滅若生滅者則失罪福是五眾從因緣和合生不自在我若爾者何用我為不自在故如是等過罪故不得說言色如去受想行識如去離五眾亦不應有我無相故若知見受等是皆五眾相非是我相智者云何說離五眾而有我以是故言不也若有言別更有我無五眾是亦不然皆是顛倒妄見分別如是種種因緣知無我我即是如去諸法亦爾皆同如去以無主故法無所屬復次梵志推求得道智慧於四處求之皆無定相所謂觀自身五眾名為內外觀他身名為外彼此名為內外是三種智慧不得道無智慧亦不得道復次內者內六入外者外六入復次內名能觀智慧外名所觀處是先尼知諸觀皆有過罪何以故內以智慧力故謂外諸法是常無常有無等非外法有定相若有定相則無智用又此智慧從外法因緣生外法相不定故智慧亦不定如稱為物故物為稱故二事相待若離物無稱離稱無物無量教智名得道方便得名得聖道果復次略說實智慧義所謂不見內五眾中不見外五眾中亦不見內外五眾中亦不見離五眾中見是智慧為實以無常智慧觀五眾無常是智慧從因緣和合故有不實著觀者邪見不著者得道若無常相是實者何故著而不得道以是故一切內外不見定智慧若離是無常等觀得道者一切凡人亦應得道以是故說離是智慧亦無所得爾時梵志以是智慧於一切法中心得遠離於智慧亦復遠離一切我見等取相邪見一切皆滅亦不從無智得爾時梵志歡喜觀無量法性相佛真為大師不捨者諸法中皆有助道力故不受者諸法實相畢竟空無所得故不受復次諸結使煩惱顛倒虛妄故無所捨但知諸法如實相無相無憶念故是名菩薩不受不捨波羅蜜名為般若波羅蜜此彼岸不度故世間即是涅槃相涅槃相即是世間相一相所謂無相若如是知應當滅以未具足諸功德故不滅大慈悲本願力故不滅雖求佛道於此法中亦無好醜相及受捨相以是故非法亦非非法是名菩薩般若波羅蜜一切相不受經復次世尊菩薩摩訶薩欲行般若波羅蜜應如是思惟何者是般若波羅蜜何以故名般若波羅蜜是誰般若波羅蜜若菩薩摩訶薩行般若波羅蜜如是念若法無所有不可得是般若波羅蜜爾時舍利弗問須菩提何等法無所有不可得須菩提言般若波羅蜜是法無所有不可得禪波羅蜜毘梨耶波羅蜜羼提波羅蜜尸羅波羅蜜檀波羅蜜是法無所有不可得內空故外空內外空空空大空第一義空有為空無為空畢竟空無始空散空性空自相空諸法空不可得空無法空有法空無法有法空故舍利弗色法無所有不可得受想行識法無所有不可得內空法無所有不可得乃至無法有法空法無所有不可得舍利弗四念處法無所有不可得乃至十八不共法無所有不可得舍利弗諸神通法無所有不可得如相法無所有不可得法性法相法住法位實際法無所有不可得舍利弗佛無所有不可得薩婆若法無所有不可得一切種智法無所有不可得內空乃至無法有法空故舍利弗若菩薩摩訶薩如是思惟如是觀時心不沒不悔不驚不畏不怖當知是菩薩不離般若波羅蜜行舍利弗問須菩提何因緣故當知菩薩不離般若波羅蜜行須菩提言色離色性受想行識離識性六波羅蜜離六波羅蜜性乃至實際離實際性舍利弗復問須菩提云何是色性云何是受想行識性云何乃至實際性須菩提言無所有是色性無所有是受想行識性乃至無所有是實際性舍利弗以是因緣故當知色離色性受想行識離識性乃至實際離實際性舍利弗色亦離色相受想行識亦離識相乃至實際亦離實際相相亦離相性亦離性舍利弗問須菩提菩薩摩訶薩若如是學得成就薩婆若須菩提言如是如是舍利弗若菩薩摩訶薩如是學得成就薩婆若何以故以諸法不生不成就故舍利弗問須菩提何因緣故諸法不生不成就須菩提言色色空是色生成就不可得受想行識識空是識生成就不可得乃至實際實際空是實際生成就不可得舍利弗菩薩摩訶薩如是學漸近薩婆若漸得身清淨心清淨相清淨漸得身清淨心清淨相清淨故是菩薩不生染心不生瞋心不生癡心不生憍慢心不生慳貪心不生邪見心是菩薩不生染心乃至不生邪見心故終不生母人腹中常得化生從一佛國至一佛國成就眾生淨佛世界乃至阿耨多羅三藐三菩提終不離諸佛舍利弗菩薩摩訶薩當作是行般若波羅蜜當作是學般若波羅蜜論問曰上來廣說般若波羅蜜今須菩提何以作是言菩薩摩訶薩應如是思惟何者是般若波羅蜜答曰須菩提上來謙讓門說次不住門說今明般若波羅蜜體何等是般若波羅蜜般若波羅蜜者是一切諸法實相不可破不可壞若有佛若無佛常住諸法相法位非佛非辟支佛非菩薩非聲聞非天人所作何況其餘小眾生復次常是一邊斷滅是一邊離是二邊行中道是為般若波羅蜜又復常無常苦樂空實我無我等亦如是色法是一邊無色法是一邊可見法不可見法有對無對有為無為有漏無漏世間出世間等諸二法亦如是復次無明是一邊無明盡是一邊乃至老死是一邊老死盡是一邊諸法有是一邊諸法無是一邊離是二邊行中道是為般若波羅蜜菩薩是一邊六波羅蜜是一邊佛是一邊菩提是一邊離是二邊行中道是為般若波羅蜜略說內六情是一邊外六塵是一邊離是二邊行中道是名般若波羅蜜此般若波羅蜜是一邊此非般若波羅蜜是一邊離是二邊行中道是名般若波羅蜜如是等二門廣說無量般若波羅蜜相復次離有離無離非有非無不墮愚癡而能行善道是為般若波羅蜜如是等三門是般若波羅蜜相復次須菩提此中自說是法無所有不可得是般若波羅蜜空故無所有常無常等諸觀求覓無定相故不可得復次無所有者此中須菩提自說般若波羅蜜乃至五波羅蜜法無所有不可取不可受不可著故復次十八空故是六波羅蜜無所有不可得譬如大風能破散諸雲亦如大火燒乾草木如金剛寶摧破大山諸空亦如是能破諸法何以故名般若波羅蜜者般若者一切諸智慧中最為第一無上無比無等更無勝者窮盡到邊如一切眾生中佛為第一一切諸法中涅槃為第一一切眾中比丘僧為第一問曰汝先說諸法實相是般若波羅蜜所謂法位法住有佛無佛常住不異今何以說諸智慧中般若波羅蜜第一譬如諸法中涅槃為第一答曰世間法或時因中說果或時果中說因無咎如人日食數匹布布不可食從布因緣得食是名因中說果如見好畫而言好手是名果中說因因諸法實相生智慧是則果中說因復次是菩薩入不二入法門是時能直行此般若波羅蜜不分別是因是果是緣是知是內是外是此是彼等所謂一相無相以是故不應難復次世間三種智慧一者世俗巧便博識文藝仁智禮敬等二者離生智慧所謂離欲界乃至無所有處三者出世間智慧所謂離我及我所諸漏盡聲聞辟支佛智慧般若波羅蜜為最殊勝畢竟清淨無所著故為饒益一切眾生故聲聞辟支佛智慧雖漏盡故清淨無大慈悲不能饒益一切故不如何況世俗罪垢不淨欺誑智慧三種智慧不及是智慧故名為般若波羅蜜復次是智慧為度一切眾生故為得佛道故是智慧相應受想行識及從智慧起身業口業及生住等心不相應諸行是諸法和合名為波羅蜜是諸波羅蜜中智慧多故名為般若波羅蜜念定等多故名為禪波羅蜜餘波羅蜜義亦如是如是等種種無量因緣故名為般若波羅蜜是誰般若波羅蜜者第一義中無知者見者得者一切法無我無我所相諸法但空因緣和合相續生若爾般若波羅蜜當屬誰佛法有二種一者世諦二者第一義諦為世諦故般若波羅蜜屬菩薩凡夫人法種種過罪不清淨故則不屬凡夫人般若波羅蜜畢竟清淨凡夫所不樂如蠅樂處不淨不好蓮花凡夫人雖復離欲有吾我心著離欲法故不樂般若波羅蜜聲聞辟支佛雖欲樂般若波羅蜜無深慈悲故大厭世間一心向涅槃是故不能具足得般若波羅蜜是般若波羅蜜菩薩成佛時轉名一切種智以是故般若不屬佛不屬聲聞辟支佛不屬凡夫但屬菩薩問曰此經中常說五眾在前一切種智在後今何以先說六波羅蜜答曰舍利弗問須菩提無所有義解五眾種種因緣觀強令無所有難解般若波羅蜜即是無所有易解譬如水中月易明其空天上月難令無所有五波羅蜜與般若波羅蜜同名同事是故續說五波羅蜜然後續說五眾乃至一切種智無所有不可得菩薩入是門觀諸法實相不恐不怖者當知是菩薩不離般若波羅蜜不離者常行般若波羅蜜不虛必有果報此中須菩提自說不離因緣所謂色離色性色中無色相虛誑無所有菩薩能如是知不離實智慧乃至實際亦如是菩薩能行是無障礙道得至薩婆若一切法不生不出故舍利弗問須菩提云何一切法不生須菩提答色色相空故色無生無成就乃至實際亦如是若菩薩能如是行是清淨第一無上無比故漸近薩婆若漸近薩婆若故心不生邪見煩惱戲論即時得心清淨心清淨果報故得身清淨三十二相八十隨形好莊嚴其身得三種清淨故破諸虛誑取相之法受法性生身所謂常得化生不處胞胎問曰若有力如此何用化生貪著其身而不取涅槃答曰有二事因緣故以諸佛是眾生中寶欲供養無厭故有本願度眾生淨佛世界未滿故是菩薩福德方便力故常不離諸佛經爾時須菩提白佛言世尊若菩薩摩訶薩無方便欲行般若波羅蜜若行色為行相若行受想行識為行相若色是常行為行相若受想行識是常行為行相若色是無常行為行相若受想行識是無常行為行相若色是樂行為行相若受想行識是樂行為行相若色是苦行為行相若受想行識是苦行為行相若色是有行為行相若受想行識是有行為行相若色是空行為行相若受想行識是空行為行相若色是我行為行相若受想行識是我行為行相若色是無我行為行相若受想行識是無我行為行相若色是離行為行相若受想行識是離行為行相若色是寂滅行為行相若受想行識是寂滅行為行相世尊若菩薩摩訶薩無方便行四念處為行相乃至十八不共法為行相世尊若菩薩摩訶薩行般若波羅蜜時作是念我行般若波羅蜜有所得行亦是行相世尊若菩薩摩訶薩作是念能如是行是修行般若波羅蜜亦是行相當知是菩薩摩訶薩行般若波羅蜜無方便須菩提語舍利弗若菩薩摩訶薩行般若波羅蜜時色受念妄解若色受念妄解為色故作行若為色作行不得離生老病死憂悲苦惱及後世苦若菩薩摩訶薩行般若波羅蜜時無方便眼受念妄解乃至意色乃至法眼識界乃至意識界眼觸乃至意觸眼觸因緣生受乃至意觸因緣生受四念處乃至十八不共法受念妄解為十八不共法故作行若為作行是菩薩不能得離生老病死憂悲苦惱及後世苦如是菩薩尚不能得聲聞辟支佛地證何況得阿耨多羅三藐三菩提無有是處舍利弗當知是菩薩摩訶薩行般若波羅蜜無方便舍利弗問須菩提云何當知是菩薩摩訶薩行般若波羅蜜有方便須菩提語舍利弗若菩薩摩訶薩欲行般若波羅蜜時不行色不行受想行識不行色相不行受想行識相不行色受想行識常不行色受想行識無常不行色受想行識樂不行色受想行識苦不行色受想行識我不行色受想行識無我不行色受想行識空不行色受想行識無相不行色受想行識無作不行色受想行識離不行色受想行識寂滅何以故舍利弗是色空為非色離空無色離色無空色即是空空即是色受想行識空為非識離空無識離識無空空即是識識即是空乃至十八不共法空為非十八不共法離空無十八不共法離十八不共法無空空即是十八不共法十八不共法即是空如是舍利弗當知是菩薩摩訶薩行般若波羅蜜有方便是菩薩摩訶薩如是行般若波羅蜜能得阿耨多羅三藐三菩提是菩薩摩訶薩行般若波羅蜜時行亦不受不行亦不受行不行亦不受非行非不行亦不受不受亦不受舍利弗語須菩提菩薩摩訶薩行般若波羅蜜時何因緣故不受須菩提言是般若波羅蜜自性不可得故不受何以故無所有性是般若波羅蜜舍利弗以是故菩薩摩訶薩行般若波羅蜜行亦不受不行亦不受行不行亦不受非行非不行亦不受不受亦不受何以故一切法性無所有不隨諸法行不受諸法相故是名菩薩摩訶薩諸法無所受三昧廣大之用不與聲聞辟支佛共是菩薩摩訶薩行是三昧不離疾得阿耨多羅三藐三菩提論釋曰前品用空門破諸法此品欲以無相門破諸法若菩薩無方便觀色則墮相中墮相中故失般若波羅蜜行所以者何以一切法空故無相可取問曰人知善惡果報取果報相已分別善惡善者取惡者捨是故行道云何說諸法無相相答曰取相者為初學者說無相者為行道住解脫門者說不應以麁事為難今行者取善相破不善相所謂取男女等相生諸煩惱因緣後以無相相破善法相若破不善而不破善相者善即為患生諸著故以無相相破善法無相亦自破所以者何無相善法所攝故譬如雹墮害穀雹自消滅復次一切法無相相為實譬如身不淨充滿九孔常流無有淨相而人無明故強以為淨生煩惱作諸罪如小兒於不淨物中取淨相以為樂長者觀之而笑知為虛妄如是等種種取相皆為虛妄如頗梨珠隨前色變自無定色諸法亦如是無有定相隨心為異若常無常等相如以瞋心見此人為弊若瞋心休息婬欲心生見此人還復為好若以憍慢心生見此人以為卑賤聞其有德還生敬心如是等有理而憎愛無理而憎愛皆是虛妄憶想若除虛誑相亦無空相無相相無作相無所破故是色從種種因緣和合而有譬如水沫如幻如夢若菩薩於色中取一相即失般若波羅蜜色性是無相相故受是色相已見色散壞磨滅謂是無常若見和合少許時住謂為常有常有二種一者若住百歲千萬億歲若一劫若八萬劫然後歸滅二者常住不壞菩薩若邊邪滅故亦不復觀真實常若觀常知是久住故常非是真實若不滅邊邪觀色為真實常作是念草木零落還歸為土但離合有時是故說是菩薩無方便菩薩或觀色無常無常亦有二種一者念念滅一切有為法不過一念住二者相續法壞故名為無常如人命盡若火燒草木如煎水消盡若初發心菩薩行是相續斷麁無常心厭故若久行菩薩能觀諸法念念生滅無常是二菩薩皆墮取相中所以者何是色常無常相不可得如先說受想行識亦如是苦樂我非我亦爾問曰是五眾可作常無常等觀云何言五眾是寂滅遠離相答曰行者不見五眾常無常相故知是五眾離自相若知五眾離自相即是寂滅如涅槃問曰若爾者初自無相云何說言無方便墮相中答曰是菩薩根鈍不自覺心離五眾著轉復著遠離寂滅於無相中而生著三十七品乃至十八不共法亦應如是隨義分別若菩薩觀外諸法皆無相言我能作是觀以有我心殘故亦墮相中若菩薩能離此著相非道行真淨無相智慧作是念能如是內外清淨行是為修行般若波羅蜜是人亦墮相中所以者何不可著而著不可取而取故是菩薩名為無方便依止愛見著善法故是菩薩雖有福德亦不得離老病死憂悲苦惱雜行道故尚不能得小乘何況大乘與上相違名為有方便於一切法不受不著諸法和合因緣生無自性故問曰前說無受三昧此說不受三昧有何等異答曰前者為空故此為無相故不遠離者常行不息不休以大慈悲心故疾得佛道者入是三昧無障礙故所行智慧與佛相似若無量阿僧祇劫應得或時超一阿僧祇劫百劫乃至六十一劫如弗沙佛讚歎釋迦文佛超越九劫經舍利弗言但不離是三昧令菩薩摩訶薩疾得阿耨多羅三藐三菩提更有諸餘三昧須菩提語舍利弗言更有諸餘三昧菩薩摩訶薩行是三昧疾得阿耨多羅三藐三菩提舍利弗言何等三昧菩薩摩訶薩行是疾得阿耨多羅三藐三菩提須菩提言諸菩薩摩訶薩有三昧名首楞嚴行是三昧令菩薩摩訶薩疾得阿耨多羅三藐三菩提有名寶印三昧師子遊戲三昧妙月三昧月幢相三昧諸法印三昧觀頂三昧畢法性三昧畢幢相三昧金剛三昧入法印三昧三昧王安立三昧放光三昧力進三昧出生三昧必入辯才三昧入名字三昧觀方三昧陀羅尼印三昧不忘三昧攝諸法海印三昧遍覆虛空三昧金剛輪三昧寶斷三昧普照三昧不求三昧無處住三昧無心三昧淨燈三昧無邊明三昧能作明三昧普遍明三昧堅淨諸三昧三昧無垢明三昧作樂三昧電光三昧無盡三昧威德三昧離盡三昧不動三昧莊嚴三昧日光三昧月淨三昧淨明三昧能作明三昧作行三昧知相三昧如金剛三昧心住三昧遍照三昧安立三昧寶頂三昧妙法印三昧法等三昧生喜三昧到法頂三昧能散三昧壞諸法處三昧字等相三昧離字三昧斷緣三昧不壞三昧無種相三昧無處行三昧離闇三昧無去三昧不動三昧度緣三昧集諸功德三昧住無心三昧妙淨華三昧覺意三昧無量辯三昧無等等三昧度諸法三昧分別諸法三昧散疑三昧無住處三昧一相三昧一性三昧生行三昧一行三昧不一行三昧妙行三昧達一切有底散三昧入言語三昧離音聲字語三昧然炬三昧淨相三昧破相三昧一切種妙足三昧不喜苦樂三昧不盡行三昧多陀羅尼三昧攝諸邪正相三昧滅憎愛三昧逆順三昧淨光三昧堅固三昧滿月淨光三昧大莊嚴三昧能照一切世三昧三昧等三昧無諍行三昧無住處樂三昧如住定三昧壞身衰三昧壞語如虛空三昧離著如虛空不染三昧舍利弗是菩薩摩訶薩行是諸三昧疾得阿耨多羅三藐三菩提復有無量阿僧祇三昧門陀羅尼門菩薩摩訶薩學是三昧門陀羅尼門疾得阿耨多羅三藐三菩提慧命須菩提隨佛心言當知是菩薩摩訶薩行是諸三昧者以為過去諸佛所授記今現在十方諸佛亦授是菩薩記是菩薩不見是諸三昧亦不念是三昧亦不念我當入是三昧我今入是三昧我已入是三昧是菩薩摩訶薩都無分別念舍利弗問須菩提菩薩摩訶薩住是諸三昧已從過去佛授記耶須菩提報言不也舍利弗何以故般若波羅蜜不異諸三昧諸三昧不異般若波羅蜜菩薩不異般若波羅蜜及三昧般若波羅蜜及三昧不異菩薩般若波羅蜜即是三昧三昧即是般若波羅蜜菩薩即是般若波羅蜜及三昧般若波羅蜜及三昧即是菩薩舍利弗語須菩提若三昧不異菩薩菩薩不異三昧三昧即是菩薩菩薩即是三昧菩薩云何知一切諸法等三昧須菩提言若菩薩入是三昧是時不作是念我以是法入是三昧以是因緣故舍利弗是菩薩於諸三昧不知不念舍利弗言何以故不知不念須菩提言諸三昧無所有故是故菩薩不知不念爾時佛讚言善哉善哉須菩提如我說汝行無諍三昧第一與此義相應菩薩摩訶薩應如是學般若波羅蜜禪波羅蜜毘梨耶波羅蜜羼提波羅蜜尸羅波羅蜜檀波羅蜜四念處乃至十八不共法亦應如是學論問曰如佛說涅槃一道所謂空無相無作舍利弗何以更問有餘三昧令菩薩疾得佛不答曰未近涅槃時多有餘道近涅槃時惟有一道空無相無作諸餘三昧皆入此三解脫門譬如大城多有諸門皆得入城又如眾川萬流皆歸於海何等餘三昧所謂首楞嚴三昧等諸三昧摩訶衍品中佛自說有深難解者彼中當說若菩薩能行是百八三昧等諸陀羅尼門十方諸佛皆與授記所以者何是菩薩雖得是諸三昧實無諸憶想分別我心故亦不作是念我當入是三昧今入已入我當住是三昧是我三昧以是心清淨微妙法不著故諸佛授記爾時舍利弗還以空智慧難須菩提言菩薩住是三昧取是三昧相得授記耶須菩提言不也何以故三事不異故般若不異三昧三昧不異般若般若不異菩薩三昧菩薩三昧不異般若般若三昧即是菩薩菩薩即是般若三昧若三昧菩薩異者諸佛授其記不異故無授記舍利弗復問若爾者三昧及一切法平等不異須菩提言諸菩薩有諸法等三昧入是三昧中諸法無異復次如先說於諸三昧不作憶想分別覺與不覺諸三昧自性無所有故菩薩不知不念佛以須菩提自未得是三昧而善說菩薩微妙三昧陀羅尼般若波羅蜜中不念不著是故讚言善哉我說汝得無諍三昧第一如我所讚不虛經舍利弗白佛言世尊菩薩摩訶薩如是學為學般若波羅蜜耶佛告舍利弗菩薩摩訶薩如是學為學般若波羅蜜是法不可得故乃至學檀波羅蜜是法亦不可得故學四念處乃至學十八不共法是法不可得故舍利弗白佛言世尊如是菩薩摩訶薩學般若波羅蜜是法不可得耶佛言如是菩薩摩訶薩學般若波羅蜜是法不可得舍利弗言世尊何等法不可得佛言我不可得乃至知者見者不可得畢竟淨故五陰不可得十二入不可得十八界不可得畢竟淨故無明不可得畢竟淨故乃至老死不可得畢竟淨故苦諦不可得畢竟淨故集滅道諦不可得畢竟淨故欲界不可得畢竟淨故色界無色界不可得畢竟淨故四念處不可得畢竟淨故乃至十八不共法不可得畢竟淨故六波羅蜜不可得畢竟淨故須陀洹不可得畢竟淨故斯陀含阿那含阿羅漢辟支佛不可得畢竟淨故菩薩不可得畢竟淨故佛不可得畢竟淨故舍利弗白佛言世尊何等是畢竟淨佛言不出不生無得無作是名畢竟淨舍利弗白佛言世尊菩薩摩訶薩若如是學為學何等法佛告舍利弗菩薩摩訶薩如是學於諸法無所學何以故舍利弗諸法相不如凡夫所著舍利弗白佛言世尊諸法實相云何有佛言諸法無所有如是有如是無所有是事不知名為無明舍利弗白佛言世尊何等無所有是事不知名為無明佛告舍利弗色受想行識無所有內空乃至無法有法空故四念處乃至十八不共法無所有內空乃至無法有法空故是中凡夫以無明力渴愛故妄見分別說是無明是凡夫為二邊所縛是人不知不見諸法無所有而憶想分別著色乃至十八不共法是人著故於無所有法而作識知見是凡夫不知不見何等不知不見不知不見色乃至十八不共法亦不知不見以是故墮凡夫數如小兒是人不出於何不出不出欲界不出色界不出無色界聲聞辟支佛法中不出是人亦不信不信何等不信色空乃至不信十八不共法空是人不住不住何等不住檀波羅蜜乃至不住般若波羅蜜不住阿毘跋致地乃至不住十八不共法以是因緣故名為凡夫如小兒亦名著者何等為著著色乃至識著眼入乃至意入著眼界乃至意識界著婬怒癡著諸邪見著四念處乃至著佛道舍利弗白佛言世尊若菩薩摩訶薩作如是學亦不學般若波羅蜜不得薩婆若佛語舍利弗菩薩摩訶薩作如是學亦不學般若波羅蜜不得薩婆若舍利弗白佛言世尊何以故菩薩摩訶薩亦不學般若波羅蜜不得薩婆若佛告舍利弗菩薩摩訶薩無方便故想念分別著般若波羅蜜著禪波羅蜜毘梨耶波羅蜜羼提波羅蜜尸羅波羅蜜檀波羅蜜乃至十八不共法一切種智隨念分別著以是因緣故菩薩摩訶薩如是學亦不學般若波羅蜜不得薩婆若舍利弗白佛言世尊若菩薩摩訶薩如是學亦不學般若波羅蜜不得薩婆若佛告舍利弗菩薩摩訶薩如是學不學般若波羅蜜不得薩婆若舍利弗白佛言世尊菩薩摩訶薩今云何應學般若波羅蜜得薩婆若佛告舍利弗言若菩薩摩訶薩學般若波羅蜜時不見般若波羅蜜舍利弗菩薩摩訶薩如是學學般若波羅蜜得薩婆若以不可得故舍利弗白佛言世尊云何名不可得佛言諸法內空乃至無法有法空故論釋曰舍利弗上問但無受三昧疾得佛更有餘三昧須菩提說更有餘三昧疾得佛是菩薩不念不著是三昧過去現在諸佛授記佛讚言善哉菩薩摩訶薩應如是學般若波羅蜜乃至一切佛法是時舍利弗作是念般若波羅蜜是空相諸三昧種種分別相云何學諸三昧是為學般若波羅蜜是故問佛答舍利弗如是學般若波羅蜜皆以不可得故以般若波羅蜜氣分相皆在諸三昧中能如是學是為學般若波羅蜜乃至十八不共法佛即可之舍利弗復問何等法不可得佛此中自說眾生空故畢竟清淨故我不可得乃至知者見者須陀洹乃至佛不可得法空故畢竟清淨故五眾不可得乃至十八不共法不可得畢竟清淨者不出不生不得不作等因邊不起故名為不出緣邊不起故名為不生定生相不可得故名為不出不生不出不生故名不可得不可得故名無作無起是起作法皆是虛誑離如是相名畢竟清淨舍利弗問佛菩薩能如是行畢竟真淨道為學何法為得何法佛答能如是學為無所學無所得問曰菩薩用是畢竟空學六波羅蜜乃至十八不共法云何言無法可學答曰此中佛自說諸法不如凡夫所著凡夫人心有無明邪見等結使所聞所見所知皆異法相乃至聞佛說法於聖道中果報中皆著污染於道舍利弗白佛言若凡夫人所見皆是不實今是諸法云何有佛言諸法無所有凡夫人於無所有處亦以為有所以者何是凡夫人離無明邪見不能有所觀以是故說著無所有故名為無明譬如空拳以誑小兒小兒著故謂以為有舍利弗問佛何等法無所有著故名無明佛答色乃至十八不共法是中無明愛故憶想分別是明是無明墮有邊無邊失智慧明失智慧明故不見不知色畢竟空無所有相自生憶想分別而著乃至識眾十二入十八界十二因緣或聞善法所謂六波羅蜜乃至十八不共法亦如世間法憶想分別著聖法亦如是以是故名墮凡夫數如小兒為人輕笑如人以指示月愚者但看指不看月智者輕笑言汝何不得示者意指為知月因緣而更看指不知月諸佛賢聖為凡夫人說法而凡夫著音聲語言不取聖人意不得實義不得實義故還於實中生著佛今說凡夫所失故言不能過三界亦不能離二乘不得聖人意故聞說諸法空而不信不信故不行不住六波羅蜜乃至十八不共法以失如是功德故名為凡夫小兒是小兒著五眾十二入十八界三毒諸煩惱乃至六波羅蜜十八不共法阿耨多羅三藐三菩提皆著是故名為著者舍利弗問若菩薩如是行是名不行般若波羅蜜不行般若波羅蜜不得薩婆若佛可舍利弗言如是如是即為說因緣所謂新行菩薩無方便力聞是般若波羅蜜憶想分別尋求欲取作是念我捨世間樂復不能得般若波羅蜜是為兩失專求欲得或謂說空是般若波羅蜜或說空亦空是般若波羅蜜或說諸法如實相是般若波羅蜜如是用六十二見九十八使煩惱心著是般若波羅蜜乃至一切種智亦如是以是著心學諸法不能得薩婆若與此相違者能行般若波羅蜜亦能得薩婆若所謂不見般若波羅蜜不見行者不見緣法不見亦不見舍利弗更問不見因緣佛答是菩薩入十八空故不見非以無智故不見經爾時慧命須菩提白佛言世尊若當有人問言幻人學般若波羅蜜當得薩婆若不幻人學禪波羅蜜毘梨耶波羅蜜羼提波羅蜜尸羅波羅蜜檀波羅蜜學四念處乃至十八不共法及一切種智得薩婆若不我當云何答佛告須菩提我還問汝隨汝意答我須菩提於汝意云何色與幻有異不受想行識與幻有異不須菩提言不也世尊佛言於汝意云何眼與幻有異不乃至意與幻有異不色乃至法與幻有異不眼界乃至意識界與幻有異不眼觸乃至意觸眼觸因緣生受乃至意觸因緣生受與幻有異不須菩提言不也世尊於汝意云何四念處與幻有異不乃至八聖道分與幻有異不不也世尊於汝意云何空無相無作與幻有異不不也世尊須菩提於汝意云何檀波羅蜜與幻有異不乃至十八不共法與幻有異不不也世尊須菩提於汝意云何阿耨多羅三藐三菩提與幻有異不不也世尊何以故色不異幻幻不異色色即是幻幻即是色世尊受想行識不異幻幻不異受想行識識即是幻幻即是識世尊眼不異幻幻不異眼眼即是幻幻即是眼眼觸因緣生受乃至意觸因緣生受亦如是世尊四念處不異幻幻不異四念處四念處即是幻幻即是四念處乃至阿耨多羅三藐三菩提不異幻幻不異阿耨多羅三藐三菩提阿耨多羅三藐三菩提即是幻幻即是阿耨多羅三藐三菩提佛告須菩提於汝意云何幻有垢有淨不不也世尊須菩提於汝意云何幻有生有滅不不也世尊若法不生不滅是法能學般若波羅蜜當得薩婆若不不也世尊於汝意云何五受陰假名是菩薩不如是世尊於汝意云何五受陰假名有生滅垢淨不不也世尊於汝意云何若法但有名字非身非身業非口非口業非意非意業不生不滅不垢不淨如是法能學般若波羅蜜得薩婆若不不也世尊菩薩摩訶薩若能如是學般若波羅蜜當得薩婆若以無所得故須菩提白佛言世尊菩薩摩訶薩應如是學般若波羅蜜得阿耨多羅三藐三菩提如幻人學何以故世尊當知五陰即是幻人幻人即是五陰佛告須菩提於汝意云何是五陰學般若波羅蜜當得薩婆若不不也世尊何以故是五陰性無所有無所有性亦不可得佛告須菩提於汝意云何如夢五陰學般若波羅蜜當得薩婆若不不也世尊何以故夢性無所有無所有性亦不可得於汝意云何如響如影如焰如化五眾學般若波羅蜜當得薩婆若不不也世尊何以故響影焰化性無所有無所有性亦不可得六情亦如是世尊識即是六情六情即是五眾是法皆內空故不可得乃至無法有法空故不可得論問曰須菩提何以故以是事問佛若人問幻人學般若波羅蜜得作佛不應答言不得幻人虛誑無有本末是事易答何以故問佛答曰上品佛答舍利弗甚深空義須菩提作是念諸法一相無分別若爾者幻人及實菩薩無異而菩薩行諸功德得作佛幻人無實但誑人眼不能作佛問曰幻人不能行功德以無心識云何言行答曰雖實不行人見似行故名為行如幻人以飲食財物七寶布施出家持戒忍辱精進坐禪說法等無智人謂是為行不知是幻須菩提作是念若如佛說諸法一相無所有但是虛誑幻人及實菩薩乃至佛等無有異如幻人亦幻作佛行六波羅蜜降魔兵坐道場成佛道放光明說法度人實菩薩行實道得作佛度眾生有何差別佛言我還問汝隨汝意答我問曰佛何以不直答而還問令隨意答答曰須菩提以空智慧觀三界五眾皆空心生厭離諸煩惱習故雖能總相知諸佛法空猶有所貴不能觀佛法如幻無所有以是故方喻說如汝以五眾空為證諸佛法亦爾汝觀世間五眾為空我觀佛法亦爾是故問須菩提於汝意云何色與幻有異不幻與色有異不乃至受想行識亦如是若異者汝應問若不異不應作是問須菩提言不異問曰若色不異幻可爾幻人有色故云何言受想行識如幻不異答曰幻人有喜樂憂苦相無智人見謂為有受想行識復次佛譬喻欲令人知五受眾虛誑如幻五受眾雖與幻無異佛欲令解故為作譬喻眾生謂幻是虛誑五受眾雖有與幻無異是故須菩提一心籌量知五眾與幻無異所以者何如幻人色誑肉眼能令生憂喜苦樂五受眾亦能誑慧眼令生貪欲瞋惱諸煩惱等如幻因少許呪術物事語言為本能現種種事城郭廬觀等五受眾亦以先世少許無明術因緣有諸行識名色等種種以是故說不異如人見幻事生著心廢其生業幻滅時生悔五受眾亦如是先業因緣幻生今五眾受五欲生貪瞋無常壞時心乃生悔我云何著是幻五眾失諸法實相佛問須菩提樂說門故答言幻與色不異若不異是色法即是空入不生不滅法中法若不生不滅云何行般若波羅蜜得作佛須菩提作是念若爾者菩薩何以故種種行道求阿耨多羅三藐三菩提佛知其念即答五眾虛誑但以假名故號為菩薩是假名中無業無業因緣無心無心數法無垢無淨畢竟空故佛言菩薩應如幻人行般若波羅蜜五眾即是幻人無異從先世業因緣幻業出故是五眾亦不能得成就佛何以故性無所有故餘夢化影響等亦如是問曰何以故說識即是六情六情即是五眾答曰是識十二因緣中第三事是中亦有色亦有心數法未熟故受識名從識生六入是二時俱有五眾色成故名五情名成故名意情六情不離五眾以是故說識即是六情問曰若爾者十二因緣中處處皆有五眾何以但說六情有五眾答曰是識今身之本眾生於現在法中多錯名色未熟未有所能故不說六情受苦樂能生罪福故說其餘十一因緣故說五眾復次佛知五百歲後學者分別諸法相各異離色法說識離識法說色欲破是諸見令入畢竟空故識中雖無五情而說識即是六情六情中雖不具五眾而說六情即是五眾復次先世但有心住六情作種種憶想分別故生今世六情五眾身從今世身起種種結使造後世六情五眾如是等展轉是故說識即是六情六情即是五眾是法內空中不可得乃至無法有法空中不可得經須菩提白佛言世尊新發大乘意菩薩聞說般若波羅蜜將無驚怖畏佛告須菩提若新發大乘意菩薩於般若波羅蜜無方便亦不得善知識是菩薩或驚或怖或畏須菩提白佛言世尊何等是方便菩薩行是方便不驚不畏不怖佛告須菩提有菩薩摩訶薩行般若波羅蜜應薩婆若心觀色無常相是亦不可得觀受想行識無常相是亦不可得須菩提是名菩薩摩訶薩行般若波羅蜜中方便復次須菩提菩薩摩訶薩應薩婆若心觀色苦相是亦不可得受想行識亦如是應薩婆若心觀色無我相是亦不可得受想行識亦如是復次須菩提菩薩摩訶薩應薩婆若心觀色空相是亦不可得受想行識亦如是觀色無相相是亦不可得受想行識亦如是觀色無作相是亦不可得受想行識亦如是觀色寂滅相是亦不可得乃至識亦如是觀色離相是亦不可得乃至識亦如是是名菩薩摩訶薩行般若波羅蜜中方便復次須菩提菩薩摩訶薩行般若波羅蜜觀色無常相是亦不可得觀色苦相無我相空相無相相無作相寂滅相離相是亦不可得受想行識亦如是是時菩薩作是念我當為一切眾生說是無常法是亦不可得當為一切眾生說苦相無我相空相無相相無作相寂滅相離相是亦不可得是名菩薩摩訶薩檀波羅蜜復次須菩提菩薩摩訶薩不以聲聞辟支佛心觀色無常亦不可得不以聲聞辟支佛心觀識無常亦不可得不以聲聞辟支佛心觀色苦無我空無相無作寂滅離亦不可得受想行識亦如是是名菩薩摩訶薩尸羅波羅蜜復次須菩提菩薩摩訶薩行般若波羅蜜是諸法無常相乃至離想忍欲樂是名菩薩摩訶薩羼提波羅蜜復次須菩提菩薩摩訶薩行般若波羅蜜應薩婆若心觀色無常相亦不可得乃至離相亦不可得受想行識亦如是應薩婆若心不捨不息是名菩薩摩訶薩毘梨耶波羅蜜復次須菩提菩薩摩訶薩行般若波羅蜜不起聲聞辟支佛意及餘不善心是名菩薩摩訶薩禪波羅蜜復次須菩提菩薩摩訶薩行般若波羅蜜如是思惟不以空色故色空色即是空空即是色受想行識亦如是不以空眼故眼空眼即是空空即是眼乃至意觸因緣生受不以空受故受空受即是空空即是受不以空四念處故四念處空四念處即是空空即是四念處乃至不以空十八不共法故十八不共法空十八不共法即是空空即是十八不共法如是須菩提菩薩摩訶薩行般若波羅蜜不驚不畏不怖須菩提白佛言世尊何等是菩薩摩訶薩善知識守護故聞說是般若波羅蜜不驚不畏不怖佛告須菩提菩薩摩訶薩善知識者說色無常亦不可得持是善根不向聲聞辟支佛道但向一切智是名菩薩摩訶薩善知識說受想行識無常亦不可得持是善根不向聲聞辟支佛道但向一切智是名菩薩摩訶薩善知識須菩提菩薩摩訶薩復有善知識說色苦亦不可得說受想行識苦亦不可得說色無我亦不可得受想行識無我亦不可得說色空無相無作寂滅離亦不可得受想行識空無相無作寂滅離亦不可得持是善根不向聲聞辟支佛道但向一切智須菩提是名菩薩摩訶薩善知識須菩提菩薩摩訶薩復有善知識說眼無常乃至離亦不可得乃至意觸因緣生受說無常乃至離亦不可得持是善根不向聲聞辟支佛道但向一切智是名菩薩摩訶薩善知識須菩提菩薩摩訶薩復有善知識說修四念處法乃至離亦不可得持是善根不向聲聞辟支佛道但向一切智須菩提是名菩薩摩訶薩善知識乃至說修十八不共法修一切智亦不可得持是善根不向聲聞辟支佛道但向一切智是名菩薩摩訶薩善知識論問曰須菩提何以生此疑問佛言新發意菩薩聞是將無恐怖答曰聞無有菩薩行般若波羅蜜者但空五眾法亦不能行般若波羅蜜以是故生疑誰當行般若波羅蜜是故問佛佛言若菩薩內外因緣不具足當有恐怖內因緣者無正憶念無利智慧於眾生中無深悲心內無如是等方便外因緣者不生中國土不得聞般若波羅蜜不得善知識能斷疑者無如是等外因緣內外因緣不和合故生驚怖畏今須菩提問是方便佛答一切種智相應心觀諸法亦不得諸法問曰方便有觀色無常等種種相故不怖畏今何以但說薩婆若相應心觀諸法故不恐不怖答曰菩薩先來但觀諸法空心麁故生著今憶想分別觀如佛意於眾生中起大悲不著一切法於智慧無所礙但欲度眾生以無常空等種種觀諸法亦不得是法如是觀諸法已作是念我以是法度眾生令離顛倒以是故心不著不見定實有一法譬如藥師和合諸藥冷病者與熱藥於熱病中為非藥二施中法施大故是名檀波羅蜜五波羅蜜亦如是隨義分別復次菩薩方便者非十八空故令色空何以故不以是空相強令空故色即是空是色從本已來常自空色相空故空即是色乃至諸佛法亦如是善知識者教人令以是智慧迴向阿耨多羅三藐三菩提菩薩先知無常空等諸觀今惟說迴向為異經須菩提白佛言世尊云何菩薩摩訶薩行般若波羅蜜無方便隨惡知識聞說是般若波羅蜜驚怖畏佛告須菩提菩薩摩訶薩離一切智心修般若波羅蜜得是般若波羅蜜念是般若波羅蜜禪波羅蜜毘梨耶波羅蜜羼提波羅蜜尸羅波羅蜜檀波羅蜜皆得皆念復次須菩提菩薩摩訶薩離薩婆若心觀色內空乃至無法有法空觀受想行識內空乃至無法有法空觀眼內空乃至無法有法空乃至觀意觸因緣生受內空乃至無法有法空於諸法空有所念有所得復次須菩提菩薩摩訶薩行般若波羅蜜離薩婆若心修四念處亦念亦得乃至修十八不共法亦念亦得如是須菩提菩薩摩訶薩行般若波羅蜜以無方便故聞是般若波羅蜜驚怖畏須菩提白佛言世尊云何菩薩摩訶薩隨惡知識聞般若波羅蜜驚怖畏佛告須菩提菩薩摩訶薩惡知識教離般若波羅蜜離禪波羅蜜毘梨耶波羅蜜羼提波羅蜜尸羅波羅蜜檀波羅蜜須菩提是名菩薩摩訶薩惡知識須菩提菩薩摩訶薩復有惡知識不說魔事不說魔罪不作是言惡魔作佛形像來教菩薩離六波羅蜜語菩薩言善男子用修般若波羅蜜為用修禪波羅蜜毘梨耶波羅蜜羼提波羅蜜尸羅波羅蜜檀波羅蜜為當知是菩薩摩訶薩惡知識復次須菩提惡魔復作佛形像到菩薩所為說聲聞經若修妬路乃至優波提舍教詔分別演說如是經終不為說魔事魔罪當知是菩薩摩訶薩惡知識復次須菩提惡魔作佛形像到菩薩所作是語善男子汝無真菩薩心亦非阿毘跋致地汝亦不能得阿耨多羅三藐三菩提不為說如是魔事魔罪當知是菩薩惡知識復次須菩提惡魔作佛形像到菩薩所語菩薩言善男子色空無我無我所受想行識空無我無我所眼空無我無我所乃至意觸因緣生受空無我無我所檀波羅蜜空乃至般若波羅蜜空四念處空乃至十八不共法空汝用阿耨多羅三藐三菩提為如是魔事魔罪不說不教當知是菩薩惡知識復次須菩提惡魔作辟支佛身到菩薩所語菩薩言善男子十方皆空是中無佛無菩薩無聲聞如是魔事魔罪不說不教當知是菩薩摩訶薩惡知識復次須菩提惡魔作和尚阿闍梨身到菩薩所教離菩薩道教離一切種智教離四念處乃至八聖道分教離檀波羅蜜乃至教離十八不共法教入空無相無作作是言善男子汝修念是諸法得聲聞證用阿耨多羅三藐三菩提為如是魔事魔罪不說不教當知是菩薩惡知識復次須菩提惡魔作父母形像到菩薩所語菩薩言子汝為須陀洹果證故勤精進乃至阿羅漢果證故勤精進汝用阿耨多羅三藐三菩提為求阿耨多羅三藐三菩提當受無量阿僧祇劫生死截手截腳受諸苦痛如是魔事魔罪不說不教當知是菩薩惡知識復次須菩提惡魔作比丘形像到菩薩所語菩薩言眼無常可得法乃至意無常可得法眼苦眼無我眼空無相無作寂滅離說可得法乃至意亦如是用有所得法說四念處乃至用有所得法說佛十八不共法須菩提如是魔事魔罪不教不說當知是菩薩惡知識知已當遠離之論釋曰先略說無方便今欲廣說無方便所謂離一切種智相應心行般若波羅蜜取是般若波羅蜜定相五波羅蜜乃至諸佛法亦如是是自無方便又得惡知識教故復次惡知識大失利益種種壞人是大惡因緣故佛更種種因緣說惡知識相惡知識者教人遠離六波羅蜜或不信罪福報故教遠離或著般若波羅蜜故言諸法畢竟空汝何所行或讚歎小乘汝但自免老病死苦眾生何豫汝事如是等種種因緣教令遠離是名惡知識復次惡知識者不教弟子令覺知魔是佛賊魔者欲界主有大力勢常憎行道者佛威力大故魔無所能但能壞小菩薩乃至作佛形像來壞菩薩行六波羅蜜或讚歎開解論說隨聲聞所應學經法或作佛身來語之言汝不任得佛或說眼等一切諸法空何用是阿耨多羅三藐三菩提為或作辟支佛身或說十方世界中三乘人空求佛道者但有空名汝云何欲作佛或教令遠離菩薩三十七品令入聲聞三解脫門中汝入是三門實際作證得盡眾苦汝勤精進汝為得四果故何用阿耨多羅三藐三菩提為或作和尚阿闍梨父母來教令遠離佛道空當受是截手腳耳鼻等以與求者若不與則破求佛意若與則受是辛苦或時作阿羅漢比丘被服來為說眼是定無常相苦空無我相無作寂滅離乃至諸佛法亦如是用有所得取相憶念分別說如是等種種無量魔事不教令覺知是為惡知識遠離者以其無利益如軟語賊轉來親近近則害人惡知識復過於是所以者何是賊但能害今世一身惡知識則世世害人賊但能害命奪財惡知識則害慧念命根奪佛法無量寶知已急當身心遠離經爾時須菩提白佛言世尊云何為菩薩句義佛告須菩提無句義是菩薩句義何以故阿耨多羅三藐三菩提中無有義處亦無我以是故無句義是菩薩句義須菩提譬如鳥飛虛空無有足跡菩薩句義無所有亦如是須菩提譬如夢中所見無處所菩薩句義無所有亦如是須菩提譬如幻無有實義如焰如響如影如佛所化無有實義菩薩句義無所有亦如是須菩提譬如如法性法相法位實際無有義菩薩句義無所有亦如是須菩提譬如幻人色無有義幻人受想行識無有義菩薩摩訶薩行般若波羅蜜時菩薩句義無所有亦如是須菩提如幻人眼無有義乃至意無有義須菩提如幻人色無有義乃至法無有義眼觸乃至意觸因緣生受無有義菩薩摩訶薩行般若波羅蜜時菩薩句義無所有亦如是須菩提如幻人行內空時無有義乃至行無法有法空無有義菩薩摩訶薩行般若波羅蜜時菩薩句義無所有亦如是須菩提如幻人行四念處乃至十八不共法無有義菩薩摩訶薩行般若波羅蜜時菩薩句義無所有亦如是須菩提如多陀阿伽度阿羅訶三藐三佛陀色無有義是色無有故菩薩摩訶薩行般若波羅蜜時菩薩句義無所有亦如是須菩提如多陀阿伽度阿羅訶三藐三佛陀受想行識無有義是識無有故菩薩摩訶薩行般若波羅蜜時菩薩句義無所有亦如是須菩提如佛眼無處所乃至意無處所色乃至法無處所眼觸乃至意觸因緣生受無處所菩薩摩訶薩行般若波羅蜜時菩薩句義無所有亦如是須菩提如佛內空無處所乃至無法有法空無處所菩薩摩訶薩行般若波羅蜜時菩薩句義無所有亦如是須菩提如佛四念處無處所乃至十八不共法無處所菩薩摩訶薩行般若波羅蜜時菩薩句義無所有亦如是須菩提如有為性中無無為性義無為性中無有為性義菩薩摩訶薩行般若波羅蜜時菩薩句義無所有亦如是須菩提如不生不滅義無處所菩薩摩訶薩行般若波羅蜜時菩薩句義無所有亦如是須菩提如不作不出不得不垢不淨無處所菩薩句義無所有亦如是須菩提白佛言何法不生不滅故無處所何法不作不出不得不垢不淨故無處所佛告須菩提色不生不滅故無處所受想行識不生不滅故無處所乃至不垢不淨亦如是入界不生不滅故無處所乃至不垢不淨亦如是四念處不生不滅故無處所乃至不垢不淨亦如是乃至十八不共法不生不滅故無處所乃至不垢不淨亦如是須菩提菩薩摩訶薩行般若波羅蜜時菩薩句義無所有亦如是須菩提如四念處淨義畢竟不可得須菩提菩薩摩訶薩行般若波羅蜜時菩薩句義無所有亦如是須菩提如四正懃乃至十八不共法淨義畢竟不可得菩薩摩訶薩行般若波羅蜜時菩薩句義無所有亦如是須菩提如淨中我不可得我無所有故乃至淨中知者見者不可得知見無所有故須菩提菩薩摩訶薩行般若波羅蜜時菩薩句義無所有亦如是須菩提譬如日出時無有黑闇菩薩摩訶薩行般若波羅蜜時菩薩句義無所有亦如是須菩提譬如劫燒時無一切物菩薩摩訶薩行般若波羅蜜時菩薩句義無所有亦如是須菩提佛戒中無破戒須菩提菩薩摩訶薩行般若波羅蜜時菩薩句義無所有亦如是須菩提如佛定中無亂心佛慧中無有愚癡佛解脫中無不解脫解脫知見中無不解脫知見須菩提菩薩摩訶薩行般若波羅蜜時菩薩句義無所有亦如是須菩提譬如佛光中日月光不現佛光中四天王天三十三天夜磨天兜率陀天化樂天他化自在天梵眾天乃至阿迦尼吒天光不現須菩提菩薩摩訶薩行般若波羅蜜時菩薩句義無所有亦如是何以故是阿耨多羅三藐三菩提菩薩菩薩句義是一切法皆不合不散無色無形無對一相所謂無相如是須菩提菩薩摩訶薩一切法無礙相中應當學亦應當知論問曰上來佛與須菩提種種因緣破菩薩字今何以問菩薩句義答曰須菩提破菩薩字佛不破言菩薩字從本已來畢竟空但五眾中數假名菩薩而眾生以假名為實佛言假名無實但從諸法數和合為名復次諸佛法無量無邊不可思議須菩提因菩薩字空說般若波羅蜜相今欲聞佛說菩薩字義因是說般若波羅蜜復次應問因緣無量無邊所謂佛音聲有六十種莊嚴能令諸天專聽何況人但音聲令人樂聞何況說大利益義須菩提從佛聞是事未發意人當發阿耨多羅三藐三菩提發意者未行六波羅蜜當令行行者不清淨當令清淨清淨行者當令住阿鞞跋致地成就眾生具足佛法乃至一生補處如是等種種無量因緣利益故佛以須菩提為問主語一切十方世界在會眾生佛告須菩提無句義是菩薩句義阿耨多羅三藐三菩提無處所亦無我無名於是中無依止處即是法空無我名者無得道者佛謂須菩提若汝知無我無我所得阿羅漢者菩薩亦如是於阿耨多羅三藐三菩提中無我無我所譬如鳥飛虛空無有足跡菩薩句義亦如是行諸法虛空中無依止著處以是故言無菩薩句義問曰何等是菩薩句義答曰天竺語法眾字和合成語眾語和合成句如菩為一字提為一字是二不合則無語若和合名為菩提秦言無上智慧薩埵或名眾生或是大心為無上智慧故出大心名為菩提薩埵願欲令眾生行無上道是名菩提薩埵復次此品佛及佛弟子種種因緣說菩薩摩訶薩義菩提一語薩埵一語二語和合故名為義若說名字語句皆同一事無所在今須菩提問以何定相法為菩薩句義天竺言波陀秦言句是波陀有種種義如後譬喻中說問曰但以鳥飛虛空足明句義何以種種廣說答曰眾生聽受種種不同有好義者有好譬喻者譬喻可以解義因譬喻心則樂著如人從生端政加以嚴飾益其光榮此譬喻中多以譬喻明義如後所說所謂如夢如影如響如佛所化是事虛誑如先說菩薩義亦如是但可耳聞虛誑無實以是故菩薩不應自高如法性法相實際等句無有定義如幻人無五眾乃至諸佛法如佛無五眾乃至一切法如有為法中無無為法如無為法中無有為法無為法不生不滅等諸法中無不生不滅相亦無異相如三十七品無清淨相何以故有人著是三十七品法即是結使如我乃至知者見者淨相不可得問曰我乃至知者見者等云何淨答曰種種求覓我相不可得是名我淨第一義中無淨無不淨譬如洗臭死狗乃至皮毛血肉骨髓都盡是時非狗非猪不得言淨不得言不淨我乃至知者見者亦如是以無我空智慧求我相不可得是時非有我非無我如日出無闇劫盡時無一切物如佛五眾戒中破戒不可得如日月星宿真珠等諸天鬼神龍王光於佛光中則不現從大福德神通力生故菩薩句義亦如是入是般若波羅蜜智慧光中則不現因是譬喻教諸菩薩當學一切法不取相無所得故經須菩提白佛言世尊何等是一切法云何一切法中無礙相應學應知佛告須菩提一切法者善法不善法記法無記法世間法出世間法有漏法無漏法有為法無為法共法不共法須菩提是名為一切法菩薩摩訶薩是一切法無礙相中應學應知須菩提白佛言世尊何等名世間善法佛告須菩提世間善法者孝順父母供養沙門婆羅門敬事尊長布施福處持戒福處修定福處勸導福事方便生福德世間十善道九相脹相血相壞相膿爛相青相噉相散相骨相燒相四禪四無量心四無色定念佛念法念僧念戒念捨念天念善念安般念身念死是名世間善法何等不善法奪他命不與取邪婬妄語兩舌惡口非時語貪欲惱害邪見是十不善道等是名不善法何等記法若善法若不善法是名記法何等無記法無記身業口業意業無記四大無記五眾十二入十八界無記報是名無記法何等名世間法世間法者五眾十二入十八界十善道四禪四無量心四無色定是名世間法何等名出世間法四念處四正懃四如意足五根五力七覺分八聖道分空解脫門無相解脫門無作解脫門三無漏根未知欲知根知根知已根三三昧有覺有觀三昧無覺有觀三昧無覺無觀三昧明解脫念慧正憶八背捨何等八色觀色是初背捨內無色相外觀色是二背捨淨背捨身作證是三背捨過一切色相故滅有對相故一切異相不念故入無邊虛空處是四背捨過一切無邊虛空處入一切無邊識處是五背捨過一切無邊識處入無所有處是六背捨過一切無所有處入非有想非無想處是七背捨過一切非有想非無想處入滅受想定是八背捨九次第定何等九離欲離惡不善法有覺有觀離生喜樂入初禪滅諸覺觀內清淨故一心無覺無觀定生喜樂入第二禪離喜故行捨受身樂聖人能說能捨念行樂入第三禪斷苦樂故先滅憂喜故不苦不樂捨念淨入第四禪過一切色相故滅有對相故一切異相不念故入無邊虛空處過一切無邊虛空處入一切無邊識處過一切無邊識處入無所有處過一切無所有處入非有想非無想處過一切非有想非無想處入滅受想定復有出世間法內空乃至無法有法空佛十力四無所畏四無礙智十八不共法一切智是名出世間法何等為有漏法五受眾十二入十八界六種六觸六受四禪乃至四無色定是名有漏法何等為無漏法四念處乃至十八不共法及一切種智是名無漏法何等為有為法若法生住滅欲界色界無色界五眾乃至意觸因緣生受四念處乃至十八不共法及一切智是名有為法何等為無為法不生不住不滅若染盡瞋盡癡盡如不異法相法性法住實際是名無為法何等為共法四禪四無量心四無色定如是等是名共法何等為不共法四念處乃至十八不共法是名不共法菩薩摩訶薩於是自相空法中不應著不動故菩薩亦應知一切法不二相不動故是名菩薩義論問曰須菩提何以故先問世間善法後問出世間法答曰先問麁後當問細先知世間相後則能知出世間相世間善法者知有罪有福果報有今世後世有世間有涅槃有佛等諸賢聖今世後世及諸法實相證所謂孝順父母等乃至十念如法得物供養供給沙門婆羅門沙門名為出家求道人婆羅門名為在家學問人是二人於世間難為能為利益眾生故應當供養尊長者叔伯姊兄等恭敬供養是一切修家法布施持戒修定勸導如初品中說方便生福德如懺悔隨喜請佛久住不涅槃轉法輪如雖行空不著空還修行諸善如是等方便生諸福德十善道乃至四無色如先說十念中八事如先說善念者思惟分別善業因緣制伏其心復次涅槃是真善法常繫心念涅槃是善念身念即是身念處與善法相違是名不善法無記法者所謂威儀心工巧心變化心及是起身業口業除善不善五眾餘五眾及虛空非數緣滅等世間法者五眾或善或不善或無記十二入八無記四三種十八界八無記十三種十善道四禪四無量心四無色定是善法凡夫人能得能成就故又自不能出世間故名為世間法出世間法者三十七品三解脫門三無漏根三三昧如先說明解脫明者三明解脫者有為解脫無為解脫念者十念慧者十一智慧正憶者隨諸法實相觀如隨身法觀一切善法之本復次八背捨九次第定十八空十力四無所畏十八不共法如先義中廣說是四念處等一心為道故又八背捨九次第定等凡夫人所不得名為出世間念慧正憶雖有二種世間出世間此中說出世間有漏法者五眾等四禪四無量四無色定無漏法者非世間是四念處乃至十八不共法有為法略說三相所謂生住滅三界繫乃至四念處乃至十八不共法雖為無漏法以作法故是為有為法與有為相違是為無為法復次滅三毒等諸煩惱五眾等不次第相續如法相法性法住實際等是名無為法問曰色如色不離如如不離色色是有為云何是無為答曰色有二種一者凡夫肉眼憶想分別色二者聖人心所知色實相如涅槃凡夫人所知色名為色是色入如中更不生不滅如有為雖是五眾而有種種名字所謂十二入十八界因緣等無為法雖有三種亦種種分別名字所謂如法相法住實際等共法者凡夫聖人生處入定處共故名為共法不共法者四念處乃至十八不共法菩薩分別知此諸法各各相是法皆從因緣和合生故無性無性故自性空菩薩住是無障礙法中不動以不二入法門入一切法不動故經爾時須菩提白佛言世尊何以故名為摩訶薩佛告須菩提是菩薩於畢定眾中為上首是故名為摩訶薩須菩提白佛言世尊何等為畢定眾是菩薩摩訶薩而為上首佛告須菩提畢定眾者性地人八人須陀洹斯陀含阿那含阿羅漢辟支佛初發心菩薩乃至阿鞞跋致地菩薩須菩提是為畢定眾菩薩為上首菩薩摩訶薩於是中生大心不可壞如金剛當為畢定眾作上首須菩提白佛言世尊何等是菩薩摩訶薩生大心不可壞如金剛佛告須菩提菩薩摩訶薩應生如是心我當於無量生死中大誓莊嚴我應當捨一切所有我應當等心於一切眾生我應當以三乘度脫一切眾生令入無餘涅槃我度一切眾生已無有乃至一人入涅槃者我應當解一切諸法不生相我應當純以薩婆若心行六波羅蜜我應當學智慧了達一切法我應當了達諸法一相智門我應當了達乃至無量相智門須菩提是名菩薩摩訶薩生大心不可壞如金剛是菩薩摩訶薩住是心中於諸畢定眾中而為上首是法用無所得故須菩提菩薩摩訶薩應生如是心我當代十方一切眾生若地獄眾生若畜生眾生若餓鬼眾生受諸苦痛為一一眾生無量百千億劫代受地獄中苦乃至是眾生入無餘涅槃以是法故為是眾生受諸勤苦是眾生入無餘涅槃已然後自種善根無量百千萬億阿僧祇劫當得阿耨多羅三藐三菩提須菩提是為菩薩摩訶薩大心不可壞如金剛住是心中為畢定眾作上首復次須菩提菩薩摩訶薩生大快心住是大快心中為畢定眾作上首須菩提白佛言世尊何等是菩薩摩訶薩大快心佛言菩薩摩訶薩從初發意乃至阿耨多羅三藐三菩提不生染心瞋恚心愚癡心不生惱心不生聲聞辟支佛心是名菩薩摩訶薩大快心住是心中為畢定眾作上首亦不念有是心復次須菩提菩薩摩訶薩應生不動心須菩提白佛言云何名不動心佛言常念一切種智心亦不念有是心是名菩薩摩訶薩不動心復次須菩提菩薩摩訶薩於一切眾生中應生利益安樂心云何名利益安樂心救濟一切眾生不捨一切眾生是事亦不念有是心是名菩薩摩訶薩於一切眾生中生利益安樂心如是須菩提是菩薩摩訶薩行般若波羅蜜於畢定眾中最為上首復次須菩提菩薩摩訶薩應當行欲法喜法樂法心何等是法所謂不破諸法實相是名為法何等名欲法喜法信法忍法受法是名欲法喜法何等名樂法常修行是法是名樂法如是須菩提菩薩摩訶薩行般若波羅蜜於畢定眾中能為上首是法用無所得故復次須菩提菩薩摩訶薩行般若波羅蜜時住內空乃至無法有法空能為畢定眾作上首是法用無所得故復次須菩提菩薩摩訶薩行般若波羅蜜時住四念處中乃至住十八不共法中能為畢定眾作上首是法用無所得故復次須菩提菩薩摩訶薩行般若波羅蜜時住如金剛三昧乃至離著虛空不染三昧中住於畢定眾作上首是法用無所得故如是須菩提菩薩摩訶薩住是諸法中能為畢定眾作上首以是因緣故名為摩訶薩論釋曰須菩提已從佛聞菩薩義今問摩訶薩義摩訶者秦言大薩埵秦言心或言眾生是眾生於世間諸眾生中第一最上故名為大又以大心知一切法欲度一切眾生是名為大復次菩薩故名摩訶薩摩訶薩故名菩薩以發心為無上道故復次如讚菩薩摩訶薩義品中此中應廣說復次佛此中自說摩訶薩義眾生有三分一者正定必入涅槃二者邪定必入惡道三者不定於正定眾生中當最大故名摩訶薩大眾者除佛餘一切賢聖所謂性地人是聖人性中生故名為性如小兒在貴家生雖小未有所能後必望成大事是地從煖法乃至世間第一法八人名見諦道十五心中行問曰是十五心中何以名為八人答曰思惟道中用智多見諦道中多用見忍智隨於忍所以者何忍功大故復次忍智二事能斷能證八忍中住故名為八人須陀洹斯陀含阿那含阿羅漢辟支佛義如先說初發意菩薩者有人言初發意者得無生法忍隨阿耨多羅三藐三菩提相發心是名初發意名真發心了了知諸法實相及知心相破諸煩惱故隨阿耨多羅三藐三菩提心不破故不顛倒故此心名為初發心有人言諸凡夫人雖住諸結使聞佛功德發大悲心憐愍眾生我當作佛此心雖在煩惱中心尊貴故天人所敬如轉輪聖王太子初受胎時勝於諸子諸天鬼神皆共尊貴菩薩心亦如是雖在結使中勝諸天神通聖人復次菩薩初發心乃至未得阿耨多羅三藐三菩提有授記入法位得無生法忍者名阿鞞跋致阿鞞跋致相後當廣說如是等大眾當作上首故名摩訶薩是菩薩欲為一切聖人主故發大心受一切苦心堅如金剛不動故金剛心者一切結使煩惱所不能動譬如金剛山不為風所傾搖諸惡眾生魔人來不隨意行不信受其語瞋罵謗毀打擊閉繫斫刺割截心不變異有來乞索頭目髓腦手足皮肉盡能與之求者意猶無厭足更瞋恚罵詈爾時心忍不動譬如牢固金剛山人來斸鑿毀壞諸蟲來齧無所虧損是名金剛心復次佛自說金剛心相所謂菩薩應作是念我不應一月一歲一世二世乃至千萬劫世大誓莊嚴我應無量無數無邊世生死中利益度脫一切眾生二者我應捨一切內外所有貴重之物三者一切眾生中等心無憎愛四者我當以三乘如應度脫一切眾生五者度如是眾生已實無所度而無其功此中心亦不悔不沒六者我應知一切法不生不滅不來不去不垢不淨等諸相七者我應當以清淨無雜心行六波羅蜜迴向薩婆若八者我應當善知一切世間所作之事及出世間所應知事皆悉通達了知九者我應當解了諸法一相智門所謂一切諸法畢竟空觀一切諸法如無餘涅槃相離諸憶想分別十者我應當知諸法二相三相乃至無量相門通達明了二相者一切法有二種若有若無若生若滅若作若不作若色若無色等三門者若一若二若多從三以上皆名為多若有若無若非有非無若上若中若下若過去若未來若現在三界三法善不善無記等三門四門五門如是等無量法門皆通達無礙是中心不悔不怯不疑信受通達無礙常行不息滅諸煩惱及其果報及諸障礙之事皆令敗壞如金剛寶能摧破諸山住是金剛心中當於大眾而作上首以不可得空故不可得空者若菩薩生如是大心如金剛而生憍慢者罪過凡夫以是故說用無所得諸法無定相如幻如化復次心如金剛者墮三惡道所有眾生我當代受勤苦為一一眾生故代受地獄苦乃至是眾生從三惡道出集諸善本至無餘涅槃已復救一切眾生如是展轉一切眾生盡度已後當自為集諸功德無量阿僧祇劫乃當作佛是中心不悔不縮能如是代眾生受勤苦自作諸功德久住生死心不悔不沒如金剛地能持三千大千世界令不動搖是心堅牢故名為如金剛大快心者雖有牢固心未是大快如馬雖有大力而未大快於眾生中得二種等心故不生欲染心若有偏愛則為是賊破我等心為佛道之本常行慈悲心故無有瞋心常觀諸法因緣和合生無有自性故則無癡心愛念眾生過於赤子故無有惱心不捨眾生貴佛道故不生聲聞辟支佛心問曰若心牢固如金剛即是不動今何以更說不動心答曰或時雖復牢固心猶有增減如樹雖牢固猶可動搖動有二種一者外因緣動如先說二者內因緣動諸邪見疑等若常憶念一切智慧佛道我當得是果報故心不動復次菩薩應種種因緣利益眾生飲食乃至佛樂以利眾生常不捨眾生欲令離苦是名安樂心亦不念有是心復次菩薩樂法名為上首法者不破壞諸法相不破壞諸法相者無法可著無法可受故所謂不可得是不可得空即是涅槃常信受忍是名為欲法喜法常行三解脫門名為樂法復次菩薩住是十八空中不隨十八意行故不起罪業住四念處乃至十八不共法滅諸煩惱集諸善法故能為上首復次菩薩入金剛三昧等心受快樂厭於世樂增長善根智慧方便故於大聖眾而為上首若能為大者作上首何況小者是故名為摩訶薩經爾時慧命舍利弗白佛言世尊我亦欲說所以為摩訶薩佛告舍利弗便說舍利弗言我見眾生見壽見命見生見養育見眾數見人見作見使作見起見使起見受見使受見知者見見者見斷見常見有見無見陰見入見界見諦見因緣見四念處見乃至十八不共法見佛道見成就眾生見淨佛世界見佛見轉法輪見為斷如是諸見故而為說法是名摩訶薩須菩提語舍利弗言何因緣故色見是妄見何因緣故受想行識乃至轉法輪見是名妄見舍利弗語須菩提菩薩摩訶薩行般若波羅蜜時無方便故於色生見用有所得故於受想行識乃至轉法輪生見用有所得故是中菩薩摩訶薩行般若波羅蜜以方便力斷諸見故而為說法用無所得故論問曰佛將五百大阿羅漢至阿那婆達多龍王池受遠離樂欲說自身及弟子本業因緣而舍利弗不在佛令目連命之時目連以神通力到祇洹時舍利弗縫衣語目連言小住待縫衣訖當去目連催促疾去時目連以手摩衣衣即成竟舍利弗見目連貴其神通即以腰帶擲地語言汝舉此帶去目連以兩手舉此帶不能離地即入諸深定舉之地為大動帶猶著地時憍陳如問佛以何因緣故地大震動佛言目連入甚深禪定作大神力欲舉舍利弗帶而不能舉佛告諸比丘舍利弗所入出禪定目連乃至不識其名佛所入禪定舍利弗乃至不識其名如舍利弗智慧與佛懸殊何以言我亦樂說答曰舍利弗非欲於大眾中顯其智慧高心故說舍利弗逐佛轉法輪人廣益眾生是摩訶薩義所益甚廣是故佛說已舍利弗次說復次多人信樂舍利弗語所以者何以宿世因緣故多發菩薩心佛以大慈悲心故吾我心及習根本已拔又法愛已斷故如是種種因緣故聽舍利弗言我見及知者見者佛見菩薩見諸眾生見等及有無斷常等邪見五眾乃至諸佛法轉法輪等諸法見是菩薩能斷是三種見故當於大眾中說法是三種見無始世界來習著入於骨髓須菩提作是念佛說五眾等乃至諸佛法是菩薩行何以為斷諸見故說法作是念已問舍利弗舍利弗答無方便菩薩欲行般若波羅蜜觀色求定相取色一切相生色見與此相違名為有方便是菩薩雖觀色不生妄見而能斷諸見經爾時須菩提白佛言世尊我亦欲說所以為摩訶薩佛言便說須菩提言世尊是阿耨多羅三藐三菩提心無等等心不共聲聞辟支佛心何以故是一切智心無漏不繫故是一切智心無漏不繫中亦不著以是因緣故名摩訶薩舍利弗語須菩提何等為菩薩摩訶薩無等等心不共聲聞辟支佛心須菩提言菩薩摩訶薩從初發意已來不見法有生有滅有增有減有垢有淨舍利弗若法無生無滅乃至無垢無淨是中無聲聞心無辟支佛心無阿耨多羅三藐三菩提心無佛心舍利弗是名菩薩摩訶薩無等等心不共聲聞辟支佛心舍利弗語須菩提如須菩提說一切智心無漏心不繫心中不著須菩提色亦不著受想行識亦不著四念處亦不著乃至十八不共法亦不著何以故但說是心不著須菩提言如是如是舍利弗色亦不著乃至十八不共法亦不著舍利弗語須菩提凡夫人心亦無漏不繫性空故諸聲聞辟支佛心諸佛心亦無漏不繫性空故須菩提言如是舍利弗舍利弗言須菩提若色亦無漏不繫性空故受想行識無漏不繫性空故乃至意觸因緣生受無漏不繫性空故須菩提言爾舍利弗言四念處亦無漏不繫性空故乃至十八不共法亦無漏不繫性空故須菩提言爾如舍利弗所言凡夫人心亦無漏不繫性空故乃至十八不共法亦無漏不繫性空故舍利弗語須菩提如須菩提所說空無心故不著是心須菩提色無故不著色受想行識乃至意觸因緣生受無故不著受四念處無故不著四念處乃至十八不共法無故不著十八不共法須菩提言如是舍利弗色無故色中不著乃至十八不共法無故十八不共法中不著如是舍利弗菩薩摩訶薩行般若波羅蜜時以阿耨多羅三藐三菩提心無等等心不共聲聞辟支佛心不念有是心亦不著是心以一切法無所得故以是故名摩訶薩論釋曰須菩提說摩訶薩無等等心於是心亦不著不著者是菩薩從初發心已來不見有法定相若生若滅若增若減若垢若淨是心畢竟空是中無有心相非心相諸相畢竟清淨故以是故無聲聞心辟支佛心菩薩心佛心須菩提稱貴菩薩如是心亦美菩薩不著是心亦為尊貴舍利弗欲難須菩提作是言非但一切智心無漏不繫菩薩不應自高所以者何凡夫人心亦無漏不繫性常空故如聲聞辟支佛佛心無漏不繫是凡夫人心實相性空實相性空清淨不著如先說陰雲翳日月不能污日月又諸煩惱實相與常性空心相無異但住凡夫地中是垢是淨住聖人地中修無相智慧故無所分別但憐愍眾生故雖復有說心無所著非獨凡夫人心無漏不繫五眾乃至十八不共法亦如是須菩提然可又舍利弗言是心無心心相空故不著色中色相無故亦不著乃至諸佛法亦如是須菩提言如是以是故菩薩能觀諸法性常空不可得空畢竟清淨以是故說阿耨多羅三藐三菩提心無等等心不共聲聞辟支佛心不念有是心亦不著是心能疾至阿耨多羅三藐三菩提經爾時富樓那彌多羅尼子白佛言世尊我亦樂說所以為摩訶薩佛言便說富樓那彌多羅尼子言是菩薩大莊嚴是菩薩發趣大乘是菩薩乘於大乘以是故是菩薩名摩訶薩舍利弗語富樓那言云何名菩薩摩訶薩大莊嚴富樓那語舍利弗菩薩摩訶薩不分別為爾所人故住檀波羅蜜行檀波羅蜜為一切眾生故住檀波羅蜜行檀波羅蜜不為爾所人故住尸羅波羅蜜行尸羅波羅蜜羼提波羅蜜毘梨耶波羅蜜禪波羅蜜般若波羅蜜為一切眾生故住般若波羅蜜行般若波羅蜜菩薩摩訶薩大莊嚴不齊限眾生我當度若干人不度餘人不言我令若干人至阿耨多羅三藐三菩提餘人不至是菩薩摩訶薩普為一切眾生故大莊嚴復作是念我當自具足檀波羅蜜亦令一切眾生行檀波羅蜜自具足尸羅波羅蜜羼提波羅蜜毘梨耶波羅蜜禪波羅蜜自具足般若波羅蜜亦令一切眾生行般若波羅蜜復次舍利弗菩薩摩訶薩行檀波羅蜜時所有布施應薩婆若心共一切眾生迴向阿耨多羅三藐三菩提舍利弗是名菩薩摩訶薩行檀波羅蜜時檀波羅蜜大莊嚴復次舍利弗菩薩摩訶薩行檀波羅蜜時應薩婆若心布施不向聲聞辟支佛地舍利弗是名菩薩摩訶薩行檀波羅蜜時尸羅波羅蜜大莊嚴復次舍利弗菩薩摩訶薩行檀波羅蜜時應薩婆若心布施是諸施法信忍欲是名行檀波羅蜜時羼提波羅蜜大莊嚴復次舍利弗菩薩摩訶薩行檀波羅蜜時應薩婆若心布施勤修不息是名行檀波羅蜜時毘梨耶波羅蜜大莊嚴復次舍利弗菩薩摩訶薩行檀波羅蜜時應薩婆若心布施攝心不起聲聞辟支佛意是名行檀波羅蜜時禪波羅蜜大莊嚴復次舍利弗菩薩摩訶薩行檀波羅蜜時應薩婆若心布施觀諸法如幻不得施者不得所施物不得受者是名行檀波羅蜜時般若波羅蜜大莊嚴如是舍利弗若菩薩摩訶薩應薩婆若心不取不得諸波羅蜜相當知是菩薩摩訶薩大莊嚴復次舍利弗菩薩摩訶薩行尸羅波羅蜜時應薩婆若心布施共一切眾生迴向阿耨多羅三藐三菩提是名菩薩摩訶薩行尸羅波羅蜜時檀波羅蜜復次舍利弗菩薩摩訶薩行尸羅波羅蜜時諸法信忍欲是名菩薩摩訶薩行尸羅波羅蜜時羼提波羅蜜復次舍利弗菩薩摩訶薩行尸羅波羅蜜時勤修不息是名菩薩摩訶薩行尸羅波羅蜜時毘梨耶波羅蜜復次舍利弗菩薩摩訶薩行尸羅波羅蜜時不受聲聞辟支佛心是名菩薩摩訶薩行尸羅波羅蜜時禪波羅蜜復次舍利弗菩薩摩訶薩行尸羅波羅蜜時觀一切法如幻亦不念有是戒用無所得故是名菩薩摩訶薩行尸羅波羅蜜時般若波羅蜜如是舍利弗菩薩摩訶薩行尸羅波羅蜜時攝諸波羅蜜以是故名大莊嚴復次舍利弗菩薩摩訶薩行羼提波羅蜜時應薩婆若心布施共一切眾生迴向阿耨多羅三藐三菩提是為菩薩摩訶薩行羼提波羅蜜時檀波羅蜜復次舍利弗菩薩摩訶薩行羼提波羅蜜時不受聲聞辟支佛心但受薩婆若心是名菩薩摩訶薩行羼提波羅蜜時尸羅波羅蜜復次舍利弗菩薩摩訶薩行羼提波羅蜜時應薩婆若心身心精進不休不息是名菩薩摩訶薩行羼提波羅蜜時毘梨耶波羅蜜復次舍利弗菩薩摩訶薩行羼提波羅蜜時攝心一處雖有苦事心不散亂是名菩薩摩訶薩行羼提波羅蜜時禪波羅蜜復次舍利弗菩薩摩訶薩行羼提波羅蜜時應薩婆若心觀諸法空無作者無受者若有呵罵割截者心如幻夢是名菩薩摩訶薩行羼提波羅蜜時般若波羅蜜復次舍利弗菩薩摩訶薩行毘梨耶波羅蜜時應薩婆若心布施時不令身心懈怠是名菩薩摩訶薩行毘梨耶波羅蜜時檀波羅蜜復次舍利弗菩薩摩訶薩行毘梨耶波羅蜜時應薩婆若心始終具足清淨持戒是名菩薩摩訶薩行毘梨耶波羅蜜時尸羅波羅蜜復次舍利弗菩薩摩訶薩行毘梨耶波羅蜜時應薩婆若心修行忍辱是名菩薩摩訶薩行毘梨耶波羅蜜時羼提波羅蜜復次舍利弗菩薩摩訶薩行毘梨耶波羅蜜時應薩婆若心攝心離欲入諸禪定是名菩薩摩訶薩行毘梨耶波羅蜜時禪波羅蜜復次舍利弗菩薩摩訶薩行毘梨耶波羅蜜時應薩婆若心不取一切諸法相於不取相亦不著是名菩薩摩訶薩行毘梨耶波羅蜜時般若波羅蜜如是舍利弗菩薩摩訶薩行毘梨耶波羅蜜時攝諸波羅蜜復次舍利弗菩薩摩訶薩行禪波羅蜜時應薩婆若心定心布施不令心亂是名菩薩摩訶薩行禪那波羅蜜時檀波羅蜜復次舍利弗菩薩摩訶薩行禪波羅蜜時應薩婆若心持戒禪定力故破戒諸法不令得入是名菩薩摩訶薩行禪波羅蜜時尸羅波羅蜜復次舍利弗菩薩摩訶薩行禪波羅蜜時應薩婆若心慈悲定故忍諸惱害是名菩薩摩訶薩行禪波羅蜜時羼提波羅蜜復次舍利弗菩薩摩訶薩行禪波羅蜜時應薩婆若心於禪不味不著常求增進從一禪至一禪是名菩薩摩訶薩行禪波羅蜜時毘梨耶波羅蜜復次舍利弗菩薩摩訶薩行禪波羅蜜時應薩婆若心於一切法無所依止亦不隨禪生是名菩薩摩訶薩行禪波羅蜜時般若波羅蜜如是舍利弗菩薩摩訶薩行禪波羅蜜時攝諸波羅蜜復次舍利弗菩薩摩訶薩行般若波羅蜜時應薩婆若心布施內外所有無所愛惜不見與者受者及以財物是名菩薩摩訶薩行般若波羅蜜時檀波羅蜜復次舍利弗菩薩摩訶薩行般若波羅蜜時應薩婆若心持戒破戒二事不見故是名菩薩摩訶薩行般若波羅蜜時尸羅波羅蜜復次舍利弗菩薩摩訶薩行般若波羅蜜時應薩婆若心不見訶者罵者打者殺者亦不見用是空能忍辱是名菩薩摩訶薩行般若波羅蜜時羼提波羅蜜復次舍利弗菩薩摩訶薩行般若波羅蜜時應薩婆若心觀諸法畢竟空以大悲心故行諸善法是名菩薩摩訶薩行般若波羅蜜時毘梨耶波羅蜜復次舍利弗菩薩摩訶薩行般若波羅蜜時應薩婆若心入禪定觀諸禪離相空相無相相無作相是名菩薩摩訶薩行般若波羅蜜時禪波羅蜜如是舍利弗菩薩摩訶薩行般若波羅蜜時攝諸波羅蜜舍利弗如是名為菩薩摩訶薩大莊嚴是大莊嚴菩薩十方諸佛歡喜於大眾中稱名讚歎某世界某菩薩摩訶薩大莊嚴成就眾生淨佛世界論釋曰富樓那聞上二大弟子說摩訶薩義而佛可言善哉又富樓那佛大眾中讚歎法師之上復欲說摩訶薩義白佛言我亦樂說佛即聽許問曰須菩提說般若波羅蜜主舍利弗應問須菩提今何以故乃問富樓那答曰此二人同是婆羅門俱以母字為名此二人佛法中俱大舍利弗智慧中大富樓那說法種種莊嚴牽引眾情說法中大是故二人等等故於佛前共論又富樓那先已共舍利弗論議善能相答如七車譬喻經中說已共為親厚好共論理須菩提無是因緣又富樓那說摩訶薩義是故應問云何乃問須菩提所說摩訶薩義者所謂是人大莊嚴如人遠行重有資糧又如破賊備諸器仗是菩薩亦如是欲破魔入煩惱賊故行六波羅蜜以自莊嚴是人無量劫來久住生死集諸福德智慧以為資糧三種乘中為趣大乘故發心行六波羅蜜乘是大乘舍利弗問富樓那聲聞辟支佛亦趣道何以不名大莊嚴而但說菩薩大莊嚴富樓那答言聲聞辟支佛雖行布施等六事有量有限自為度身及餘眾生可度者度是故不名大莊嚴菩薩所度不分別不齊限為若干眾生故布施乃至智慧不作是念我度若干人令得三乘不能度若干人令若干人得阿耨多羅三藐三菩提若干人不能度菩薩作是莊嚴令一切眾生盡入大乘作佛菩薩行大莊嚴自行檀波羅蜜亦令一切眾生行檀波羅蜜乃至般若波羅蜜亦如是問曰云何名大莊嚴答曰為度眾生故為阿耨多羅三藐三菩提故行諸善福功德者略說是六波羅蜜如富樓那次第說若菩薩為一切智慧故行檀波羅蜜是福德共一切眾生共者此布施福德我及眾生共等我以此迴向阿耨多羅三藐三菩提迴向者於此福德不求人王天王世間禪定樂為眾生乃至涅槃樂亦不求持此果報盡為度眾生故求佛法如是等相是名檀波羅蜜大莊嚴是菩薩行布施時若見諸辟支佛阿羅漢現大神通得漏盡入涅槃於中不貪不著一心修佛道是名檀波羅蜜生尸羅波羅蜜布施時有人惡口罵詈刀杖毀害所不應乞者而強乞不瞋不悔入諸法相中所謂畢竟空是名檀波羅蜜生羼提波羅蜜行布施時和合財物守護施彼身心不懈不息是名檀波羅蜜生毘梨耶波羅蜜布施時一心念佛念諸佛法不令聲聞辟支佛心入因是布施即入禪定是名檀波羅蜜生禪波羅蜜布施時菩薩作是念施者受者財物因緣和合生故無自性無自性故空如幻如夢眾生空故無受者無施者法空故無財物是名檀波羅蜜生般若波羅蜜若菩薩為一切智故不取諸波羅蜜相而能行諸波羅蜜是名菩薩大莊嚴此中一波羅蜜備生諸波羅蜜此經中自分別其義古今語異義不了故助分別說開論議門餘五波羅蜜亦應如是隨義說問曰何以但檀波羅蜜中說生六波羅蜜餘波羅蜜中但說生五答曰若後五波羅蜜中各各生六亦無咎六波羅蜜非一時非一念法無量劫中集六種功德和合名為六波羅蜜先生小後生中大有何咎一切諸法皆初小後大以是故諸餘波羅蜜各各應生六復次一切諸佛說法時檀波羅蜜為初門如經中說佛常初為眾生說布施說持戒說生天說五欲味先說世間苦惱道德利益後為說四諦以是故初說檀問曰佛何以故說檀為初門答曰攝眾生法無過於檀大小貴賤乃至畜生檀皆攝之乃至怨家得施則為中人中人得施則成親善諸佛三十二相八十隨形好諸功德具足所願如意皆從布施得如寶掌菩薩等七寶從手中出給施眾生亦能令眾生歡喜柔軟可任得涅槃如是等義故檀波羅蜜為初問曰富樓那何以故說一波羅蜜中生諸波羅蜜為大莊嚴答曰是波羅蜜各各別行力勢少譬如兵人未集則無戰力若大軍都集莊嚴執持器仗則能破敵菩薩亦如是六波羅蜜一時莊嚴能破諸煩惱魔人賊疾得阿耨多羅三藐三菩提以是故說一波羅蜜中具諸波羅蜜十方諸佛稱名讚歎成就眾生淨佛世界如先說經慧命舍利弗問富樓那彌多羅尼子云何菩薩摩訶薩發趣大乘富樓那語舍利弗菩薩摩訶薩行六波羅蜜時離諸欲離諸惡不善法有覺有觀離生喜樂入初禪乃至入第四禪中以慈廣大無二無量無怨無恨無惱心行遍滿一方二三四方四維上下遍一切世間悲喜捨心亦如是是菩薩入禪時起時諸禪無量心及支共一切眾生迴向薩婆若是名菩薩摩訶薩禪波羅蜜發趣大乘是菩薩摩訶薩住禪無量心作是念我當得一切種智為斷一切眾生煩惱故當說法是名菩薩摩訶薩行禪波羅蜜時檀波羅蜜若菩薩摩訶薩應薩婆若心修初禪住初禪二三四禪亦如是不受餘心所謂聲聞辟支佛心是名菩薩摩訶薩行禪波羅蜜時尸羅波羅蜜若菩薩摩訶薩應薩婆若心入諸禪作是念我為斷一切眾生煩惱故當說法是諸心欲樂忍是名菩薩摩訶薩行禪波羅蜜時羼提波羅蜜若菩薩摩訶薩應薩婆若心入諸禪諸善根皆迴向薩婆若勤修不息是名菩薩摩訶薩行禪波羅蜜時毘梨耶波羅蜜若菩薩摩訶薩應薩婆若心入四禪及支觀無常相苦相無我相空相無相相無作相共一切眾生迴向薩婆若是名菩薩摩訶薩行禪波羅蜜時般若波羅蜜舍利弗是名菩薩摩訶薩發趣大乘復次菩薩摩訶薩行慈心作是念我當安樂一切眾生入悲心我當救濟一切眾生入喜心我當度一切眾生入捨心我當令一切眾生得諸漏盡是名菩薩摩訶薩行無量心時檀波羅蜜復次菩薩摩訶薩是諸禪無量心不向聲聞辟支佛地但迴向薩婆若是名菩薩摩訶薩行無量心時尸羅波羅蜜復次舍利弗菩薩摩訶薩行四無量心不貪聲聞辟支佛地但忍樂欲薩婆若是名菩薩摩訶薩行無量心時羼提波羅蜜若菩薩摩訶薩應薩婆若心行四無量心但行清淨行是名菩薩摩訶薩行無量心時毘梨耶波羅蜜復次菩薩摩訶薩入禪入無量心時亦不隨禪無量心生是名菩薩摩訶薩行無量心時方便般若波羅蜜舍利弗是名菩薩摩訶薩發趣大乘復次舍利弗菩薩摩訶薩發趣大乘一切種修四念處乃至一切種修八聖道分一切種修三解脫門乃至十八不共法是名菩薩摩訶薩發趣大乘復次舍利弗菩薩摩訶薩內空中智慧用無所得故乃至無法有法空中智慧用無所得故是名菩薩摩訶薩發趣大乘復次舍利弗菩薩摩訶薩一切法中不亂不定智慧是名菩薩摩訶薩發趣大乘復次舍利弗菩薩摩訶薩發趣大乘非常非無常智慧非樂非苦非實非虛非我非無我智慧是名菩薩摩訶薩發趣大乘用無所得故復次舍利弗菩薩摩訶薩智不行過去世不行未來世不行現在世亦非不知三世是名菩薩摩訶薩發趣大乘用無所得故復次菩薩摩訶薩發趣大乘智不行欲界不行色界不行無色界亦非不知欲界色界無色界用無所得故是名菩薩摩訶薩發趣大乘復次菩薩摩訶薩發趣大乘智不行世間法不行出世間法不行有為法不行無為法不行有漏法不行無漏法亦非不知世間法出世間法有為無為有漏無漏法用無所得故舍利弗是名菩薩摩訶薩發趣大乘論問曰六波羅蜜中若逆說則應說般若波羅蜜次說禪若順應先說檀波羅蜜今何以乃說禪波羅蜜為首答曰發大莊嚴無有眾生能破壞者若菩薩無禪定心未離欲雖行餘波羅蜜則易壞行禪波羅蜜能入慈無量是時無能壞如說行慈三昧者刀不能傷水火不害亦有神通力種種變化能發大莊嚴如佛說鳥無兩翼不能飛翔菩薩無神通力不能發大莊嚴入禪波羅蜜中能生慈無量五神通故物無能傷以是故今此說禪波羅蜜為首問曰四禪中有種種功德皆可行六波羅蜜今何以但說四無量心中行六波羅蜜答曰四無量心取眾生相緣眾生菩薩常為眾生故行道是四無量等中有慈悲心能利益眾生餘八背捨九次第等無如是利益問曰菩薩住五神通能廣利益眾生何以故不說答曰大悲是菩薩根本又五神通先已說後當說四無量心未說故今說若菩薩但行四無量心不名發趣大乘六波羅蜜和合故名為發趣大乘四無量心生六波羅蜜富樓那此中自說因緣問曰云何一切種修四念處乃至十八不共法答曰有二種信行性法行性信行性觀無常苦或但觀無常或但觀苦法行性人觀空無我或但觀空或但觀無我菩薩度眾生故一切門皆修皆學復次發大乘者以十八空破十八種法亦捨是十八種空智慧復次若菩薩觀諸法常定亦不取定相是名不定不亂智慧復次畏墮常樂顛倒故不觀諸法常樂等畏墮斷滅故不觀無常等復次若菩薩三世三界中智慧不觀不行不取相知皆虛妄而不墮無明復次世間出世間中亦非智非不智非智者空故無空相故畢竟清淨故非不智者觀無常苦空等入般若波羅蜜中故非不行智不行者遮見斷法愛離依止故無非智者是中無愚癡異於凡夫故又行者持戒修禪定習諸觀云何言非智如佛利眾生經中說行者捨諸法亦不依止慧亦無所分別是為決定智經爾時慧命舍利弗問富樓那云何名菩薩摩訶薩乘於大乘富樓那答舍利弗言菩薩摩訶薩行般若波羅蜜時乘檀波羅蜜亦不得檀波羅蜜亦不得菩薩亦不得受者用無所得故是名菩薩摩訶薩乘檀波羅蜜菩薩摩訶薩行般若波羅蜜時乘尸羅波羅蜜羼提波羅蜜毘梨耶波羅蜜禪波羅蜜乘般若波羅蜜亦不得般若波羅蜜亦不得菩薩用無所得故是為菩薩摩訶薩乘於般若波羅蜜如是舍利弗是為菩薩摩訶薩乘於大乘復次舍利弗菩薩摩訶薩摩訶衍一心應薩婆若修四念處法壞故乃至一心應薩婆若修十八不共法法壞故是亦不可得如是舍利弗是名菩薩摩訶薩乘於大乘復次舍利弗菩薩摩訶薩作是念菩薩但有名字眾生不可得故是名菩薩摩訶薩乘於大乘復次舍利弗若菩薩摩訶薩作是念色但有名字色不可得故受想行識但有名字識不可得故眼但有名字眼不可得故乃至意亦如是四念處但有名字四念處不可得故乃至八聖道分但有名字八聖道分不可得故內空但有名字內空不可得故乃至無法有法空但有名字無法有法空不可得故乃至十八不共法但有名字十八不共法不可得故諸法如但有名字如不可得故法相法性法住實際但有名字實際不可得故阿耨多羅三藐三菩提及佛但有名字佛不可得故如是舍利弗是名菩薩摩訶薩乘於大乘復次舍利弗若菩薩摩訶薩從初發意已來具足菩薩神通成就眾生從一佛國至一佛國恭敬供養尊重讚歎諸佛從諸佛聽受法教所謂菩薩大乘是菩薩乘此大乘從一佛國至一佛國淨佛世界成就眾生初無佛國想亦無眾生想此人住不二法中為眾生受身隨其所應自變其形而教化之乃至一切智終不離菩薩乘是菩薩得一切種智已轉法輪聲聞辟支佛及天龍鬼神阿修羅世間人民所不能轉爾時十方如恒河沙等諸佛皆歡喜稱名讚歎作是言某方某國某菩薩摩訶薩乘於大乘得一切種智轉法輪舍利弗是名菩薩摩訶薩乘於大乘論釋曰富樓那以三事明摩訶薩上已說二事今問第三事乘於大乘富樓那答有人言菩薩直布施內外物不能破吾我相是名大莊嚴若能破吾我相入眾生空未入法空是名發大莊嚴因眾生空入法空中行檀波羅蜜不見三事施者受者財物能如是者是名乘於大乘餘波羅蜜亦如是是菩薩以不雜心離諸煩惱及二乘意為薩婆若故修行四念處修相亦不可得畢竟清淨故是名乘於大乘乃至十八不共法亦如是復次若菩薩知一切法假名字於名字和合中復有名字一切世間若出世間皆是假名是名乘於大乘復次菩薩發大莊嚴具足菩薩神通具足菩薩神通故成就眾生從一佛國至一佛國所經諸國雨七寶蓮華供養諸佛拔三惡道眾生變身無數各各至諸佛前聽受大乘法化從諸佛前趣大乘相乘此大乘從一佛國至一佛國成就眾生淨佛世界不生眾生相不取佛國相住不二入地中隨諸眾生所應度者而化度之為眾生故受身常乘大乘初無休息是菩薩乘於大乘得成佛轉法輪諸聲聞辟支佛所不能轉何況餘小凡夫十方如恒河沙等世界諸佛讚歎是菩薩某方某國某甲菩薩乘於大乘成佛轉法輪如是相名為乘於大乘復次大乘名畢竟清淨六波羅蜜菩薩摩訶薩乘大乘時以五神通而自莊嚴菩薩住是乘中一時變身無數至十方世界供養諸佛度脫眾生是菩薩常不離諸佛乃至得佛道常乘此大乘經爾時須菩提白佛言世尊菩薩摩訶薩大莊嚴何等是大莊嚴何等菩薩能大莊嚴佛語須菩提菩薩摩訶薩摩訶衍大莊嚴所謂檀波羅蜜乃至般若波羅蜜莊嚴四念處莊嚴乃至八聖道分內空莊嚴乃至無法有法空十力乃至十八不共法及一切種智莊嚴變身如佛莊嚴光明遍照三千大千世界亦照東方如恒河沙等世界南西北方四維上下亦復如是三千大千世界六種振動亦動東方如恒河沙等諸世界南西北方四維上下亦復如是是菩薩摩訶薩住檀波羅蜜摩訶衍大莊嚴是三千大千世界變為琉璃化作轉輪聖王隨眾生所欲須食與食須飲與飲衣服臥具花香纓珞搗香澤香房舍燈燭醫藥種種所須盡給與之與已而為說法所謂應六波羅蜜法眾生聞是法者終不離六波羅蜜乃至阿耨多羅三藐三菩提如是須菩提是名菩薩摩訶薩摩訶衍大莊嚴須菩提譬如工幻師若幻師弟子於四衢道中化作大眾於前須食與食須飲與飲乃至種種所須盡給與之於須菩提意云何是幻師實有眾生有給與不須菩提言不也世尊須菩提菩薩摩訶薩亦如是化作轉輪聖王種種具足須食與食須飲與飲乃至種種所須盡給與之雖有所施實無所與何以故須菩提諸法相如幻故復次須菩提菩薩摩訶薩住尸羅波羅蜜現生轉輪聖王家以十善道教化眾生又以四禪四無量心四無色定四念處乃至十八不共法教化眾生聞是法者至阿耨多羅三藐三菩提終不離是法譬如幻師若幻師弟子於四衢道中化作大眾以十善道教化令行又以四禪四無量心四無色定四念處乃至十八不共法教化令行須菩提於汝意云何是幻師實有眾生教化令行十善道乃至十八不共法不須菩提言不也世尊須菩提菩薩摩訶薩亦如是以十善道教化眾生令行乃至十八不共法實無眾生行十善道乃至十八不共法何以故諸法相如幻故須菩提是名菩薩摩訶薩大莊嚴復次須菩提菩薩摩訶薩住羼提波羅蜜教化眾生忍辱須菩提云何菩薩摩訶薩住羼提波羅蜜教化眾生著忍辱波羅蜜中須菩提菩薩摩訶薩從初發意已來如是大莊嚴若一切眾生來罵詈刀杖傷害菩薩摩訶薩於此中不起一念亦教一切眾生行此忍辱譬如幻師若幻師弟子於四衢道中化作大眾令行忍辱餘如上說須菩提是名菩薩摩訶薩大莊嚴復次須菩提菩薩摩訶薩住毘梨耶波羅蜜教化一切眾生令行毘梨耶波羅蜜須菩提云何菩薩摩訶薩住毘梨耶波羅蜜教一切眾生令行毘梨耶波羅蜜須菩提菩薩摩訶薩應薩婆若心身心精進教化眾生譬如幻師若幻師弟子於四衢道中化作大眾教令行身心精進餘如上說是名菩薩摩訶薩大莊嚴復次須菩提菩薩摩訶薩住禪波羅蜜教一切眾生令行禪波羅蜜須菩提云何菩薩摩訶薩住禪波羅蜜教一切眾生令行禪波羅蜜須菩提菩薩摩訶薩住諸法等中不見法若亂若定如是須菩提菩薩摩訶薩住禪波羅蜜教一切眾生令行禪波羅蜜乃至阿耨多羅三藐三菩提終不離禪波羅蜜譬如工幻師若幻師弟子於四衢道中化作大眾教令行禪波羅蜜餘如上說須菩提是名菩薩摩訶薩大莊嚴復次須菩提菩薩摩訶薩住般若波羅蜜教一切眾生令行般若波羅蜜須菩提云何菩薩摩訶薩住般若波羅蜜教一切眾生令行般若波羅蜜須菩提菩薩摩訶薩行般若波羅蜜時無有法得此岸彼岸如是菩薩摩訶薩住般若波羅蜜中教一切眾生令行般若波羅蜜譬如幻師若幻師弟子於四衢道中化作大眾教令行般若波羅蜜須菩提是名菩薩摩訶薩大莊嚴復次須菩提菩薩摩訶薩大莊嚴十方如恒河沙等世界中隨其所應自變其身住檀波羅蜜乃至般若波羅蜜亦教眾生令行檀波羅蜜乃至般若波羅蜜是眾生行是法乃至阿耨多羅三藐三菩提終不離是法須菩提譬如幻師若幻師弟子於四衢道中化作眾生教令行六波羅蜜餘如上說如是須菩提是名菩薩摩訶薩大莊嚴復次須菩提菩薩摩訶薩大莊嚴應薩婆若心不生是念我教若干人住檀波羅蜜不教若干人住檀波羅蜜乃至般若波羅蜜亦如是不生是念我教若干人住四念處不教若干人住四念處乃至十八不共法亦如是亦不生是念我教若干人令得須陀洹果斯陀含果阿那含果阿羅漢果辟支佛道一切種智亦不教若干人令得須陀洹果乃至一切種智我當令無量無邊阿僧祇眾生住檀波羅蜜乃至般若波羅蜜立眾生於四念處乃至十八不共法令無量無邊阿僧祇眾生得須陀洹果乃至一切種智譬如工幻師若幻師弟子於四衢道中化作大眾教令住六波羅蜜乃至得一切種智餘如上說須菩提是名菩薩摩訶薩大莊嚴論釋曰上富樓那說大莊嚴及發大誓莊嚴相今須菩提作是念富樓那未得一切智雖說大莊嚴或當有錯是故問佛取定佛為須菩提說檀波羅蜜大莊嚴乃至一切智是諸善法果報故得菩薩大神通力為出家好道眾生故化作佛身放大光明照十方世界震動大地令眾生發心行善法隨其所應而為說法令得三乘為在家好樂眾生作轉輪聖王變三千世界悉為琉璃為不障礙故乘七寶車身放光明雨諸寶物隨眾生所須皆令充足然後為說菩薩法菩薩住大乘中以二施利益眾生所謂財施法施眾生聞已行六波羅蜜乃至十八不共法至阿耨多羅三藐三菩提終不離是法菩薩雖住是變化中亦不於諸法中生著相亦不自高須菩提作是念菩薩能作如是大事又諸漏未盡故云何於諸法得不著亦不生高心是中佛自說譬喻若幻師於四衢道中化作種種物隨人所須悉能與之於須菩提意云何是幻師實有所與不有受者有用者不須菩提言是但虛誑實無所有佛言菩薩亦如是雖作佛身轉輪聖王以財法施眾生亦如幻師實無所與何以故諸法相畢竟空如幻餘五波羅蜜亦如是隨義分別復次檀波羅蜜尸羅波羅蜜因緣故人中富貴作轉輪聖王餘波羅蜜或作梵王或作法身菩薩問曰六波羅蜜外更有何法可莊嚴答曰諸功德皆六波羅蜜中攝有人言別有智波羅蜜及方便等於十方如恒河沙等世界中隨所應度作種種因緣說法令眾生住六波羅蜜復次決定誓願名為大莊嚴所謂菩薩不作是念我度若干人令住檀波羅蜜不能度餘人乃至十八不共法亦如是亦不作是念我令若干人得須陀洹果不能令若干人得須陀洹果乃至佛道亦如是我當悉令無量阿僧祇眾生住諸功德中檀波羅蜜乃至一切種智自立如幻師如先說是名發大莊嚴經爾時須菩提白佛言世尊如我從佛所聞義菩薩摩訶薩無大莊嚴為大莊嚴諸法自相空故所謂色色相空受想行識識相空眼眼相空乃至意意相空色色相空乃至法法相空眼識眼識相空乃至意識意識相空眼觸眼觸相空乃至意觸意觸相空眼觸因緣生受受相空乃至意觸因緣生受受相空世尊檀波羅蜜檀波羅蜜相空乃至般若波羅蜜般若波羅蜜相空內空內空空相空乃至無法有法空無法有法空相空四念處四念處相空乃至十八不共法十八不共法相空菩薩菩薩相空世尊以是因緣故當知菩薩摩訶薩無大莊嚴為大莊嚴佛告須菩提如是如是如汝所說須菩提薩婆若非作法眾生亦非作法菩薩為是眾生大莊嚴須菩提白佛言世尊何因緣故薩婆若非作法是眾生亦非作法菩薩為是眾生大莊嚴佛語須菩提作者不可得故薩婆若非作非起法是諸眾生亦非作非起法何以故須菩提色非作非不作受想行識非作非不作眼非作非不作乃至意非作非不作色乃至法眼識乃至意識眼觸乃至意觸眼觸因緣生受乃至意觸因緣生受非作非不作須菩提我非作非不作乃至知者見者非作非不作何以故是諸法畢竟不可得故須菩提夢非作非不作何以故畢竟不可得故幻嚮影焰化非作非不作何以故畢竟不可得故須菩提內空非作非不作畢竟不可得故乃至無法有法空非作非不作畢竟不可得故須菩提四念處非作非不作畢竟不可得故乃至十八不共法非作非不作何以故是法皆畢竟不可得故須菩提諸法如法相法性法住法位實際非作非不作畢竟不可得故須菩提菩提非作非不作畢竟不可得故薩婆若及一切種智非作非不作畢竟不可得故以是因緣故須菩提薩婆若非作非起法是眾生亦非作非起法菩薩為是眾生大莊嚴爾時須菩提白佛言如我觀佛所說義世尊色無縛無脫受想行識無縛無脫爾時富樓那彌多羅尼子語須菩提色是無縛無脫受想行識是無縛無脫須菩提言如是如是色是無縛無脫受想行識是無縛無脫富樓那彌多羅尼子問須菩提何等色無縛無脫何等受想行識無縛無脫須菩提言如夢色無縛無脫如夢受想行識無縛無脫如嚮如影如幻如焰如化色受想行識無縛無脫富樓那彌多羅尼子過去色無縛無脫過去受想行識無縛無脫未來色無縛無脫未來受想行識無縛無脫現在色無縛無脫現在受想行識無縛無脫何以故無縛無脫是色無所有故無縛無脫受想行識無所有故無縛無脫離故寂滅故不生故無縛無脫富樓那善色受想行識無縛無脫不善色受想行識無縛無脫無記色無縛無脫無記受想行識無縛無脫世間出世間有漏無漏色無縛無脫受想行識亦無縛無脫何以故無所有故離故寂滅故不生故無縛無脫富樓那一切法亦無縛無脫無所有故離故寂滅故不生故富樓那檀波羅蜜無縛無脫尸羅波羅蜜羼提波羅蜜毘梨耶波羅蜜禪波羅蜜般若波羅蜜無縛無脫無所有故離故寂滅故不生故無縛無脫富樓那內空亦無縛無脫乃至無法有法空亦無縛無脫四念處無縛無脫乃至十八不共法無縛無脫無所有故離故寂滅故不生故無縛無脫阿耨多羅三藐三菩提無縛無脫一切智一切種智無縛無脫菩薩無縛無脫佛亦無縛無脫無所有故離故寂滅故不生故無縛無脫富樓那諸法如法相法性法住法位實際無為法無縛無脫無所有故離故寂滅故不生故無縛無脫富樓那是名菩薩摩訶薩無縛無脫檀波羅蜜乃至般若波羅蜜四念處乃至一切種智無縛無脫是菩薩摩訶薩住無縛無脫檀波羅蜜中乃至住無縛無脫般若波羅蜜住無縛無脫四念處乃至住無縛無脫一切種智無縛無脫成就眾生無縛無脫淨佛世界無縛無脫諸佛當供養無縛無脫當聽法無縛無脫諸佛終不離無縛無脫諸神通終不離無縛無脫五眼終不離無縛無脫陀羅尼門終不離無縛無脫諸三昧終不離無縛無脫當生道種智無縛無脫當得一切種智無縛無脫法輪轉無縛無脫眾生安立三乘如是富樓那菩薩摩訶薩行無縛無脫六波羅蜜當知一切法無縛無脫無所有故離故寂滅故不生故富樓那是名菩薩摩訶薩無縛無脫大莊嚴論釋曰須菩提言如我聞佛義無大莊嚴為大莊嚴何以故自相空故問曰須菩提何以故如是說答曰佛說發大莊嚴義甚深難得難解會中眾生聞是事心或退沒如是莊嚴畢竟空亦以神通力故一時能遍至十方如恒河沙世界可適眾生言此是聖王事我等云何能知以是故須菩提說發大莊嚴非深非難非但發大莊嚴自相空易行易得色色中定相不可得乃至十八不共法亦爾若菩薩能如是知諸法空寂滅相而不捨本願精進是故名發大莊嚴非是難得佛證須菩提所說故言如是作法皆是虛誑故言薩婆若無作法眾生畢竟空故亦無作法佛說作者不可得故一切智非作相眾生不可得故作者不可得作者不可得故薩婆若非作非起相復次色亦無所能作法空故乃至諸佛法亦如是須菩提等謂諸法中無有定作相如幻雖無實事而有來去相以是故佛說如幻如焰等無作相畢竟不可得故是時聽者作是念十八空能破一切法則是有用是則為實謂言有作是以佛言內空無所作乃至無法有法空至十八不共法亦無所作若謂今十八空有為虛誑無實故可無作如法性實際是真實法應當有作何以故一切有為法各各共因無為法亦與有為法作因故佛言如法性實際法住法位亦無作又謂菩薩佛一切種智是實法能有所作以是故佛言是法亦畢竟空故亦無所作作相因緣生故行者念言佛法甚難甚為希有諸法都無作無縛無解者我等云何當從苦得脫是故須菩提白佛言如我知佛所說義五眾無縛無解若畢竟空無有作者誰縛誰解凡夫人法虛誑不可得故非縛聖人法畢竟空不可得故非解如夢等五眾及三世五眾善不善等五眾一切法亦如是乃至實際等亦復如是無所有故離故不生故無縛無解是名菩薩摩訶薩不縛不解菩薩道住是道中諸煩惱不牽墮凡夫中故言不縛不以諸無漏法破煩惱故言不解教化眾生淨佛世界乃至五神通五眼諸陀羅尼三昧門終不離佛及安立眾生於三乘亦無縛無解所以者何諸法無所有故離故寂滅故不生故畢竟空故如是等因緣是名菩薩摩訶薩發大莊嚴相所謂不縛不解經爾時須菩提白佛言世尊何等是菩薩摩訶薩摩訶衍云何當知菩薩摩訶薩發趣大乘是乘發何處是乘至何處當住何處誰當乘是乘出者佛告須菩提汝問何等是菩薩摩訶薩摩訶衍須菩提六波羅蜜是菩薩摩訶薩摩訶衍何等六檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜云何名檀波羅蜜須菩提菩薩摩訶薩以應薩婆若心內外所有布施共一切眾生迴向阿耨多羅三藐三菩提用無所得故須菩提是名菩薩摩訶薩檀波羅蜜云何名尸羅波羅蜜須菩提菩薩摩訶薩以應薩婆若心自行十善道亦教他行十善道用無所得故是名菩薩摩訶薩不著尸羅波羅蜜云何名羼提波羅蜜須菩提菩薩摩訶薩以應薩婆若心自具足忍辱亦教他行忍辱用無所得故是名菩薩摩訶薩羼提波羅蜜云何名毘梨耶波羅蜜須菩提菩薩摩訶薩以應薩婆若心行五波羅蜜懃修不息亦安立一切眾生於五波羅蜜用無所得故是名菩薩摩訶薩毘梨耶波羅蜜云何名禪波羅蜜須菩提菩薩摩訶薩以應薩婆若心自以方便入諸禪不隨禪生亦教他令入諸禪用無所得故是名菩薩摩訶薩禪波羅蜜云何名般若波羅蜜須菩提菩薩摩訶薩以應薩婆若心不著一切法亦觀一切法性用無所得故亦教他不著一切法亦觀一切法性用無所得故是名菩薩摩訶薩般若波羅蜜須菩提是為菩薩摩訶薩摩訶衍復次須菩提菩薩摩訶薩復有摩訶衍所謂內空外空內外空空空大空第一義空有為空無為空畢竟空無始空散空性空自相空諸法空不可得空無法空有法空無法有法空須菩提白佛言何等為內空佛言內法名眼耳鼻舌身意眼眼空非常非滅故何以故性自爾耳耳空鼻鼻空舌舌空身身空意意空非常非滅故何以故性自爾是名內空何等為外空外法名色聲香味觸法色色空非常非滅故何以故性自爾聲聲空香香空味味空觸觸空法法空非常非滅故何以故性自爾是名外空何等為內外空內外法名內六入外六入內法內法空非常非滅故何以故性自爾外法外法空非常非滅故何以故性自爾是名內外空何等為空空一切法空是空亦空非常非滅故何以故性自爾是名空空何等為大空東方東方空非常非滅故何以故性自爾南西北方四維上下南西北方四維上下空非常非滅故何以故性自爾是名大空何等為第一義空第一義名涅槃涅槃涅槃空非常非滅故何以故性自爾是名第一義空何等為有為空有為法名欲界色界無色界欲界欲界空色界色界空無色界無色界空非常非滅故何以故性自爾是名有為空何等為無為空無為法名為無生相無住相無滅相無為法無為法空非常非滅故何以故性自爾是名無為空何等為畢竟空畢竟名諸法至竟不可得非常非滅故何以故性自爾是名畢竟空何等為無始空若法初來處不可得非常非滅故何以故性自爾是名無始空何等為散空散名諸法無滅非常非滅故何以故性自爾是名散空何等為性空一切法性若有為法性若無為法性是性非聲聞辟支佛所作非佛所作亦非餘人所作是性性空非常非滅故何以故性自爾是名性空何等為自相空自相名色壞相受受相想取相行作相識識相如是等有為法無為法各各自相空非常非滅故何以故性自爾是名自相空何等為諸法空諸法名色受想行識眼耳鼻舌身意色聲香味觸法眼界色界眼識界乃至意界法界意識界是諸法諸法空非常非滅故何以故性自爾是為諸法空何等為不可得空求諸法不可得是不可得空非常非滅故何以故性自爾是名不可得空何等為無法空若法無是亦空非常非滅故何以故性自爾是名無法空何等為有法空有法名諸法和合中有自性相是有法空非常非滅故何以故性自爾是名有法空何等為無法有法空諸法中無法諸法和合中有自性相是無法有法空非常非滅故何以故性自爾是名無法有法空復次須菩提法法相空無法無法相空自法自法相空他法他法相空何等名法法相空法名五眾五眾空是名法法相空何等名無法無法相空無法名無為法是名無法無法相空何等名自法自法空諸法自法空是空非智作非見作是名自法自法空何等名他法他法空若佛出若佛未出法住法相法位法性如實際過此諸法空是名他法他法空是名菩薩摩訶薩摩訶衍論問曰是經名為般若波羅蜜又佛命須菩提為菩薩說般若波羅蜜須菩提應問般若波羅蜜佛亦應答般若波羅蜜今須菩提何以乃問摩訶衍佛亦答摩訶衍答曰般若波羅蜜摩訶衍一義但名字異若說般若波羅蜜說摩訶衍無咎摩訶衍名佛道行是法得至佛所謂六波羅蜜六波羅蜜中第一大者般若波羅蜜如後品佛種種說大因緣若說般若波羅蜜則攝六波羅蜜若說六波羅蜜則具說菩薩道所謂從初發意乃至得佛譬如王來必有營從雖不說從者當知必有摩訶衍亦如是菩薩初發意所行為求佛道故所修集善法隨可度眾生所說種種法所謂本起經斷一切眾生疑經華手經法華經雲經大雲經法雲經彌勒問經六波羅蜜經摩訶般若波羅蜜經如是等無量無邊阿僧祇經或佛說或化佛說或大菩薩說或聲聞說或諸得道天說是事和合皆名摩訶衍此諸經中般若波羅蜜最大故說摩訶衍即知已說般若波羅蜜諸餘助道法無般若波羅蜜和合則不能至佛以是故一切助道法皆是般若波羅蜜如後品中佛語須菩提汝說摩訶衍不異般若波羅蜜問曰若爾者初何以不先說摩訶衍答曰我上說般若波羅蜜最大故應先說又佛意欲說摩訶般若波羅蜜放大光明十方諸菩薩各自問佛今何以有是光明諸佛各答言娑婆世界有佛名釋迦牟尼欲說般若波羅蜜彼諸菩薩及諸天人和合而來舍利弗問佛世尊云何菩薩摩訶薩欲知一切法習行般若波羅蜜又佛初品中種種讚般若波羅蜜功德若欲得是者當學般若波羅蜜有如是等因緣故應初說般若波羅蜜佛命須菩提汝為諸菩薩說般若波羅蜜須菩提謙言菩薩空但有名後言能如是解了知菩薩相即是行般若波羅蜜既知是已問菩薩句義次有摩訶薩義摩訶薩義中有大莊嚴摩訶衍如勇夫雖有種種器杖莊嚴不乘駛馬則無能為是大乘天竺語名摩訶衍諸佛斷法愛故又明般若波羅蜜義無異故佛不訶以是故須菩提更作異名問摩訶衍問曰如摩訶衍序中說從初發心乃至佛道為佛道故集一切善法皆名摩訶衍今何以但說六波羅蜜為摩訶衍答曰如先說般若波羅蜜則說六波羅蜜說六波羅蜜則攝一切善法以是故不應作是問諸善法多何以但說六波羅蜜復次摩訶衍初發心作願乃至後方便等六波羅蜜是諸法雖不名為波羅蜜然義皆在六波羅蜜中如初發心作願大悲等心力大故名毘梨耶波羅蜜捨小利取大乘名般若波羅蜜方便即是智慧智慧淳淨故變名方便教化眾生淨佛世界等皆在六波羅蜜中隨義相攝問曰若爾者後何以更說十八空百八三昧等名摩訶衍答曰六波羅蜜是摩訶衍體但後廣分別其義如十八空四十二字等是般若波羅蜜義百八三昧等是禪波羅蜜義以是故初說六波羅蜜問曰何以故正說六波羅蜜不多不少答曰佛為法王隨眾生可度或時略說一二三四或時廣說如賢劫經八萬四千波羅蜜復次六道眾生皆受身心苦惱如地獄眾生拷掠苦畜生中相殘害苦餓鬼中飢餓苦人中求欲苦天上離所愛欲時苦阿修羅道鬪諍苦菩薩生大悲心欲滅六道眾生苦故生六波羅蜜以是故說六波羅蜜不多不少問曰檀波羅蜜有種種相此中佛何以但說五相所謂用薩婆若相應心捨內外物是福共一切眾生迴向阿耨多羅三藐三菩提用無所得故何以不說大慈悲心供養諸佛及神通布施等答曰是五種相中攝一切布施相應薩婆若心布施者此緣佛道依佛道捨內外者則捨一切諸煩惱共眾生者則是大悲心迴向者以此布施但求佛道不求餘報用無所得故者得諸法實相般若波羅蜜氣分故檀波羅蜜非誑非倒亦無窮盡問曰若爾者則不須五種相但說薩婆若相應心則足答曰此事可爾但以眾生不知云何應薩婆若心布施義故是故以四事分別其義應薩婆若心者以菩薩心求佛薩婆若作緣作念繫心持是布施欲得薩婆若果不求今世因緣名聞恩分等亦不求後世轉輪聖王天王富貴處為度眾生故不求涅槃但欲具一切智等諸佛法為盡一切眾生苦故是名應薩婆若心內外物者內名頭腦骨髓血肉等難捨故在初說外物者國土妻子七寶飲食等共一切眾生者是布施福德果報與一切眾生共用譬如大家種穀與人共食菩薩福德果報一切眾生皆來依附譬如好菓樹眾鳥歸集迴向者是福德邊不求餘報但求阿耨多羅三藐三菩提問曰先言應薩婆若心後言迴向有何等異答曰應薩婆若心為起諸福德因緣迴向者不求餘報但求佛道復次薩婆若相應心為應阿耨多羅三藐三菩提故施如先義說薩婆若為主一切功德皆為薩婆若讚佛智慧有二種一者無上正智名阿耨多羅三藐三菩提二者一切種智名薩婆若用無所得者以般若波羅蜜心布施順諸法實相而不虛誑如是等說檀波羅蜜義問曰尸羅波羅蜜則總一切戒法譬如大海總攝眾流所謂不飲酒不過中食不杖加眾生等是事十善中不攝何以但說十善答曰佛總相說六波羅蜜十善為總相戒別相有無量戒不飲酒不過中食入不貪中杖不加眾生等入不瞋中餘道隨義相從戒名身業口業七善道所攝十善道及初後如發心欲殺是時作方便惡口鞭打繫縛斫刺乃至垂死皆屬於初死後剝皮食噉割截歡喜皆名後奪命是本體此三事和合總名殺不善道以是故知說十善道則攝一切戒復次是菩薩生慈悲心發阿耨多羅三藐三菩提布施利益眾生隨其所須皆給與之持戒不惱眾生不加諸苦常施無畏十善業道為根本餘者是不惱眾生遠因緣戒律為今世取涅槃故婬欲雖不惱眾生心繫縛故為大罪以是故戒律中婬欲為初白衣不殺戒在前為求福德故菩薩不求今世涅槃於無量世中往返生死修諸功德十善道為舊戒餘律儀為客復次若佛出好世則無此戒律如釋迦文佛雖在惡世十二年中亦無此戒以是故知是客復次有二種戒有佛時或有或無十善有佛無佛常有復次戒律中戒雖復細微懺則清淨犯十善戒雖復懺悔三惡道罪不除如比丘殺畜生雖復得悔罪報猶不除如是等種種因緣故但說十善業道亦自行亦教他人名為尸羅波羅蜜十善道七事是戒三為守護故通名為尸羅波羅蜜餘波羅蜜亦如是隨義分別如初品中六波羅蜜論議廣說是經名般若波羅蜜般若波羅蜜名捨離相以是故一切法中皆用無所得故問曰若用有所得集諸善法猶尚為難何況用無所得答曰若得是無所得智慧是時能妨善行或生邪疑若不得是無所得智慧是時無所妨亦不生邪疑佛亦不稱著心取相行諸善道何以故虛誑住世間終歸於盡若著心修善破者則易若著空生悔還失是道譬如火起草中得水則滅若水中生火則無物能滅初習行著心取相菩薩修福德如草生火易可得滅若體得實相菩薩以大悲心行眾行難可得破如水中生火無能滅者以是故雖用無所得心行眾行心亦不弱不生疑悔是名略說六波羅蜜義廣說如初品中一一波羅蜜皆具足十八空者六波羅蜜中說般若波羅蜜義不著諸法所以者何以十八空故十八空論議如初品中佛告舍利弗菩薩摩訶薩欲住十八空當學般若波羅蜜彼義應此中廣說問曰十八空內空等後皆言非常非滅故此義云何答曰若人不習此空必墮二邊若常若滅所以者何若諸法實有則無滅義墮常中如人出一舍入一舍眼雖不見不名為無諸法亦爾從未來世入現在世現在世入過去世如是則不滅行者以有為患用空破有心復貴空著於空者則墮斷滅以是故行是空以破有亦不著空離是二邊以中道行是十八空以大悲心為度眾生是故十八空後皆言非常非滅是名摩訶衍若異此者則是戲論狂人於佛法中空無所得如人於珍寶聚中取水精珠眼見雖好價無所直問曰若十八空已攝諸空何以更說四空答曰十八空中現空盡攝諸佛有二種說法或初略後廣或初廣後略初略後廣為解義故初廣後略為易持故或為後會眾生略說其要或以偈頌今佛前廣說十八空後略說四空相法法相空者一切法中法相不可得如色中色相不可得復次法中不生法故名為法法空無法無法空者無為法名無法何以故相不可得故問曰佛以三相說無為法云何言無相答曰不然破生故言無生破住故言無住破滅故言無滅皆從生住滅邊有此名更無別無生無滅法是名無法無法空是義如無為空中說自法自法空者自法名諸法自性自性有二種一者如世間法地堅性等二者聖人知如法性實際此法空所以者何不由智見知故有二性空如先說問曰如法性實際無為法中已攝何以復更說答曰觀時分別說五眾實相法性如實際又非空智慧觀故令空性自爾問曰如色是自法識為他法此中何以說如法性實際有佛無佛常住過是名為他法空答曰有人未善斷見結故處處生著是人聞是如法性實際謂過是已更有餘法以是故說過如法性實際亦空經復次須菩提菩薩摩訶薩摩訶衍所謂名首楞嚴三昧寶印三昧師子遊戲三昧妙月三昧月幢相三昧出諸法三昧觀頂三昧畢法性三昧畢幢相三昧金剛三昧入法印三昧三昧王安立三昧放光三昧力進三昧高出三昧必入辯才三昧釋名字三昧觀方三昧陀羅尼印三昧無誑三昧攝諸法海三昧遍覆虛空三昧金剛輪三昧斷寶三昧能照三昧不求三昧無住三昧無心三昧淨燈三昧無邊明三昧能作明三昧普照明三昧堅淨諸三昧三昧無垢明三昧歡喜三昧電光三昧無盡三昧威德三昧離盡三昧不動三昧不退三昧日燈三昧月淨三昧淨明三昧能作明三昧作行三昧知相三昧如金剛三昧心住三昧普明三昧安立三昧寶聚三昧妙法印三昧法等三昧斷喜三昧到法頂三昧能散三昧分別諸法句三昧字等相三昧離字三昧斷緣三昧不壞三昧無種相三昧無處行三昧離曚昧三昧無去三昧不變異三昧度緣三昧集諸功德三昧住無心三昧妙淨華三昧覺意三昧無量辯三昧無等等三昧度諸法三昧分別諸法三昧散疑三昧無住處三昧一莊嚴三昧生行三昧一行三昧不一行三昧妙行三昧達一切有底散三昧入名語三昧離音聲字語三昧然炬三昧淨相三昧破相三昧一切種妙足三昧不喜苦樂三昧無盡相三昧陀羅尼三昧攝諸邪正相三昧滅憎愛三昧逆順三昧淨光三昧堅固三昧滿月淨光三昧大莊嚴三昧能照一切世三昧三昧等三昧攝一切有諍無諍三昧不樂一切住處三昧如住定三昧壞身衰三昧壞語如虛空三昧離著虛空不染三昧云何名首楞嚴三昧知諸三昧行處是名首楞嚴三昧云何名寶印三昧住是三昧能印諸三昧是名寶印三昧云何名師子遊戲三昧住是三昧能遊戲諸三昧中如師子是名師子遊戲三昧云何名妙月三昧住是三昧能照諸三昧如淨月是名妙月三昧云何名月幢相三昧住是三昧能持諸三昧相是名月幢相三昧云何名出諸法三昧住是三昧能出生諸三昧是名出諸法三昧云何名觀頂三昧住是三昧能觀諸三昧頂是名觀頂三昧云何名畢法性三昧住是三昧決定知法性是名畢法性三昧云何名畢幢相三昧住是三昧能持諸三昧幢是名畢幢相三昧云何名金剛三昧住是三昧能破諸三昧是名金剛三昧云何名入法印三昧住是三昧入諸法印是名入法印三昧云何名三昧王安立三昧住是三昧一切諸三昧中安立住如王是名三昧王安立三昧云何名放光三昧住是三昧能放光照諸三昧是名放光三昧云何名力進三昧住是三昧於諸三昧能作力勢是名力進三昧云何名高出三昧住是三昧能增長諸三昧是名高出三昧云何名必入辯才三昧住是三昧能辯說諸三昧是名必入辯才三昧云何名釋名字三昧住是三昧能釋諸三昧名字是名釋名字三昧云何名觀方三昧住是三昧能觀諸三昧方是名觀方三昧云何名陀羅尼印三昧住是三昧持諸三昧印是名陀羅尼印三昧云何名無誑三昧住是三昧於諸三昧不欺誑是名無誑三昧云何名攝諸法海三昧住是三昧能攝諸三昧如大海水是名攝諸法海三昧云何名遍覆虛空三昧住是三昧遍覆諸三昧如虛空是名遍覆虛空三昧云何名金剛輪三昧住是三昧能持諸三昧分是名金剛輪三昧云何名斷寶三昧住是三昧斷諸三昧煩惱垢是名斷寶三昧云何名能照三昧住是三昧能以光明顯照諸三昧是名能照三昧云何名不求三昧住是三昧無法可求是名不求三昧云何名無住三昧住是三昧一切三昧中不見法住是名無住三昧云何名無心三昧住是三昧心心數法不行是名無心三昧云何名淨燈三昧住是三昧於諸三昧中作明如燈是名淨燈三昧云何名無邊明三昧住是三昧與諸三昧作無邊明是名無邊明三昧云何名能作明三昧住是三昧即時能為諸三昧作明是名能作明三昧云何名普照明三昧住是三昧即能照諸三昧門是名普照明三昧云何名堅淨諸三昧三昧住是三昧能堅淨諸三昧相是名堅淨諸三昧三昧云何名無垢明三昧住是三昧能除諸三昧垢亦能照一切三昧是名無垢明三昧云何名歡喜三昧住是三昧能受諸三昧喜是名歡喜三昧云何名電光三昧住是三昧照諸三昧如電光是名電光三昧云何名無盡三昧住是三昧於諸三昧不見盡是名無盡三昧云何名威德三昧住是三昧於諸三昧威德照然是名威德三昧云何名離盡三昧住是三昧不見諸三昧盡是名離盡三昧云何名不動三昧住是三昧令諸三昧不動不戲是名不動三昧云何名不退三昧住是三昧能不見諸三昧退是名不退三昧云何名日燈三昧住是三昧放光照諸三昧門是名日燈三昧云何名月淨三昧住是三昧能除諸三昧闇是名月淨三昧云何名淨明三昧住是三昧於諸三昧得四無礙智是名淨明三昧云何名能作明三昧住是三昧於諸三昧門能作明是名能作明三昧云何名作行三昧住是三昧能令諸三昧各有所作是名作行三昧云何名知相三昧住是三昧見諸三昧知相是名知相三昧云何名如金剛三昧住是三昧能貫達諸法亦不見達是名如金剛三昧云何名心住三昧住是三昧心不動不轉不惱亦不念有是心是名心住三昧云何名普明三昧住是三昧普見諸三昧明是名普明三昧云何名安立三昧住是三昧於諸三昧安立不動是名安立三昧云何名寶聚三昧住是三昧普見諸三昧如見寶聚是名寶聚三昧云何名妙法印三昧住是三昧能印諸三昧以無印印故是名妙法印三昧云何名法等三昧住是三昧觀諸法等無法不等是名法等三昧云何名斷喜三昧住是三昧斷一切法中喜是名斷喜三昧云何名到法頂三昧住是三昧滅諸法闇亦在諸三昧上是名到法頂三昧云何名能散三昧住是三昧中能破散諸法是名能散三昧云何名分別諸法句三昧住是三昧能分別諸三昧諸法句是名分別諸法句三昧云何名字等相三昧住是三昧得諸三昧字等是名字等相三昧云何名離字三昧住是三昧諸三昧中乃至不見一字是名離字三昧云何名斷緣三昧住是三昧斷諸三昧緣是名斷緣三昧云何名不壞三昧住是三昧不得諸法變異是名不壞三昧云何名無種相三昧住是三昧不見諸法種種是名無種相三昧云何名無處行三昧住是三昧不見諸三昧處是名無處行三昧云何名離曚昧三昧住是三昧離諸三昧微闇是名離曚昧三昧云何名無去三昧住是三昧不見一切三昧去相是名無去三昧云何名不變異三昧住是三昧不見諸三昧變異相是名不變異三昧云何名度緣三昧住是三昧度一切三昧緣境界是名度緣三昧云何名集諸功德三昧住是三昧集諸三昧功德是名集諸功德三昧云何名住無心三昧住是三昧於諸三昧心不入是名住無心三昧云何名淨妙華三昧住是三昧令諸三昧得淨妙如華是名淨妙華三昧云何名覺意三昧住是三昧諸三昧中得七覺分是名覺意三昧云何名無量辯三昧住是三昧於諸法中得無量辯是名無量辯三昧云何名無等等三昧住是三昧諸三昧中得無等等相是名無等等三昧云何名度諸法三昧住是三昧度一切三昧是名度諸法三昧云何名分別諸法三昧住是三昧諸三昧及諸法分別見是名分別諸法三昧云何名散疑三昧住是三昧得散諸法疑是名散疑三昧云何名無住處三昧住是三昧不見諸法住處是名無住處三昧云何名一莊嚴三昧住是三昧終不見諸法二相是名一莊嚴三昧云何名生行三昧住是三昧不見諸行生是名生行三昧云何名一行三昧住是三昧不見諸三昧此岸彼岸是名一行三昧云何名不一行三昧住是三昧不見諸三昧一相是名不一行三昧云何名妙行三昧住是三昧不見諸三昧二相是名妙行三昧云何名達一切有底散三昧住是三昧入一切有一切三昧智慧通達亦無所達是名達一切有底散三昧云何名入名語三昧住是三昧入一切三昧名語是名入名語三昧云何名離音聲字語三昧住是三昧不見諸三昧音聲字語是名離音聲字語三昧云何名然炬三昧住是三昧威德照明如炬是名然炬三昧云何名淨相三昧住是三昧淨諸三昧相是名淨相三昧云何名破相三昧住是三昧不見諸三昧相是名破相三昧云何名一切種妙足三昧住是三昧一切諸三昧種皆具足是名一切種妙足三昧云何名不喜苦樂三昧住是三昧不見諸三昧苦樂是名不喜苦樂三昧云何名無盡相三昧住是三昧不見諸三昧盡是名無盡相三昧云何名陀羅尼三昧住是三昧能持諸三昧是名陀羅尼三昧云何名攝諸邪正相三昧住是三昧於諸三昧不見邪正相是名攝諸邪正相三昧云何名滅憎愛三昧住是三昧不見諸三昧憎愛是名滅憎愛三昧云何名逆順三昧住是三昧不見諸法諸三昧逆順是名逆順三昧云何名淨光三昧住是三昧不得諸三昧明垢是名淨光三昧云何名堅固三昧住是三昧不得諸三昧不堅固是名堅固三昧云何名滿月淨光三昧住是三昧諸三昧滿足如月十五日是名滿月淨光三昧云何名大莊嚴三昧住是三昧大莊嚴成就諸三昧是名大莊嚴三昧云何名能照一切世三昧住是三昧諸三昧及一切法能照是名能照一切世三昧云何名三昧等三昧住是三昧於諸三昧不得定亂相是名三昧等三昧云何名攝一切有諍無諍三昧住是三昧能使諸三昧不分別有諍無諍是名攝一切有諍無諍三昧云何名不樂一切住處三昧住是三昧不見諸三昧依處是名不樂一切住處三昧云何名如住定三昧住是三昧不過諸三昧如相是名如住定三昧云何名壞身衰三昧住是三昧不得身相是名壞身衰三昧云何名壞語如虛空三昧住是三昧不見諸三昧語業如虛空是名壞語如虛空三昧云何名離著虛空不染三昧住是三昧見諸法如虛空無礙亦不染是名離著虛空不染三昧須菩提是名菩薩摩訶薩摩訶衍論釋曰上以十八空釋般若波羅蜜今以百八三昧釋禪波羅蜜百八三昧佛自說其義是時人利根故皆得信解今則不然論者重釋其義令得易解首楞嚴三昧者秦言健相分別知諸三昧行相多少深淺如大將知諸兵力多少復次菩薩得是三昧諸煩惱魔及魔人無能壞者譬如轉輪聖王主兵寶將所往至處無不降伏寶印三昧者能印諸三昧於諸寶中法寶是實寶今世後世乃至涅槃能為利益如經中說佛語比丘為汝說法所說法者所謂法印法印即是寶印寶印即是三解脫門復次有人言三法印名為寶印三昧一切法無我一切作法無常寂滅涅槃是三法印一切人天無能如法壞者入是三昧能三種觀諸法是名寶印復次般若波羅蜜是寶是相應三昧名印是名寶印師子遊戲三昧者菩薩得是三昧於一切三昧中出入遲速皆得自在譬如眾獸戲時若見師子率皆怖懾師子戲時自在無所畏難復次師子戲時於諸群獸強者則殺伏者則放菩薩亦如是得是三昧於諸外道強者破之信者度之復次師子遊戲者如初品中說菩薩入是三昧中地為六反震動令一切十方世界地獄湯冷盲者得視聾者得聽等妙月三昧者如月滿清淨無諸翳障能除夜闇此三昧亦如是菩薩入是三昧能除諸法邪見無明闇蔽等月幢相三昧者如大軍將幢以寶作月像見此幢相人皆隨從菩薩入是三昧中諸法通達無礙皆悉隨從出諸法三昧者菩薩得是三昧令諸三昧增長譬如時雨林木茂盛觀頂三昧者入是三昧中能遍見諸三昧如住山頂悉見眾物畢法性三昧者法性無量無二難可執持入是三昧必能得定相譬如虛空無能住者得神足力則能處之畢幢相三昧者入是三昧則於諸三昧最為尊長譬如軍將得幢表其大相金剛三昧者譬如金剛無物不陷此三昧亦如是於諸法無不通達令諸三昧各得其用如車𤦲瑪瑙琉璃唯金剛能穿入法印三昧者如人入安隱國有印得入無印不得入菩薩得是三昧能入諸法實相中所謂諸法畢竟空三昧王安立三昧者譬如大王安住正殿召諸群臣皆悉從命菩薩入三昧王放大光明請召十方無不悉集又遣化佛遍至十方安立者譬如國王安處正殿身心坦然無所畏懼放光三昧者常修火一切入故生神通力隨意放種種色光隨眾生所樂若熱若冷若不熱不冷照諸三昧者光明有二種一者色光二者智慧光住是三昧中照諸三昧無有邪見無明等力進三昧者先於諸法中得信等五種力然後於諸三昧中得自在力又雖住三昧而常能神通變化度諸眾生高出三昧者菩薩入是三昧所有福德智慧皆悉增長諸三昧性從心而出必入辯才三昧者四無礙中辭辯相應三昧菩薩得是三昧悉知眾生語言次第及經書名字等悉能分別無礙釋名字三昧者諸法雖空以名字辯諸法義令人得解觀方三昧者於十方眾生以慈悲憐愍平等心觀復次方者循道理名為得方是三昧力故於諸三昧得其道理出入自在無礙陀羅尼印三昧者得是三昧者能得分別諸三昧皆有陀羅尼無誑三昧者有三昧生愛恚無明邪見等是三昧於諸三昧都無迷悶之事攝諸法海三昧者如一切眾流皆歸於海三乘法皆入是三昧中亦如是又諸餘三昧皆入是三昧中如四禪四無色中攝諸解脫九次第等皆入其中遍覆虛空三昧者是虛空無量無邊是三昧力悉能遍覆虛空或結加趺坐或放光明或以音聲充滿其中金剛輪三昧者如真金剛輪所往無礙得是三昧者於諸法中所至無礙復次能分別諸三昧分界故名輪輪分界也斷寶三昧者如有寶能淨治諸寶是三昧亦如是能除諸三昧煩惱垢五欲垢易遣諸三昧垢難却能照三昧者得是三昧能以十種智慧照了諸法譬如日出照閻浮提事皆顯了不求三昧者觀諸法如幻化三界愛斷故都無所求無住三昧者是三昧名無住三昧住是三昧中觀諸法念念無常無有住時無心三昧者即是滅盡定或無想定何以故佛自說因緣入是三昧中諸心心數法不行淨燈三昧者燈名智慧燈諸煩惱名垢離是垢慧則清淨無邊明三昧者無邊名無量無數明有二種一者度眾生故身放光明二者分別諸法總相別相故智慧光明得是三昧能照十方無邊世界及無邊諸法能作明三昧者於諸法能為作明如闇中然炬普照明三昧者如轉輪聖王寶珠於軍眾外四邊各照一由旬菩薩得是三昧普照諸法種種門堅淨諸三昧三昧者菩薩得是三昧力故令諸三昧清淨堅牢無垢明三昧者三解脫門相應三昧得是三昧離一切三昧垢離一切無明愛等亦能照一切諸三昧歡喜三昧者得是三昧於諸法生歡喜樂何者是有人言初禪是如佛說有四修定一者修是三昧得現在歡喜樂二者修定得知見見眾生生死三者修定得智慧分別四者修定得漏盡復次得是三昧生無量無邊法歡喜樂電光三昧者如電暫現行者得路得是三昧者無始世界來失道還得無盡三昧者得是三昧滅諸法無常等相即入不生不滅威德三昧者菩薩得是三昧威德莊嚴離盡三昧者菩薩得是三昧無量阿僧祇劫善本功德必得果報不失故不動三昧者有人言第四禪是不動欲界中五欲故動初禪中覺觀故動二禪中喜多故動三禪中樂多故動四禪離出入息無諸動相故不動有人言四無色定是不動離諸色故有人言滅盡定是不動離心心數法故有人言知諸法實相畢竟空智慧相應三昧故不動得是三昧已於一切三昧一切法都不戲論不退三昧者住是三昧不見諸三昧退論者言菩薩住是三昧常不退轉即是阿鞞跋致智慧相應三昧不退者不墮頂如不墮頂義中說日燈三昧者得是三昧能照一切諸法種種門及諸三昧譬如日出能照一切閻浮提月淨三昧者如月從十六日漸減至三十日都盡凡夫人亦如是諸善功德漸漸減盡墮三惡道如月從一日漸漸增長至十五日光明清淨菩薩亦如是得是三昧從發心來世世漸增善根乃至得無生法忍授記智慧清淨利益眾生又能破諸三昧中無明淨明三昧者明名慧垢為礙得是三昧者於諸法無障礙以是故佛於此說住是三昧中得四無礙智問曰佛何以獨於此中說四無礙智答曰於三昧中無覺觀心所可樂說與定相違是事為難此三昧力故得四無礙智四無礙智義如先說能作明三昧者明即是智慧諸智慧中般若智慧最第一是般若相應三昧能作明作行三昧者得是三昧力能發起先所得諸三昧知相三昧者得是三昧見一切諸三昧中有實智慧相如金剛三昧者得是三昧以智慧能通達一切諸法亦不見通達用無所得故問曰三種三昧何以皆言金剛答曰初言金剛中言金剛輪後言如金剛如金剛三昧佛說能貫穿一切諸法亦不見是金剛三昧能通達諸三昧金剛輪三昧者得是三昧即能持諸三昧輪是皆佛自說義論者言如金剛三昧者能破一切諸煩惱結使無有遺餘譬如釋提桓因手執金剛破阿修羅軍即是學人末後心從是心次第得三種菩提聲聞菩提辟支佛菩提佛無上菩提金剛三昧者能破一切諸法入無餘涅槃更不受有譬如真金剛能破諸山令滅盡無餘金剛輪者此三昧能破一切諸法無遮無礙譬如金剛輪轉時無所不破無所障礙復次初金剛二金剛輪三如金剛名字分別佛說其義亦異論者釋其因緣亦異不應致難心住三昧者心相輕疾遠逝無形難制難持常是動相如獼猴子又如掣電亦如蛇舌得是三昧故能攝令住乃至天欲心不動轉何況人欲普明三昧者得是三昧於一切法見光明相無黑闇相如晝所見夜亦如是如見前見後亦爾如見上見下亦爾心中無礙修是三昧故得天眼通普見光明了了無礙善修是神通故得成慧眼普照諸法所見無礙安立三昧者得是三昧者一切諸功德善法中安立牢固如須彌山在大海安立不動寶聚三昧者得是三昧所有國土悉成七寶問曰此是肉眼所見禪定所見答曰天眼肉眼皆能見何以故外六塵不定故行者常修習禪定是故能轉本相妙法印三昧者妙法名諸佛菩薩深功德智慧得是三昧得諸深妙功德智慧法等三昧者等有二種眾生等法等法等相應三昧名為法等斷喜三昧者得是三昧觀諸法無常苦空無我不淨等心生厭離十想中一切世間不可樂想相應三昧是到法頂三昧者法名菩薩法所謂六波羅蜜到般若波羅蜜中得方便力到法山頂得是三昧能住是法山頂諸無明煩惱不能動搖能散三昧者得是三昧能破散諸法散空相應三昧是分別諸法句三昧者得是三昧能分別一切諸法語言字句為眾生說辭無滯礙樂說相應三昧是字等相三昧者得是三昧觀諸字諸語皆悉平等呵詈讚歎無有憎愛離字三昧者得是三昧不見字在義中亦不見義在字中斷緣三昧者得是三昧若內若外樂中不生喜苦中不生瞋不苦不樂中不生捨心於此三受遠離不著心則歸滅心若滅緣亦斷不壞三昧者緣法性畢竟空相應三昧戲論不能破無常不能轉先已壞故無種三昧者得是三昧不見諸法種種相但見一相所謂無相無處行三昧者得是三昧知三毒火然三界故心不依止涅槃畢竟空故亦不依止離曚昧三昧者得是三昧於諸三昧中微翳無明等悉皆除盡無去三昧者得是三昧不見一切法來去相不變異三昧者得是三昧觀一切諸法因不變為果如乳不變作酪諸法皆住自相不動故度緣三昧者得是三昧於六塵中諸煩惱盡滅度六塵大海亦能過一切三昧緣生智慧集諸功德三昧者得是三昧集諸功德從信至智慧初夜後夜修習不息如日月運轉初不休息住無心三昧者入是三昧中不隨心但隨智慧至諸法實相中住淨妙華三昧者如樹華敷開令樹嚴飾得是三昧諸三昧中開諸功德華以自莊嚴覺意三昧者得是三昧令諸三昧變成無漏與七覺相應譬如石汁一斤能變千斤銅為金無量辯三昧者即是樂說辯得是三昧力故乃至樂說一句無量劫而不窮盡無等等三昧者得是三昧觀一切眾生皆如佛觀一切法皆同佛法無等等般若波羅蜜相應是度諸法三昧者得是三昧入三解脫門過出三界度三乘眾生分別諸法三昧者即是分別慧相應三昧得是三昧分別諸法善不善有漏無漏有為無為等相散疑三昧者有人言即是見諦道中無相三昧疑結見諦智相應三昧斷故有人言菩薩無生法忍相應三昧是時一切法中疑網悉斷見十方諸佛得一切諸法實相有人言無礙解脫相應三昧是諸佛得是三昧已於諸法中無疑無近無遠皆如觀掌中無住處三昧者即是無受智慧相應三昧得是三昧不見一切諸法定有住處一莊嚴三昧者得是三昧觀諸法皆一或一切法有相故一或一切法無故一或一切法空故一如是等無量皆一以一相智慧莊嚴是三昧故言一莊嚴生行三昧者行名觀得是三昧能觀種種行相入相住相出相又是行皆空亦不可見一行三昧者是三昧常一行畢竟空相應三昧中更無餘行次第如無常行中次有苦行苦行中次有無我行又菩薩於是三昧不見此岸不見彼岸諸三昧入相為此岸出相為彼岸初得相為此岸滅相為彼岸不一行三昧者與上一行相違者是所謂諸餘觀行妙行三昧者即是畢竟空相應三昧乃至不見不二相一切戲論不能破達一切有底散三昧者有名三有底者非有想非無想以難到故名底達者以無漏智慧乃至離非有想非無想入無餘涅槃三界五眾散滅復次菩薩得是不生不滅智慧一切諸有通達散壞皆無所有入名語三昧者得是三昧識一切眾生一切物一切法名字亦能以此名字語化人一切語言無不解了皆有次第離音聲字語三昧者得是三昧觀一切諸法皆無音聲語言常寂滅相然炬三昧者如捉炬夜行不墮險處菩薩得是三昧以智慧炬於諸法中無錯無著淨相三昧者得是三昧能清淨具足莊嚴三十二相又能如法觀諸法總相別相亦能觀諸法無相清淨所謂空無相無作如相品是中廣說破相三昧者得是三昧不見一切法相何況諸三昧相得是無相三昧一切種妙足三昧者得是三昧以諸功德具足莊嚴所謂好姓好家好身好眷屬禪定智慧皆悉具足清淨不喜苦樂三昧者得是三昧觀世間樂多過多患虛妄顛倒非可愛樂觀世間苦如病如箭入身心不喜樂以一切法虛誑故不求其樂何以故異時變為苦樂尚不喜何況於苦無盡相三昧者得是三昧觀一切法無壞無盡問曰若爾者云何不墮常邊答曰如菩薩雖觀無常不墮滅中若觀不盡不墮常中此二相於諸法中皆不可得有因緣故修行所謂為罪福不失故言常離著故言無常陀羅尼三昧者得是三昧力故聞持等諸陀羅尼皆自然得攝諸邪正相三昧者得是三昧不見三聚眾生所謂正定邪定不定都無所棄一心攝取又於諸法不見定正相定邪相諸法無定相故滅憎愛三昧者得是三昧可喜法中不生愛可憎法中不生瞋逆順三昧者得是三昧於諸法中逆順自在能破諸邪逆眾生能順可化眾生又離著故破一切法善根增長故成一切法亦不見諸法逆順是事亦不見以無所有故淨光三昧者得是三昧一切法中諸煩惱垢不可得不可得故諸三昧皆清淨堅固三昧者有人言金剛三昧是堅固不壞故有人言金剛非所以者何金剛亦易破故是諸法實相智相應三昧不可破如虛空以是故言牢固滿月淨光三昧者得是三昧所言清淨無諸錯謬如秋時虛空清淨月滿光明涼樂可樂無諸可惡菩薩亦如是修諸功德故如月滿破無明闇故淨智光明具足滅愛恚等火故清涼功德具足大利益眾生故可樂大莊嚴三昧者見十方如恒河沙等世界以七寶華香莊嚴佛處其中如是等清淨莊嚴得是三昧故一時莊嚴諸功德又觀此莊嚴空無所有心無所著能照一切世間三昧者得是三昧故能照三種世間眾生世間住處世間五眾世間三昧等三昧者得是三昧觀諸三昧皆一等所謂攝心相是三昧皆得因緣生有為作法無深淺得是三昧皆悉平等是名為等與餘法亦等無異以是故義中說一切法中定亂相不可得攝一切有諍無諍三昧者得是三昧不見是法如是相是法不如是相不分別諸法有諍無諍於一切法中通達無礙於眾生中亦無好醜諍論但隨眾生心行而度脫之得是三昧故於諸三昧皆隨順不逆不樂一切住處三昧者得是三昧不樂住世間不樂住非世間以世間無常過故不樂非世間中無一切法是大可畏處不應生樂如住定三昧者得是三昧故知一切法如實相不見有法過是如者如義如先說壞身衰三昧者血肉筋骨等和合故名為身是身多患常與飢寒冷熱等諍是名身衰得是三昧故以智慧力分分破壞身衰相乃至不見不可得相壞語如虛空三昧者語名內有風發觸七處故有聲依聲故有語觀如是語言因緣故能壞語言不生我相及以愛憎有人言二禪無覺觀是壞語三昧賢聖默然故有人言無色定三昧彼中無身離一切色故有人言但是諸菩薩三昧能破先世結業因緣不淨身而受法身隨可度眾生種種現形離著虛空不染三昧者菩薩行般若波羅蜜觀諸法畢竟空不生不滅如虛空無物可喻鈍根菩薩著此虛空得此三昧故離著虛空等諸法亦不染著是三昧如人沒在泥中有人挽出鎖腳為奴如有三昧能離著虛空而復著此三昧亦如是今是三昧能離著虛空亦自離著問曰佛多說諸三昧汝何以但說諸法答曰佛多說果報論者合因緣果報說譬如人觀身不淨得不淨三昧身是因緣三昧是果又如人觀五眾無常苦空等得七覺意三昧能生八聖道四沙門果復次佛應適眾生故但說一法論者廣說分別諸事譬如一切有漏皆是苦因而佛但說愛一切煩惱滅名滅諦佛但說愛盡是菩薩於諸觀行中必不疑於諸三昧未了故佛但說三昧論者說諸法一切三昧皆已在中是諸三昧末後皆應言用無所得以同般若故如是等無量無邊三昧和合名為摩訶衍經佛告須菩提菩薩摩訶薩摩訶衍所謂四念處何等四須菩提菩薩摩訶薩內身中循身觀亦無身覺以不可得故外身中內外身中循身觀亦無身覺以不可得故勤精進一心除世間貪憂內受內心內法外受外心外法內外受內外心內外法循法觀亦無法覺以不可得故勤精進一心除世間貪憂須菩提菩薩摩訶薩云何內身中循身觀須菩提若菩薩摩訶薩行時知行住時知住坐時知坐臥時知臥如身所行如是知須菩提菩薩摩訶薩如是內身中循身觀勤精進一心除世間貪憂以不可得故復次須菩提菩薩摩訶薩若來若去視瞻一心屈申俯仰服僧伽梨執持衣鉢飲食臥息坐立睡覺語默入禪出禪亦常一心如是須菩提菩薩摩訶薩行般若波羅蜜內身中循身觀以不可得故復次須菩提菩薩摩訶薩內身中循身觀時一心念入息時知入息出息時知出息入息長時知入息長出息長時知出息長入息短時知入息短出息短時知出息短譬如旋師若旋師弟子繩長知長繩短知短菩薩摩訶薩亦如是一心念入息時知入息出息時知出息入息長時知入息長出息長時知出息長入息短時知入息短出息短時知出息短如是須菩提菩薩摩訶薩內身中循身觀勤精進一心除世間貪憂以不可得故復次須菩提菩薩摩訶薩觀身四大作是念身中有地大水大火大風大譬如屠牛師若屠牛弟子以刀殺牛分作四分作四分已若立若坐觀此四分菩薩摩訶薩亦如是行般若波羅蜜時種種觀身四大地大水大火大風大如是須菩提菩薩摩訶薩內身中循身觀以不可得故復次須菩提菩薩摩訶薩觀內身從足至頂周匝薄皮種種不淨充滿身中作是念身中有髮毛爪齒薄皮厚皮筋肉骨髓脾腎心肝肺小腸大腸胃胞𡱁尿垢汗目淚涕唾膿血黃白痰陰肪𦙽腦膜譬如田夫倉中隔盛雜穀種種充滿稻麻黍粟豆麥明眼之人開倉即知是麻是黍是稻是粟是麥是豆分別悉知菩薩摩訶薩亦如是觀是身從足至頂周匝薄皮種種不淨充滿身中髮毛爪齒乃至腦膜如是須菩提菩薩摩訶薩觀內身勤精進一心除世間貪憂以不可得故復次須菩提菩薩摩訶薩若見棄死人身一日二日至于五日膖脹青瘀膿汁流出自念我身亦如是相如是法未脫此法如是須菩提菩薩摩訶薩內身中循身觀勤精進一心除世間貪憂以不可得故復次須菩提菩薩摩訶薩若見棄死人身若六日若七日烏鵄雕鷲豺狼狐狗如是等種種禽獸爴裂食之自念我身如是相如是法未脫此法如是須菩提菩薩摩訶薩內身中循身觀勤精進一心除世間貪憂以不可得故復次須菩提菩薩摩訶薩若見棄死人身禽獸食已不淨爛臭自念我身如是相如是法未脫此法乃至除世間貪憂復次須菩提菩薩摩訶薩若見棄死人身骨鎖血肉塗染筋骨相連自念我身如是相如是法未脫此法乃至除世間貪憂復次須菩提菩薩摩訶薩若見棄死人身骨瑣血肉已離筋骨相連自念我身如是相如是法未脫此法乃至除世間貪憂復次須菩提菩薩摩訶薩若見棄死人身骨瑣已散在地自念我身如是相如是法未脫此法如是須菩提菩薩摩訶薩觀內身乃至除世間貪憂復次須菩提菩薩摩訶薩若見棄死人身骨散在地腳骨異處膞骨髀骨腰骨肋骨脊骨手骨項骨髑髏各各異處自念我身如是相如是法未脫此法如是須菩提菩薩摩訶薩觀內身乃至除世間貪憂復次須菩提菩薩摩訶薩見是棄死人骨在地歲久風吹日曝色白如貝自念我身如是相如是法未脫此法如是須菩提菩薩摩訶薩觀內身乃至除世間貪憂以不可得故論問曰四念處中有種種觀何以但說十二種觀所謂若內若外若內外復次何等是內何等是外內外觀已何以復別說內外復次四念處中一念處是內內法中攝所謂心二念處是外外法中攝所謂受與法一念處是內外內外法中攝所謂身何以說四法都是內都是外都是內外何以不但言觀身而言循身觀云何觀身而不生身覺何以言勤精進一心三十七品皆應言一心何以但此中言一心此中若修行四念處時一切五蓋應除何以獨言除貪世間喜亦能妨道何以但言除憂觀身法種種門無常苦空無我等今何以但言不淨若但觀不淨何以復念身四威儀等此事易知何足問答曰是十二種觀行者從此得定心先來三種邪行若內若外若內外破三種邪行是故有三種正行有人著內情多著外情少如人為身故能捨妻子親屬寶物有人著外情多著內情少如人貪財喪身為欲沒命有人著內外情多是故說三種正行復次自身名內身他身名外身九受入名為內身九不受入名為外身眼等五情名為內身色等五塵名為外身如是等分別內外行者先以不淨無常苦空無我等智慧觀內身不得是身好相若淨相若常相若樂若我若實內既不得復觀外身求淨常我樂實亦不可得若不得便生疑我觀內時於外或錯觀外時於內或錯今內外一時俱觀亦不可得是時心得正定知是身不淨無常苦空無我如病如癰如瘡九孔流穢是為行廁不久破壞離散盡滅死相常有飢渴寒熱鞭杖繫閉罵詈毀呰老病等諸苦常圍遶不得自在內空無主亦無知者見者作者受者但空諸法因緣和合而有自生自滅無所繫屬猶如草木是故內外俱觀餘內外義如十八空中說循身觀者尋隨觀察知其不淨衰老病死爛壞臭處骨節腐敗摩滅歸土如我此身覆以薄皮令人狂惑憂畏萬端以是故如身相內外隨逐本末觀察又如佛說循身觀法不生身覺者不取身一異相而生戲論眾生於是身中起種種覺有生淨覺有生不淨覺有生瞋覺念他過罪有人觀此身身為何法諸身分邊為一為異不生如是種種覺所以者何無所利益妨涅槃道故復次餘凡夫聲聞人取身相能觀身菩薩不取身相而能觀身勤精進一心者餘世事巧便從無始世界來常習常作如離別常人易離別知識難離別知識易離別父子難離別父子易自離其身難自離其身易離其心者難自不一心勤精進此不可得譬如攢燧求火一心勤著不休不息乃可得火是故說一心勤精進除世間貪憂者貪除則五蓋盡去猶如破竹初節既破餘節皆去復次行者遠離五欲出家學道既捨世樂未得定樂或時心生憂念如魚樂水心相如是常求樂事還念本所欲行者多生是二心是故佛說當除貪憂說貪即是說世間喜以相應故初觀不淨者人身不淨薄皮覆故先生淨相後生餘倒以是故初說不淨觀復次眾生多著貪欲取淨相瞋恚邪見不爾故是以先治貪欲觀不淨念身四威儀等者先欲破身賊得一心人所為之事皆能成辦以是故先尋繹其身所為所行來去臥覺坐禪觀身所作常一心安詳不錯不亂作如是觀察以不淨三昧易得身雖安詳內有種種惡覺觀破亂其心以是故說安那波那十六分以防覺觀安那般那義如先說身既安詳心無錯亂然後行不淨觀安隱牢固若先行不淨觀狂心錯亂故不淨反作淨相佛法中此二法名甘露初門不淨觀者所謂菩薩摩訶薩觀身如草木瓦石無異是身外四大變為飲食充實內身堅者是地濕者是水熱者是火動者是風是四事入內即是身是四分中各各無我無我所隨逐自相不隨人意苦空等亦如是說若坐若立者臥則懈怠身不動故心亦不動行則心亂身不靜故心亦不靜欲以眼見事況所不見故說譬喻牛即是行者身屠兒即是行者刀是利智慧奪牛命即是破身一相四分即是四大屠者觀牛四分更無別牛亦非是牛行者觀身四大亦如是是四大不名為身所以者何此四身一故又四大是總相身是別相若外四大不名為身入身中假名為身我不在四大中四大不在我中我去四大遠但以顛倒妄計為身用是散空智慧分別四大及造色然後入三念處得入道又此身從足至髮從髮至足周匝薄皮反覆思惟無一淨處髮毛等乃至腦膜略說則三十六廣說則眾多穀倉是身農夫是行者田種穀是行者身業因緣結實入倉是行者因緣熟得身稻麻黍粟等是身中種種不淨農夫開倉即知麻黍麥豆種種別異是行者不淨觀以慧眼開見是身倉知此身中不淨充滿必當敗壞若他來害若當自死此身中但有屎尿不淨種種惡露等已觀內身不淨今觀外身敗壞是故說二種不淨一者已壞二者未壞先觀己身未壞有識若結使薄利根人即生患厭鈍根結厚者觀死人已壞可畏可惡若死一日至五日親里猶尚守護是時禽獸未食青瘀膖脹膿血流出腹脹破裂五藏爛壞屎尿臭處甚可惡厭行者心念此色先好行來言語妖蠱姿則惑亂人情淫者愛著今者觀之好色安在如佛所說真是幻法但誑無智之眼今此實事露現行者即念我身與彼等無有異未脫此法云何自著著彼又亦何為自重輕他如是觀已心則調伏可以求道能除世間貪憂又復思惟此屍初死之時鳥獸見之謂非死人不敢來近以是故說過六七日親戚既去烏鷲野干之屬競來食之皮肉既盡日日變異以是故說但有骨人見其如此更生厭心念言是心肝皮肉實無有我但因是身合集罪福因緣受苦無量即復自念我身不久會當如是未離此法或時行者見骨人在地雨水澆浸日曝風吹但有白骨或見久骨筋斷節解分散異處其色如鴿或腐朽爛壞與土同色初觀三十六物死屍膖脹一日至五日是不淨觀鳥獸來食乃至與土同色是無常觀是中求我我所不可得如先說因緣生不自在故是非我觀觀身相如此無一可樂若有著者則生憂苦是名苦觀以四聖行觀外身自知己身亦復如是然後內外俱觀若心散亂當念老病死三惡道苦身命無常佛法欲滅如是等鞭心令伏還繫不淨觀中是名勤精進一心勤精進故能除貪憂貪憂二賊劫我法寶行者作是念是身無常不淨可惡如此眾生何故貪著此身起種種罪因緣如是思惟已知是身中有五情外有五欲和合故生世間顛倒樂人心求樂初無住時當觀此樂為實為虛身為堅固猶尚散滅何況此樂此樂亦無住處未來未有過去已滅現在不住念念皆滅以遮苦故名樂無有實樂譬如飲食除飢渴苦故暫以為樂過度則復生苦如先破樂中說則知世間樂皆從苦因緣生亦能生苦果誑人須臾後苦無量譬如美食雜毒食雖香美毒則害人世間樂亦如是婬欲煩惱等毒故奪智慧命心則狂惑捨利取衰誰受此樂唯有心識諦觀此心念念生滅相續有故可得取相譬如水波燈焰受苦心非樂心受樂心非苦心受不苦不樂心非苦樂心時相各異以是故心無常無常故不自在不自在故無我想思憶念等亦如是餘三念處內外相如先說行是四聖行破四顛倒破四顛倒故開實相門開實相門已愧本所習譬人夜食不淨他了知非羞愧其事觀是四法不淨無常等是名苦諦是苦因愛等諸煩惱是集諦愛等諸煩惱斷是滅諦斷愛等諸煩惱方便是道諦如是觀四諦信涅槃道心住快樂似如無漏是名煖法如人攢火並有煖氣必望得火信此法已心愛樂佛是法如佛所說如服好藥差病知師為妙諸服藥病差者人中第一是則信僧如是信三寶煖法增進罪福停等故名為頂法如人上山至頂兩邊道里俱等從頂至忍乃至阿羅漢是一邊道從煖至頂是一邊道聲聞法中觀四念處所得果報如是菩薩法者於是觀中不忘本願不捨大悲先用不可得空調伏心地住是地中雖有煩惱心常不墮如人雖未殺賊繫閉一處菩薩頂法如先法位中說忍法世間第一法則是菩薩柔順法忍須陀洹道乃至阿羅漢辟支佛道即是菩薩無生法忍如佛後品自說須陀洹若智若果皆是菩薩無生法忍四正勤四如意足雖各各別位皆在四念處中慧多故名四念處精進多故名四正勤定多故名四如意足問曰若爾者何以不說智處而說念處答曰初習行時未及有智念為初門常念其事是智慧隨念故以念為名四念處實體是智慧所以者何觀內外身即是智慧念持智慧在緣中不令散亂故名念處與九十六種邪行求道相違故名正勤諸外道等捨五欲自苦身不能捨惡不善不能集諸善法佛有兩種斷惡不善法已來者除却未來者防使不生善法亦有二種未生善法令生已生善法令增長是名正勤智慧火得正勤風無所不燒正勤若過心則散亂智火微弱如火得風過者或滅或微不能燒照是故須定以制過精進風則可得定定有四種欲定精進定心定思惟定制四念處中過智慧是時定慧道得精進故所欲如意後得如意事辦故名如意足足者名如意因緣亦名分是十二法鈍根人中名為根如樹有根未有力若利根人中名為力是事了了能疾有所辦如利刀截物故名有力事未辦故名為道事辦思惟修行故名為覺三十七品論議如先說問曰若菩薩修此三十七品云何不取涅槃答曰本願牢故大悲心深入故了了知諸法實相故十方諸佛護念故如經說菩薩到七住地外觀諸法空內觀無我如人夢中縛栰渡河中流而覺作是念我空自疲苦無河無栰我何所渡菩薩爾時亦如是心則悔厭我何所度何所滅且欲自滅倒心是時十方佛伸手摩頭善哉佛子莫生悔心念汝本願汝雖知此眾生未悟汝當以此空法教化眾生汝所得者始是一門諸佛無量身無量音聲無量法門一切智慧等汝皆未得汝觀諸法空故著是涅槃諸法空中無有滅處無有著處若實有滅汝先來已滅汝未具足六波羅蜜乃至十八不共法汝當具足此法坐於道場如諸佛法復次三三昧十一智三無漏根覺觀三昧十念四禪四無量心四無色定八背捨九次第定如先說復次佛十力四無所畏四無礙智十八不共法如初品中說是諸法後皆用無所得故以般若波羅蜜畢竟空和合故名除世間貪憂以不可得故經復次須菩提菩薩摩訶薩見是棄死人骨在地歲久其色如鴿腐朽爛壞與土共合自念我身如是法如是相未脫此法如是須菩提菩薩摩訶薩內身中循身觀勤精進一心除世間貪憂以不可得故外身內外身亦如是受念處心念處法念處亦應如是廣說須菩提是名菩薩摩訶薩摩訶衍復次須菩提菩薩摩訶薩摩訶衍所謂四正勤何等四須菩提菩薩摩訶薩未生諸惡不善法為不生故欲生勤精進攝心行道已生諸惡不善法為斷故欲生勤精進攝心行道未生諸善法為生故欲生勤精進攝心行道已生諸善法為住不失修滿增廣故欲生勤精進攝心行道以不可得故須菩提是名菩薩摩訶薩摩訶衍復次須菩提菩薩摩訶薩摩訶衍所謂四如意分何等四欲定斷行成就修如意分心定斷行成就修如意分精進定斷行成就修如意分思惟定斷行成就修如意分以不可得故須菩提是名菩薩摩訶薩摩訶衍復次須菩提菩薩摩訶薩摩訶衍所謂五根何等五信根精進根念根定根慧根是名菩薩摩訶薩摩訶衍以不可得故復次須菩提菩薩摩訶薩摩訶衍所謂五力何等五信力精進力念力定力慧力是名菩薩摩訶薩摩訶衍以不可得故復次須菩提菩薩摩訶薩摩訶衍所謂七覺分何等七菩薩摩訶薩修念覺分依離依無染向涅槃擇法覺分精進覺分喜覺分除覺分定覺分捨覺分依離依無染向涅槃以不可得故是名菩薩摩訶薩摩訶衍復次須菩提菩薩摩訶薩摩訶衍所謂八聖道分何等八正見正思惟正語正業正命正精進正念正定是名菩薩摩訶薩摩訶衍以不可得故復次須菩提菩薩摩訶薩摩訶衍所謂三三昧何等三空無相無作三昧空三昧名諸法自相空是為空解脫門無相名壞諸法相不憶不念是為無相解脫門無作名諸法中不作願是為無作解脫門是名菩薩摩訶薩摩訶衍以不可得故復次須菩提菩薩摩訶薩摩訶衍所謂苦智集智滅智道智盡智無生智法智比智世智他心智如實智云何名苦智知苦不生是名苦智云何名集智知集應斷是名集智云何名滅智知苦滅是名滅智云何名道智知八聖道分是名道智云何名盡智知諸婬怒癡盡是名盡智云何名無生智知諸有中無生是名無生智云何名法智知五眾本事分別知無是名法智云何名比智知眼無常乃至意觸因緣生受無常是名比智云何名世智知因緣名字是名世智云何名他心智知他眾生心是名他心智云何名如實智知諸佛一切種智是名如實智須菩提是名菩薩摩訶薩摩訶衍以不可得故復次須菩提菩薩摩訶薩摩訶衍所謂三根未知欲知根知根知者根云何名未知欲知根諸學人未得果信根精進根念根定根慧根是名未知欲知根云何名知根諸學人得果信根乃至慧根是名知根云何名知者根諸無學人若阿羅漢若辟支佛諸佛信根乃至慧根是名知者根須菩提是名菩薩摩訶薩摩訶衍以不可得故復次須菩提菩薩摩訶薩摩訶衍所謂三三昧何等三有覺有觀三昧無覺有觀三昧無覺無觀三昧云何名有覺有觀三昧離諸欲離惡不善法有覺有觀離生喜樂入初禪是名有覺有觀三昧云何名無覺有觀三昧初禪二禪中間是名無覺有觀三昧云何名無覺無觀三昧從二禪乃至非有想非無想定是名無覺無觀三昧是名菩薩摩訶薩摩訶衍以不可得故復次須菩提菩薩摩訶薩摩訶衍所謂十念何等十念佛念法念僧念戒念捨念天念滅念出入息念身念死須菩提是名菩薩摩訶薩摩訶衍以不可得故復次須菩提菩薩摩訶薩摩訶衍所謂四禪四無量心四無色定八背捨九次第定須菩提是名菩薩摩訶薩摩訶衍以不可得故復次須菩提菩薩摩訶薩摩訶衍所謂佛十力何等十佛如實知一切法是處不是處相一力也如實知他眾生過去未來現在諸業諸受法知造業處知因緣知報二力也如實知諸禪解脫三昧定垢淨分別相三力也如實知他眾生諸根上下相四力也如實知他眾生種種欲解五力也如實知世間種種無數性六力也如實知一切至處道七力也知種種宿命有相有因緣一世二世乃至百千世劫初劫盡我在彼眾生中生如是姓如是名如是飲食苦樂壽命長短彼中死是間生是間死還生是間此間生姓名飲食苦樂壽命長短亦如是八力也佛天眼淨過諸天眼見眾生死時生時端正醜陋若大若小若墮惡道若墮善道如是業因緣受報是諸眾生惡身業成就惡口業成就惡意業成就謗毀聖人受邪見業因緣故身壞死時入惡道生地獄中是諸眾生善身業成就善口業成就善意業成就不謗毀聖人受正見業因緣故身就壞時入善道生天上九力也佛如實知諸漏盡故無漏心解脫無漏慧解脫現在法中自證知入是法所謂我生已盡梵行已作從今世不復見後世十力也須菩提是名菩薩摩訶薩摩訶衍以不可得故復次須菩提菩薩摩訶薩摩訶衍所謂四無所畏何等四佛作誠言我是一切正智人若有沙門婆羅門若天若魔若梵若復餘眾如實難言是法不知乃至不見是微畏相以是故我得安隱得無所畏安住聖主處在大眾中師子吼能轉梵輪諸沙門婆羅門若天若魔若梵若復餘眾實不能轉一無畏也佛作誠言我一切漏盡若有沙門婆羅門若天若魔若梵若復餘眾如實難言是漏不盡乃至不見是微畏相以是故我得安隱得無所畏安住聖主處在大眾中師子吼能轉梵輪諸沙門婆羅門若天若魔若梵若復餘眾實不能轉二無畏也佛作誠言我說障法若有沙門婆羅門若天若魔若梵若復餘眾如實難言受是法不障道乃至不見是微畏相以是故我得安隱得無所畏安住聖主處在大眾中師子吼能轉梵輪諸沙門婆羅門若天若魔若梵若復餘眾實不能轉三無畏也佛作誠言我所說聖道能出世間隨是行能盡苦若有沙門婆羅門若天若魔若梵若復餘眾如實難言行是道不能出世間不能盡苦乃至不見是微畏相以是故我得安隱得無所畏安住聖主處在大眾中師子吼能轉梵輪諸沙門婆羅門若天若魔若梵若復餘眾實不能轉四無畏也須菩提是名菩薩摩訶薩摩訶衍以不可得故復次須菩提菩薩摩訶薩摩訶衍所謂四無礙智何等四義無礙法無礙辭無礙樂說無礙義無礙者知諸法實相義法無礙者知諸法名辭無礙者言辭中無礙樂說無礙者審諦言無盡須菩提是名菩薩摩訶薩摩訶衍以不可得故復次須菩提菩薩摩訶薩摩訶衍所謂十八不共法何等十八一諸佛身無失二口無失三念無失四無異想五無不定心六無不知已捨心七欲無減八精進無減九念無減十慧無減十一解脫無減十二解脫知見無減十三一切身業隨智慧行十四一切口業隨智慧行十五一切意業隨智慧行十六智慧知見過去世無礙無障十七智慧知見未來世無礙無障十八智慧知見現在世無礙無障須菩提是名菩薩摩訶薩摩訶衍以不可得故復次須菩提菩薩摩訶薩摩訶衍所謂字等語等諸字入門何等為字等語等諸字入門阿字門一切法初不生故羅字門一切法離垢故波字門一切法第一義故遮字門一切法終不可得故諸法不終不生故那字門諸法離名性相不得不失故邏字門諸法度世間故亦愛枝因緣滅故陀字門諸法善心生故亦施相故婆字門諸法婆字離故荼字門諸法荼字淨故沙字門諸法六自在王性清淨故和字門入諸法語言道斷故多字門入諸法如相不動故夜字門入諸法如實不生故吒字門入諸法制伏不可得故迦字門入諸法作者不可得故婆字門入諸法時不可得故諸法時來轉故磨字門入諸法我所不可得故伽字門入諸法去者不可得故他字門入諸法處不可得故闍字門入諸法生不可得故簸字門入諸法簸字不可得故䭾字門入諸法性不可得故賒字門入諸法定不可得故呿字門入諸法虛空不可得故叉字門入諸法盡不可得故哆字門入諸法有不可得故若字門入諸法智不可得故拖字門入諸法拖字不可得故婆字門入諸法破壞不可得故車字門入諸法欲不可得故如影五眾亦不可得故魔字門入諸法魔字不可得故火字門入諸法喚不可得故蹉字門入諸法蹉字不可得故伽字門入諸法厚不可得故咃字門入諸法處不可得故拏字門入諸法不來不去不立不坐不臥故頗字門入諸法邊不可得故歌字門入諸法聚不可得故醝字門入諸法醝字不可得故遮字門入諸法行不可得故咤字門入諸法軀不可得故荼字門入諸法邊竟處不可得故不終不生故過荼無字可得何以故更無字故諸字無礙無名亦不滅亦不可說不可示不可見不可書須菩提當知一切諸法如虛空須菩提是名陀羅尼門所謂阿字義若菩薩摩訶薩是諸字門印阿字印若聞若受若誦若讀若持若為他說如是知當得二十功德何等二十得強識念得慚愧得堅固心得經旨趣得智慧得樂說無礙易得諸陀羅尼門得無疑悔心得聞善不憙聞惡不怒得不高不下住心得無增減得善巧知眾生語得巧分別五眾十二入十八界十二因緣四緣四諦得巧分別眾生諸根利鈍得巧知他心得巧分別日月歲節得巧分別天耳通得巧分別宿命通得巧分別生死通得能巧說是處非處得巧知往來坐起等身威儀須菩提是陀羅尼門阿字門等是名菩薩摩訶薩摩訶衍論釋曰字等語等者是陀羅尼於諸字平等無有愛憎又此諸字因緣未會時亦無終歸亦無現在亦無所有但住吾我心中憶想分別覺觀心說是散亂心說不見實事如風動水則無所見等者與畢竟空涅槃同等菩薩以此陀羅尼於一切諸法通達無礙是名字等語等問曰若略說則五百陀羅尼門若廣說則無量陀羅尼門今何以說是字等陀羅尼名為諸陀羅尼門答曰先說一大者則知餘者皆說此是諸陀羅尼初門說初餘亦說復次諸陀羅尼法皆從分別字語生四十二字是一切字根本因字有語因語有名因名有義菩薩若聞字因字乃至能了其義是字初阿後荼中有四十得是字陀羅尼菩薩若一切語中聞阿字即時隨義所謂一切法從初來不生相阿提秦言初阿耨波陀秦言不生若聞羅字即隨義知一切法離垢相羅闍秦言垢若聞波字即時知一切法入第一義中波羅木陀秦言第一義若聞遮字即時知一切諸行皆非行遮梨夜秦言行若聞那字即知一切法不得不失不來不去那秦言不若聞邏字即知一切法離輕重相邏求秦言輕若聞陀字即知一切法善相陀摩秦言善若聞婆字即知一切法無縛無解婆陀秦言縛若聞荼字即知諸法不熱相南天竺荼闍他秦言不熱若聞沙字即知人身六種相沙秦言六若聞和字即知一切諸法離語言相和波他秦言語言若聞多字即知諸法在如中不動多他秦言如若聞夜字即知諸法入實相中不生不滅夜他跋秦言實若聞吒字即知一切法無障礙相吒婆秦言障礙若聞迦字即知諸法中無有作者迦羅迦秦言作者若聞婆字即知一切法一切種不可得薩婆秦言一切若聞摩字即知一切法離我所魔迦羅秦言我所若聞伽字即知一切法底不可得伽陀秦言底若聞陀字即知四句如去不可得多陀阿伽陀秦言如去若聞闍字即知諸法生老不可得闍提闍羅秦言生老若聞濕波字即知一切法不可得如濕波字不可得濕簸字無義故不釋若聞䭾字即知一切法中法性不可得䭾摩秦言法若聞賒字即知諸法寂滅相賒多秦言寂滅若聞呿字即知一切法虛空不可得呿伽秦言虛空若聞叉字即知一切法盡不可得叉耶秦言盡若聞哆字即知諸法邊不可得阿利迦哆度求那秦言是事邊得何利若聞若字即知一切法中無智相若那秦言智若聞他字即知一切法義不可得阿他秦言義若聞婆字即知一切法不可破相婆伽秦言破若聞車字即知一切法無所去伽車提秦言去若聞濕尛字即知諸法牢堅如金剛石阿濕尛秦言石若聞火字即知一切法無音聲相火夜秦言喚來若聞蹉字即知一切法無慳無施相末蹉羅秦言慳若聞伽字即知諸法不厚不薄伽那秦言厚若聞他字即知諸法無住處南天竺他那秦言處若聞拏字即知一切法及眾生不來不去不坐不臥不立不起眾生空法空故南天竺拏秦言不若聞頗字即知一切法因果空故頗羅秦言果若聞歌字即知一切法五眾不可得歌大秦言眾若聞醝字即知醝字空諸法亦爾若聞遮字即知一切法不動相遮羅地秦言動若聞吒字即知一切法此彼岸不可得吒羅秦言岸若聞茶字即知一切法必不可得波茶秦言必茶外更無字若更有者是四十二字枝派是字常在世間相似相續故入一切語故無礙如國國不同無一定名故言無名聞已便盡故言滅諸法入法性皆不可得而況字可說諸法無憶想分別故不可示先意業分別故有口業口業因緣故身業作字字是色法或眼見或耳聞眾生強作名字無因緣以是故不可見不可書諸法常空如虛空相何況字說已便滅是文字陀羅尼是諸陀羅尼門問曰知是陀羅尼門因緣者應得無量無邊功德何以但說二十答曰佛亦能說諸餘無量無邊功德但以廢說般若波羅蜜故但略說二十得強識念者菩薩得是陀羅尼常觀諸字相修習憶念故得強識念得慚愧者集諸善法厭諸惡法故生大慚愧心得堅固者集諸福德智慧故心得堅固如金剛乃至阿鼻地獄事尚不退阿耨多羅三藐三菩提何況餘苦得經旨趣者知佛五種方便說法故名為得經旨趣一者知作種種門說法二者知為何事故說三者知以方便故說四者知示理趣故說五者知以大悲心故說得智慧者菩薩因是陀羅尼分別破散諸字言語亦空言語空故名亦空名空故義亦空得畢竟空即是般若波羅蜜智慧樂說者既得如是畢竟清淨無礙智慧以本願大悲心度眾生故樂說易得陀羅尼者譬如破竹初節既破餘者皆易菩薩亦如是得是文字陀羅尼諸陀羅尼自然而得無疑悔心者入諸法實相中雖未得一切智慧於一切深法中無疑無悔聞善不喜聞惡不瞋者各各分別諸字無讚歎無毀呰故聞善不喜聞惡不瞋不高不下者憎愛斷故善巧知眾生語者得解一切眾生言語三昧故巧分別五眾十二入十八界十二因緣四緣四諦者五眾等義如先說巧分別眾生諸根利鈍知他心天耳宿命巧說是處非處者如十力中說巧知往來坐起等者如阿鞞跋致品中所說日月歲節者日名從旦至旦初分中分後分夜亦三分一日一夜有三十時春秋分時十五時屬晝十五時屬夜餘時增減五月至晝十八時夜十二時十一月至夜十八時晝十二時一月或三十日或三十日半或二十九日或二十七日半有四種月一者日月二者世間月三者月月四者星宿月日月者三十日半世間月者三十日月月者二十九日加六十二分之三十星宿月者二十七日加六十七分之二十一閏月者從日月世間月二事中出是名十三月或十二月或十三月名一歲是歲三百六十六日周而復始菩薩知日中分時前分已過後分未生中分中無住處無相可取日分空無所有到三十日時二十九日已滅云何和合成月月無故云何和合而為歲以是故佛言世間法如幻如夢但是誑心法菩薩能知世間日月歲和合能知破散無所有是名巧分別如是等種種分別是名菩薩摩訶薩摩訶衍經佛告須菩提汝問云何菩薩摩訶薩大乘發趣若菩薩摩訶薩行六波羅蜜時從一地至一地是名菩薩摩訶薩大乘發趣須菩提白佛言世尊云何菩薩摩訶薩從一地至一地佛言菩薩摩訶薩知一切法無來去相亦無有法若來若去若至若不至諸法相不滅故菩薩摩訶薩於諸地不念不思惟而修治地業亦不見地何等菩薩摩訶薩治地業菩薩摩訶薩住初地時行十事一者深心堅固是不可得故二者於一切眾生中等心眾生不可得故三者布施與人受人不可得故四者親近善知識亦不自高五者求法一切法不可得故六者常出家家不可得故七者愛樂佛身相好不可得故八者演出法教諸法分別不可得故九者破憍慢法生慧不可得故十者實語諸語不可得故菩薩摩訶薩如是初地中住修治十事治地業復次須菩提菩薩摩訶薩住二地中常念八法何等八一者戒清淨二者知恩報恩三者住忍辱四者受歡喜五者不捨一切眾生六者入大悲心七者信師恭敬諮受八者勤求諸波羅蜜須菩提是名菩薩摩訶薩住二地中應滿足八法復次須菩提菩薩摩訶薩住三地中行五法何等五一者多學問無厭足二者淨法施亦不自高三者莊嚴佛國土亦不自高四者受世間無量勤苦不以為厭五者住慚愧處須菩提是名菩薩摩訶薩住三地中應滿足五法復次須菩提菩薩摩訶薩住四地中應受行不捨十法何等十一者不捨阿練若住處二者少欲三者知足四者不捨頭陀功德五者不捨戒六者穢惡諸欲七者厭世間心八者捨一切所有九者心不沒十者不惜一切物須菩提是名菩薩摩訶薩住第四地中不捨十法復次須菩提菩薩摩訶薩住五地中遠離十二法何等十二一者遠離親白衣二者遠離比丘尼三者遠離慳惜他家四者遠離無益談處五者遠離瞋恚六者遠離自大七者遠離蔑人八者遠離十不善道九者遠離大慢十者遠離自用十一者遠離顛倒十二者遠離婬怒癡須菩提是為菩薩摩訶薩住五地中遠離十二事復次須菩提菩薩摩訶薩住六地中當具足六法何等六所謂六波羅蜜復有六法所不應為何等六一者不作聲聞辟支佛意二者布施不應生憂心三者見有所索心不沒四者所有物布施五者布施之後心不悔六者不疑深法須菩提是名菩薩摩訶薩住六地中應滿具六法遠離六法復次須菩提菩薩摩訶薩住七地中二十法所不應著何等二十一者不著我二者不著眾生三者不著壽命四者不著眾數乃至知者見者五者不著斷見六者不著常見七者不應作相八者不應作因見九者不著名色十者不著五眾十一者不著十八界十二者不著十二入十三者不著三界十四者不作著處十五者不作所期處十六者不作依處十七者不著依佛見十八者不著依法見十九者不著依僧見二十者不著依戒見是二十法所不應著復有二十法應具足滿何等二十一者具足空二者無相證三者知無作四者三分清淨五者一切眾生中具足慈悲智六者不念一切眾生七者一切法等觀是中亦不著八者知諸法實相是事亦不念九者無生法忍十者無生智十一者說諸法一相十二者破分別相十三者轉憶想十四者轉見十五者轉煩惱十六者等定慧地十七者調意十八者心寂滅十九者無礙智二十者不染愛須菩提是名菩薩摩訶薩住七地中應具足二十法復次須菩提菩薩摩訶薩住八地中應具足五法何等五順入眾生心遊戲諸神通觀諸佛國如所見佛國自莊嚴其國如實觀佛身自莊嚴佛身是名五法具足滿復次須菩提菩薩摩訶薩住八地中復具足五法何等五知上下諸根淨佛世界入如幻三昧常入三昧隨眾生所應善根受身須菩提是為菩薩摩訶薩住八地中具足五法復次須菩提菩薩摩訶薩住九地中應具足十二法何等十二受無邊世界所度之分菩薩得如是願知諸天龍夜叉犍闥婆語而為說法處胎成就家成就所生成就姓成就眷屬成就出生成就出家成就莊嚴佛樹成就一切諸善功德成滿具足須菩提是名菩薩摩訶薩住九地中應具足十二法須菩提十地菩薩當知如佛爾時慧命須菩提白佛言世尊云何菩薩摩訶薩深心治地業佛言菩薩摩訶薩應薩婆若心集諸善根是名菩薩摩訶薩深心治地業云何菩薩於一切眾生中等心佛言若菩薩摩訶薩應薩婆若心生四無量心所謂慈悲喜捨是名於一切眾生中等心云何菩薩修布施佛言菩薩施與一切眾生無所分別是名修布施云何菩薩親近善知識佛言能教入薩婆若中住如是善知識親近諮受恭敬供養是名親近善知識云何菩薩求法佛言若菩薩應薩婆若心求法不墮聲聞辟支佛地是名求法云何菩薩常出家治地業佛言菩薩世世不雜心佛法中出家無能障礙者是名常出家治地業云何菩薩愛樂佛身治地業佛言若菩薩見佛身相乃至阿耨多羅三藐三菩提終不離念佛是名愛樂佛身治地業云何菩薩演出法教治地業佛言菩薩若佛現在若佛滅度後為眾生說法初中後善妙義好語淨潔純具所謂修妬路乃至優婆提舍是名演出法教治地業云何菩薩破於憍慢治地業佛言菩薩破是憍慢故終不生下賤家是名破於憍慢治地業云何菩薩實語治地業佛言菩薩如所說隨說行是名實語治地業是為菩薩摩訶薩住初地中修行十事治地業論釋曰須菩提上問摩訶衍佛種種答摩訶衍相上又問發趣大乘者今答發趣大乘相菩薩摩訶薩乘是乘知一切法從本已來不來不去無動無發法性常住故又以大悲心故精進波羅蜜故方便力故還修諸善法更求勝地而不取地相亦不見此地問曰應答發趣大乘何以說發趣地答曰大乘即是地地有十分從初地至二地是名發趣譬如乘馬趣象捨馬乘象乘象趣龍捨象乘龍問曰此中是何等十地答曰地有二種一者但菩薩地二者共地共地者所謂乾慧地乃至佛地但菩薩地者歡喜地離垢地有光地增曜地難勝地現在地深入地不動地善根地法雲地此地相如十地經中廣說入初地菩薩應行十法深心乃至實語須菩提雖知為斷眾生疑故問世尊云何是深心佛答應薩婆若心集諸善根薩婆若心者菩薩摩訶薩初發阿耨多羅三藐三菩提意作是願我於未來世當作佛是阿耨多羅三藐三菩提意即是應薩婆若心應者繫心願我當作佛若菩薩利根大集福德諸煩惱薄過去罪業少發意即得深心深心者深樂佛道世世於世間心薄是名應薩婆若心所作一切功德若布施若持戒若修定等不求今世後世福樂壽命安隱但為薩婆若譬如慳貪人無因緣乃至一錢不施貪惜積聚但望增長菩薩亦如是福德若多若少不向餘事但愛惜積集向薩婆若問曰是菩薩未知薩婆若不得其味云何能得深心答曰我先已說此人若利根諸煩惱薄福德純厚不樂世間雖未聞讚歎大乘猶不樂世間何況已聞如摩訶迦葉娶金色女為妻心不愛樂棄捨出家又如耶舍長者子中夜見眾婇女皆如死狀捨直十萬兩金寶屐於水岸邊直渡趣佛如是等諸貴人國王厭捨五欲者無數何況菩薩聞說佛道種種功德因緣而不即時發心深入如後薩陀波崙品中長者女聞讚歎佛功德即時捨家詣曇無竭所復次信等五根成就純熟故能得是深心譬如小兒眼等五情根未成就故不別五塵不識好醜信等五根未成就亦復如是不識善惡不知縛解愛樂五欲沒於邪見信等五根成就者乃能識別善惡十善道聲聞法猶尚愛樂況無上道而不深念初發無上道心已於世間最上何況成就復次菩薩始得般若波羅蜜氣味故能生深心如人閉在幽闇微隙見光心則踊躍作是念言眾人獨得見如是光明欣悅愛樂即生深心念是光明方便求出菩薩亦如是宿業因緣故閉在十二入無明黑闇獄中所有知見皆是虛妄聞般若波羅蜜少得氣味深念薩婆若我當云何於此六情獄得出如諸佛聖人復次發阿耨多羅三藐三菩提心隨願所行以是故生深心深心者一切諸法中愛無如愛薩婆若一切眾生中愛無如愛佛又深入悲心利益眾生如是等名深心相初地菩薩應常行是心於一切眾生等心者菩薩得是深心已等心於一切眾生眾生常情愛其所親惡其所憎菩薩得深心故怨親平等視之無二此中佛自說等心者四無量心是菩薩見眾生受樂則生慈喜心作是願我當令一切眾生皆得佛樂若見眾生受苦則生悲心愍之作是願我當拔一切眾生苦若見不苦不樂眾生則生捨心作是願我當令眾生捨愛憎心四無量心餘義如先說捨心者捨有二種一者捨財行施二者捨結得道此以除慳為捨與第二捨結作因緣至七地中乃能捨結問曰捨相有種種內外輕重財施法施世間出世間等佛何以故但說無分別憶想出世間施答曰布施雖有種種相但說大者不取相復次佛於一切法不著亦以此教菩薩布施令如佛法不著此中應廣說無分別布施餘布施相處處已種種說近善知識義如先說求法者法有三種一者諸法中無上所謂涅槃二者得涅槃方便八聖道三者一切善語實語助八聖道者所謂八萬四千法眾十二部經四藏所謂阿含阿毘曇毘尼雜藏摩訶般若波羅蜜等諸摩訶衍經皆名為法此中求法者書寫誦讀正憶念如是等治眾生心病故集諸法藥不惜身命如釋迦文佛本為菩薩時名曰樂法時世無佛不聞善語四方求法精勤不懈了不能得爾時魔變作婆羅門而語之言我有佛所說一偈汝能以皮為紙以骨為筆以血為墨書寫此偈當以與汝樂法即時自念我世世喪身無數不得是利即自剝皮曝之令乾欲書其偈魔便滅身是時佛知其至心即從下方踊出為說深法即得無生法忍又如薩陀波崙苦行求法如釋迦文菩薩五百釘釘身為求法故又如金堅王割身五百處為燈炷投巖入火如是等種種苦行難行為眾生求法復次佛自說求法相為薩婆若不墮聲聞辟支佛地常出家者菩薩知在家有種種罪因緣我若在家自不能得行清淨行何能令人得諸淨行若隨在家法則有鞭杖等苦惱眾生若隨善法行則破居家法籌量二事我今不出家者死時俱亦當捨今自遠離福德為大復次菩薩作是念一切國王及諸貴人力勢如天求樂未已死強奪之我今為眾生故捨家持清淨戒求佛道具足尸羅波羅蜜因緣此中佛自說菩薩世世不雜心出家不雜心者不於九十六種道中出家但於佛道中出家所以者何佛道中有二種正見世間正見出世間正見故愛樂佛身者聞種種讚佛功德十力四無所畏大慈大悲一切智慧又見佛身三十二相八十種隨形好放大光明天人供養無有厭足自知我當來世亦當如是假令無得佛因緣猶尚愛樂何況當得而不愛樂得是深心愛樂佛故世世常得值佛演出法教者菩薩如上求法已為眾生演說菩薩在家者多以財施出家者愛佛情重常以法施若佛在世若不在世善住持戒不求名利等心一切眾生而為說法讚歎檀義故名為初善分別讚歎持戒名為中善是二法果報若生諸佛國若作大天名為後善復次見三界五受眾身多苦惱則生厭離心名為初善棄捨居家為身離故名為中善為心離煩惱故名為後善解說聲聞乘名為初善說辟支佛乘名為中善宣暢大乘名為後善妙義好語者三種語雖復辭妙而義味淺薄雖義理深妙而辭不具足以是故說妙義好語離三毒垢故但說正法不雜非法是名清淨八聖道分六波羅蜜備故名為具足修多羅十二部經如先說破憍慢者是菩薩出家持戒說法能斷眾疑或時自恃而生憍慢是時應作是念我剃頭著染衣持鉢乞食此是破憍慢法我云何於中生憍慢又此憍慢在人心中則覆沒功德人所不愛惡聲流布後身常生弊惡畜生中若生人中卑鄙下賤知是憍慢有如是無量過罪破是憍慢為求阿耨多羅三藐三菩提故如人求財猶尚謙遜下意何況求無上道以破憍慢故常生尊貴終不在下賤家生實語者是諸善之本生天因緣人所信受行是實語者不假布施持戒學問但修實語得無量福實語者如說隨行問曰口業有四種何以但說實語答曰佛法中貴實故說實餘皆攝四諦實故得涅槃復次菩薩與眾生共事惡口綺語兩舌或時有妄語罪重故初地應捨是菩薩行初地未能具足行此四業故但說實語第二地中則能具足問曰初地中何以但說十事答曰佛為法王諸法中得自在知是十法能成初地譬如良醫善知藥草種數若五若十足能破病是中不應難其多少經云何菩薩戒清淨若菩薩摩訶薩不念聲聞辟支佛心及諸破戒障佛道法是名戒清淨云何菩薩知恩報恩若菩薩摩訶薩行菩薩道乃至小恩尚不忘何況多是名知恩報恩云何菩薩住忍辱力若菩薩於一切眾生無瞋無惱是名住忍辱力云何菩薩受歡喜所謂成就眾生以此為喜是名受歡喜云何菩薩不捨一切眾生若菩薩念欲救一切眾生故是名不捨一切眾生云何菩薩入大悲心若菩薩如是念我為一一眾生故如恒河沙等劫地獄中受勤苦乃至是人得佛道入涅槃如是名為為一切十方眾生忍苦是名入大悲心云何菩薩信師恭敬諮受若菩薩於諸師如世尊想是名信師恭敬諮受云何菩薩勤求諸波羅蜜若菩薩一心求諸波羅蜜無異事是名勤求諸波羅蜜是為菩薩摩訶薩住二地中滿足八法云何菩薩摩訶薩多學問無厭足諸佛所說法若是此間世界若十方世界諸佛所說盡欲聞持是名多學問無厭足云何菩薩淨法施有所法施乃至不求阿耨多羅三藐三菩提何況餘事是名不求名利法施云何菩薩淨佛世界以諸善根迴向淨佛世界是名淨佛世界云何菩薩受世間無量勤苦不以為厭諸善根備具故能成就眾生亦莊嚴佛界乃至具足薩婆若終不疲厭是名受無量勤苦不以為厭云何菩薩住慚愧處恥諸聲聞辟支佛意是名住慚愧處是為菩薩摩訶薩住三地中滿足五法云何菩薩不捨阿蘭若住處能過聲聞辟支佛地是名不捨阿蘭若住處云何菩薩少欲乃至阿耨多羅三藐三菩提尚不欲何況餘欲是名少欲云何菩薩知足得一切種智是名知足云何菩薩不捨頭陀功德觀諸深法忍是名不捨頭陀功德云何菩薩不捨戒不取戒相是名不捨戒云何菩薩穢惡諸欲欲心不生故是名穢惡諸欲云何菩薩厭世間心知一切法不作故是名厭世間心云何菩薩捨一切所有不惜內外諸法故是名捨一切所有云何菩薩心不沒二種識處心不生故是名心不沒云何菩薩不惜一切物於一切物不著不念是名不惜一切物是為菩薩於四地中不捨十法云何菩薩遠離親白衣菩薩出家所生從一佛界至一佛界常出家剃頭著染衣是名遠離親白衣云何菩薩遠離比丘尼不共比丘尼住乃至彈指頃亦不生念是名遠離比丘尼云何菩薩遠離慳惜他家菩薩如是思惟我應安樂眾生他今助我安樂云何生慳是名遠離慳惜他家云何菩薩遠離無益談處若有談處或生聲聞辟支佛心我當遠離是名遠離無益談處云何菩薩遠離瞋恚不令瞋心惱心鬪心得入是名遠離瞋恚云何菩薩遠離自大所謂不見內法故是名遠離自大云何菩薩遠離蔑人所謂不見外法故是名遠離蔑人云何菩薩遠離十不善道是十不善道能障八聖道何況阿耨多羅三藐三菩提是名遠離十不善道云何菩薩遠離大慢是菩薩不見法可作大慢者是名遠離大慢云何菩薩遠離自用是菩薩不見是法可自用者是名遠離自用云何菩薩遠離顛倒顛倒處不可得故是名遠離顛倒云何菩薩遠離婬怒癡婬怒癡處不可見故是名遠離婬怒癡處是為菩薩住五地中遠離十二法云何菩薩住六地中具足六法所謂六波羅蜜諸佛及聲聞辟支佛住六波羅蜜中能度彼岸是名具足六法云何菩薩不作聲聞辟支佛意作是念聲聞辟支佛意非阿耨多羅三藐三菩提道云何菩薩布施不生憂心作是念此非阿耨多羅三藐三菩提道云何菩薩見有所索心不沒作是念此非阿耨多羅三藐三菩提道云何菩薩所有物布施菩薩初發心時布施不言是可與是不可與云何菩薩布施之後心不悔慈悲力故云何菩薩不疑深法信功德力故是為菩薩住六地中遠離六法論者言戒清淨者初地中多行布施次知持戒勝於布施所以者何持戒則攝一切眾生布施則不能普周一切持戒遍滿無量如不殺生戒則施一切眾生命如眾生無量無邊福德亦無量無邊略說諸能破佛道事此中皆名破戒離是破戒垢皆名清淨乃至聲聞辟支佛心尚是戒垢何況餘惡知恩報恩者有人言我宿世福德因緣應得或言我自然尊貴汝有何恩墮是邪見是故佛說菩薩當知恩眾生雖有宿世樂因今世事不和合則無由得樂譬如穀種在地無雨則不生不可以地能生穀故言雨無恩雖所受之物是宿世所種供奉之人敬愛好心豈非恩分復次知恩者是大悲之本開善業初門人所愛敬名譽遠聞死則生天終成佛道不知恩人甚於畜生如佛說本生經有人入山伐木迷惑失道時值暴雨日暮飢寒惡虫毒獸欲來侵害是人入一石窟窟中有一大熊見之恐怖而出熊語之言汝勿恐怖此舍溫煖可於中宿時連雨七日常以甘果美水供給此人七日雨止熊將此人示其道逕熊語人言我是罪身多有怨家若有問者莫言見我人答言爾此人前行見諸獵者獵者問言汝從何來見有眾獸不答言我見一大熊此熊於我有恩不得示汝獵者言汝是人當以人類相親何以惜熊今一失道何時復來汝示我者與汝多分此人心變即將獵者示熊處所獵者殺熊即以多分與之此人展手取肉二肘俱墮獵者言汝有何罪答言是熊看我如父視子我今背恩將是此罪獵者恐怖不敢食肉持施眾僧爾時上座六通阿羅漢語諸下座此是菩薩未來世當得作佛莫食此肉即時起塔供養王聞此事勅下國內不知恩人無令住此又以種種因緣讚知恩者知恩之義遍閻浮提人皆信行復次菩薩作是念若人有惡事於我我猶尚應度何況於我有恩住忍辱力者如忍波羅蜜中廣說問曰種種因緣是忍辱相此中何以但說不瞋不惱答曰此是忍辱體先起瞋心然後身口惱他是菩薩初行故但說眾生忍不說法忍受歡喜者菩薩見是持戒故身口清淨知恩忍辱故心清淨三業清淨故則自然生歡喜譬如人香湯沐浴著好新衣瓔珞莊嚴鏡中自觀心生歡喜菩薩亦如是得是善法自莊嚴戒是禪定智慧根本我今得是淨戒無量無邊福德皆應易得以是自喜菩薩住是戒忍中教化眾生令得生他方佛前及生天上人中受樂或令得聲聞辟支佛乘佛乘者觀眾生樂著如長者觀小兒共戲亦與之同戲更以少異物與之令捨前所好菩薩亦如是教化眾生令得人天福樂漸漸誘進令得三乘以是故言受歡喜樂不捨一切眾生者善修集大悲心誓度眾生故發心牢固故不為諸佛賢聖所輕笑故恐負一切眾生故不捨譬如先許人物後若不與則是虛妄罪人以是因緣故不捨眾生入大悲心者如先說此中佛自說本願大心為眾生故所謂為一一人故於無量劫代受地獄苦乃至令是人集行功德作佛入無餘涅槃問曰無有代受罪者何以作是願答曰是菩薩弘大之心深愛眾生若有代理必代不疑復次菩薩見人間有天祠用人肉血五藏祀羅剎鬼有人代者則聽菩薩作是念地獄中若當有如是代理我必當代眾人聞菩薩大心如是則貴敬尊重之所以者何是菩薩深念眾生踰於慈母故信師恭敬諮受者菩薩因師得阿耨多羅三藐三菩提云何不信恭敬供養師雖智德高明若不恭敬供養則不能得大利譬如深井美水若無綆者無由得水若破憍慢高心宗重敬伏則功德大利歸之又如雨墮不住山頂必歸下處若人憍心自高則法水不入若恭敬善師則功德歸之復次佛說依止善師持戒禪定智慧解脫皆得增長譬如眾樹依於雪山根莖枝葉華果皆得茂盛以是故佛說於諸師宗敬之如佛問曰惡師云何得供養信受善師不能視之如佛何況惡師佛何以故此中說於諸師尊如世尊想答曰菩薩不應順世間法順世間法者善者心著惡者遠離菩薩則不然若有能開釋深義解散疑結於我有益則盡心敬之不念餘惡如弊囊盛寶不得以囊惡故不取其寶又如夜行嶮道弊人執炬不得以人惡故不取其照菩薩亦如是於師得智慧光明不計其惡復次弟子應作是念師行般若波羅蜜無量方便力不知以何因緣故有此惡事如薩陀波崙聞空中十方佛教汝於法師莫念其短常生敬畏復次菩薩作是念法師好惡非是我事我所求者唯欲聞法以自利益如泥像木像無實功德因發佛想故得無量福德何況是人智慧方便能為人說以是故法師有過於我無咎如世尊想者我先說菩薩異於世人世人分別好醜好者愛著猶不如佛惡者輕慢了不比數菩薩則不然觀諸法畢竟空從本已來皆如無餘涅槃相觀一切眾生視之如佛何況法師有智慧利益以能作佛事故視之如佛勤求諸波羅蜜者菩薩作是念是六波羅蜜是無上正真道因緣我當一心行是因緣譬如商人農夫隨所適國土所須之物地之所宜種子勤修求辦事無不成又如今世行布施後得大富持戒後得尊貴修禪定智慧得道菩薩亦如是行六波羅蜜則得成佛勤求道者常一心勤求六波羅蜜所以者何若軟心漸進則為煩惱所覆魔人所壞以是故佛說於二地中勤求莫懈多學問無厭足者菩薩知多學問是智慧因緣得智慧則能分別行道如人有眼所至無礙是故菩薩作是願十方諸佛有所說法我盡受持聞持陀羅尼力故得清淨天耳力故得不忘陀羅尼力故譬如大海能受持一切十方諸水菩薩亦如是能受持十方諸佛所說之法淨法施者如苗中生草除穢則茂菩薩亦如是法施時不求名利後世果報乃至為眾生故不求小乘涅槃但以大悲於眾生隨佛轉法輪法施相莊嚴佛國相受世間無量勤苦住慚愧處不捨阿蘭若住處少欲知足如先說問曰種種因緣在生死中不厭何以故但二因緣說不厭答曰是善根備具故在生死中苦惱薄少譬人有瘡良藥塗之其痛差少菩薩得善根清淨故今世憂愁嫉妬惡心等悉皆止息若更受身得善根果報自受福樂亦種種因緣利益眾生隨其所願自淨世界世界嚴淨勝於天宮視之無厭能慰釋大菩薩心何況凡夫以是故雖有多因緣但說二事無厭慚愧雖有種種此中大者聲聞辟支佛心菩薩發心欲廣度一切眾生得少苦惱便欲獨取涅槃是可慚愧譬如有人大設餚饍請呼眾人慳悋心起便自獨食甚可慚愧不捨阿蘭若住處者離眾獨住若過聲聞辟支佛心是名離眾一切法以無所得空故不取不著相乃至阿耨多羅三藐三菩提亦不取用無有著心故菩薩常集諸功德無厭足得無上道則足更無勝法故飲食衣服臥具知足者是善法因緣不以為要故不說不捨頭陀功德者如後覺魔品中說無生法忍此中以無生法忍為頭陀菩薩住於順忍觀無生法忍是十二頭陀為持戒清淨故持戒清淨為禪定故禪定為智慧故無生忍法即是真智慧無生法忍是頭陀果報果中說因故不捨戒不取戒相者是菩薩知諸法實相故尚不見持戒何況破戒雖種種因緣不破戒此最為大入空解脫門故污穢諸欲者如先說此中佛說知是心相虛誑不實故乃至不生欲心何況受欲厭世間心者如世間不可樂相中說此中佛說厭心果報所謂無作解脫門捨一切所有者如先說不沒心者先已種種因緣說菩薩聞是不沒不畏相不生二識處者二識處所謂眼色中不生眼識乃至意法中不生意識菩薩住是不二門中觀六識所知皆是虛誑無實作大誓願令一切眾生住不二法中離是六識不惜一切物者不惜一切物中雖有種種因緣此因緣最大所謂菩薩知一切法畢竟空不憶念滅一切取相是故於受者不求恩惠施中無高心如是具清淨檀波羅蜜遠離親白衣者行者以妨道故出家若復習近白衣則與本無異以是故行者先求自度然後度人若未能自度而欲度人者如不知浮人欲救於溺相與俱沒是菩薩遠離親白衣則能集諸清淨功德深念佛故變身至諸佛國出家剃頭著染衣所以者何常樂出家法不樂習近白衣故遠離比丘尼者如初品中說問曰菩薩等心視一切眾生云何不得共住答曰是菩薩未得阿鞞跋致未斷諸漏集諸功德人所樂著以是故不得共住又為離人誹謗若誹謗者墮地獄故遠離慳惜他家者菩薩作是念我自捨家尚不貪不惜云何貪惜他家菩薩法欲令一切眾生得樂彼人助我與眾生樂云何慳惜眾生先世福德因緣今世少有功夫故得供養我何以慳嫉遠離無益談說者此即是綺語為自心他心解愁事說王法事賊事大海山林藥草寶物諸方國土如是等事無益於福無益於道菩薩愍念一切眾生沒在無常苦火我當救濟云何安坐空說無益之事如人失火四邊俱起云何安處其內語說餘事此中佛說若說聲聞辟支佛事猶為無益之言何況餘事遠離瞋恚者心中初生名瞋心以未定故瞋心增長事定打斫殺害是名惱心惡口讒謗是名訟心若殺害打縛等是名鬪心菩薩大慈悲眾生故則不生是心常防此惡心不令得入遠離自大蔑人者不見內外法所謂受五眾不受五眾遠離十不善道者菩薩觀十不善道中過罪種種因緣如先說此中佛說十不善道破小乘何況大乘遠離大慢者菩薩行十八空不見諸法定有大小相遠離自用者拔七種憍慢根本故又深樂善法故遠離顛倒者一切法中常樂淨我不可得故遠離三毒者三毒義如先說又此三毒所緣無有定相六波羅蜜者如先說此中佛說三乘之人皆以此六波羅蜜得到彼岸問曰此是菩薩地何以故說聲聞辟支佛得到彼岸答曰佛今說六波羅蜜多有所能大乘法中則能含受小乘小乘則不能是菩薩住六地中具足六波羅蜜觀一切諸法空未得方便力畏墮聲聞辟支佛地佛將護故說不應生聲聞辟支佛心菩薩深念眾生故大悲心故知一切諸法畢竟空故施時無所惜見有求者不瞋不憂布施之後心亦不悔福德大故信力亦大深清淨信敬諸佛具足六波羅蜜雖未得方便無生法忍般舟三昧於深法中亦無所疑作是念一切論議皆有過罪唯佛智慧滅諸戲論無有闕失故而能以方便修諸善法是故不疑經云何菩薩不著我畢竟無我故云何菩薩不著眾生不著壽命不著眾數乃至知者見者是諸法畢竟不可得故云何菩薩不著斷見無有法斷諸法畢竟不生故云何菩薩不著常見若法不生是不作常云何菩薩不應取相無諸煩惱故云何菩薩不應作因見諸見不可得故云何菩薩不著名色名色處相無故云何菩薩不著五眾不著十八界不著十二入是諸法性無故云何菩薩不著三界三界性無故云何菩薩不應作著心云何菩薩不應作願云何菩薩不應作依止是諸法性無故云何菩薩不著依佛見作依見不見佛故云何菩薩不著依法見法不可見故云何菩薩不著依僧見僧相無為不可依故云何菩薩不著依戒見罪無罪不著故是為菩薩住七地中二十法所不應著云何菩薩應具足空具足諸法自相空故云何菩薩無相證不念諸相故云何菩薩知無作於三界中不作故云何菩薩三分清淨十善道具足故云何菩薩一切眾生中慈悲智具足得大悲故云何菩薩不念一切眾生淨佛世界具足故云何菩薩一切法等觀於諸法不損益故云何菩薩知諸法實相諸法實相無知故云何菩薩無生忍為諸法不生不滅不作故云何菩薩無生智知名色不生故云何菩薩說諸法一相心不行二相故云何菩薩破分別相一切法不分別故云何菩薩轉憶想小大無量想轉故云何菩薩轉見於聲聞辟支佛地見轉故云何菩薩轉煩惱斷諸煩惱故云何菩薩等定慧地所謂得一切種智故云何菩薩調意於三界不動故云何菩薩心寂滅制六根故云何菩薩無礙智得佛眼故云何菩薩不染愛捨六塵故是為菩薩住七地中具足二十法云何菩薩順入眾生心菩薩以一心知一切眾生心及心數法云何菩薩遊戲諸神通以是神通從一佛國至一佛國亦不作佛國想云何菩薩觀諸佛國自住其國見無量諸佛國亦無佛國想云何菩薩如所見佛國自莊嚴其國住轉輪聖王地遍至三千大千世界以自莊嚴云何菩薩如實觀佛身如實觀法身故是為菩薩住八地中具足四法云何菩薩知上下諸根菩薩住佛十力知一切眾生上下諸根云何菩薩淨佛世界淨眾生故云何菩薩如幻三昧住是三昧能成辦一切事亦不生心相云何菩薩常入三昧菩薩得報生三昧故云何菩薩隨眾生所應善根受身菩薩知眾生所應生善根而為受身成就眾生故是為菩薩住八地中具足五法云何菩薩受無邊世界所度之分十方無量世界中眾生如諸佛法所應度者而度脫之云何菩薩得如所願六波羅蜜具足故云何菩薩知諸天龍夜叉犍闥婆語辭辯力故云何菩薩胎生成就菩薩世世常化生故云何菩薩家成就常在大家生故云何菩薩所生成就若剎利家生若婆羅門家生故云何菩薩性成就如過去菩薩所生姓從此中生故云何菩薩眷屬成就純諸菩薩摩訶薩為眷屬故云何菩薩出生成就生時光明遍照無量無邊世界亦不取相故云何菩薩出家成就出家時無量百千億諸天侍從出家是一切眾生必至三乘云何菩薩莊嚴佛樹成就是菩提樹以黃金為根七寶為莖節枝葉莖節枝葉光明遍照十方阿僧祇三千大千世界云何菩薩一切諸善功德成滿具足菩薩得眾生清淨佛國亦淨是為菩薩住九地中具足十二法云何菩薩住十地中當知如佛若菩薩摩訶薩具足六波羅蜜四念處乃至十八不共法一切種智具足滿斷一切煩惱及習是為菩薩摩訶薩住十地中當知如佛須菩提菩薩摩訶薩住是十地中以方便力故行六波羅蜜行四念處乃至十八不共法過乾慧地性地八忍地見地薄地離欲地已作地辟支佛地菩薩地過是九地住於佛地是為菩薩十地如是須菩提是名菩薩摩訶薩大乘發趣論者言我等二十法不可得故不著不可得因緣如先種種說我見乃至知者見者佛見僧見是入眾生空故是見不應著餘斷常乃至戒見是法空故不應著問曰餘者可知因見云何答曰一切有為法展轉為因果是法中著心取相生見是名因見所謂非因說因或因果一異等具足空者若菩薩能盡行十八空是名具足空復次能行二種空眾生空法空是名具足空復次若菩薩能行畢竟空於中不著是名具足空問曰若爾者佛此中何以但說自相空答曰此三種空皆是自相空以住六地菩薩福德故利根利根故分別諸法取相以是故七地中以相空為具足空佛或時說有為空無為空名具足空或時說不可得空名具足空無相證者無相即是涅槃可證不可修不可修故不得言知無量無邊不可分別故不得言具足知無作者三事雖通是知二事更義立其名無作但有知名三分清淨者所謂十善道身三口四意三是名三分上以說三解脫門故此中不復說三分清淨者或有人身業清淨口業不清淨口業清淨身業不清淨或身口業清淨意業不清淨或有世間三業清淨而未能離著是菩薩三業清淨及離著故是名三分清淨一切眾生中具足慈悲智者悲有三種眾生緣法緣無緣此中說無緣大悲名具足所謂法性空乃至實相亦空是名無緣大悲菩薩深入實相然後悲念眾生譬如人有一子得好寶物則深心愛念欲以與之不念一切眾生者所謂淨世界具足故問曰若不念眾生者云何能淨佛世界答曰菩薩令眾生住十善道為莊嚴佛國雖莊嚴未得無礙莊嚴今菩薩教化眾生不取眾生相諸善根福德清淨諸善根福德清淨故是無礙莊嚴一切法等觀者如法等忍中說此中佛自說於諸法不增損知諸法實相者如先種種因緣廣說無生法忍者於無生滅諸法實相中信受通達無礙不退是名無生忍無生智者初名忍後名智麁者忍細者智佛自說知名色不生故說諸法一相者菩薩知內外十二入皆是魔網虛誑不實於此中生六種識亦是魔網虛誑何者是實唯不二法無眼無色乃至無意無法等是名實令眾生離十二入故常以種種因緣說是不二法破分別相者菩薩住是不二法中破所緣男女長短大小等分別諸法轉憶想者破內心憶想分別諸法等轉見者是菩薩先轉我見邊見等邪見然後入道今轉法見涅槃見以諸法無定相轉涅槃者轉聲聞辟支佛見直趣佛道轉煩惱者菩薩以福德持戒力故折伏麁煩惱安隱行道唯有愛見慢等微細者在今亦離細煩惱復次菩薩用實智慧觀是煩惱即是實相譬如神通人能轉不淨為淨等定慧地者菩薩於初三地慧多定少未能攝心故後三地定多慧少以是故不得入菩薩位今眾生空法空定慧等故能安隱行菩薩道從阿鞞跋致地漸漸得一切種智慧地調意者是菩薩先憶念老病死三惡道慈愍眾生故調伏心意今知諸法實相故不著三界不著三界故調伏心寂滅者菩薩為涅槃故先於五欲中折伏五情意情難折伏故今住七地意情寂滅無礙智者菩薩得般若波羅蜜於一切實不實法中無礙得是道慧將一切眾生令入實法得無礙解脫得佛眼於一切法中無礙問曰是七地中何以說得佛眼答曰是中應學佛眼於諸法無礙似如佛眼不染愛者是菩薩雖於七地得智慧力猶有先世因緣有此肉身入禪定不著出禪定時有著氣隨此肉眼所見見好人親愛或愛是七地智慧實法是故佛說於六塵中行捨心不取好惡相順入眾生心者菩薩住是八地中順觀一切眾生心之所趣動發思惟深念順觀以智慧分別知是眾生永無得度因緣是眾生過無量阿僧祇劫然後可度是眾生或一劫二劫乃至十劫可度是眾生或一世二世乃至今世可度是眾生或即時可度者是熟是未熟是人可以聲聞乘度是人可以辟支佛乘度譬如良醫診病知差久近可治不可治者遊戲諸神通者先得諸神通今得自在遊戲能至無量無邊世界菩薩住七地中時欲取涅槃爾時有種種因緣及十方諸佛擁護還生心欲度眾生好莊嚴神通隨意自在乃至無量無邊世界中無所罣礙見諸佛國亦不取佛國相觀諸佛國者有菩薩以神通力飛到十方觀諸清淨世界取相欲自莊嚴其國有菩薩佛將至十方示清淨世界取淨國相自作願行如世自在王佛將法積比丘至十方示清淨世界或有菩薩自住本國用天眼見十方清淨世界初取淨相後得不著心故還捨如所見佛國自莊嚴其國者如先說是八地名轉輪地如轉輪王寶輪至處無礙無障無諸怨敵菩薩住是地中能雨法寶滿眾生願無能障礙亦能取所見淨國相而自莊嚴其國如實觀佛身者觀諸佛身如幻如化非五眾十二入十八界所攝若長若短若干種色隨眾生先世業因緣所見此中佛自說見法身者是為見佛法身者不可得法空不可得法空者諸因緣邊生法無有自性知上下諸根者如十力中說菩薩先知一切眾生心所行誰鈍誰利誰布施多誰智慧多因其多者而度脫之淨佛世界者有二種淨一者菩薩自淨其身二者淨眾生心令行清淨道以彼我因緣清淨故隨所願得清淨世界入如幻三昧者如幻人一處住所作幻事遍滿世界所謂四種兵眾宮殿城郭飲食歌舞殺活憂苦等菩薩亦如是住是三昧中能於十方世界變化遍滿其中先行布施等充滿眾生次說法教化破壞三惡道然後安立眾生於三乘一切所可利益之事無不成就是菩薩心不動亦不取心相常入三昧者菩薩得如幻等三昧所役心能有所作今轉身得報生三昧如人見色不用心力住是三昧中度眾生安隱勝於如幻三昧自然成事無所役用如人求財有役力得者有自然得者隨眾生所應善根受身者菩薩得二種三昧二種神通行得報得知以何身以何語以何因緣以何事以何道以何方便而為受身乃至受畜生身而化度之受無邊世界所度之分者無量阿僧祇十方世界六道中眾生是菩薩教化所應度者而度之是世界有三種有淨不淨有雜是三種世界中眾生所可應度有利益者皆攝取之譬如然燈為有目之人不為盲者菩薩亦如是或先有因緣者或始作因緣者復次三千大千世界名一世界一時起一時滅如是等十方如恒河沙等世界是一佛世界如是一佛世界數如恒河沙等世界是一佛世界海如是佛世界海數如十方恒河沙世界是佛世界種如是世界種十方無量是名一佛世界於一切世界中取如是分是名一佛所度之分得如所願者是菩薩福德智慧具足故無願不得聽者聞無量無邊世界所度之分疑不可得以是故次說所願如意此中佛自說六波羅蜜具足五度則福德具足般若則智慧具足知諸天龍夜叉犍闥婆語者我上說福德智慧具足所願如意知他人種種語即是所願事復次菩薩得宿命智清淨故知處處生一切語復次得願智故知立名者心強作種種名字語言復次菩薩得解眾生語言三昧故通一切語無礙復次自得四無礙智又復學佛四無礙智以是故知眾生語言音聲處胎成就者有人言菩薩乘白象與無量兜率諸天圍遶恭敬供養侍從入母胎有人言菩薩母得如幻三昧力故令腹廣大無量一切三千大千世界菩薩及天龍鬼神皆得入出胎中有宮殿臺觀先莊嚴床座懸繒幡蓋散花燒香皆是菩薩福德業因緣所感然後菩薩來下處之亦以三昧力故下入母胎於兜率天上如故生成就者菩薩欲生時諸天龍鬼神莊嚴三千大千世界是時有七寶蓮花座自然而有從母胎中有無量菩薩先出坐蓮華上叉手讚歎俟待菩薩及諸天龍鬼神仙聖諸玉女等皆合手一心欲見菩薩生然後菩薩從母右脇出如滿月從雲中出放大光明照無量世界是時有大名聲遍滿十方世界唱言某國菩薩末後身生或有菩薩化生蓮華於四生中菩薩胎生化生於四種人中菩薩生剎利婆羅門二姓中生此二種姓人所貴故家成就者婆羅門家有智慧剎利家有力勢婆羅門利益後世剎利利益今世是二種於世有益是故菩薩在此中生復次諸功德法家所謂不退轉生是名家生姓成就者菩薩兜率天上觀世間何姓為貴能攝眾生即於是姓中生如七佛中初三佛憍陳如姓中生次三佛迦葉姓中生釋迦文尼佛憍曇姓中生復次菩薩初深心牢固是名諸佛姓有人言得無生法忍是諸佛姓是時得佛一切種智氣分故如聲聞法中姓地人眷屬成就者皆是智人善人世世集功德此中佛自說純以菩薩為眷屬如不可思議經中說瞿毘耶是大菩薩一切眷屬皆是住阿毘跋致地菩薩以方便三昧變化力為男為女共為眷屬如轉輪聖王居士寶是夜叉鬼神現作人身與人共事出家成就者如釋迦文菩薩夜於宮殿見諸婇女皆如死狀十方諸天鬼神齎持幡華供養之具奉迎將出是時車匿雖先受淨飯王勅而隨菩薩意自牽馬至四天王使者接捧馬足踰城而出為破諸煩惱及魔人示一切眾人在家之穢如此大功德貴重之人猶尚出家況諸凡細如是等因緣名出家成就莊嚴佛樹成就者莊嚴菩提樹如先說佛此中自說是菩提樹以黃金為根七寶為莖節枝葉莖節枝葉光明遍照十方無數阿僧祇諸佛世界或有佛以菩薩七寶莊嚴佛樹或有不如是者所以者何諸佛神力不可思議為眾生故現種種莊嚴一切諸善功德成滿具足者菩薩住七地中破諸煩惱自利具足住八地九地利益他人所謂教化眾生淨佛世界自利利他深大故一切功德具足如阿羅漢辟支佛自利雖重利他輕故不名具足諸天及小菩薩雖能利益他而自未除煩惱故亦不具足是名功德具足當知如佛者菩薩坐如是樹下入第十地名為法雲地譬如大雲澍雨連下無間心自然生無量無邊清淨諸佛法念念無量爾時菩薩作是念欲界魔王心未降伏放眉間光令百億魔宮闇蔽不現魔即瞋惱集其兵眾來逼菩薩菩薩降魔已十方諸佛慶其功勳皆放眉間光從菩薩頂入是時十地所得功德變為佛法斷一切煩惱習得無礙解脫具十力四無所畏四無礙智十八不共法大慈大悲等無量無邊諸佛法是時地為六種震動天雨華香諸菩薩天人皆合手讚歎是時放大光明遍照十方無量世界十方諸佛菩薩天人大聲唱言某方某國某甲菩薩坐於道場成具佛事是其光明是名十地當知如佛復次佛此中更說第十地相所謂菩薩行六波羅蜜以方便力故過乾慧地乃至菩薩地住於佛地佛地即是第十地菩薩能如是行十地是名發趣大乘經佛告須菩提汝所問是乘何處出至何處住者佛言是乘從三界中出至薩婆若中住以不二法故何以故摩訶衍薩婆若是二法共不合不散無色無形無對一相所謂無相若人欲使實際出是人為欲使無相法出若人欲使如法性不可思議性出是人為欲使無相法出若人欲使色空出是人為欲使無相法出若人欲使受想行識空出是人為欲使無相法出何以故須菩提色空相不出三界亦不住薩婆若受想行識空相不出三界亦不住薩婆若所以者何色色相空受想行識識相空故若人欲使眼空出是人為欲使無相法出若人欲使耳鼻舌身意空出是人為欲使無相法出若人欲使乃至意觸因緣生受空出是人為欲使無相法出何以故須菩提眼空不出三界亦不住薩婆若乃至意觸因緣生受空不出三界亦不住薩婆若所以者何眼眼相空乃至意觸因緣生受意觸因緣生受相空故若人欲使夢出是人為欲使無相法出若人欲使幻焰響影化出是人為欲使無相法出何以故須菩提夢相不出三界亦不住薩婆若幻焰響影化相亦不出三界亦不住薩婆若須菩提若人欲使檀波羅蜜出是人為欲使無相法出若人欲使尸羅波羅蜜羼提波羅蜜毘梨耶波羅蜜禪波羅蜜般若波羅蜜出是人為欲使無相法出何以故檀波羅蜜相不出三界亦不住薩婆若尸羅波羅蜜乃至般若波羅蜜不出三界亦不住薩婆若所以者何檀波羅蜜檀波羅蜜相空尸羅波羅蜜羼提波羅蜜毘梨耶波羅蜜禪波羅蜜般若波羅蜜般若波羅蜜相空故若人欲使內空出乃至無法有法空出是人為欲使無相法出何以故須菩提內空相乃至無法有法空相不出三界亦不住薩婆若所以者何內空內空性空乃至無法有法空無法有法空性空故若人欲使四念處出是人為欲使無相法出何以故四念處性不出三界亦不住薩婆若所以者何四念處四念處性空故若人欲使四正勤四如意足五根五力七覺分八聖道分出是人為欲使無相法出何以故八聖道分性不出三界亦不住薩婆若所以者何八聖道分八聖道分性空故乃至十八不共法亦如是須菩提若人欲使阿羅漢出生處是人為欲使無相法出若人欲使辟支佛出生處是人為欲使無相法出若人欲使多陀阿伽度阿羅訶三藐三佛陀出生處是人為欲使無相法出何以故須菩提阿羅漢性辟支佛性佛性不出三界亦不住薩婆若所以者何阿羅漢阿羅漢性空辟支佛辟支佛性空佛佛性空故若人欲使須陀洹果斯陀含果阿那含果阿羅漢果辟支佛道佛道一切種智出是人為欲使無相法出如上說若人欲使名字假名施設相但有語言出是人為欲使無相法出何以故名字空不出三界亦不住薩婆若所以者何名字相名字相空故乃至施設亦如是若人欲使不生不滅法不垢不淨無作法出是人為欲使無相法出何以故不生乃至無作法性不出三界亦不住薩婆若所以者何不生性乃至無作性性空故須菩提以是因緣故摩訶衍從三界中出至薩婆若中住不動法故論問曰佛已知須菩提所問今何以更稱而答答曰是摩訶般若波羅蜜有十萬偈三百二十萬言與四阿含等此非一坐說盡又上須菩提所問已答二事異時異日故稱第三問而答復次有人言聲聞法中無有不可思議事不得一日一坐中說盡佛有無礙解脫菩薩有不可思議三昧能令多時作少時少時作多時亦能以大色入小小色作大又如六十小劫說法華經人謂從旦至食問曰色有形可見時無形但有名云何得以近為遠以遠為近答曰以是故說以不可思議神通力如人夢中夢有所見自以為覺夢中復夢如是展轉故是一夜以是故更稱其問而答是乘何處出至何處住者佛答是乘從三界中出至薩婆若中住問曰是乘為是佛法為是菩薩法若是佛法云何從三界出若是菩薩法云何薩婆若中住答曰是乘是菩薩法乃至金剛三昧是諸功德清淨變為佛法是乘有大力能有所去直以至佛更無勝處可去故言住譬如劫盡火燒三千世界勢力甚大更無所燒故便自滅摩訶衍亦如是斷一切煩惱集諸功德盡其邊際更無所斷更無所知更無所集故便自歸滅不二法者斷諸菩薩著故說此中佛自說大乘薩婆若是二法不一故不合不異故不散六情所知盡虛妄故無色無形無對一相問曰先言不一故不合今何以言一相答曰此中言一相所謂無相無相則無有出至佛道為引導凡夫人故說言一相實際者是諸法末後實相無出無入若有狂人欲使實際出至佛道者此人則欲使無相法出如法性法相如先說不可思議性者有人言即是如法性實際無量無邊心心數法滅故言不可思議復有人言過實際涅槃更求諸法實若有若無是名不可思議復次一切諸佛法無有能思惟籌量者故名不可思議復有人言一切諸法分別思惟皆同涅槃相是不可思議若人欲使空中出此人則欲使無相法中出此中佛自說五眾空相不能出三界不能至薩婆若五眾中五眾相空故十二入乃至意觸因緣生受空亦如是夢等空譬喻亦如是自相空故無出無至若人欲使六波羅蜜出此人則為欲使無相法出何以故六波羅蜜因緣和合故無自性自性無故空菩薩著六波羅蜜墮邪道故為說空十八空乃至一切種智亦如是問曰六波羅蜜有道俗俗可著故可說空出世間六波羅蜜三十七品乃至十八不共法無所著故何以說空答曰諸菩薩漏未盡以福德智慧力故行是法或取相愛著故凡夫法虛妄顛倒此法從凡夫法邊生云何是實以是故佛說是亦空以喻無相法是大乘即是無相無相云何有出有至諸法皆空但有名字相假名語言今名字等亦空以喻無相第一義中不可得世俗法中有相名字等假名相義如先說用如是法從三界出至薩婆若中住非是實法亦無所動經須菩提汝所問是乘何處住者須菩提是大乘無住處何以故一切法無住相故是乘若住不住法住須菩提譬如法性不生不滅不垢不淨無起無作非住非不住須菩提是乘亦如是非住非不住何以故法性相乃至無作相非住非不住所以者何法性相性空故乃至無作性無作性性空故諸餘法亦如是須菩提以是因緣故是乘無住處以不住法不動法故論問曰上言是乘到薩婆若更無勝法可去今何以復說是乘無住處答曰先說以空不二法故言住如幻如夢雖有坐臥行住非實是住菩薩亦如是雖言到薩婆若住亦無定住佛此中自說一切法從本已來無住相云何獨大乘有住若有所住以畢竟空法住譬如如法性法相實際非住非不住不生不滅不垢不淨不起不作不住者自相中不住非不住者異相中不住不住者說空破有非不住者說世諦方便有住不住者說無常破常相非不住者破滅相此中佛自說法性法性相空何以故自相空故乃至無起無作諸餘法亦如是經須菩提汝所問誰當乘是乘出者無有人乘是乘出者何以故是乘及出者所用法及出時是一切法皆無所有若一切法無所有用何等法當出何以故我不可得乃至知者見者不可得畢竟淨故不可思議性不可得畢竟淨故眾入界不可得畢竟淨故檀波羅蜜不可得畢竟淨故乃至般若波羅蜜不可得畢竟淨故內空不可得畢竟淨故乃至無法有法空不可得畢竟淨故四念處不可得乃至十八不共法不可得畢竟淨故須陀洹不可得乃至阿羅漢辟支佛菩薩佛不可得畢竟淨故須陀洹果乃至阿羅漢果辟支佛道佛道一切種智不可得畢竟淨故不生不滅不垢不淨無起無作不可得畢竟淨故過去世未來世現在世生住滅不可得畢竟淨故增減不可得畢竟淨故何法不可得故不可得法性不可得故不可得如實際不可思議性法性法相法位檀波羅蜜不可得故不可得乃至般若波羅蜜不可得故不可得內空不可得故不可得乃至無法有法空不可得故不可得四念處不可得故不可得乃至十八不共法不可得故不可得須陀洹不可得故不可得乃至佛不可得故不可得須陀洹果不可得故不可得乃至佛道不可得故不可得不生不滅乃至不起不作不可得故不可得復次須菩提初地不可得故不可得乃至第十地不可得故不可得畢竟淨故云何為初地乃至十地所謂乾慧地性地八人地見地薄地離欲地已作地辟支佛地菩薩地佛地內空中初地不可得乃至無法有法空中初地不可得內空乃至無法有法空中第二第三第四第五第六第七第八第九第十地不可得何以故須菩提初地非得非不得乃至十地非得非不得畢竟淨故內空乃至無法有法空中成就眾生不可得畢竟淨故內空乃至無法有法空中淨佛世界不可得畢竟淨故內空乃至無法有法空中五眼不可得畢竟淨故如是須菩提菩薩摩訶薩以一切諸法不可得故乘是摩訶衍出薩婆若論者言出者行是乘到佛道邊出又復以成就故名出以是乘成就薩婆若是名為出此中佛自說空因緣乘者是六波羅蜜所用法者是慈悲方便等諸法六波羅蜜所不攝出者是菩薩是三法皆空此中佛復說因緣我不可得乃至知者見者不可得畢竟空故五眾十二入十八界檀波羅蜜乃至十八不共法須陀洹乃至薩婆若不生不滅不垢不淨乃至三世三相增減等是名法空我乃至知者見者須陀洹乃至佛是名眾生空問曰有二種不可得一者有法智慧少故不能得二者有大智慧推求不能得此云何不可得答曰是法無故不可得問曰一切法本末不可得於人有何利益答曰此中佛自說畢竟清淨故畢竟者若行者依無而破有於有得清淨於無未清淨以依止故此中佛自說不可得因緣一切眾生不可得一切法不可得譬如如法性實際等乃至不作不起不可得復次十八空故法性不可得乃至不起不作十八空中無初地乃至十地無成就眾生無淨佛世界無五眼以十八空故空畢竟清淨故不可得菩薩用不可得法乘是乘出薩婆若經慧命須菩提白佛言世尊摩訶衍摩訶衍者勝出一切世間及諸天人阿修羅世尊是摩訶衍與虛空等如虛空受無量無邊阿僧祇眾生摩訶衍亦如是受無量無邊阿僧祇眾生世尊是摩訶衍不見來處不見去處不見住處是摩訶衍前際不可得後際不可得中際不可得三世等是摩訶衍世尊以是故是乘名摩訶衍佛告須菩提如是如是菩薩摩訶薩摩訶衍所謂六波羅蜜檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜是名菩薩摩訶薩摩訶衍復次須菩提菩薩摩訶薩摩訶衍所謂一切陀羅尼門一切三昧門所謂首楞嚴三昧乃至離著虛空不染三昧是名菩薩摩訶薩摩訶衍復次須菩提菩薩摩訶薩摩訶衍所謂內空乃至無法有法空是名菩薩摩訶薩摩訶衍復次須菩提菩薩摩訶薩摩訶衍所謂四念處乃至十八不共法是名菩薩摩訶薩摩訶衍如須菩提所言是摩訶衍勝出一切世間及諸天人阿修羅須菩提若欲界當有實不虛妄不異諦不顛倒有常不壞相非無法者是摩訶衍不能勝出一切世間及諸天人阿修羅須菩提以欲界虛妄憶想分別和合名字等有一切無常相無法以是故摩訶衍勝出一切世間及諸天人阿修羅須菩提色界無色界若當實有不虛妄不異諦不顛倒有常不壞相非無法者是摩訶衍不能勝出一切世間及諸天人阿修羅須菩提以色界無色界虛妄憶想分別和合名字等有一切無常破壞相無法以是故摩訶衍勝出一切世間及諸天人阿修羅須菩提若色當實有不虛妄不異諦不顛倒有常不壞相非無法者是摩訶衍不能勝出一切世間及諸天人阿修羅須菩提以色虛妄憶想分別和合名字等有一切無常破壞相無法以是故是摩訶衍勝出一切世間及諸天人阿修羅受想行識亦如是須菩提若眼乃至意色乃至法眼識乃至意識眼觸乃至意觸眼觸因緣生受乃至意觸因緣生受若當實有不虛妄不異諦不顛倒有常不壞相非無法者是摩訶衍不能勝出一切世間及諸天人阿修羅須菩提以眼乃至意觸因緣生受虛妄憶想分別和合名字等有一切無常破壞相無法以是故摩訶衍勝出一切世間及諸天人阿修羅須菩提若法性是有法非無法者是摩訶衍不能勝出一切世間及諸天人阿修羅須菩提以法性無法非法以是故摩訶衍勝出一切世間及諸天人阿修羅須菩提若如實際不可思議性是有法非無法者是摩訶衍不能勝出一切世間及諸天人阿修羅須菩提以如實際不可思議性無法非法以是故摩訶衍勝出一切世間及諸天人阿修羅須菩提若檀波羅蜜是有法非無法者是摩訶衍不能勝出一切世間及諸天人阿修羅以檀波羅蜜無法非法以是故摩訶衍勝出一切世間及諸天人阿修羅若尸羅波羅蜜羼提波羅蜜毘梨耶波羅蜜禪波羅蜜般若波羅蜜是有法非無法者是摩訶衍不能勝出一切世間及諸天人阿修羅以尸羅波羅蜜乃至般若波羅蜜無法非法以是故摩訶衍勝出一切世間及諸天人阿修羅須菩提若內空乃至無法有法空是有法非無法者是摩訶衍不能勝出一切世間及諸天人阿修羅以內空乃至無法有法空無法非法以是故摩訶衍勝出一切世間及諸天人阿修羅須菩提若四念處乃至十八不共法是有法非無法者是摩訶衍不能勝出一切世間及諸天人阿修羅以四念處乃至十八不共法無法非法以是故摩訶衍勝出一切世間及諸天人阿修羅須菩提若性人法是有法非無法者是摩訶衍不能勝出一切世間及諸天人阿修羅以性人法無法非法以是故摩訶衍勝出一切世間及諸天人阿修羅須菩提若八人法須陀洹法斯陀含法阿那含法阿羅漢法辟支佛法佛法是有法非無法者是摩訶衍不能勝出一切世間及諸天人阿修羅以八人法乃至佛法無法非法以是故摩訶衍勝出一切世間及諸天人阿修羅須菩提若性人是有法非無法者是摩訶衍不能勝出一切世間及諸天人阿修羅以性人無法非法以是故摩訶衍勝出一切世間及諸天人阿修羅須菩提若八人須陀洹乃至佛是有法非無法者是摩訶衍不能勝出一切世間及諸天人阿修羅以八人乃至佛無法非法以是故摩訶衍勝出一切世間及諸天人阿修羅須菩提若一切世間及諸天人阿修羅是有法非無法者是摩訶衍不能勝出一切世間及諸天人阿修羅以一切世間及諸天人阿修羅無法非法以是故摩訶衍勝出一切世間及諸天人阿修羅須菩提若菩薩摩訶薩從初發心乃至道場於其中間諸心若當是有法非無法者是摩訶衍不能勝出一切世間及諸天人阿修羅以菩薩從初發心乃至道場諸心無法非法以是故摩訶衍勝出一切世間及諸天人阿修羅須菩提若菩薩摩訶薩如金剛慧若是有法非無法者是菩薩摩訶薩不能知一切結使及習無法非法得一切種智須菩提以菩薩摩訶薩如金剛慧無法非法是故菩薩知一切結使及習無法非法得一切種智以是故摩訶衍勝出一切世間及諸天人阿修羅須菩提若諸佛三十二相是有法非無法者諸佛威德不能照然勝出一切世間及諸天人阿修羅須菩提以諸佛三十二相無法非法以是故諸佛威德照然勝出一切世間及諸天人阿修羅須菩提若諸佛光明是有法非無法者諸佛光明不能普照恒河沙等世界須菩提以諸佛光明無法非法以是故諸佛能以光明普照恒河沙等世界須菩提若諸佛六十種莊嚴音聲是有法非無法者諸佛不能以六十種莊嚴音聲遍至十方無量阿僧祇世界須菩提以諸佛六十種莊嚴音聲無法非法以是故諸佛能以六十種莊嚴音聲遍至十方無量阿僧祇世界須菩提諸佛法輪若是有法非無法者諸佛不能轉法輪諸沙門婆羅門若天若魔若梵及世間餘眾所不能如法轉者須菩提以諸佛法輪無法非法以是故諸佛轉法輪諸沙門婆羅門若天若魔若梵及世間餘眾所不能如法轉者須菩提諸佛為眾生轉法輪是眾生若實有法非無法者不能令是眾生於無餘涅槃而般涅槃須菩提以諸佛為眾生轉法輪是眾生無法非法以是故眾生於無餘涅槃中已滅今滅當滅論者言須菩提上以五事問摩訶衍佛已答竟須菩提歡喜讚歎作是言世尊是摩訶衍有大力勢破壞人天世間已能於中勝出譬如三人度惡道一者於夜逃遁獨脫其身二者以錢求免三者如大王將大軍眾摧破寇賊舉軍全濟無所畏難三乘亦如是如阿羅漢不能知一切總相別相亦不能破魔王又不能降伏外道厭老病死直趣涅槃如辟支佛入諸法實相深於聲聞少有悲心以神通力化度眾生能破煩惱不能破魔人及外道如菩薩從初發心於一切眾生起大慈悲雖未得佛於其中間利益無量眾生決定知諸法實相具足六波羅蜜故破諸魔王及壞外道斷煩惱習具足一切種智總相別相悉知悉了成阿耨多羅三藐三菩提三人雖俱免生死然方便道各異是故須菩提讚歎摩訶衍摧破一切世間勝出人天阿修羅上譬如虛空含受一切國土而虛空故不盡摩訶衍亦如是含受三世諸佛及諸弟子摩訶衍亦不滿又如虛空常相故無入相無出相無住相是乘亦如是無未來世入處無過去世出處無現在世住處破三時故三世等名摩訶衍問曰佛應讚須菩提所歎言善哉何以更說摩訶衍答曰佛將欲順須菩提所歎而讚說以上說摩訶衍遠故今略說摩訶衍相然後廣述須菩提所讚摩訶衍者所謂六波羅蜜諸陀羅尼門三昧門十八空四念處乃至十八不共法等如須菩提所說摩訶衍破壞一切世間勝出人天阿修羅上者是事實爾何以故是三界虛誑如幻如夢無明虛妄因緣故有因果無有定實一切無常破壞磨滅皆是空相以摩訶衍與三界相違故能摧破勝出若三界定實常不虛妄是摩訶衍不能摧破勝出何以故力等故五眾十二入十八界六觸生諸受亦如是若法性是有法非無法者摩訶衍不能破世間得勝出須菩提以法性非有故摩訶衍能得勝出世間問曰有為法因緣和合虛誑故言無如法性實際不思議性是無為實法名為實際云何言無答曰無為空故言無復次佛說離有為無為法不可得有為法實相即是無為法復次觀是有為法虛誑如如法性實際是實以人於法性取相起諍故言無法性或說有或說無各有因緣故無咎如實際不可思議性亦如是世間檀波羅蜜著故有出世間檀波羅蜜無故空為破慳貪故言有檀波羅蜜破邪見故言檀波羅蜜無為度初學者說言有若聖人心中說言無如檀波羅蜜乃至若眾生實有非是無法不應令強滅入無餘涅槃問曰從三十二相已後何以不說言摩訶衍勝出答曰應當說直文煩故不說復次三十二相乃至為眾生轉法輪亦是摩訶衍但名字異耳復次上總相說摩訶衍勝出不知云何勝出今別相說所謂佛三十二相莊嚴身故勝一切眾生佛光明勝日月諸天一切光明佛音聲勝一切音樂世界妙聲諸天梵音佛法輪勝轉輪聖王寶輪及諸外道一切法輪無障無礙餘法輪所利益微淺或一世二世極至千萬世佛法輪能令永入無餘涅槃不復還入生死復次若眾生實有者佛不應令眾生入涅槃永拔其根此過於殺一身有如是大咎以眾生顛倒心見我故佛欲破其顛倒說言涅槃無眾生可滅故無咎有如是功德故摩訶衍能勝出一切世間問曰一切世間者十方六道眾生何以獨說勝出諸天人阿修羅答曰六道中三是善道三是惡道摩訶衍尚能破三善道勝出何況惡道問曰龍王經中說龍得菩薩道何以說是惡道答曰眾生無量無邊龍得道者少復次有人言大菩薩變化身教化故作龍王身經佛告須菩提汝所言衍與空等如是如是須菩提摩訶衍與空等須菩提如虛空無東方無南方西方北方四維上下須菩提摩訶衍亦如是無東方無南方西方北方四維上下須菩提如虛空非長非短非方非圓須菩提摩訶衍亦如是非長非短非方非圓須菩提如虛空非青非黃非赤非白非黑摩訶衍亦如是非青非黃非赤非白非黑以是故說摩訶衍與空等須菩提如虛空非過去非未來非現在摩訶衍亦如是非過去非未來非現在以是故說摩訶衍與空等須菩提如虛空不增不減摩訶衍亦如是不增不減須菩提如虛空無垢無淨摩訶衍亦如是無垢無淨須菩提如虛空無生無滅無住無異摩訶衍亦如是無生無滅無住無異須菩提如虛空非善非不善非記非無記摩訶衍亦如是非善非不善非記非無記以是故說摩訶衍與空等如虛空無見無聞無知無識摩訶衍亦如是無見無聞無知無識如虛空不可知不可識不可見不可斷不可證不可修摩訶衍亦如是不可知不可識不可見不可斷不可證不可修以是故說摩訶衍與空等如虛空非染相非離相摩訶衍亦如是非染相非離相如虛空不繫欲界不繫色界不繫無色界摩訶衍亦如是不繫欲界不繫色界不繫無色界如虛空無初發心亦無二三四五六七八九第十心摩訶衍亦如是無初發心乃至無第十心如虛空無乾慧地姓地八人地見地薄地離欲地已辦地摩訶衍亦如是無乾慧地乃至已作地如虛空無須陀洹果無斯陀含果無阿那含果無阿羅漢果摩訶衍亦如是無須陀洹果乃至無阿羅漢果如虛空無聲聞地無辟支佛地無佛地摩訶衍亦如是無聲聞地乃至無佛地以是故說摩訶衍與空等如虛空非色非無色非可見非不可見非有對非無對非合非散摩訶衍亦如是非色非無色非可見非不可見非有對非無對非合非散以是故說摩訶衍與空等須菩提如虛空非常非無常非樂非苦非我非無我摩訶衍亦如是非常非無常非樂非苦非我非無我以是故說摩訶衍與空等須菩提如虛空非空非不空非相非無相非作非無作摩訶衍亦如是非空非不空非相非無相非作非無作以是故說摩訶衍與空等須菩提如虛空非寂滅非不寂滅非離非不離摩訶衍亦如是非寂滅非不寂滅非離非不離以是故說摩訶衍與空等須菩提如虛空非闇非明摩訶衍亦如是非闇非明以是故說摩訶衍與空等須菩提如虛空非可得非不可得摩訶衍亦如是非可得非不可得以是故說摩訶衍與空等須菩提如虛空非可說非不可說摩訶衍亦如是非可說非不可說以是故說摩訶衍與空等須菩提以是諸因緣故說摩訶衍與空等論者言須菩提讚衍如虛空佛即廣述成其事如虛空無十方是摩訶衍亦無十方無長短方圓青黃赤白等是摩訶衍亦如是問曰虛空應爾是無為法無色無方摩訶衍是有為法是色法所謂布施持戒等云何言與虛空等答曰六波羅蜜有二種世間出世間世間者是有為法色法不同虛空出世間者與如法性實際智慧和合故似如虛空從得無生忍已後無所分別如虛空復次如佛以無礙智觀實相如虛空餘人則不然智慧未畢竟清淨故復次佛前後說諸法畢竟空如無餘涅槃相如虛空不應致疑餘法亦如是乃至如虛空非說非不說亦如是問曰如虛空言無所有便足何以說無種種相答曰初發心菩薩於內外種種因緣法中著心以是故佛說如虛空無是種種相摩訶衍亦如是經須菩提如汝所言如虛空受無量無邊阿僧祇眾生摩訶衍亦受無量無邊阿僧祇眾生如是如是須菩提眾生無所有故當知虛空無所有虛空無所有故當知摩訶衍亦無所有以是因緣故摩訶衍受無量無邊阿僧祇眾生何以故是眾生虛空摩訶衍是法皆不可得故復次須菩提摩訶衍無所有故當知阿僧祇無所有阿僧祇無所有故當知無量無所有無量無所有故當知無邊無所有無邊無所有故當知一切諸法無所有以是因緣故須菩提是摩訶衍受無量無邊阿僧祇眾生何以故是眾生虛空摩訶衍阿僧祇無量無邊是一切法不可得故復次須菩提我無所有乃至知者見者無所有故當知如法性實際無所有如法性實際無所有故當知乃至無量無邊阿僧祇無所有無量無邊阿僧祇無所有故當知一切法無所有以是因緣故須菩提摩訶衍受無量無邊阿僧祇眾生何以故是眾生乃至知者見者實際乃至無量無邊阿僧祇是一切法不可得故復次須菩提我無所有乃至知者見者無所有故當知不可思議性無所有不可思議性無所有故當知色受想行識無所有色受想行識無所有故當知虛空無所有虛空無所有故當知摩訶衍無所有摩訶衍無所有故當知阿僧祇無所有阿僧祇無所有故當知無量無所有無量無所有故當知無邊無所有無邊無所有故當知一切諸法無所有以是因緣故須菩提當知摩訶衍受無量無邊阿僧祇眾生何以故須菩提我乃至知者見者等一切法皆不可得故復次須菩提我無所有乃至知者見者無所有故當知眼無所有耳鼻舌身意無所有眼乃至意無所有故當知虛空無所有虛空無所有故當知摩訶衍無所有摩訶衍無所有故當知阿僧祇無所有阿僧祇無所有故當知無量無所有無量無所有故當知無邊無所有無邊無所有故當知一切諸法無所有以是因緣故須菩提摩訶衍受無量無邊阿僧祇眾生何以故須菩提我乃至一切諸法皆不可得故復次須菩提我無所有乃至知者見者無所有故當知檀波羅蜜無所有尸羅波羅蜜羼提波羅蜜毘梨耶波羅蜜禪波羅蜜般若波羅蜜無所有般若波羅蜜無所有故當知虛空無所有虛空無所有故當知摩訶衍無所有摩訶衍無所有故當知無量無邊阿僧祇無所有無量無邊阿僧祇無所有故當知一切諸法無所有以是因緣故須菩提摩訶衍受無量無邊阿僧祇眾生何以故我眾生乃至一切諸法皆不可得故復次須菩提我無所有乃至知者見者無所有故當知內空無所有乃至無法有法空無所有無法有法空無所有故當知虛空無所有虛空無所有故當知摩訶衍無所有摩訶衍無所有故當知阿僧祇無量無邊無所有阿僧祇無量無邊無所有故當知一切諸法無所有以是因緣故須菩提摩訶衍受無量無邊阿僧祇眾生何以故我眾生乃至一切諸法皆不可得故復次須菩提我眾生乃至知者見者無所有故當知四念處無所有四念處無所有故乃至十八不共法無所有十八不共法無所有故當知虛空無所有虛空無所有故當知摩訶衍無所有摩訶衍無所有故當知阿僧祇無量無邊無所有阿僧祇無量無邊無所有故當知一切諸法無所有以是因緣故須菩提是摩訶衍受無量無邊阿僧祇眾生何以故我眾生乃至一切諸法皆不可得故復次須菩提我眾生無所有乃至知者見者無所有故當知性地無所有乃至已作地無所有已作地無所有故當知虛空無所有虛空無所有故當知摩訶衍無所有摩訶衍無所有故當知阿僧祇無量無邊無所有阿僧祇無量無邊無所有故當知一切諸法無所有以是因緣故是摩訶衍受無量無邊阿僧祇眾生何以故我眾生乃至一切諸法皆不可得故復次須菩提我眾生乃至知者見者無所有故當知須陀洹無所有須陀洹無所有故當知斯陀含無所有斯陀含無所有故當知阿那含無所有阿那含無所有故當知阿羅漢無所有阿羅漢無所有故當知乃至一切諸法無所有以是因緣故須菩提摩訶衍受無量無邊阿僧祇眾生何以故須菩提我乃至一切諸法皆不可得故復次須菩提我乃至知者見者無所有故當知聲聞乘無所有聲聞乘無所有故當知辟支佛乘無所有辟支佛乘無所有故當知佛乘無所有佛乘無所有故當知聲聞人無所有聲聞人無所有故當知須陀洹無所有須陀洹無所有故乃至佛無所有佛無所有故當知一切種智無所有一切種智無所有故當知虛空無所有虛空無所有故當知摩訶衍無所有摩訶衍無所有故當知乃至一切諸法無所有以是因緣故摩訶衍受無量無邊阿僧祇眾生何以故我乃至一切諸法皆不可得故譬如須菩提涅槃性中受無量無邊阿僧祇眾生是摩訶衍亦受無量無邊阿僧祇眾生以是因緣故須菩提如虛空受無量無邊阿僧祇眾生是摩訶衍亦如是受無量無邊阿僧祇眾生論問曰何以不說虛空廣大無邊故受一切物而言虛空無所有故能受一切物眾生摩訶衍亦無所有答曰現見虛空無所有一切萬物皆在其中以無所有故能受問曰心心數法亦無形質何以不受一切物答曰心心數法覺知相非是受相又無住處若內若外若近若遠但以分別相故知有心形色法有住處因色處故知有虛空以色不受物故則知虛空受物色與虛空相違色若不受則知虛空是受如以無明故知有明以苦故知有樂因色無故說有虛空更無別相復次心心數法更有不受義如邪見心不受正見正見心不受邪見虛空則不然一切皆受故又心心數法生滅相是可斷法虛空則不然心心數法虛空但無色無形同不得言都不異以是故諸法中說虛空能受一切問曰我先問意不然何以不言虛空無量無邊能受一切物而言無所有受一切物答曰我說虛空無自相待色相說虛空若無自相則無虛空云何言無量無邊問曰汝言受相則是虛空云何言無答曰受相即是無色相色不到處名為虛空以是故無虛空若實有虛空未有色時應有虛空若未有色有虛空虛空則無相何以故以未有色故因色故知有虛空有色故便有無色若先有色後有虛空虛空則是作法作法不名為常若有無相法是不可得以是故無虛空問曰若常有虛空因色故虛空相現然後相在虛空答曰若虛空先無相後相亦無所住若虛空先有相相無所相若先無相相亦無所住若離相無相已相無住處若相無住處所相處亦無所相處無故相亦無離相及相處更無有法以是故虛空不名為相不名為所相不名為法不名為非法不名為有不名為無斷諸語言寂滅如無餘涅槃餘一切法亦如是問曰若一切法如是者即是虛空何以復以虛空為喻答曰諸法因果皆是虛誑因無明故有誑眾生心眾生於是法中生著而不於虛空生著六塵法誑眾生心虛空雖復誑則不爾以是故以虛空為喻以麁現事破微細事如虛空因色故但有假名無有定法眾生亦如是因五眾和合故但有假名亦無定法摩訶衍亦如是以眾生空無佛無菩薩以有眾生故有佛有菩薩若無佛無菩薩則無摩訶衍以是故摩訶衍能受無量無邊阿僧祇眾生若是有法不能受無量諸佛及弟子問曰若實無虛空云何能受無量無邊阿僧祇眾生答曰以是故佛說摩訶衍無故阿僧祇無阿僧祇無故無量亦無無量無故無邊亦無無邊無故一切法亦無以是故能受阿僧祇者僧祇秦言數阿秦言無眾生諸法各各不可得邊故名無數數虛空十方遠近不可得邊故名無數分別數六波羅蜜種種布施種種持戒等無有數數幾眾生已上乘當上乘今上乘不可數是名無數復次有人言初數為一但有一一一故言二如是等皆一更無餘數法若皆是一則無數有人言一切法和合故有名字如輪輞輻轂和合故名為車無有定實法一法無故多亦無先一後多故復次以繫數事數事無故數亦無無量者如以斗稱量物以智慧量諸法亦如是諸法空故無數無數故無量無邊無有實智云何能得諸法定相無量故無邊量名總相邊名別相量為初始邊名終竟復次我乃至知者見者無故實際亦無實際無故無數亦無無數無故無量亦無無量無故無邊亦無無邊無故一切法亦無以是故一切法無畢竟清淨是摩訶衍能含受一切眾生及法二事相因若無眾生則無法若無法則無眾生先總相說一切法空後一一別說諸法空實際是末後妙法此若無者何況餘法從不可思議性乃至如涅槃性亦如是經須菩提汝所言是摩訶衍不見來處不見去處不見住處如是如是須菩提是摩訶衍不見來處不見去處不見住處何以故須菩提一切諸法不動相故是法無來處無去處無住處何以故須菩提色無所從來亦無所去亦無所住受想行識無所從來亦無所去亦無所住須菩提色法無所從來亦無所去亦無所住受想行識法無所從來亦無所去亦無所住須菩提色如無所從來亦無所去亦無所住受想行識如無所從來亦無所去亦無所住須菩提色性無所從來亦無所去亦無所住受想行識性無所從來亦無所去亦無所住須菩提色相無所從來亦無所去亦無所住受想行識相無所從來亦無所去亦無所住須菩提眼眼法眼如眼性眼相無所從來亦無所去亦無所住耳鼻舌身意意法意如意性意相無所從來亦無所去亦無所住色聲香味觸法亦如是須菩提地種地種法地種如地種性地種相無所從來亦無所去亦無所住水火風空識種識種法識種如識種性識種相亦如是須菩提如如法如如如性如相無所從來亦無所去亦無所住須菩提實際實際法實際如實際性實際相無所從來亦無所去亦無所住須菩提不可思議不可思議法不可思議如不可思議性不可思議相無所從來亦無所去亦無所住須菩提檀波羅蜜檀波羅蜜法檀波羅蜜如檀波羅蜜性檀波羅蜜相無所從來亦無所去亦無所住尸羅波羅蜜羼提波羅蜜毘梨耶波羅蜜禪波羅蜜般若波羅蜜般若波羅蜜法般若波羅蜜如般若波羅蜜性般若波羅蜜相無所從來亦無所去亦無所住須菩提四念處四念處法四念處如四念處性四念處相無所從來亦無所去亦無所住乃至十八不共法亦如是須菩提菩薩菩薩法菩薩如菩薩性菩薩相無所從來亦無所去亦無所住佛佛法佛如佛性佛相無所從來亦無所去亦無所住阿耨多羅三藐三菩提阿耨多羅三藐三菩提法如性相無所從來亦無所去亦無所住須菩提有為法有為法法有為法如有為法性有為法相無所從來亦無所去亦無所住須菩提無為法無為法法無為法如無為法性無為法相無所從來亦無所去亦無所住以是因緣故須菩提是摩訶衍不見來處不見去處不見住處論者言佛謂須菩提汝何以但讚摩訶衍無來無去無住一切法亦如是無來無去無住一切法實相不動故問曰諸法現有來去可見云何言不動相無來無去答曰來去相先已破今當更說一切佛法中無我無眾生乃至無知者見者故來者去者無來者去者無故來去相亦應無復次三世中求去相不可得所以者何已去中無去未去中亦無去離已去未去去時亦無去問曰有身動處是名為去已去未去中無身動以是故去時身動即應有去答曰不然離去相去時不可得離去時去相不可得云何言去時去復次若去時有去相應離去相有去時何以故汝說去時有去故復次若去時去應有二去一者知去時二者知去時去問曰若爾有何咎答曰若爾有二去者何以故離去者無去相若離去者無去相離去相無去者是故去者不去不去者亦不去離去不去亦無有去來者住者亦如是以是故佛說凡夫人法虛誑無實雖復肉眼所見與畜生無異是不可信是故說諸法無來無去無住處亦無動何者是所謂色色法色如色性色相色名眼見事未分別好醜實不實自相他相色法名無常生滅不淨等色如名色和合有如水沫不牢固離散則無虛偽無實但誑人眼色現在如是過去未來亦爾如現在火熱比知過去未來亦如是復次如諸佛觀色相畢竟清淨空菩薩亦應如是觀色眼法色如何因緣不如凡夫人所見性自爾故此性深妙云何可知以色相力故可知如火以烟為相見烟則知有火今見眼色無常破壞苦惱麁澁相知其性爾此五法不去不來不住如先說乃至無為無為法如性相不來不去不住亦如是經須菩提汝所言是摩訶衍前際不可得後際不可得中際不可得是衍名三世等以是故說名摩訶衍如是如是須菩提是摩訶衍前際不可得後際不可得中際不可得是衍名三世等以是故說名摩訶衍何以故須菩提過去世過去世空未來世未來世空現在世現在世空三世等三世等空摩訶衍摩訶衍空菩薩菩薩空何以故須菩提是空非一非二非三非四非五非異以是故說名三世等是菩薩摩訶薩摩訶衍是衍中等不等相不可得故染不染不可得瞋不瞋不可得癡不癡不可得慢不慢不可得乃至一切善法不善法不可得是衍中常不可得無常不可得樂不可得苦不可得實不可得空不可得我不可得無我不可得欲界不可得色界不可得無色界不可得度欲界不可得度色界不可得度無色界不可得何以故是摩訶衍自法不可得故須菩提過去色過去色空未來現在色未來現在色空過去受想行識過去受想行識空未來現在受想行識未來現在受想行識空空中過去色不可得何以故空中空亦不可得何況空中過去色可得空中未來現在色不可得何以故空中空亦不可得何況空中未來現在色可得空中過去受想行識不可得何以故空中空亦不可得何況空中過去受想行識可得空中未來現在受想行識不可得何以故空中空亦不可得何況空中未來現在受想行識可得須菩提過去檀波羅蜜不可得未來檀波羅蜜不可得現在檀波羅蜜不可得三世等中檀波羅蜜亦不可得何以故等中過去世不可得未來世不可得現在世不可得等中等亦不可得何況等中過去世未來世現在世可得尸羅波羅蜜羼提波羅蜜毘梨耶波羅蜜禪波羅蜜般若波羅蜜亦如是復次須菩提過去世中四念處不可得乃至過去世中十八不共法不可得未來世現在世亦如是復次須菩提三世等中四念處不可得三世等中乃至十八不共法亦不可得何以故等中過去世四念處不可得等中未來世四念處不可得等中現在世四念處不可得等中等亦不可得何況等中過去世四念處未來現在世四念處可得等中等亦不可得何況等中過去乃至十八不共法可得未來現在世亦如是復次須菩提過去世中凡夫人不可得未來世現在世中凡夫人不可得三世等中凡夫人亦不可得何以故眾生不可得乃至知者見者不可得故過去世中聲聞辟支佛菩薩佛不可得未來現在世中聲聞辟支佛菩薩佛不可得三世等中聲聞辟支佛菩薩佛不可得何以故眾生不可得乃至知者見者不可得故如是須菩提菩薩摩訶薩住般若波羅蜜中學三世等相當具足一切種智是名菩薩摩訶薩摩訶衍所謂三世等相菩薩摩訶薩住是衍中勝出一切世間及諸天人阿修羅成就薩婆若爾時須菩提白佛言世尊善哉善哉是菩薩摩訶薩摩訶衍何以故過去諸菩薩是衍中學得一切種智未來世諸菩薩摩訶薩亦是衍中學當得一切種智世尊今十方無量阿僧祇世界中諸菩薩摩訶薩亦是衍中學得一切種智以是故世尊是衍實是菩薩摩訶薩摩訶衍佛告須菩提如是如是過去未來現在諸佛是摩訶衍中學已得一切種智當得今得論者言須菩提略讚說是摩訶衍前際後際中際俱不可得三世等故名摩訶衍今佛廣演須菩提所讚是三世云何不可得所謂過去世過去世空未來世未來世空現在世現在世空故不可得三世等等者空摩訶衍摩訶衍自空菩薩菩薩自空是三世中三世相空空義如先說此中佛自說空因緣所謂空空相非一非二非三非四非五等不異不合不散無有分別是故三世等空相無所有故是等亦空菩薩能如是解諸法三世等不以無始世來為疲厭不以未來世無邊故為難是為菩薩三世等名摩訶衍是摩訶衍中等相不可得不等相亦不可得得是三世等三昧破是不等相不等相待故有等不等畢竟無故等亦無欲不欲乃至三界度三界是相待法亦如是此中佛自說是諸法皆從因緣和合故無自性自性無故空復次過去色過去色相空未來現在亦如是如色餘四眾亦如是所以者何空中空相不可得何況空中有三世五眾相菩薩觀五眾空斷貪欲入道行所謂檀波羅蜜等亦如是五眾三世中不可得三世等故等即是空是等中檀波羅蜜不可得問曰何以故三世及三世等中檀波羅蜜不可得答曰諸法等中無三世等等中等相亦不可得何況三世六波羅蜜乃至十八不共法亦如是復次三世中凡夫相不可得聲聞乃至佛亦不可得以眾生空故菩薩住般若波羅蜜能如是學三世等空集諸善功德便具足一切種智佛說菩薩能如是三世等中住則能勝出一切世間及諸天人阿修羅是時須菩提讚言世尊善哉善哉是摩訶衍利益諸菩薩所以者何過去諸菩薩學是摩訶衍得一切種智未得今得亦如是有人言得清淨無因緣染垢穢亦無因緣大小好醜縛解皆無主所與有人言好醜縛解至時節自得有人言福德成就故得佛道有人言但得清淨實智慧得佛道如是等說皆是非因緣少因緣須菩提所不讚歎今佛捨非因緣亦捨不具足因緣說是具足因緣所謂六波羅蜜三世菩薩學是乘具足得成佛道佛亦可須菩提所歎言如是如是經爾時慧命富樓那彌多羅尼子白佛言世尊佛使須菩提為諸菩薩摩訶薩說般若波羅蜜今乃說摩訶衍為須菩提白佛言世尊我說摩訶衍將無離般若波羅蜜佛言不也須菩提汝說摩訶衍隨般若波羅蜜不離般若波羅蜜何以故一切所有善法助道法若聲聞法若辟支佛法若菩薩法若佛法是一切法皆攝入般若波羅蜜中須菩提白佛言世尊何等諸善法助道法聲聞法辟支佛法菩薩法佛法皆攝入般若波羅蜜中佛告須菩提所謂檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜四念處四正勤四如意足五根五力七覺分八聖道分空無相無作解脫門佛十力四無所畏四無礙智大慈大悲十八不共法無錯謬相常捨行須菩提是諸餘善法助道法若聲聞法若辟支佛法若菩薩法若佛法皆攝入般若波羅蜜中須菩提若摩訶衍若般若波羅蜜禪波羅蜜毘梨耶波羅蜜羼提波羅蜜尸羅波羅蜜檀波羅蜜若色受想行識眼色眼識眼觸眼觸因緣生諸受乃至意法意識意觸意觸因緣生諸受地種乃至識種四念處乃至八聖道分空無相無作解脫門及諸善法若有漏若無漏若有為若無為若苦諦集諦滅諦道諦若欲界若色界若無色界若內空乃至無法有法空諸三昧門諸陀羅尼門佛十力乃至十八不共法若佛佛法法性如實際不可思議性涅槃是一切諸法皆不合不散無色無形無對一相所謂無相須菩提以是因緣故汝所說摩訶衍隨順般若波羅蜜何以故須菩提摩訶衍不異般若波羅蜜般若波羅蜜不異摩訶衍般若波羅蜜摩訶衍無二無別檀波羅蜜不異摩訶衍摩訶衍不異檀波羅蜜檀波羅蜜摩訶衍無二無別乃至禪波羅蜜亦如是須菩提四念處不異摩訶衍摩訶衍不異四念處四念處摩訶衍無二無別乃至十八不共法不異摩訶衍摩訶衍不異十八不共法十八不共法摩訶衍無二無別以是因緣故須菩提汝說摩訶衍即是說般若波羅蜜論者言富樓那雖自無疑為新學鈍根者不解義一而名字異故發問須菩提即以其事白佛佛法甚深我所說者將無有失佛答汝說摩訶衍隨順般若無有違錯此義初已論之今佛為說隨順因緣所謂三乘所攝一切善法皆合聚在般若波羅蜜中所以者何一切三乘善法皆為涅槃故涅槃門有三種一切法皆入空門無相無作門如持戒能生禪定禪定能生實智慧不著世間故何等三乘助道法攝在般若中所謂六波羅蜜三十七品三脫門佛十力四無所畏四無礙智大慈大悲十八不共法無錯謬相常捨行此中三十七品三脫門是三乘共法六波羅蜜是菩薩法十力乃至常捨行是佛法有人言六波羅蜜有具足有不具足不具足者共二乘法具足者獨菩薩法復次摩訶衍空般若波羅蜜亦空空義一故須菩提隨順無錯如般若波羅蜜空五波羅蜜乃至如法性實際不可思議性涅槃亦如是復次從般若波羅蜜乃至涅槃皆是不合不散無色無形無對一相所謂無相是同相故說摩訶衍則是般若波羅蜜摩訶衍般若波羅蜜無二無別故經慧命須菩提白佛言世尊菩薩摩訶薩前際不可得後際不可得中際不可得色無邊故當知菩薩摩訶薩亦無邊受想行識無邊故當知菩薩摩訶薩亦無邊色是菩薩摩訶薩是亦不可得受想行識是菩薩摩訶薩是亦不可得如是世尊於一切種一切處求菩薩不可得世尊我當教何等菩薩摩訶薩般若波羅蜜世尊菩薩摩訶薩但有名字如說我名字我畢竟不生如我諸法亦如是無自性何等色畢竟不生何等受想行識畢竟不生世尊是畢竟不生不名為色是畢竟不生不名為受想行識世尊若畢竟不生法當教誰是般若波羅蜜耶離畢竟不生亦無菩薩行阿耨多羅三藐三菩提若菩薩聞作是說心不沒不悔不驚不怖不畏當知是菩薩摩訶薩能行般若波羅蜜舍利弗問須菩提何因緣故言菩薩摩訶薩前際不可得後際不可得中際不可得須菩提何因緣故言色無邊故當知菩薩亦無邊受想行識無邊故當知菩薩亦無邊須菩提何因緣故言色是菩薩是亦不可得受想行識是菩薩是亦不可得須菩提何因緣故言於一切種一切處菩薩不可得當教何等菩薩般若波羅蜜須菩提何因緣故言菩薩摩訶薩但有名字須菩提何因緣故言如說我名字我畢竟不生如我諸法亦如是無自性何等色畢竟不生何等受想行識畢竟不生須菩提何因緣故言畢竟不生不名為色畢竟不生不名為受想行識須菩提何因緣故言若畢竟不生法當教誰是般若波羅蜜耶須菩提何因緣故言離畢竟不生亦無菩薩行阿耨多羅三藐三菩提須菩提何因緣故言若菩薩聞作是說心不沒不悔不驚不怖不畏若能如是行是名菩薩摩訶薩行般若波羅蜜爾時須菩提報舍利弗言眾生無所有故菩薩前際不可得眾生空故菩薩前際不可得眾生離故菩薩前際不可得舍利弗色無有故菩薩前際不可得受想行識無有故菩薩前際不可得色空故菩薩前際不可得受想行識空故菩薩前際不可得色離故菩薩前際不可得受想行識離故菩薩前際不可得舍利弗色性無故菩薩前際不可得受想行識性無故菩薩前際不可得舍利弗檀波羅蜜無有故菩薩前際不可得尸羅波羅蜜羼提波羅蜜毘梨耶波羅蜜禪波羅蜜般若波羅蜜無有故菩薩前際不可得何以故舍利弗空中前際不可得後際不可得中際不可得空不異菩薩菩薩不異前際舍利弗空菩薩前際是諸法無二無別以是因緣故舍利弗菩薩前際不可得舍利弗檀波羅蜜空故檀波羅蜜離故檀波羅蜜性無故菩薩前際不可得尸羅波羅蜜羼提波羅蜜毘梨耶波羅蜜禪波羅蜜般若波羅蜜空故般若波羅蜜離故般若波羅蜜性無故菩薩前際不可得何以故舍利弗空中前際不可得後際不可得中際不可得空不異菩薩菩薩亦不異前際舍利弗空菩薩前際是諸法無二無別以是因緣故舍利弗菩薩前際不可得復次舍利弗內空無所有故菩薩前際不可得乃至無法有法空無所有故菩薩前際不可得內空空故內空離故內空性無故乃至無法有法空空故離故性無故菩薩前際不可得餘如上說復次舍利弗四念處無所有故菩薩前際不可得四念處空故離故性無故菩薩前際不可得乃至十八不共法無所有故菩薩前際不可得十八不共法空故離故性無故菩薩前際不可得餘如上說以是因緣故舍利弗菩薩前際不可得復次舍利弗一切三昧門一切陀羅尼門無有故菩薩前際不可得三昧門陀羅尼門空故離故性無故菩薩前際不可得餘如上說復次舍利弗法性無有故菩薩前際不可得法性空故離故性無故菩薩前際不可得餘如上說復次舍利弗如無有故空故離故性無故實際無有故空故離故性無故不可思議性無有故空故離故性無故菩薩前際不可得餘如上說復次舍利弗聲聞無有故菩薩前際不可得聲聞空故離故性無故菩薩前際不可得辟支佛無有故空故離故性無故菩薩前際不可得佛無有故空故離故性無故菩薩前際不可得阿耨多羅三藐三菩提無有故乃至性無故菩薩前際不可得復次一切種智無有故乃至性無故菩薩前際不可得何以故舍利弗空前際不可得後際不可得中際不可得菩薩不可得舍利弗空不異菩薩亦不異前際空菩薩前際是諸法無二無別以是因緣故舍利弗菩薩前際不可得後際中際亦如是論問曰上已說菩薩菩薩字不可得為誰說般若波羅蜜今何以更說答曰不應作是問須菩提空行第一常樂說空若有所說常以空門利益眾生復次上略說是中十種廣分別菩薩不可得行者若觀諸法空隨順無相無作以無作心故不欲有所作尚不能自作利益何況利益人若人住我心中能分別諸法善不善相集諸善法捨不善法今佛說般若波羅蜜中不應計我心不應分別諸法但行眾善是事為難行者作是念若無我者為誰修善先有我今以般若波羅蜜故無心生憂戚是故須菩提更重說我從本已來無非先有今無行者如是如是本來自無今無所失故無所憂譬如深根大樹不可以一斫能辦多用斧力乃能斷菩薩空亦如是不可一說便得以是故廣分別須菩提問佛時作是念若定有菩薩法應三世通有今前世中無有菩薩何以故前世無初故未來世亦如是未有因緣故前後相待故有中間若無前後則無中間若謂五眾是菩薩五眾無邊如先種種因緣說五眾畢竟空故無量無邊無量無邊故同無為法若菩薩無邊者是事不然以此因緣故菩薩不可得當為誰說常一切處一切種一切時求菩薩不可得當為誰說如我畢竟不生空無所有五眾亦如是畢竟不生無所有既無眾生及五眾法云何有菩薩問曰眾生及五眾法畢竟不生解是法者即是菩薩答曰畢竟不生不名為色不名為受想行識何以故五眾是生相畢竟不生中無是分別五眾畢竟不生不可以教化離畢竟不生亦無菩薩行道當教誰菩薩聞是不怖不畏是為能行菩薩道問曰我與菩薩是一物云何以我喻菩薩答曰是般若波羅蜜中一切法空初學不得便為說空先當分別罪福捨罪修福德福德果報無常無常故生苦是故捨福厭世間求道入涅槃爾時應作是念因我故生諸煩惱是我於六識中求不可得但以顛倒故著我是故解無我易易可受化若言色空則難解雖耳聞說空眼常見實是故先破惡罪中我後破一切諸法一切佛弟子得道者自知自證無我未得道者信餘法空不能如信無我是故以無我為喻此中須菩提說一切法空推無菩薩用無我為喻以小喻大如石蜜喻甘露問曰舍利弗知空無我義何以故事事致問答曰須菩提聲聞人德不如菩薩而於佛前說深般若新學菩薩心或生疑上佛雖言汝說摩訶衍隨順般若猶謂佛將順須菩提舍利弗欲斷此疑故發問復次佛欲共須菩提說般若乃至終竟是故舍利弗事事質問令須菩提善分別深義使眾人敬信以是故問過去世中菩薩不可得乃至不恐不怖須菩提答義我眾生人即是一物未得道時名凡夫人初入道乃至阿羅漢名聲聞人觀因緣法悟空小深小愍眾生名辟支佛人深入空法行六波羅蜜大慈大悲是名菩薩人功德別異故名字亦異如我眾生人一事以眼見事故名見者意得故名知者受苦樂故名受者是我眾生人等先已說種種因緣無故菩薩亦應無是故須菩提語舍利弗眾生無故三世中無菩薩問曰五眾和合有菩薩菩薩應無五眾應有答曰為破是事故言無眾生無我無我故則五眾無所屬無所屬故空空故無菩薩問曰若五眾空者空即是菩薩答曰五眾空亦非菩薩空無所有無分別故五眾離五眾無性亦無菩薩若說無菩薩則三世皆無觀是五眾等世間法六波羅蜜等道法是名菩薩是法空故菩薩亦空此中佛自說因緣諸法空不異菩薩菩薩不異空菩薩空三世空無二無別從六波羅蜜乃至一切種智行是諸法故名為菩薩是諸法空故菩薩亦空此中法空聲聞辟支佛得是空故名聲聞辟支佛人聲聞辟支佛人空故菩薩亦如是經如舍利弗言色無邊故當知菩薩亦無邊受想行識無邊故當知菩薩亦無邊舍利弗色如虛空受想行識如虛空何以故舍利弗如虛空邊不可得中不可得無邊無中故但說名虛空如是舍利弗色邊不可得中不可得是色空故空中亦無邊亦無中受想行識邊不可得中不可得識空故空中亦無邊亦無中以是因緣故舍利弗色無邊故當知菩薩亦無邊受想行識無邊故當知菩薩亦無邊乃至十八不共法亦如是如舍利弗言色是菩薩是亦不可得受想行識是菩薩是亦不可得舍利弗色色相空受想行識識相空檀波羅蜜檀波羅蜜相空乃至般若波羅蜜亦如是內空內空相空乃至無法有法空無法有法空相空四念處四念處相空乃至十八不共法十八不共法相空如法性實際不可思議性不可思議性相空三昧門三昧門相空陀羅尼門陀羅尼門相空一切智一切智相空道種智道種智相空一切種智一切種智相空聲聞乘聲聞乘相空辟支佛乘辟支佛乘相空佛乘佛乘相空聲聞人聲聞人相空辟支佛辟支佛相空佛佛相空空中色不可得受想行識不可得以是因緣故舍利弗色是菩薩是亦不可得受想行識是菩薩是亦不可得如舍利弗言何因緣故於一切種一切處菩薩不可得當教何等菩薩般若波羅蜜舍利弗色色中不可得色受中不可得受受中不可得受色中不可得受想中不可得想想中不可得想色受中不可得想行中不可得行行中不可得行色受想中不可得行識中不可得識識中不可得識色受想行中不可得舍利弗眼眼中不可得眼耳中不可得耳耳中不可得耳眼中不可得耳鼻中不可得鼻鼻中不可得鼻眼耳中不可得鼻舌中不可得舌舌中不可得舌眼耳鼻中不可得舌身中不可得身身中不可得身眼耳鼻舌中不可得身意中不可得意意中不可得意眼耳鼻舌身中不可得六入六識六觸六觸因緣生受亦如是檀波羅蜜乃至般若波羅蜜內空乃至無法有法空四念處乃至十八不共法一切三昧門一切陀羅尼門性法乃至辟支佛法初地乃至十地一切智道種智一切種智亦如是須陀洹乃至阿羅漢辟支佛菩薩佛亦如是菩薩菩薩中不可得菩薩般若波羅蜜中不可得般若波羅蜜般若波羅蜜中不可得般若波羅蜜菩薩中不可得般若波羅蜜中教化無所有不可得教化中教化無所有不可得教化中菩薩及般若波羅蜜無所有不可得舍利弗如是一切法無所有不可得以是因緣故一切種一切處菩薩不可得當教何等菩薩般若波羅蜜如舍利弗言何因緣故說菩薩摩訶薩但有假名舍利弗色是假名受想行識是假名色名非色受想行識名非識何以故名名相空若空則非菩薩以是因緣故舍利弗菩薩但有假名復次舍利弗檀波羅蜜但有名字名字中非有檀波羅蜜檀波羅蜜中非有名字以是因緣故菩薩但有假名尸羅波羅蜜羼提波羅蜜毘梨耶波羅蜜禪波羅蜜般若波羅蜜但有名字名字中無有般若波羅蜜般若波羅蜜中無有名字以是因緣故菩薩但有假名舍利弗內空但有名字乃至無法有法空但有名字名字中無內空內空中無名字何以故名字內空俱不可得乃至無法有法空亦如是以是因緣故舍利弗菩薩但有假名舍利弗四念處但有名字乃至十八不共法但有名字一切三昧門一切陀羅尼門乃至一切種智亦如是以是因緣故舍利弗我說菩薩但有假名如舍利弗言何因緣故說我名字畢竟不生舍利弗我畢竟不可得云何當有生乃至知者見者畢竟不可得云何當有生舍利弗色畢竟不可得云何當有生受想行識畢竟不可得云何當有生眼畢竟不可得乃至意觸因緣生受畢竟不可得云何當有生檀波羅蜜畢竟不可得乃至般若波羅蜜畢竟不可得云何當有生內空畢竟不可得乃至無法有法空畢竟不可得云何當有生四念處畢竟不可得乃至十八不共法畢竟不可得云何當有生諸三昧門諸陀羅尼門畢竟不可得云何當有生聲聞乃至佛畢竟不可得云何當有生以是因緣故舍利弗我說如我名字我亦畢竟不生論問曰心心數法無形不可見故可無邊色是有形可見云何無邊答曰無處不有色不可得籌量遠近輕重如佛說四大無處不有故名為大不可以五情得其限不可以斗稱量其多少輕重是故言色無邊復次是色過去時初始不可得未來時中無有恒河沙劫數限色當有盡是故無後邊初邊後邊無故中亦無復次邊名色相是色分別破散邊不可得無有本相復次無為法不生不滅故無數無量無邊以法空觀觀色皆空與虛空及無為同相無量無數無邊法中乃至微塵不可得何況菩薩是故說五眾無邊菩薩亦無邊如色無邊乃至十八不共法亦如是隨相分別如先說是五眾無量無數無邊故不得言色是菩薩四眾亦如是復次色若離心心數法如草木瓦石云何名菩薩若心心數法離色則無依止處亦無所能為云何名菩薩復次六波羅蜜十八空三十七品十力乃至十八不共法如法性實際不可思議性三解脫門陀羅尼門諸三昧門薩婆若道智一切種智三乘三乘人是法若修若觀是名菩薩是法皆以自相空故空所謂檀波羅蜜檀波羅蜜相空乃至佛佛相空一切處者五眾十二入十八界乃至一切種智一切種智者十八空三解脫門般若波羅蜜觀若常若無常等入一門二門乃至無量門等是名一切種智求索菩薩不可得又以自法中無自法亦無他法如此中說色色中不可得色受中不可得受受中不可得受色中不可得乃至般若波羅蜜般若波羅蜜中不可得乃至教化中教化不可得但有名字者是五眾破壞散滅如虛空無異是菩薩但有名字如幻化人假名字中更為立名須菩提語舍利弗不但菩薩假名字五眾皆亦假名字假名字中假名字相不可得皆入第一義中若如是空者則非菩薩復次六波羅蜜乃至一切種智行是法故名為菩薩是法亦假名字菩薩亦假名字空無所有是諸法等強為作名因緣和合故有亦無其實我名字畢竟不生者如此品初已說此中須菩提亦如眾生空法空破我所謂我畢竟不可得乃至知者見者不可得云何當有生五眾畢竟不可得云何有五眾生乃至意觸因緣生受畢竟不可得云何當有生六波羅蜜畢竟不可得乃至諸陀羅尼門三昧門聲聞辟支佛佛畢竟不可得云何當有生若法先有然後可問生法體先無云何有生經如舍利弗所言如我諸法亦如是無自性舍利弗諸法和合生故無自性舍利弗何等和合生無自性舍利弗色和合生無自性受想行識和合生無自性眼和合生無自性乃至意和合生無自性色乃至法眼界乃至法界地種乃至識種眼觸乃至意觸眼觸因緣生受乃至意觸因緣生受和合生無自性檀波羅蜜乃至般若波羅蜜和合生無自性四念處乃至十八不共法和合生無自性復次舍利弗一切法無常亦不失舍利弗問須菩提何等法無常亦不失須菩提言色無常亦不失受想行識無常亦不失何以故若法無常即是動相即是空相以是因緣故舍利弗一切有為法無常亦不失若有漏法若無漏法若有記法若無記法無常亦不失何以故若法無常即是動相即是空相以是因緣故舍利弗一切作法無常亦不失復次舍利弗一切法非常非滅舍利弗言何等法非常非滅須菩提言色非常非滅何以故性自爾受想行識非常非滅何以故性自爾乃至意識因緣生受非常非滅何以故性自爾以是因緣故舍利弗諸法和合生無自性如舍利弗所言何因緣故色畢竟不生受想行識畢竟不生須菩提言色非作法受想行識非作法何以故作者不可得故舍利弗眼非作法何以故作者不可得故乃至意亦如是眼界乃至意觸因緣生受亦如是復次舍利弗一切諸法皆非起非作何以故作者不可得故以是因緣故舍利弗色畢竟不生受想行識畢竟不生如舍利弗所言何因緣故畢竟不生是不名為色畢竟不生是不名為受想行識須菩提言色性空是空無生無滅無住異受想行識性空是空無生無滅無住異眼乃至一切有為法性空是空無生無滅無住異以是因緣故舍利弗畢竟不生是不名色畢竟不生是不名受想行識如舍利弗所言何因緣故畢竟不生法當教是般若波羅蜜耶須菩提言畢竟不生即是般若波羅蜜般若波羅蜜即是畢竟不生般若波羅蜜畢竟不生無二無別以是因緣故舍利弗我說畢竟不生當教是般若波羅蜜耶如舍利弗所言何因緣故離畢竟不生無菩薩行阿耨多羅三藐三菩提須菩提言菩薩摩訶薩行般若波羅蜜時不見畢竟不生異般若波羅蜜亦不見畢竟不生異菩薩畢竟不生及菩薩無二無別不見畢竟不生異色何以故是畢竟不生及色無二無別不見畢竟不生異受想行識何以故畢竟不生受想行識無二無別乃至一切種智亦如是以是因緣故舍利弗離畢竟不生無菩薩行阿耨多羅三藐三菩提如舍利弗所言何因緣故菩薩聞作是說心不沒不悔不驚不怖不畏是名菩薩行般若波羅蜜須菩提言菩薩摩訶薩不見諸法有覺知相見一切諸法如夢如幻如炎如影如化舍利弗以是因緣故菩薩聞作是說心不沒不悔不驚不怖不畏論者言諸法無有自性者以性空破諸法各各性此中須菩提自說諸法和合生無有自性如和合五眾等法及六波羅蜜等善法從是出菩薩名字是菩薩從作法眾緣和合生故非一法所成以是故言假名是眾法亦從和合邊生譬如有眼有色有明有空有欲見心等諸因緣和合生眼識是中不得言眼是見者若識是見者若色是見者若明是見者若是眼色識等各各不得有所見和合中亦不應有見以是故見法畢竟空如幻如夢一切諸法亦如是復次一切法無常亦不失無常破常倒不失破斷滅倒是無常不失法即是入實相門是故須菩提語舍利弗無常即是動相即是空相一切法亦如是復次一切法非常非失者如十八空後義說色畢竟不生者五眾作者生者起者不可得故復次生相不可得者如先破生中說一切法亦如是何以故說若色不生為非色非受想行識者此中須菩提自說色從因緣生無有自性常空相若法常空相是法無生相無滅相無住異相受想行識亦如是故不生相法即是無為非有為相餘法亦如是畢竟不生當教誰般若者畢竟不生即是諸法實相諸法實相即是般若波羅蜜云何以般若波羅蜜教般若波羅蜜若離是畢竟不生有菩薩者應當教般若波羅蜜是菩薩般若波羅蜜畢竟不生無二無別云何當教離畢竟不生行道者上說中已合解菩薩聞是不沒不悔者菩薩於一切法中不見我眾生乃至知者見者亦無說者亦無聽者無邪說無正說亦無無說者知一切法因緣和合故生諸緣離故滅無有起者無有滅者故不畏不怖不沒不悔菩薩知一切法虛誑無實無定若死急時若墮阿鼻泥犁心猶不動況聞虛聲而有恐怖如人夢中見怖畏事覺已則無恐心知夢法能誑心無有實事菩薩亦如是入世間心夢中見有恐畏得諸法實相覺時則無所畏知諸法但是虛誑無有真實復次譬如幻事智者雖見心無所惑知是誑法菩薩亦如是知一切法如幻能誑人心是中無實以是故不怖畏如炎如影如化亦如是經須菩提白佛言世尊菩薩摩訶薩行般若波羅蜜如是觀諸法是時菩薩摩訶薩不受色不視色不住色不著色不言是色受想行識亦不受不視不住不著亦不言是受想行識眼不受不視不住不著亦不言是眼耳鼻舌身意亦不受不視不住不著亦不言是意檀波羅蜜不受不視不住不著亦不言是檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜不受不示不住不著亦不言是般若波羅蜜內空不受不示不住不著亦不言是內空乃至無法有法空亦如是復次世尊菩薩摩訶薩行般若波羅蜜時四念處不受不示不住不著亦不言是四念處乃至十八不共法不受不示不住不著亦不言是十八不共法一切三昧門一切陀羅尼門乃至一切種智不受不示不住不著亦不言是一切種智復次世尊菩薩摩訶薩行般若波羅蜜時不見色乃至不見一切種智何以故色不生是非色受想行識不生是非識眼不生是非眼耳鼻舌身意不生是非意檀波羅蜜不生是非檀波羅蜜乃至般若波羅蜜不生是非般若波羅蜜何以故色不生不二不別乃至般若波羅蜜不生不二不別內空不生是非內空乃至無法有法空不生是非無法有法空何以故內空乃至無法有法空不生不二不別世尊四念處不生非四念處何以故四念處不生不二不別何以故世尊是不生法非一非二非三非異以是故四念處不生不二不別乃至十八不共法不生非十八不共法何以故十八不共法不生不二不別何以故世尊是不生法非一非二非三非異以是故十八不共法不生非十八不共法世尊如不生是非如乃至不可思議性不生是非不可思議性世尊是阿耨多羅三藐三菩提不生一切智一切種智不生是非一切種智何以故是阿耨多羅三藐三菩提乃至一切種智不生不二不別何以故世尊是不生法非一非二非三非異以是故乃至一切種智不生非一切種智世尊色不滅相是非色何以故色及不滅相不二不別何以故世尊是不滅法非一非二非三非異以是故色不滅相是非色受想行識不滅相是非識何以故識及不滅不二不別何以故世尊是不滅法非一非二非三非異以是故識不滅相是非識檀波羅蜜乃至般若波羅蜜內空乃至無法有法空四念處乃至十八不共法亦如是世尊以是故色入無二法數受想行識入無二法數乃至一切種智入無二法數論者言須菩提白佛菩薩能如是觀諸法於五眾中有五種正觀行所謂不受以五眾中有無常火能燒心故不視者不取相非但觀無常等過觀是五眾空不取相故不住者不依止五眾畏諸煩惱賊來故不敢久住譬如空聚落賊所止處智者不應久住不著者五眾若有一罪猶不應著何況身有飢渴寒熱老病死等心有憂愁恐怖妬嫉瞋恚等後世墮三惡道一切無常苦空無我不得自在如是等無量無邊過罪云何可著不言是色者不以邪見說色若常若無常等不言五眾如是定相乃至一切種智亦如是何以故色中行五種正行是五眾皆無生相皆一相一相則無相若無相則非有五眾乃至一切種智亦如是若一切法無生相般若波羅蜜不二不別得是無生心即是般若波羅蜜得般若波羅蜜即知諸法不生不滅以是故般若波羅蜜即是不生不二不別復次須菩提自說因緣所謂是無生法不一相不二相不三不異何以故諸法無生一相故乃至一切種智亦如是如無生無滅亦如是問曰末後何以故說色乃至一切種智入無二法數答曰菩薩若未破色則生愛等結使著是色等破色已則生邪見著是色空等今色等用空智慧故皆空不二相是諸法虛誑不實內外入所攝故名為二色等乃至一切種智離是二名不二今須菩提憐愍眾生利益諸菩薩故說是諸法不二入無二法數中經爾時慧命舍利弗語須菩提菩薩摩訶薩行般若波羅蜜觀諸法何等是菩薩何等是般若波羅蜜何等是觀須菩提語舍利弗如汝所問何等是菩薩為阿耨多羅三藐三菩提是人發大心以是故名為菩薩亦知一切法一切種相是中亦不著知色相不著乃至知十八不共法亦不著舍利弗問須菩提何等為一切法相須菩提言若以名字因緣和合等知諸法是色是聲香味觸法是內是外是有為法是無為法以是名字相語言知諸法是名知諸法相如舍利弗所問何等是般若波羅蜜遠離故名般若波羅蜜何等法遠離遠離眾界入遠離檀波羅蜜乃至禪波羅蜜遠離內空乃至無法有法空以是故遠離名般若波羅蜜復次遠離四念處乃至遠離十八不共法遠離一切智以是因緣故遠離名般若波羅蜜如舍利弗所問何等是觀舍利弗菩薩摩訶薩行般若波羅蜜時觀色非常非無常非樂非苦非我非無我非空非不空非相非無相非作非無作非寂滅非不寂滅非離非不離受想行識亦如是檀波羅蜜乃至般若波羅蜜內空乃至無法有法空四念處乃至十八不共法一切三昧門一切陀羅尼門乃至一切種智觀非常非無常非樂非苦非我非無我非空非不空非相非無相非作非無作非寂滅非不寂滅非離非不離舍利弗是名菩薩摩訶薩行般若波羅蜜時觀諸法論問曰所謂菩薩義般若波羅蜜義諸觀義上已問今何以更問答曰先已答大樹喻非一斫可斷是事難故更問復次是般若波羅蜜有無量義如曇無竭品中說般若波羅蜜如大海水無量如須彌山種種嚴飾是故問又此問雖同答義種種異復次諸佛斷法愛不立經書亦不莊嚴言語但為拯濟眾生隨應度者說如大清涼美池無量眾生前後來飲各飽而去聽者亦如是佛先說菩薩般若及觀前來者有得解悟而去後來者未聞是故重問菩薩者菩提有三種有阿羅漢菩提有辟支佛菩提有佛菩提無學智慧清淨無垢故名為菩提菩薩雖有大智慧諸煩惱習未盡故不名菩提此中但說一種所謂佛菩提也薩埵秦言眾生是眾生為無上道故發心修行復次薩埵名大心是人發大心求無上菩提而未得以是故名為菩提薩埵佛已得是菩提不名為菩提薩埵大心滿足故菩薩餘義如先廣說復次佛此中自說因緣是人為佛道故修行知一切諸法相亦不著諸法相者可以知諸法門是色是聲等略說菩薩義先知諸法各各相如地堅相然後知畢竟空相於是二種智慧中亦不著但欲度眾生故菩薩得如是智慧一切別相法中皆得遠離如色中離色離色即是自相空遠離者是空之別名菩薩得般若波羅蜜於一切法心皆遠離所以者何見一切諸法罪過故阿羅蜜秦言遠離波羅蜜秦言度彼岸此二音相近義相會故以阿羅蜜釋波羅蜜遠離何等法所謂眾界入乃至一切智以遠離是諸法故名般若波羅蜜如禪波羅蜜能調伏人心般若波羅蜜能令人遠離諸法觀者不觀諸法常無常等如先說經舍利弗問須菩提何因緣故色不生是非色受想行識不生是非識乃至一切種智不生是非一切種智須菩提言色色相空色空中無色無生以是因緣故色不生是非色受想行識識相空識空中無識無生以是因緣故受想行識不生是非受想行識舍利弗檀波羅蜜檀波羅蜜相空檀波羅蜜空中無檀波羅蜜無生尸羅波羅蜜羼提波羅蜜毘梨耶波羅蜜禪波羅蜜般若波羅蜜般若波羅蜜相空般若波羅蜜空中無般若波羅蜜無生以是因緣故舍利弗般若波羅蜜不生是非般若波羅蜜內空乃至無法有法空四念處乃至十八不共法一切種智亦如是以是因緣故內空不生是非內空乃至一切種智不生是非一切種智舍利弗問須菩提汝何因緣故言色不二是非色受想行識不二是非識乃至一切種智不二是非一切種智須菩提答言所有色所有不二所有受想行識所有不二是一切法皆不合不散無色無形無對一相所謂無相眼乃至一切種智亦如是以是因緣故舍利弗色不二是非色受想行識不二是非識乃至一切種智不二是非一切種智舍利弗問須菩提何因緣故言是色入無二法數受想行識入無二法數乃至一切種智入無二法數須菩提答言色不異無生無生不異色色即是無生無生即是色受想行識不異無生無生不異識識即是無生無生即是識以是因緣故舍利弗色入無二法數受想行識入無二法數乃至一切種智亦如是論問曰上品竟便應問不生何以此中方問答曰三種大法易解利益多眾生故先問何因緣故色不生為非色乃至一切種智不生為非一切種智須菩提答色是空色中無色相行者以是無生智慧令色無生若能得是無生心作是念今即得色實相是故言色無生為非色色性常自無生非今智慧力故使無生如有人破色令空猶存本色想譬如除廁作舍今雖無廁猶有不淨想若能知廁本無幻化所作則無廁想行者如是若能知色從本已來初自無生者則不復存色想是故言色無生為非色乃至一切種智亦如是問曰汝先自說無生即是無二今何以更問答曰義雖一所入觀門異上言破因中先有果若無果是生法一異等是生若初生若後生破如是等生名無生今破眼色有無等諸二故是名不二行者或先入無生觀門後入不二或先入不二後入無生觀義雖一行者分別破色二故言不二破色生故言無生上說無生因緣謂自相空今說不二因緣所謂不合不散一相所謂無相等義雖同一空上自相空此是散空色入無二法數者行者觀色不生不滅相是時分別色今變為無生是故說色無生即是不二何以故色破散即是無生如先分別諸法時離色不得更有生今色破散即是無生不得更有無生以是故色即是入無二法數是二阿羅漢於佛前共論竟須菩提白佛而更說是義欲使佛證知故經爾時須菩提白佛言世尊若菩薩摩訶薩行般若波羅蜜如是觀諸法是時見色無生畢竟淨故見受想行識無生畢竟淨故見我無生乃至知者見者無生畢竟淨故見檀波羅蜜無生乃至般若波羅蜜無生畢竟淨故見內空無生乃至無法有法空無生畢竟淨故見四念處無生乃至十八不共法無生畢竟淨故見一切三昧一切陀羅尼無生畢竟淨故乃至見一切種智無生畢竟淨故見凡夫凡夫法無生畢竟淨故見須陀洹須陀洹法斯陀含斯陀含法阿那含阿那含法阿羅漢阿羅漢法辟支佛辟支佛法菩薩菩薩法佛佛法無生畢竟淨故舍利弗語須菩提如我聞須菩提所說義色是不生受想行識是不生乃至佛佛法是不生若爾者不應得須陀洹須陀洹果斯陀含斯陀含果阿那含阿那含果阿羅漢阿羅漢果辟支佛辟支佛道不應得菩薩摩訶薩一切種智亦無六道別異亦不得菩薩摩訶薩五種菩提須菩提若一切法不生相何以故須陀洹為斷三結故修道斯陀含為薄婬恚癡故修道阿那含為斷五下分結故修道阿羅漢為斷五上分結故修道辟支佛為辟支佛法故修道何以故菩薩摩訶薩作難行為眾生受種種苦何以故佛得阿耨多羅三藐三菩提何以故佛轉法輪須菩提語舍利弗我不欲令無生法有所得我亦不欲令無生法中得須陀洹須陀洹果乃至不欲令無生法中得阿羅漢阿羅漢果辟支佛辟支佛道我亦不欲令無生法中菩薩作難行為眾生受種種苦菩薩亦不以難行心行道何以故舍利弗生難心苦心不能利益無量阿僧祇眾生舍利弗今菩薩憐愍眾生於眾生如父母兄弟想如兒子及己身想如是能利益無量阿僧祇眾生是用無所得故所以者何菩薩摩訶薩應生如是心如我一切處一切種不可得內外法亦如是若生如是想則無難心苦心何以故是菩薩於一切種一切處一切法不受故舍利弗我亦不欲令無生法中佛得阿耨多羅三藐三菩提亦不欲令無生法中轉法輪亦不欲令以無生法得道論者言無生觀有二種一者柔順忍觀二者無生忍觀前說無生是柔順忍觀不畢竟淨漸習柔順觀得無生忍則畢竟淨問曰菩薩未盡結未得佛道智慧未淳淨云何言畢竟清淨答曰是菩薩得無生忍時滅諸煩惱得菩薩道入菩薩位雖有煩惱氣坐道場時乃盡無所妨故畢竟淨復次畢竟清淨者於柔順道畢竟清淨非為佛道以眾生空法空故從見色無生畢竟淨乃至佛及佛法無生畢竟清淨須菩提種種因緣說諸法相決定無生因此事舍利弗作是難賢聖中最小者須陀洹須陀洹法最大者佛佛法若爾者聖人無大無小聖法亦無優劣亦無六道別異此略難後問斷三結修道者為廣難問曰云何是五種菩提答曰一者柔順忍二者無生忍及三種菩提於三菩提中過二而住第三菩提復有五種菩提一者名發心菩提於無量生死中發心為阿耨多羅三藐三菩提故名為菩提此因中說果二者名伏心菩提折諸煩惱降伏其心行諸波羅蜜三者名明菩提觀三世諸法本末總相別相分別籌量得諸法實相畢竟清淨所謂般若波羅蜜相四者名出到菩提於般若波羅蜜中得方便力故亦不著般若波羅蜜滅一切煩惱見一切十方諸佛得無生法忍出三界到薩婆若五者名無上菩提坐道場斷煩惱習得阿耨多羅三藐三菩提如是等五菩提義餘諸賢聖斷結義如先說問曰聲聞道廣說斷結義何以不說辟支佛行菩薩有種種行答曰辟支佛於聲聞無復異道但福德利根小深入諸法實相為異菩薩道雖有種種眾行但難行苦行為希有事眾生見已歡喜言菩薩為我等作此行餘行雖深妙人所不知不能感物故不說復次如舍利弗難意若諸法都是無生空寂者一切眾生皆著樂菩薩何以故獨受苦行復次諸佛常樂遠離寂滅斷法愛決定知諸法不轉不還何以故與眾生轉法輪須菩提於佛前說無生法佛不呵折得快心樂說無難力故答舍利弗我亦都不欲令無生法中有六種聖人除菩薩故言六及六道別異何以故以得無生法證故謂為聖法聖人有差別於無生法中都無所有復次於無生法中有二種失麁失者殺盜等罪故有三惡道細失者用著心布施持戒等福故有三善道若菩薩生難心苦心則不能度一切眾生如世間小事心難以為苦猶尚不成何況成佛道成因緣者所謂大慈大悲心於眾生如父母兒子己身想何以故父母兒子己身自然生愛非推而愛也菩薩善修大悲心故於一切眾生乃至怨讎同意愛念是大悲果報利益之具都無所惜於內外所有盡與眾生此中說不惜因緣所謂一切處一切種一切法不可得故若行者初入佛法用眾生空知諸法無我今用法空知諸法亦空以此大悲心及諸法空二因緣故能不惜內外所有利益眾生不起難行想苦行想一心精進歡喜如人為自身及為父母妻子勤身修業不以為苦若為他作則無歡心苦行難行如後品本生因緣變化現受畜生形中說一切諸法畢竟空不可思議相故一切法還而不轉故不名為轉但為破虛妄顛倒故名為轉法輪經舍利弗語須菩提今欲令以生法得道以無生法得道須菩提語舍利弗我不欲令以生法得道舍利弗言今須菩提欲令以無生法得道須菩提言我亦不欲令以無生法得道舍利弗言如須菩提所說無知無得須菩提言有知有得不以二法今以世間名字故有知有得世間名字故有須陀洹乃至阿羅漢辟支佛諸佛第一實義中無知無得無須陀洹乃至無諸佛須菩提若世間名字故有知有得六道別異亦世間名字故有非以第一實義耶須菩提言如是如是舍利弗如世間名字故有知有得六道別異亦世間名字故有非以第一實義何以故舍利弗第一實義中無業無報無生無滅無淨無垢舍利弗語須菩提不生法生生法生須菩提言我不欲令不生法生亦不欲令生法生舍利弗言何等不生法不欲令生須菩提言色是不生法自性空不欲令生受想行識不生法自性空不欲令生乃至阿耨多羅三藐三菩提不生法自性空不欲令生舍利弗語須菩提生生不生生須菩提言非生生亦非不生生何以故舍利弗生不生是二法不合不散無色無形無對一相所謂無相舍利弗以是因緣故非生生亦非不生生爾時舍利弗語須菩提須菩提樂說無生法及無生相須菩提語舍利弗我樂說無生法亦樂說無生相何以故諸無生法及無生相樂說及語言是一切法皆不合不散無色無形無對一相所謂無相舍利弗語須菩提汝樂說不生法亦樂說不生相是樂說語言亦不生須菩提言如是如是舍利弗何以故舍利弗色不生受想行識不生眼不生乃至意不生地種不生乃至識種不生身行不生口行不生意行不生檀波羅蜜不生乃至一切種智不生以是因緣故舍利弗我樂說不生法亦樂說不生相是樂說語言亦不生論者言爾時舍利弗知須菩提樂說無難而問言若一切法無生相此無生相云何證用是生法得證為用不生法得證若用生法得證生法虛誑汝已種種因緣破又不可以生法得脫生法若以無生法得證無生未有法相不可以證云何得證須菩提二法皆不受俱有過故如先說舍利弗作是念佛經說二法攝一切法若有為若無為生者有為無生者無為今須菩提離此二法云何當說得道事作是念已問須菩提無有得道事耶須菩提是大阿羅漢行無諍三昧第一但為菩薩故說是無生汝云何當作邪見說無得道者是故言有知有得知得者即是得道果之別名須菩提恐違前語故言不以二法故但為世俗故說有須陀洹乃至佛何以故一切諸法實無我相今用我分別須陀洹乃至佛是世俗法復次未得法空故言是善是不善是有為是無為等第一義中無眾生故無須陀洹乃至佛法空故無須陀洹果乃至佛道聖人聖法猶尚虛誑無定實何況凡人六道業及果報問曰須菩提已種種因緣定說不生法今舍利弗何以更問不生法生生法生答曰須菩提上說得道因緣故舍利弗得須菩提意雖說不生法破一切法為因緣故說而心不著無生法是故更問又以此法甚深欲令聽者了了得解故更問上問得道行法今總問一切法云何生用慧眼知一切法皆不生今現見諸法生是故問云何生須菩提答二事皆非若生生生法已生不應更生若不生生生法未有故不應生若謂生時半生半不生是亦不生若生分則已生竟若未生分則無生是故須菩提不用是肉眼見以不通達故二法皆不受但說是生如幻如夢從虛誑法生應離應不取相舍利弗問何等法二俱不受須菩提以世諦故說色乃至一切種智畢竟不生自然空相不欲令實中有生若世諦虛誑可有生生如幻化此中說不生因緣所謂不合不散有人言生與法異謂生是常所可生法無常是故更問答者以生法不異若說生法已說生相生不生如上說舍利弗聞須菩提所說知須菩提心愛樂無生法故語須菩提汝實愛樂說無生法須菩提即受其問心亦無愧何以故是論議不可破無有過罪何以知之須菩提自說無法可合無法可散無色無形空一相所謂無相空相尚不受何況餘相舍利弗重讚汝樂說無生法及語言皆無生是實清淨若當樂說及語言非無生但說外物無生者則非清淨須菩提即復受其讚答舍利弗非但樂說語言是無生色乃至一切種智亦無所生經爾時舍利弗語須菩提須菩提於說法人中應最在上何以故須菩提隨所問皆能答須菩提言諸法無所依故舍利弗語須菩提云何諸法無所依須菩提言色性常空不依內不依外不依兩中間受想行識性常空不依內不依外不依兩中間眼耳鼻舌身意性常空不依內不依外不依兩中間色性常空乃至法性常空不依內不依外不依兩中間檀波羅蜜性常空乃至般若波羅蜜性常空不依內不依外不依兩中間內空性常空乃至無法有法空性常空不依內不依外不依兩中間舍利弗四念處性常空乃至一切種智性常空不依內不依外不依兩中間以是因緣故舍利弗一切諸法無所依性常空故如是舍利弗菩薩摩訶薩行六波羅蜜時應淨色受想行識乃至應淨一切種智舍利弗問須菩提菩薩摩訶薩云何行六波羅蜜時淨菩薩道須菩提言有世間檀波羅蜜有出世間檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜有世間有出世間舍利弗問須菩提云何世間檀波羅蜜云何出世間檀波羅蜜須菩提言若菩薩摩訶薩作施主能施沙門婆羅門貧窮乞人須食與食須飲與飲須衣與衣臥具床榻房舍香華瓔珞醫藥種種所須資生之物若妻子國土頭目手足支節內外之物盡以給施施時作是念我與彼取我不慳貪我為施主我能捨一切我隨佛教施我行檀波羅蜜作是施已用得法與一切眾生共之迴向阿耨多羅三藐三菩提念言是布施因緣令眾生得今世樂後當令得入涅槃是人布施有三礙何等三我相他相施相著是三相布施是名世間檀波羅蜜何因緣故名世間於世間中不動不出是名世間檀波羅蜜云何名出世間檀波羅蜜所謂三分清淨何等三菩薩摩訶薩布施時我不可得不見受者施物不可得亦不望報是名菩薩摩訶薩三分清淨檀波羅蜜復次舍利弗菩薩摩訶薩布施時施與一切眾生眾生亦不可得以此布施迴向阿耨多羅三藐三菩提乃至不見微細法相舍利弗是名出世間檀波羅蜜何以故名為出世間於世間中能動能出是故名出世間檀波羅蜜尸羅波羅蜜有所依是為世間尸羅波羅蜜無所依是為出世間尸羅波羅蜜餘如檀波羅蜜說羼提波羅蜜毘梨耶波羅蜜禪波羅蜜般若波羅蜜有所依是名世間無所依是名出世間餘亦如檀中說如是舍利弗菩薩摩訶薩行六波羅蜜時淨菩薩道舍利弗問須菩提云何菩薩摩訶薩為阿耨多羅三藐三菩提道須菩提言四念處是菩薩摩訶薩為阿耨多羅三藐三菩提道乃至八聖道分空解脫門無相解脫門無作解脫門內空乃至無法有法空一切三昧門一切陀羅尼門佛十力四無所畏四無礙智十八不共法大慈大悲舍利弗是名菩薩摩訶薩為阿耨多羅三藐三菩提道論問曰五百阿羅漢佛各說其第一如舍利弗智慧第一目揵連神足第一摩訶迦葉行頭陀中第一須菩提得無諍三昧第一摩訶迦旃延分別修多羅第一富樓那說法人中第一今舍利弗何以故讚須菩提於說法人中應最第一答曰佛以佛眼觀一切眾生利根鈍根籌量一切法總相別相隨其所得法各記第一無錯富樓那於四眾中用十二部經種種法門種種因緣譬喻說法能利益眾生第一須菩提常行無諍三昧與菩薩同事巧便樂說一種空相法門勝富樓那譬如巧師多有所能所能多故普不精悉如有人偏能一事則必盡其美富樓那雖多能不如須菩提常樂行空故能巧說空是故舍利弗聞須菩提巧說空義便讚言汝於說法人中應作第一舍利弗見須菩提隨所問皆能答如風行空中無所罣礙爾時須菩提不謙不受何以故安立平實好人相故好人相者不自讚不自毀於他亦不讚不毀若自讚身非大人相不為人所讚而便自美若自毀是姣輸人若毀他是讒賊人若讚他是諂媚人須菩提說無生法故舍利弗雖讚而非諂須菩提以舍利弗實讚故不謙又以斷法愛故心不高亦不愛著但答無礙無障因緣所謂一切法無所依止無所依止故無障無礙無所依止義如先說此中須菩提自說內法空故色不依止內外法空故色不依止外中間無所有故色不依止中間如色乃至一切種智亦如是若菩薩知一切三界無常空故不中依止爾時煩惱折能淨菩薩道是故須菩提說菩薩行六波羅蜜應淨色乃至一切種智問曰淨色乃至淨一切種智即是淨菩薩道何以故更問答曰菩薩能令色畢竟空是名清淨是事深妙不可頓得是故舍利弗問新學菩薩云何修是初方便道須菩提答若菩薩能行二種波羅蜜六波羅蜜是初開菩薩道能用無所得空行三十七品是開佛道淨者名為開如去道中荊棘名為開道何等是二種波羅蜜一者世間二者出世間世間者須菩提自說義所謂須食與食等是義如初品中說若施時有所依止譬如老病人依恃他力能行能立施者離實智慧心力薄少故依止依止者己身財物受者是法中取相心著生憍慢等諸煩惱是名世間不動不出動者柔順忍出者無生法忍聲聞法中動者學人出者無學餘者五波羅蜜亦如是是名初開菩薩道問曰菩薩道即是阿耨多羅三藐三菩提道何以故更問答曰菩薩時有道佛已到不須道是道為得阿耨多羅三藐三菩提故名為菩提道菩薩行是道故名菩薩道此中佛說遠道所謂六波羅蜜菩薩道也近道所謂三十七品菩提道也六波羅蜜中布施持戒等雜故遠三十七品但有禪定智慧故近六波羅蜜有世間出世間雜故遠三十七品三解脫門等乃至大慈大悲畢竟清淨故近復次阿耨多羅三藐三菩提道者從初發意乃至金剛三昧其中為菩提菩薩行皆是菩提道經爾時舍利弗讚須菩提言善哉善哉何等波羅蜜力須菩提言是般若波羅蜜力所以者何般若波羅蜜能生一切諸善法若聲聞法辟支佛法菩薩法佛法舍利弗般若波羅蜜能受一切諸善法聲聞法辟支佛法菩薩法佛法舍利弗過去諸佛行般若波羅蜜得阿耨多羅三藐三菩提未來諸佛亦行般若波羅蜜當得阿耨多羅三藐三菩提舍利弗今現在十方諸國界中諸佛亦行是般若波羅蜜得阿耨多羅三藐三菩提舍利弗若菩薩摩訶薩聞說般若波羅蜜時不疑不難當知是菩薩摩訶薩行菩提道菩薩道者救一切眾生故心不捨一切眾生以無所得故是菩薩常應不離是念所謂大悲念舍利弗復問欲使菩薩摩訶薩常不離是念所謂大悲念若菩薩摩訶薩常不離大悲念令一切眾生皆當作菩薩何以故須菩提一切眾生亦不離諸念故須菩提言善哉善哉舍利弗汝欲難我而成我義何以故眾生無故念亦無眾生性無故念亦性無眾生法無故念亦法無眾生離故念亦離眾生空故念亦空眾生不可知故念亦不可知舍利弗色無故念亦無色性無故念亦性無色法無故念亦法無色離故念亦離色空故念亦空色不可知故念亦不可知受想行識亦如是眼乃至意色乃至法地種乃至識種檀波羅蜜乃至般若波羅蜜內空乃至無法有法空四念處乃至十八不共法一切三昧門一切陀羅尼門一切智一切種智乃至阿耨多羅三藐三菩提無故念亦無乃至阿耨多羅三藐三菩提不可知故念亦不可知舍利弗菩薩摩訶薩行是道我欲使不離是念所謂大悲念爾時佛讚須菩提言善哉善哉是菩薩摩訶薩般若波羅蜜其有說者亦當如是說如汝所說般若波羅蜜皆是承佛意故菩薩摩訶薩學般若波羅蜜應當如汝所說學須菩提說是般若波羅蜜品時三千大千世界六種振動東湧西沒西湧東沒南湧北沒北湧南沒中湧邊沒邊湧中沒爾時佛微笑須菩提白佛言何因何緣故微笑佛告須菩提如我於此世界說般若波羅蜜東方無量阿僧祇世界諸佛亦為諸菩薩摩訶薩說般若波羅蜜南西北方四維上下亦說是般若波羅蜜說是般若波羅蜜品時十二那由他諸天人得無生法忍十方諸佛說是般若波羅蜜時無量阿僧祇眾生亦發阿耨多羅三藐三菩提心論者言舍利弗作是念須菩提所說分別六波羅蜜世間出世間及菩提道大利益眾生故歡喜讚言善哉善哉再言之者善之至也問是何波羅蜜力須菩提作是思惟一切心數法中除智慧無能如是分別斷疑開道諸波羅蜜中離般若波羅蜜自體不能成就何況能分別開道如是思惟已答舍利弗是般若波羅蜜力如先說諸法中無我無知者無見者今以此證知是般若波羅蜜力非佛力非須菩提力何以故須菩提說因緣所謂般若波羅蜜離斷常有無二邊等故能生一切善法所謂三乘法定相堅牢不壞相又般若波羅蜜無量無邊故能受一切善法如大海能受眾川萬流三乘善法者所謂六波羅蜜乃至十八不共法十方三世諸佛行般若波羅蜜故皆得阿耨多羅三藐三菩提雖行餘波羅蜜般若波羅蜜最尊大有分別通達力譬如和合下藥巴豆最有力般若波羅蜜亦如是雖與餘波羅蜜合而破諸煩惱拔邪見捨戲論般若波羅蜜力最勝以是故說皆是般若波羅蜜力問曰種種讚此般若波羅蜜微妙甚深誰能隨順應般若波羅蜜行答曰有菩薩無量世集諸福德利根諸煩惱折薄雖未到阿鞞跋致地聞般若波羅蜜即時信受深入通達如是相者則能行般若波羅蜜道所謂救度一切眾生令離世間憂惱大悲心故不離一切眾生菩薩常不應離大悲及畢竟空念畢竟空破世間諸煩惱示涅槃而大悲引之令還入善法中以利益眾生爾時舍利弗難須菩提若菩薩不離是大悲念及畢竟空念者一切眾生皆當作菩薩何以故是畢竟空無相無所分別不應菩薩有而眾生無若有一切眾生應共有若無菩薩亦應無須菩提答汝欲難我而助成我義何以故諸法相畢竟空故眾生亦空眾生空故畢竟空念亦空若諸法畢竟空何有眾生實空而難我言眾生不離是念皆當為菩薩是故說眾生無所有故畢竟空念亦無所有眾生無性眾生離眾生空眾生不可知畢竟空念亦畢竟空色乃至阿耨多羅三藐三菩提亦如是問曰此中念是不離大悲念何以說不離畢竟空念答曰菩薩不離是念心不捨眾生用無所得故無所得空畢竟空名異而義一不可得空在初畢竟空在後以畢竟空大故生悲亦大大悲如阿差末經中說有三種悲眾生緣法緣無緣無緣悲從畢竟空生以是解舍利弗所難佛證其說故讚言善哉若欲解說般若波羅蜜者當如汝所說爾時眾中天人菩薩作是念般若波羅蜜甚深三世諸佛皆從中生須菩提小乘人云何佛讚欲說般若波羅蜜當如汝所說是故次言須菩提所說皆承佛意正使彌勒等諸菩薩梵天王等不承佛意尚不能得問何況須菩提在佛前自恣樂說諸菩薩欲學般若波羅蜜亦當如汝所說學說是品時三千大千世界地六種振動者是時會中多有菩薩發阿耨多羅三藐三菩提心皆當作佛佛是天地大主地神歡喜我主今生故使地大動復次人心信深般若波羅蜜者難得希有故是人以福德因緣感大風以動水水動故地動復次地下大龍王欲來聽般若波羅蜜從水出故水動水動故地動復次佛神力故令地動般若波羅蜜難見難知欲引導眾人令益信樂故餘地動因緣如先說此中佛自說因緣所謂我說般若波羅蜜十方諸佛亦說是般若波羅蜜十二那由陀天人得阿鞞跋致地入法位是故地動又十方世界眾生等亦發無上道意是故地動爾時諸天亦有散種種蓮華及種種雜香天衣天蓋千萬種天妓樂諸龍王等從四大海水中涌出及諸夜叉羅剎等皆生慈心合手讚佛又佛笑時無量光明遍覆十方如恒河沙等世界有爾所等希有事取要言之地動皆由說諸法實相所謂般若波羅蜜經爾時三千大千世界諸四天王天等各與無數百千億諸天俱來在會中三千大千世界諸釋提桓因等諸忉利天須夜魔天王等諸夜魔天刪兜率陀天王等諸兜率陀天須涅蜜陀天王等諸妙化天婆舍跋提天王等諸自在行天各與無數百千億諸天俱來在會中三千大千世界諸梵天王乃至首陀婆諸天等各與無數百千億諸天俱來在會中是諸四天王天乃至首陀婆諸天業報生身光明於佛常光百分千分萬億分不能及一乃至不可以算數譬喻為比世尊光明最勝最妙最上第一諸天業報光明在佛常光邊不照不現譬如焦炷比閻浮檀金爾時釋提桓因白大德須菩提是三千大千世界諸四天王天乃至首陀婆諸天一切和合欲聽須菩提說般若波羅蜜義須菩提菩薩摩訶薩云何應住般若波羅蜜中何等是菩薩摩訶薩般若波羅蜜云何菩薩摩訶薩應行般若波羅蜜須菩提語釋提桓因言憍尸迦我今當承順佛意承佛神力為諸菩薩摩訶薩說般若波羅蜜如菩薩摩訶薩所應住般若波羅蜜中諸天子今未發阿耨多羅三藐三菩提心者應當發諸天子若入聲聞正位是人不能發阿耨多羅三藐三菩提心何以故與生死作障隔故是人若發阿耨多羅三藐三菩提心者我亦隨喜所以者何上人應更求上法我終不斷其功德憍尸迦何等是般若波羅蜜菩薩摩訶薩應薩婆若心念色無常念色苦念色空念色無我念色如病如疽癰瘡如箭入身痛惱衰壞憂畏不安以無所得故受想行識亦如是眼耳鼻舌身意地種水火風空識種觀無常乃至憂畏不安是亦無所得故觀色寂滅離不生不滅不垢不淨受想行識亦如是觀地種乃至識種寂滅離不生不滅不垢不淨亦無所得故復次憍尸迦菩薩摩訶薩應薩婆若心觀無明緣諸行乃至老死因緣大苦聚集亦無所得故觀無明滅故諸行滅乃至生滅故老死滅老死滅故憂悲愁惱大苦聚滅以無所得故復次憍尸迦菩薩摩訶薩應薩婆若心修四念處以無所得故乃至修佛十力十八不共法以無所得故復次憍尸迦菩薩摩訶薩應薩婆若心行檀波羅蜜以無所得故行尸羅波羅蜜羼提波羅蜜毘梨耶波羅蜜禪波羅蜜以無所得故復次憍尸迦菩薩摩訶薩行般若波羅蜜時作是觀但諸法諸法共相因緣潤益增長分別校計是中無我無我所菩薩迴向心不在阿耨多羅三藐三菩提心中阿耨多羅三藐三菩提心不在迴向心中迴向心於阿耨多羅三藐三菩提心中不可得阿耨多羅三藐三菩提心於迴向心中亦不可得菩薩雖觀一切法亦無法可得是名菩薩摩訶薩般若波羅蜜釋提桓因問大德須菩提云何菩薩迴向心不在阿耨多羅三藐三菩提心中云何阿耨多羅三藐三菩提心不在迴向心中云何迴向心於阿耨多羅三藐三菩提心中不可得云何阿耨多羅三藐三菩提心於迴向心中不可得須菩提語釋提桓因言憍尸迦迴向心阿耨多羅三藐三菩提心非心是非心相非心相中不可迴向是非心相常非心相不可思議相常不可思議相是名菩薩摩訶薩般若波羅蜜爾時佛讚須菩提言善哉善哉須菩提汝為諸菩薩摩訶薩說般若波羅蜜安慰諸菩薩摩訶薩心須菩提白佛言世尊我應報恩不應不報恩過去諸佛及諸弟子為諸菩薩說六波羅蜜示教利喜世尊爾時亦在中學得阿耨多羅三藐三菩提我今亦當為諸菩薩說六波羅蜜示教利喜令得阿耨多羅三藐三菩提論問曰初品中佛放殊勝光明諸天大集此間何以更說答曰有人言此是後會有人言即是前會天以須菩提善能說深般若波羅蜜諸天歡喜以是故佛微笑常光益更發明諸天光明不復現如日出時星月燈燭無復光明譬如焦炷在閻浮檀金邊四天王天者東方名提多羅吒主乾闥婆及毘舍闍南方名毘流離主拘槃茶及薜荔多西方名毘流波叉主諸龍王及富多那北方名鞞沙門主夜叉及羅剎釋提桓因釋迦秦言能提婆秦言天因提秦言主合而言之釋提婆那民須夜磨夜摩天王名也秦言妙善刪兜率陀兜率陀天王名也秦言妙足須涅蜜陀秦言化樂婆舍跋提秦言他化自在天此間一梵天王名尸棄秦言火從梵天乃至首陀婆天秦言淨居天業報生身光者欲界天以燈燭明珠等施及布施持戒禪定等清淨故身常光明不須日月色界天行禪離欲修習火三昧故身常出妙光勝於日月及欲界報光明離欲天取要言之是諸天光明皆由心清淨故得佛常光明者面各一丈諸天光明大者雖無量由旬於佛光邊蔽而不現釋提桓因見佛神力光明作是念佛光明能蔽諸天光智慧之明亦當能破我等愚闇又以佛命須菩提說般若是故言一切諸天皆大集會欲聽須菩提說般若義今大福德諸天皆集欲聞般若義云何是般若波羅蜜者是問般若波羅蜜體云何行者是問初入方便行云何住者問深入究竟住須菩提受其語作是答若人飢渴給足飲食感恩則深菩薩亦如是發心求佛道為是人說般若則大得利益感恩亦深是故說般若未發心者當發已入聖道者則不堪任以漏盡無有後生故如是等因緣故言不任問曰若是人不任者何以故言是人若發心者我亦隨喜不障其功德上人應更求上法答曰須菩提雖是小乘常習行空故不著聲聞道以是故假設言若發心有何咎此中須菩提自說二因緣一者不障其福德心二者上人應更求上法以是故上人求阿耨多羅三藐三菩提無咎若上人求小法是可恥以中間傍及餘事故更稱問何等是般若波羅蜜者所謂應薩婆若心觀色無常苦空無我如先說觀五眾能生諸惱故言如病有人聞五眾如病謂為輕微故言如癰疽有人以癰疽雖難愈猶或可差故言如箭鏑入體不可得出有人以箭鏑在體雖沈深難拔良方妙術猶可令出故言常痛惱如人著衰常有不吉五眾亦如是若人隨逐則無安隱以有衰故常懷憂怖是五眾如與師子虎狼共住常懷憂畏是五眾無常虛誑等過故常不安隱問曰五眾但有此十五種惡更有餘事答曰略說則十五廣說則無量無邊如雜阿含中呵五眾有百種罪過問曰何以常說無常苦空無我或時說八事如病如癰疽等餘七事少有說處答曰人有上中下為利根故說四即入苦諦中根者說四則不能生厭心說如病如癰等八事則生厭心鈍根人聞是八事猶不生厭更為說痛惱等七事然後乃厭利根易度故常多說四事鈍根人時有可度者故希說餘事上八事名為聖行餘七事凡夫聖人共行初四入十六聖行故般若中常說又說般若為菩薩利根故多說聖行今問云何是初行法故此中都說十二入乃至六種等亦應如是呵十八界等亦應具說誦者忘失所以者何此十八界等諸法皆是五眾別名故不應不說若行者觀五眾等寂滅遠離不生不滅不垢不淨等此但為般若波羅蜜故不合上十五說十五事三乘共故聲聞人智力薄故初始不能觀五眾若遠離若寂滅等但能觀無常等入第三諦乃能觀寂滅菩薩利根故初觀五眾便得寂滅相用無所得者常用無所得空慧觀諸法相復次釋提桓因問般若波羅蜜相不問五眾患厭事但說般若相般若相者不離五眾有涅槃不離涅槃有五眾五眾實相即是涅槃是故初發心鈍根者先用無常等觀然後觀五眾寂滅等十二因緣亦如是復次修四念處乃至八聖道分是共法應薩婆若心以無所得者是名般若波羅蜜相六波羅蜜乃至十八不共法獨是大乘法問曰應說般若波羅蜜相行何以故中間說諸法諸法更相因緣潤益增長答曰須菩提上先說諸法無常等過後說諸法遠離寂滅無所得空然後說諸法雖空從因緣和合故有次說四念處乃至十八不共法行佛道聽者作是念上說遠離寂滅空故知非常說十二因緣故知不滅而無知者見者誰修行是諸法得佛是故說菩薩作是念諸法空無我無眾生而從因緣故有四大六識是十法各各有力能生能起能有所作如地能持水能爛火能消風能迴轉識能分別是十法各有所作眾生顛倒故謂是人作我作如皮骨和合故有語聲或者謂人語如火燒乾竹林出大音聲此中無有作者又如木人幻人化人雖能動作無有作者此十法亦如是前生法後生法因緣或共生因緣或相應因緣或報因緣等常修常集因緣令果報增長如春殖果樹隨時溉灌華果繁茂以智慧分別知一切諸法無有作者菩薩初發意迴向與佛心作因緣而初發意迴向時未有佛心佛心中無初迴向心雖無而能作因緣問曰若初發心迴向時無菩提心者何所迴向答曰般若波羅蜜實相中諸法非常相非無常相非有相非無相故不應難言迴向心已滅無所有云何與菩提作因若諸法不生不滅非不生非不滅云何以不生不滅作難無菩提心何所迴向復次佛自說菩提相非過去非未來非現在云何難言未來無菩提故何所迴向復次如如品中說過去世不離未來世未來世不離過去世過去世如未來世如一如無二云何說菩提心不在迴向心中迴向心不在菩提心中但菩薩聞是讚歎佛法發心愛樂我所有功德皆迴向佛道從發心已來乃至佛道修是功德不休不息用如幻如夢無所得故是名菩薩般若波羅蜜能知諸法因緣生果報而無有定相釋提桓因難何以故迴向心不在菩提心中可得菩提心不在迴向心中可得須菩提不以世諦如幻如夢說但以第一義諦說是二心皆空非心相何以故諸法畢竟空中無是心非心如是法云何可有迴向若有二法可有迴向譬如乘車西行南有止宿處故迴車趣向車與迴向處異故可有迴向不得但有車而言迴向無異故非心相常非心相者須菩提意謂是心相如常住不生不滅不垢不淨以非心相故非心亦無是非心是故說不可思議不可思議亦常不可思議不可籌量思惟取相以是因緣故阿耨多羅三藐三菩提所因心似果不似則不能生若初心不淨後不能發淨心如鍊鐵不能成金佛以須菩提深入因緣般若波羅蜜中此是般若波羅蜜名也以能深得諸法因緣故即以為名無有違錯故於大眾中讚言善哉善哉汝是小乘人而能善說深般若波羅蜜安慰諸菩薩心者以般若波羅蜜教諸菩薩汝莫自以煩惱未盡未成佛道故而自懈廢諸法無礙初心後心無有異相但勤精進則成佛道我應報恩者須菩提作是念我行此諸法實相得脫老病死苦我云何不念是法大恩以是故常樂說法復次佛有大悲心樂說法度眾生我以佛恩故得道我亦助佛說法度眾生是為報恩又知今世尊因過去諸佛得成佛道是故我亦愛敬過去佛如子愛敬父故亦愛重於祖又亦愛敬過去諸菩薩及弟子能說法教示故今世尊亦因此得成須菩提深心信三寶故說我知今世尊及法過去諸佛及弟子恩法即是法寶今佛過佛即是佛寶諸菩薩及弟子即是僧寶六波羅蜜如先說示者示人好醜善不善應行不應行生死為醜涅槃安隱為好分別三乘分別六波羅蜜如是等名示教者教言汝捨惡行善是名教利者未得善法味故心則退沒為說法引導令出汝莫於因時求果汝今雖勤苦果報出時大得利益令其心利故名利喜者隨其所行而讚歎之令其心喜若樂布施者讚布施則喜故名喜以此四事莊嚴說法經爾時須菩提語釋提桓因言憍尸迦汝今當聽菩薩摩訶薩般若波羅蜜中如所應住所不應住憍尸迦色色空受想行識識空菩薩菩薩空是色空菩薩空不二不別受想行識空菩薩空不二不別憍尸迦菩薩摩訶薩般若波羅蜜中應如是住復次眼眼空乃至意意空菩薩菩薩空眼空乃至菩薩空不二不別六塵亦如是地種地種空乃至識種識種空菩薩菩薩空憍尸迦地種空乃至識種空菩薩空不二不別憍尸迦菩薩摩訶薩般若波羅蜜中應如是住無明無明空乃至老死老死空無明滅無明滅空乃至老死滅老死滅空菩薩菩薩空憍尸迦無明空乃至老死空無明滅空乃至老死滅空菩薩空不二不別憍尸迦菩薩摩訶薩般若波羅蜜中應如是住檀波羅蜜乃至般若波羅蜜內空乃至無法有法空四念處乃至十八不共法一切三昧門一切陀羅尼門聲聞乘辟支佛乘佛乘聲聞辟支佛菩薩佛亦如是一切種智一切種智空菩薩菩薩空一切種智空菩薩空不二不別憍尸迦菩薩摩訶薩般若波羅蜜中應如是住爾時釋提桓因問須菩提云何菩薩般若波羅蜜中所不應住須菩提言憍尸迦菩薩摩訶薩不應色中住以有所得故不應受想行識中住以有所得故不應眼中住乃至不應意中住不應色中住乃至不應法中住眼識乃至意識眼觸乃至意觸眼觸因緣生受乃至意觸因緣生受中不應住以有所得故地種乃至識種中不應住以有所得故檀波羅蜜乃至般若波羅蜜四念處乃至十八不共法中不應住以有所得故須陀洹果中不應住以有所得故乃至阿羅漢果辟支佛道菩薩道佛道一切種智不應住以有所得故復次憍尸迦菩薩摩訶薩色是常不應住色是無常不應住受想行識亦如是色若樂若苦若淨若不淨若我若無我若空若不空若寂滅若不寂滅若離若不離不應住以有所得故受想行識亦如是復次憍尸迦菩薩摩訶薩須陀洹果無為相斯陀含果無為相阿那含果無為相阿羅漢果無為相不應住辟支佛道無為相佛道無為相不應住須陀洹福田不應住斯陀含阿那含阿羅漢辟支佛佛福田不應住復次憍尸迦菩薩摩訶薩初地中不應住以有所得故乃至第十地中不應住以有所得故復次菩薩摩訶薩住初發心中我當具足檀波羅蜜不應住乃至我當具足般若波羅蜜不應住具足六波羅蜜當入菩薩位不應住入菩薩位已當住阿鞞跋致地不應住菩薩當具足五神通不應住以有所得故菩薩住五神通已我當遊無量阿僧祇佛界禮敬供養諸佛聽法聽法已為他人說菩薩摩訶薩如是不應住以有所得故如諸佛世界嚴淨我亦當莊嚴世界不應住以有所得故成就眾生令入佛道不應住到無量阿僧祇世界諸佛所尊重愛敬供養以香華瓔珞澤香搗香幢幡華蓋百千億種寶衣供養諸佛不應住以有所得故我當令無量阿僧祇眾生發阿耨多羅三藐三菩提心如是菩薩不應住我當生五眼肉眼天眼慧眼法眼佛眼不應住我當生一切三昧門不應住隨所欲遊戲諸三昧不應住我當生一切陀羅尼門不應住我當得佛十力不應住我當得四無所畏四無礙智十八不共法不應住我當具足大慈大悲不應住我當具足三十二相不應住我當具足八十隨形好不應住以有所得故是八人是信行人是法行人如是不應住須陀洹極七世生不應住家家不應住須陀洹命終垢盡不應住須陀洹中間入涅槃不應住是人向斯陀含果證不應住是人斯陀含一往來入涅槃不應住是人向阿那含果證不應住斯陀含一種不應住是人阿那含彼間入涅槃不應住是人向阿羅漢果證不應住是人阿羅漢今世入無餘涅槃不應住是辟支佛不應住過聲聞辟支佛地我當住菩薩地不應住道種智中不應住以有所得故一切種一切法知已斷諸煩惱及習不應住佛得阿耨多羅三藐三菩提當轉法輪不應住作佛事度無量阿僧祇眾生入涅槃不應住四如意足中不應住入是三昧住如恒河沙等劫壽不應住我當得壽命無殃數劫不應住三十二相一一相百福莊嚴不應住我一世界如十方恒河沙等世界不應住我三千大千世界純是金鋼不應住使我菩提樹當出如是香眾生聞者無有婬欲瞋恚愚癡亦無聲聞辟支佛心是一切人必當得阿耨多羅三藐三菩提若眾生聞是香者身病意病皆悉除盡不應住當使我世界中無有色受想行識名字不應住當使我世界中無有檀波羅蜜名字乃至無有般若波羅蜜名字當使我世界中無有四念處名字乃至無有十八不共法名字亦無須陀洹名字乃至無有佛名字不應住以有所得故何以故諸佛得阿耨多羅三藐三菩提時一切諸法無所得故如是憍尸迦菩薩於般若波羅蜜中不應住以無所得故爾時舍利弗心念菩薩今云何應住般若波羅蜜中須菩提知舍利弗心所念語舍利弗言於汝意云何諸佛何所住舍利弗語須菩提諸佛無有住處諸佛不色中住不受想行識中住不有為性中住不無為性中住不四念處中住乃至不十八不共法中住不一切種智中住舍利弗菩薩摩訶薩般若波羅蜜中應如是住如諸佛住於諸法中非住非不住舍利弗菩薩摩訶薩般若波羅蜜中應如是學我當住不住法故論者言般若波羅蜜中住者所謂五眾五眾相空五眾相空者以十八空觀故復次般若波羅蜜經中說空義五眾相空但凡夫顛倒故取五眾相五眾和合中取菩薩相般若波羅蜜中以眾生空除眾生即是無菩薩相以法空除五眾則無五眾相二空無有別異故言五眾空菩薩空無二無別如栴檀火滅糞草木火滅滅法無異取未滅時相於滅時說故有別異於滅中則無異乃至一切種智亦如是不應住者所謂五眾中不應住問曰應說如住義何以故說不住答曰若能於五眾中心離不住則是住義是故說以有所得故不應住乃至一切種智亦如是先說五眾中不應住不知以何門不應住今說常無常等門中不應住乃至遠離不應住問曰須陀洹果等無為相不應住有何次第答曰菩薩先觀諸法空無所有心退沒欲取涅槃涅槃即是無為相是故今說須陀洹果等無為相不應住若是須陀洹果無為相則無法可著何所愛何所取若是有為相有為相則虛誑無實亦不應住是故說須陀洹果無為相不應住乃至佛無為相不應住亦如是如菩薩欲行佛道初行檀波羅蜜應求福田所以者何福田因緣功德故所願得滿如種良田則所收益多如佛說餘田果報有量賢聖田無量果報亦無量菩薩聞是須陀洹等福田果報無量故便欲作須陀洹以是故說須陀洹福田不應住乃至辟支佛亦如是問曰二乘小故應過不住佛福田何故不住答曰菩薩法於諸法應平等若以佛為大眾生為小則破等法相復次空故一切處不應住復次菩薩應等心布施若分別福田則破大悲亦破三分清淨布施初地中不應住者若不捨初地則不得二地求大益故應捨小利復次以著心取相故不應住乃至第十地亦如是問曰若菩薩摩訶薩法從初發心應行六波羅蜜行六波羅蜜故入法位入法位故應住阿鞞跋致地住阿鞞跋致地已應起五神通供養十方諸佛如後廣說今何以故皆言不應住答曰不破清淨住但破計我邪見取相心住譬如治田去其穢草復次為斷法愛故不應住不欲違諸佛說畢竟空智慧故不應住若以方便不著心憐愍眾生故雖住無咎乃至八十種隨形好亦如是八人者所謂見諦道中信行法行須陀洹極久七世生有須陀洹今世煩惱盡得阿羅漢有家家須陀洹三世生三世生已入涅槃有中間須陀洹除第三餘中間入涅槃住六無礙五解脫中者皆是須陀洹向斯陀含斷欲界六種結生天上從天上來生人間入涅槃名斯陀含斷欲界第七分結名向阿那含斷第八分結亦名向阿那含又名一種子斯陀含此間死彼間生入涅槃能斷欲界一切結使名阿那含此間死生色無色界入涅槃更不復來生有今世滅阿那含有中陰滅阿那含有即生時入涅槃阿那含有生已修起諸行入涅槃阿那含有不勤求諸行入涅槃阿那含有上行乃至阿迦貳吒阿那含有生無色界入涅槃阿那含有得身證入涅槃阿那含是名阿那含亦名向阿羅漢阿羅漢有九種漏盡捨身時名入無餘涅槃過聲聞辟支佛地住菩薩地道種智一切種智知一切法斷一切煩惱及習成佛轉法輪三十二相莊嚴世界度無量眾生無量壽命皆如先論議中說聲聞人善修四如意足得是三昧力能住壽若一劫若減一劫菩薩善修四如意三昧若欲如恒河沙劫壽亦得如意三千大千世界純是金剛者餘世界雖底有金剛及佛所行所坐處有金剛而餘處皆無是菩薩所願世界皆是金剛菩提樹香度眾生者如先義中說問曰此中事雖希有皆可信無有色受想行識名字無檀波羅蜜名字乃至佛名字是難可信答曰有世界大福德智慧人生處樹木虛空土地山水等常出諸法實相之音所有法皆是不生不滅不淨不垢空無相無作等眾生生便聞是音自然得無生法忍如是世界中不須分別說諸法名字所謂是五眾十二入等檀波羅蜜乃至十八不共法須陀洹乃至諸佛是世界中眾生皆有三十二相八十隨形好莊嚴身無量光明一種道一種果是中不應住者菩薩自念我能生如是世界則生高心以是故不應取相住此中須菩提自說不住因緣諸佛得佛道時於諸法中不得定實相故當何所住今舍利弗作是念若都無所住當住何處得成佛道須菩提知舍利弗心之所念語舍利弗諸菩薩皆是佛子子法應如父所行諸佛心於一切法中無所住所謂色乃至一切種智菩薩亦應如是學用無所住心行般若波羅蜜如諸佛無所住心中亦不住非不住心中亦不住畢竟清淨故諸菩薩亦應隨佛住畢竟清淨故諸菩薩亦應隨佛學經爾時會中有諸天子作是念諸夜叉言語字句所說尚可了知須菩提所說言語論義解釋般若波羅蜜了不可知須菩提知諸天子心所念語諸天子不解不知耶諸天子言大德不解不知須菩提語諸天子汝等法應不知我無所論說乃至不說一字亦無聽者何以故諸字非般若波羅蜜般若波羅蜜中無聽者諸佛阿耨多羅三藐三菩提無字無說諸天子如佛化作化人是化人復化作四部眾比丘比丘尼優婆塞優婆夷化人於四部眾中說法於汝意云何是中有說者有聽者有知者不諸天子言不也大德須菩提言一切法皆如化此中無說者無聽者無知者諸天子譬如人夢中見佛說法於汝意云何是中有說者有聽者有知者不諸天子言不也大德須菩提語諸天子一切法皆如夢無說無聽無知者諸天子譬如二人在大深澗各住一面讚佛法眾有二嚮出於諸天子意云何是二人嚮展轉相解不諸天子言不也大德須菩提語諸天子一切法亦如是無說無聽無知者諸天子譬如工幻師於四衢道中化作佛及四部眾於中說法於諸天子意云何是中有說者有聽者有知者不諸天子言不也大德須菩提語諸天子一切諸法如幻無說者無聽者無知者爾時諸天子心念須菩提所說欲令易解轉深轉妙須菩提知諸天子心所念語諸天子言色非深非妙受想行識非深非妙色性非深非妙受想行識性非深非妙眼性乃至意性色性乃至法性眼界性乃至意界性眼識乃至意識眼觸乃至意觸眼觸因緣生受乃至意觸因緣生受檀波羅蜜乃至般若波羅蜜內空乃至無法有法空四念處乃至十八不共法一切諸三昧門一切陀羅尼門乃至一切種智一切種智性非深非妙諸天子復作是念是所說法中不說色不說受想行識不說眼乃至意觸因緣生受不說檀波羅蜜乃至般若波羅蜜不說內空乃至無法有法空不說四念處乃至十八不共法不說陀羅尼門三昧門乃至一切種智不說須陀洹果乃至阿羅漢果不說辟支佛道不說阿耨多羅三藐三菩提道是法中不說名字語言須菩提知諸天子心所念語諸天子言如是如是諸天子是法中諸佛得阿耨多羅三藐三菩提不可說相是中亦無說者無聽者無知者以是故諸天子善男子善女人欲住須陀洹果欲證須陀洹果者是人不離是忍斯陀含阿那含阿羅漢果辟支佛道佛道欲住欲證不離是忍如是諸天子菩薩摩訶薩從初發心般若波羅蜜中應如是住以無說無聽故論問曰諸夜叉語雖隱覆不正而事則鄙近說深般若波羅蜜雖用常辭而幽旨玄遠事異趣乖何以相況答曰諸天適以人所不解況已未悟不必事趣皆同以為喻也有人言天帝九百九十九門門皆以十六青衣夜叉守之此諸夜叉語言浮偽情趣妖諂諸天賤之不以在意是故不解其言而其意況可不須言辯而識故言尚可了知今聞深般若言似可及而玄旨幽邃尋之雖深而失之逾遠故以夜叉言況其叵知又以夜叉語雖難解眼見相傳以其言度其心則皆可知譬如深淵駛水得船可渡須菩提所說般若波羅蜜畢竟空義無有定相不可取不可傳譯得悟不得言有不得言無不得言有無不得言非有非無非非有非非無亦無一切心行處滅言語道斷故是故諸天子驚疑迷悶須菩提答諸天子汝所不解者汝自應爾是法無所一說乃至不說一字可著可取無字無語是諸佛道何以故是名字皆空虛誑無實如破色名字中說用名字則有語言若無名字則無語言諸天子作是念若無說若無聽今日和合聚會為何所作須菩提欲解此義故以譬喻明之諸天子復作是念欲以譬喻解悟我等而此譬喻轉更深妙譬喻以麁喻細以定事明不定今此譬喻亦微妙無定相須菩提知諸天子心於深般若中迷沒不能自出是故說般若波羅蜜不異五眾五眾實相即是般若波羅蜜今是五眾非深非妙乃至一切種智非深非妙諸天子爾時深知須菩提口雖說色心無所說乃至阿耨多羅三藐三菩提亦如是須菩提知諸天子心答言如是如是非我獨爾佛得菩提時亦無說寂滅相實無說者聽者是故須陀洹果乃至佛道皆因無為法而有離是法離是忍則無須陀洹乃至佛道亦如是菩薩初發心乃至得佛於其中間一切法無說無聞諸觀滅故語言斷故不可說不可說故不可聽不可聽故不可知不可知故於一切法無受無著則入涅槃經爾時諸天子心念應用何等人聽須菩提所說須菩提知諸天子心所念語諸天子言如幻化人聽法我應用如是人何以故如是人無聞無聽無知無證故諸天子語須菩提是眾生如幻如化聽法者亦如幻如化耶如是如是諸天子眾生如幻聽法者亦如幻眾生如化聽法者亦如化諸天子我如幻如夢眾生乃至知者見者亦如幻如夢諸天子色如幻如夢受想行識如幻如夢眼乃至意觸因緣生受如幻如夢內空乃至無法有法空檀波羅蜜乃至般若波羅蜜如幻如夢諸天子四念處乃至十八不共法如幻如夢須陀洹果如幻如夢斯陀含果阿那含果阿羅漢果辟支佛道如幻如夢諸天子佛道如幻如夢爾時諸天子問須菩提汝說佛道如幻如夢汝說涅槃亦復如幻如夢耶須菩提語諸天子我說佛道如幻如夢我說涅槃亦如幻如夢若當有法勝於涅槃者我說亦復如幻如夢何以故諸天子是幻夢涅槃不二不別論問曰上已說如幻如夢無說者無聽者今何以故復問應用何等人隨須菩提意聽法者答曰諸天子先言須菩提所說不可解此中須菩提說幻化人喻今諸天子更作是念何等人聽與須菩提所說相應能信受行得道果須菩提答如幻化人聽者則與我說法相應問曰是化人無心心數法不能聽受何用說法答曰非即使幻化人聽但欲令行者於諸法用心無所著如幻化人是幻化人無聞亦無證眾生如幻如夢聽法亦如幻如夢眾生者說法人聽法者是受法人須菩提言不但說法者聽法者如幻如夢我乃至知者見者皆如幻如夢色亦如幻如夢乃至涅槃如幻如夢即是所說法如幻如夢一切眾生中佛為第一一切諸法中涅槃第一聞是二事如幻如夢心則驚疑佛及涅槃最上最妙云何如幻如夢以是故更重問其事佛及涅槃審如幻如夢耶須菩提將無誤說我等將無謬聽是以更定問須菩提語諸天子我說佛及涅槃正自如幻如夢是二法雖妙皆從虛妄法出故空所以者何從虛妄法故有涅槃從福德智慧故有佛是二法屬因緣無有實定如念佛念法義中說須菩提作是念般若波羅蜜力假令有法勝涅槃者能令如幻何況涅槃何以故涅槃一切憂愁苦惱畢竟滅以是故無有法勝涅槃者問曰若無法勝涅槃者何以故說若有法勝涅槃亦復如幻答曰譬喻法或以實事或時假設隨因緣故說如佛言若令樹木解我所說者我亦記言得須陀洹但樹木無因緣可解佛為解悟人意故引此喻耳涅槃是一切法中究竟無上法如眾川萬流大海為上諸山之中須彌為上一切法中虛空為上涅槃亦如是無有老病死苦無有邪見貪恚等諸衰無有愛別離苦無怨憎會苦無所求不得苦無常虛誑敗壞變異等一切皆無以要言之涅槃是一切苦盡畢竟常樂十方諸佛菩薩弟子眾所歸處安隱常樂無過是者終不為魔王魔人所破如阿毘曇中說有上法者一切有為法及虛空非智緣盡無上法者智緣盡所謂涅槃是故知無法勝涅槃者須菩提美般若波羅蜜力大故言若有法勝涅槃者是亦如幻譬如大熱鐵丸以著擘起毳上直燒下過熱勢無損但更無可燒者般若波羅蜜智慧破一切有法乃至涅槃直過無礙智力不減直更無法可破是故言設有法勝涅槃智慧力亦能破經爾時慧命舍利弗摩訶目揵連摩訶拘絺羅摩訶迦旃延富樓那彌多羅尼子摩訶迦葉及無數千菩薩問須菩提般若波羅蜜如是甚深難見難解難知寂滅微妙誰當受者爾時阿難語諸大弟子及諸菩薩阿鞞跋致諸菩薩摩訶薩能受是甚深難見難解難知寂滅微妙般若波羅蜜正見成就人漏盡阿羅漢所願已滿亦能受之復次善男子善女人多見佛於諸佛所多供養種善根親近善知識有利根是人能受不言是法非法須菩提言不以空分別色不以色分別空受想行識亦如是不以無相無作分別色不以色分別無相無作受想行識亦如是不以無生無滅寂滅離分別色不以色分別無生無滅寂滅離受想行識亦如是眼乃至意觸因緣生受亦如是檀波羅蜜乃至般若波羅蜜內空乃至無法有法空四念處乃至十八不共法一切三昧門一切陀羅尼門須陀洹乃至阿羅漢辟支佛佛一切智不以空分別一切智不以一切智分別空不以空分別一切種智不以一切種智分別空無相無作無生無滅寂滅離亦如是須菩提語諸天子言是般若波羅蜜甚深誰能受者是般若波羅蜜中無法可示無法可說若無法可示無法可說受人亦不可得爾時舍利弗語須菩提言般若波羅蜜中廣說三乘之教及攝取菩薩之法從初發意地乃至十地檀波羅蜜乃至般若波羅蜜四念處乃至八聖道分佛十力乃至十八不共法護持菩薩之教菩薩摩訶薩如是行般若波羅蜜常化生不失神通遊諸佛國具足善根隨其所欲供養諸佛即得如願從諸佛所聽受法教至薩婆若初不斷絕未曾離三昧時當得捷疾辯利辯不盡辯不可斷辯隨應辯義辯一切世間最上辯須菩提言如是如是如舍利弗言般若波羅蜜廣說三乘之教及護持菩薩之教乃至菩薩摩訶薩得一切世間最上辯不可得故我乃至知者見者不可得色受想行識檀波羅蜜乃至般若波羅蜜不可得內空乃至無法有法空不可得四念處乃至八聖道分佛十力乃至一切種智亦不可得故舍利弗語須菩提何因緣故般若波羅蜜中廣說三乘而不可得何因緣故般若波羅蜜中護持菩薩何因緣故菩薩摩訶薩得捷疾辯乃至一切世間最上辯不可得故須菩提語舍利弗言以內空故般若波羅蜜廣說三乘不可得故外空乃至無法有法空故廣說三乘不可得故內空故護持菩薩乃至一切世間最上辯不可得故外空乃至無法有法空故護持菩薩乃至一切世間最上辯不可得故論者言是時諸大弟子舍利弗等語須菩提是般若波羅蜜法甚深難解以諸法無定相故為甚深諸思惟觀行滅故難見亦不著般若波羅蜜故名難解難知滅三毒及諸戲論故名寂滅得是智慧妙味故常得滿足更無所求餘一切智慧皆麁澁叵樂故言微妙諸大弟子作是言般若波羅蜜智慧甚深世間人智慧淺薄但貪著福德果報而不樂修福德著有則情勇破有則心怯本所聞習邪見經書堅著不捨如是人常樂世樂以是故言誰能信受是深般若波羅蜜若無信受何用說為阿難助答有四種人能信受是故大德須菩提所說必有信受不空說也一者阿鞞跋致菩薩摩訶薩知一切法不生不滅不取相無所著故是則能受二者漏盡阿羅漢漏盡故無所著得無為最上法所願已滿更無所求故常住空無相無作三昧隨順般若波羅蜜故則能信受三者三種學人正見成就漏雖未都盡四信力故亦能信受四者有菩薩雖未得阿鞞跋致福德利根智慧清淨常隨善知識是人亦能信受信受相不言是法非佛菩薩大弟子所說雖聞般若波羅蜜諸法皆畢竟空不以愛先法故而言非法問曰自上已來阿難都無言論今何以代須菩提答答曰阿難是第三轉法輪將能為大眾師是世尊近侍雖得初道以漏未盡故雖有多聞智慧自以於空智慧中未能善巧若說空法自未入故皆是他事是故無言或時說諸有事則能問能答如後品中問佛言世尊何以故但讚歎般若波羅蜜不讚五波羅蜜此中問人誰能信是深般若波羅蜜者非是空事故阿難便答須菩提常樂說空事不喜說有又以阿難是時樂說心生是故聽答阿難煩惱未盡故智慧力鈍然信力猛利故於甚深般若波羅蜜中能如法問答問曰般若波羅蜜無所有無有一定法云何四種人信受不言非法答曰今須菩提此中自說因緣不以空分別色色即是空空即是色以是故般若波羅蜜無所失無所破若無所破則無過罪是故不言非法空即是般若波羅蜜不以空智慧破色令空亦不以破色因緣故有空空即是色色即是空故以般若波羅蜜中破諸戲論有如是功德故無不信受無相無作無生無滅寂滅遠離亦如是乃至一切種智皆應廣說問曰諸大弟子問是義須菩提何以乃答諸天子答曰諸大弟子已得阿羅漢但自為疑故問益利事少諸天子發心為菩薩利益深故為說復次雖為諸天子說即是答諸大弟子上說諸法空今說深般若波羅蜜中眾生畢竟空以是故般若波羅蜜中無有說者何況有聽受者若能如是解諸法空心無所著則能信受爾時須菩提說深般若波羅蜜舍利弗讚歎助成其事般若波羅蜜非但以空故可受亦廣說有三乘三乘義如先說攝取菩薩者以般若波羅蜜利益諸菩薩令得增長復次攝取者是般若波羅蜜中有十地令菩薩從一地至一地乃至第十地十地義從六波羅蜜乃至一切種智義如先說化生者說般若波羅蜜行報行般若波羅蜜於一切法無礙故得捷疾辯有人雖能捷疾鈍根故不能深入以能深入故利是利辯說諸法實相無邊無盡故名樂說無盡辯般若中無諸戲論故無能問難斷絕者名不可斷辯斷法愛故隨眾生所應而為說法名隨應辯說趣涅槃利益之事故名義辯說一切世間第一之事所謂大乘是名世間最上辯須菩提然其問言如是如是舍利弗作是念須菩提常樂說空何以故受我所說般若波羅蜜廣說三乘之教應當更有因緣須菩提答般若波羅蜜雖廣說三乘法非有定相皆以十八空和合故說攝取菩薩七種辯亦如是以空智慧故經爾時釋提桓因及三千大千世界中四天王天乃至阿迦尼吒諸天作是念慧命須菩提為雨法雨我等寧可化作華散佛菩薩摩訶薩比丘僧須菩提及般若波羅蜜上釋提桓因及三千大千世界中諸天化作華散佛菩薩摩訶薩比丘僧及須菩提上亦供養般若波羅蜜是時三千大千世界華悉周遍於虛空中化成華臺端嚴殊妙須菩提心念是諸天子所散華天上未曾見如是華比是華是化華非樹生華是諸天子所散華從心樹生非樹生華釋提桓因知須菩提心所念語須菩提言大德是華非生華亦非意樹生須菩提語釋提桓因言憍尸迦汝言是華非生華亦非意樹生憍尸迦是若非生法不名為華釋提桓因語須菩提言大德但是華不生色亦不生受想行識亦不生須菩提言憍尸迦非但是華不生色亦不生若不生是不名為色受想行識亦不生若不生是不名為識六入六識六觸六觸因緣生諸受亦如是檀波羅蜜不生若不生是不名檀波羅蜜乃至般若波羅蜜不生若不生是不名般若波羅蜜內空不生若不生是不名內空乃至無法有法空不生若不生是不名無法有法空四念處不生若不生是不名四念處乃至十八不共法不生若不生是不名十八不共法乃至一切種智不生若不生是不名一切種智論釋曰釋提桓因及諸天聞須菩提所說般若義一切法盡是實相無所分別雖說空於諸法無所破亦不失諸行業果報聲聞人於佛前能說是甚深法故釋提桓因等皆歡喜作是念須菩提所說法無礙無障譬如時雨如有國土溉灌種蒔及種種用水常苦不足若時雨普降無不霑洽無不如願小乘法亦如是初種種讚歎布施持戒禪定無常等諸觀有量有限末後說涅槃此中須菩提所明從初發心乃至佛道唯說諸法實相無所分別譬如大雨遍滿閻浮提無所不潤又如地先雖有穀子無雨則不生行者亦如是雖有因緣不得法雨發心者退未發者住若得法雨發心者增長未發者發以是故說如雨法雨復次譬如惡風塵土諸熱毒氣等得雨則消滅法雨亦如是惡覺觀塵土三不善毒邪見惡風邪師惡蟲及諸惡知識等得般若波羅蜜法雨則皆除滅人蒙時雨故供養天諸天聞法雨大利益欲供養故作是念我等寧可作華散佛諸大菩薩比丘僧及須菩提亦供養般若波羅蜜以須菩提善說般若敬之重故甄名供養是般若波羅蜜多說諸法空又上欲得如化人聽法隨其相故以化華供養復次諸天當歡喜時便稱心供養不容多還取故即作化華散佛須菩提諸菩薩比丘僧及般若波羅蜜華散佛上是供養佛寶散諸菩薩須菩提及般若波羅蜜是供養法寶散諸比丘僧是供養僧寶作是念已隨意變化供養三寶大福德成就故心生所願皆得如意不從他求問曰華臺端嚴為是誰力答曰是諸天力諸天福德自在故小能為大有人言是佛神力佛以此般若波羅蜜有大功德因時少而果報甚大成就佛道是故現此奇特須菩提即時分別知非實華釋提桓因知須菩提覺是化華語須菩提言大德是華非生華非生華者言是華無生空無所出須菩提說是般若波羅蜜諸法無生空寂故以無生華供養意樹者諸天隨意所念則得以要言之天樹隨意所欲應念則至故言意樹釋提桓因難須菩提故言是華無生何以言是華不從樹生須菩提反質言若不生何以名華不生法中無所分別所謂是華是非華是時釋提桓因心伏而問但是華無生諸法亦無生須菩提答非但是華不生色亦不生何以故若一法空則一切法皆空若行者於一法中了了決定知空則一切法中皆亦明了若五眾不生則非五眾相乃至一切種智亦如是五眾從因緣和合生無有定性但有假名假名實相者所謂五眾如法性實際須菩提所說不違此理何以故聖人知名字是俗諦實相是第一義諦有所說者隨凡夫人第一義諦中無彼此亦無諍乃至一切種智亦如是眾生空乃至知者見者空故須陀洹但有假名乃至佛亦如是經爾時釋提桓因作是念是慧命須菩提其智甚深不壞假名而說諸法實相佛知釋提桓因心所念語釋提桓因言如是如是憍尸迦須菩提其智甚深不壞假名而說諸法實相釋提桓因白佛言大德須菩提云何不壞假名而說諸法實相佛告釋提桓因色但假名須菩提不壞假名而說諸法實相受想行識但假名須菩提亦不壞假名而說諸法實相所以者何是諸法實相無壞不壞故須菩提所說亦無壞不壞眼乃至意觸因緣生諸受亦如是檀波羅蜜乃至般若波羅蜜內空乃至無法有法空四念處乃至十八不共法亦如是須陀洹果乃至阿羅漢果辟支佛道菩薩道佛道一切智一切種智亦如是須陀洹乃至阿羅漢辟支佛佛是但假名須菩提不壞假名而說諸法實相何以故是諸法實相無壞不壞故須菩提所說亦無壞不壞如是憍尸迦須菩提不壞假名而說諸法實相須菩提語釋提桓因如是如是憍尸迦如佛所說諸法但假名菩薩摩訶薩當作是知諸法但假名應如是學般若波羅蜜憍尸迦菩薩摩訶薩作如是學為不學色不學受想行識何以故不見色當可學者不見受想行識當可學者菩薩摩訶薩如是學為不學檀波羅蜜何以故不見檀波羅蜜當可學者乃至不學般若波羅蜜何以故不見般若波羅蜜當可學者如是學為不學內空乃至無法有法空何以故不見內空乃至無法有法空當可學者如是學為不學四念處乃至十八不共法何以故不見四念處乃至十八不共法當可學者如是學為不學須陀洹果乃至一切種智何以故不見須陀洹果乃至一切種智當可學者爾時釋提桓因語須菩提言菩薩摩訶薩何因緣故不見色乃至不見一切種智須菩提言色色空乃至一切種智一切種智空憍尸迦色空不學色空乃至一切種智空不學一切種智空憍尸迦若如是不學空是名學空以不二故是菩薩摩訶薩學色空以不二故乃至學一切種智空以不二故若學色空不二故乃至學一切種智空不二故是菩薩摩訶薩能學檀波羅蜜不二故乃至能學般若波羅蜜不二故能學四念處不二故乃至能學十八不共法不二故能學須陀洹果不二故乃至能學一切種智不二故是菩薩能學無量無邊阿僧祇佛法若能學無量無邊阿僧祇佛法是菩薩不為色增學不為色減學乃至不為一切種智增學不為一切種智減學若不為色增減學乃至不為一切種智增減學是菩薩不為色受學不為色滅學亦不為受想行識受學亦不為滅學乃至一切種智亦不為受學亦不為滅學舍利弗語須菩提菩薩摩訶薩如是學不為受色學不為滅色學乃至一切種智亦不為受學亦不為滅學須菩提言菩薩摩訶薩若如是學不為受色學不為滅色學乃至一切種智亦不為受學亦不為滅學須菩提何因緣故菩薩摩訶薩不為受色學不為滅色學乃至一切種智亦不為受學亦不為滅學須菩提言是色不可受亦無受色者乃至一切種智不可受亦無受者內外空故如是舍利弗菩薩摩訶薩一切法不受故能到一切種智是時舍利弗語須菩提菩薩摩訶薩如是學般若波羅蜜能到一切種智耶須菩提言菩薩摩訶薩如是學般若波羅蜜能到一切種智一切法不受故舍利弗語須菩提若菩薩摩訶薩於一切法不受不滅學者菩薩摩訶薩云何能到一切種智須菩提言菩薩摩訶薩行般若波羅蜜不見色生不見色滅不見色受不見色不受不見色垢不見色淨不見色增不見色減何以故舍利弗色色性空故受想行識亦不見生亦不見滅亦不見受亦不見不受亦不見垢亦不見淨亦不見增亦不見減何以故識識性空故乃至一切種智亦不見生亦不見滅亦不見受亦不見不受亦不見垢亦不見淨亦不見增亦不見減何以故一切種智一切種智性空故如是舍利弗菩薩摩訶薩為一切法不生不滅不受不捨不垢不淨不合不散不增不減故學般若波羅蜜能到一切種智無所學無所到故論釋曰釋提桓因歡喜言須菩提其智甚深不壞假名而說諸法實相爾時佛讚須菩提言如是如是如釋所言問曰佛何故讚須菩提答曰示師不自高弟子承順師法故有人師所說弟子不受弟子所說師不聽如凡夫人處眾說法時破一切語不受以佛無吾我心故讚須菩提言如是如是復次佛以大悲心欲令眾生信受須菩提所說故讚言其智甚深菩薩知一切法假名則應般若波羅蜜學所以者何一切法但有假名皆隨順般若波羅蜜畢竟空相故如是學不學色者假名法中無有定色若無色者云何學色何以故菩薩以五眼求色而不見是色若我若無我等相乃至一切種智亦如是何以故不見色者答言色中色相空不可得故不可見即是自相空乃至一切種智亦如是復次不學色者是色空即自不能學色空以諸法行於他相不行自相故譬如人乘馬非馬乘馬問曰若如是不學一切法云何學一切智答曰是中說若能於諸法空中無所著是為真學色空若著空者是破諸法而不破空若人破色而不著空是則色與空不二不別是為能學色空以不可得空故不見空乃至一切種智亦如是無量無邊阿僧祇佛法者是讚一切種智上一切種智是菩薩心中有量有限在佛心中則無量無限以是故上雖說學佛法今更別說若能如是學正行菩薩道不增減色學不增者若但見四大及造色和合成身者則不生著以於是身中起男女好醜長短相謂為定實生染著心是為增若破色使空心著是空是為減乃至一切種智亦如是不受不滅者空故不受業果因緣相續故不滅是中須菩提自說因緣色受者不可得故不受又以色內外空故不受以色中內外空空故不滅問曰應以十八空空諸法此中何以但說內外空答曰受色者無故說內空色不可受故名外空是內外空則攝一切法空乃至一切種智亦如是若菩薩能如是學則出生一切種智一切種智是無障礙相若菩薩觀一切法如虛空無障礙則是學一切種智因果相似故舍利弗作是念菩薩法應當滅一切煩惱應當受一切諸善法今不受不滅學云何出至薩婆若作是念已問須菩提須菩提答言破一切法生相故不生破一切法無常相故不滅觀一切法種種過罪故不受觀一切法種種利益故不捨一切法性常清淨故不垢一切法能生著心故不淨一切法雖是有作無作起滅入出來往等而不多不少不增不減譬如大海眾流歸之不增火珠煎之不減諸法亦如是法性常住故一切法自性不可得故能如是學則出到薩婆若不見學相不見出相不見菩薩相不見般若波羅蜜相此中略說故但說無學無出經爾時釋提桓因語舍利弗菩薩摩訶薩般若波羅蜜當於何處求舍利弗言菩薩摩訶薩般若波羅蜜當於須菩提品中求釋提桓因語須菩提是汝神力使舍利弗言菩薩摩訶薩般若波羅蜜當於須菩提品中求須菩提語釋提桓因非我神力釋提桓因語須菩提是誰神力須菩提言是佛神力釋提桓因言一切法皆無受處何以故言是佛神力離無受處相如來不可得離如如來亦不可得須菩提語釋提桓因言如是如是憍尸迦離無受處相如來不可得離如如來亦不可得無受處相中如來不可得如中如來不可得色如中如來如不可得如來如中色如不可得色法相中如來法相不可得如來法相中色法相不可得受想行識法相中乃至一切種智亦如是憍尸迦如來色如中不合不散受想行識如中不合不散如來離色如不合不散離受想行識如不合不散乃至一切種智亦如是如來色法相中不合不散受想行識法相中不合不散如來離色法相中不合不散離受想行識法相中不合不散乃至一切種智亦如是憍尸迦如是等一切法中不合不散是佛神力用無所受法故如憍尸迦言菩薩摩訶薩般若波羅蜜當於何處求憍尸迦不應色中求般若波羅蜜亦不應離色求般若波羅蜜不應受想行識中求亦不應離受想行識求何以故是般若波羅蜜色受想行識是一切法皆不合不散無色無形無對一相所謂無相乃至一切種智中不應求般若波羅蜜亦不應離一切種智求般若波羅蜜何以故是般若波羅蜜一切種智是一切法皆不合不散無色無形無對一相所謂無相何以故般若波羅蜜非色亦非離色非受想行識亦非離受想行識乃至非一切種智亦非離一切種智般若波羅蜜非色如亦非離色如非受想行識如亦非離受想行識如般若波羅蜜非色法亦非離色法非受想行識法亦非離受想行識法乃至非一切種智如亦非離一切種智如般若波羅蜜非一切種智法亦非離一切種智法何以故憍尸迦是一切法皆無所有不可得以無所有不可得故般若波羅蜜非色亦非離色非色如亦非離色如非色法亦非離色法乃至非一切種智亦非離一切種智非一切種智如亦非離一切種智如非一切種智法亦非離一切種智法論問曰佛舍利弗須菩提從上來種種因緣明般若波羅蜜相今釋提桓因何以故問當何處求般若波羅蜜答曰此不問般若體但問般若言說名字可讀誦事是故舍利弗言當於須菩提所說品中求須菩提樂說空常善修習空故舍利弗雖智慧第一以無吾我嫉妬心又斷法愛故而言當於須菩提所說品中求問曰佛處處說般若波羅蜜欲比須菩提所說百千萬倍不可算數譬喻為比何以不言於佛所說品中求答曰釋提桓因意除佛一人誰能善說者是以推須菩提復次佛常一日一夜六時以佛眼觀眾生無令不聞法故墮落是故隨眾生所應解所應得所應習行等說或說般若波羅蜜無常苦空無我如病如癰等名為般若波羅蜜或分別諸法總相別相或說諸法因緣和合生無有作者受者無知者見者名為般若波羅蜜或時說法空或說畢竟空名為般若波羅蜜以是故不言佛所說品中求又釋提桓因心念不知何者定是般若定相是以舍利弗言須菩提常深入空所說皆趣空所說空亦空是故言當於須菩提所說品中求釋提桓因歡喜讚須菩提言大德神力甚大須菩提謙言非是我力是佛所受神力釋提桓因言若一切法皆無所受云何言是佛所受神力若離無受相如來不可得離如中如來不可得釋提桓因作是念言一切法無受相一切法空無依止處云何當言定有如來若無如來云何有所受神力又復離無受相如來亦不可得今離是如如來不可得問曰無受相與如有何等異答曰諸法實相亦名無受亦名如諸法中不可著故名無受諸戲論不能破壞故名為如今如來空中不可得離空亦不可得須菩提然其言如是如是今須菩提廣說其事無受相如相中如來不可得者或以佛名名為如來或以眾生名字名為如來如先世來後世亦如是去是亦名如來亦名如去如十四置難中說死後如去者為有為無亦有亦無亦非有非無佛名如來者如定光佛等行六波羅蜜得成佛道釋迦文佛亦如是來故名如來如錠光佛等智知諸法如從如中來故名如來釋迦文佛亦如是來故名如來此二種如來中此間說是佛如來因解佛如來無所有一切眾生一切法皆如是亦無所有無受及如來義如先說今當更略說無受相如來相皆空無所有無受相如相無定性故無如來有人言諸法實相有二種說一者諸法相畢竟空是實二者有人言畢竟空可示可說故非實如涅槃相不可示不可說是名為實於此二事畢竟空中如來不可得破畢竟空實相中如來亦不可得畢竟空即是無受相破畢竟空實相即是如從此已下廣說二義於五眾乃至一切種智如來不可得如來不可得故云何當有如來神力如來不可得如上說是五眾非如來離五眾非如來五眾不在如來中如來不在五眾中如來亦不有五眾五眾生滅無常苦空無我相故非是如來若是如來者如來亦應是生滅復次五眾是五法如來是一云何五法作一若五即是一一亦應即是五若爾者世間法出世間法一切亂壞如是種種因緣故五眾非如來若離五眾有如來者如來應無見無聞無知無識亦不覺苦樂所以者何知覺等是五眾法故問曰如來用眼耳智慧等能知見者有何咎答曰能見是眼非是如來若如來非見相用眼能見者未取色時云何知用是眼亦可用耳見問曰如來用智慧分別能知眼是能見餘不能見以是故用眼不取餘根答曰知亦如眼過知是五眾非是如來若用知知眼復用何事能知此知問曰如來用知知眼以眼知色若欲知如來以何得知若以如來知如來是則無窮答曰知相知中住如來若知即是知相若是知相則是無常若無常者則無後世復次離五眾有如來者如來應是常如虛空相不應變異受苦受樂亦應無縛無解有如是等過罪破異故五眾不在如來如來不在五眾亦非如來有五眾問曰應以五眾因緣故有如來若無五眾則無如來答曰若以五眾因緣有如來者則如來無自性若無自性何得從他性生於五眾中五種求如來不可得是故無如來但以戲論故說有如來以斷戲論故無如來如來是不生不滅法云何當以戲論求於如來若以戲論求如來者則不見如來若當都無如來則墮邪見是故若以有無戲論求如來是則不然如來相即是一切法相一切法相即是如來相如來相即是畢竟空相畢竟空相即是一切法相問曰此中何以但說二事言五眾如中無如來如如來如中無五眾如答曰此是略說說二則五事都攝復次二十種我見雖一切凡夫人有不能一時起今是會中或此二事以是故但說二事如五眾乃至一切種智亦如是五眾法相乃至一切種智法相亦如是五眾如即是法相問曰若如即是法相何以重說答曰行者既到五眾如心驚法相何以畢竟空無所有是故說五眾法法相自爾如人觸火燒手則無慍心以其火相自爾故若人執火燒之則忿然而怒以其執火燒故如來五眾如中五眾法相中不合不散者除五眾如無如來即是一相所謂無相所以者何一法無合無散故二法故有合有散離五眾法相亦無合無散所以者何離五眾法相如來不可得故如來如法相五眾如法相無二無別故言離五眾如五眾法相亦不合不散乃至一切種智亦如是能如是知諸法如法相不合不散故有是神力當於何處求者上來因佛神力說般若相今直說云何求般若論者言五眾虛誑無常本無今有已有還無如幻如夢般若波羅蜜是諸佛實智慧云何當於五眾中求譬如求重寶必於大海寶山中求不應在溝瀆臭穢處求離五眾則無生無滅無作無起無有法相是中云何可求復次五眾般若波羅蜜不一不異不合不散無色無形無對一相所謂無相問曰般若波羅蜜是智慧心數法故可應無色無形無對五眾中色眾云何當說無形無對答曰聖人以慧眼觀諸法平等皆空一相所謂無相以是故色眾無形無對復次凡夫人所見色非實種種如先破復次有因緣般若波羅蜜不即是如凡夫人所見五眾破凡夫人所見五眾故即是般若波羅蜜故言不離乃至一切種智亦如是如相法相相如先說經釋提桓因語須菩提是摩訶波羅蜜是菩薩摩訶薩般若波羅蜜無量波羅蜜無邊波羅蜜是菩薩摩訶薩般若波羅蜜諸須陀洹須陀洹果從是般若波羅蜜中學成乃至諸阿羅漢阿羅漢果諸辟支佛辟支佛道諸菩薩摩訶薩皆從是般若波羅蜜中學成成就眾生淨佛世界得阿耨多羅三藐三菩提皆從是學成須菩提語釋提桓因言如是如是憍尸迦是摩訶波羅蜜是菩薩摩訶薩般若波羅蜜無量波羅蜜無邊波羅蜜是菩薩摩訶薩般若波羅蜜從是中學成須陀洹果乃至阿羅漢果辟支佛道諸菩薩摩訶薩從是般若波羅蜜中學成成就眾生淨佛世界得阿耨多羅三藐三菩提已得今得當得憍尸迦色大故般若波羅蜜亦大何以故是色前際不可得後際不可得中際不可得受想行識大故般若波羅蜜亦大何以故受想行識前際不可得後際不可得中際不可得乃至一切種智亦如是以是因緣故憍尸迦是摩訶波羅蜜是菩薩摩訶薩般若波羅蜜憍尸迦色無量故般若波羅蜜無量何以故色量不可得故憍尸迦譬如虛空量不可得色亦如是量不可得虛空無量故色無量色無量故般若波羅蜜無量受想行識乃至一切種智無量故般若波羅蜜無量何以故一切種智量不可得譬如虛空量不可得一切種智亦如是量不可得虛空無量故一切種智無量一切種智無量故般若波羅蜜無量以是因緣故是菩薩摩訶薩般若波羅蜜無量憍尸迦色無邊故諸菩薩摩訶薩般若波羅蜜無邊何以故憍尸迦色前際不可得後際不可得中際不可得受想行識無邊故般若波羅蜜無邊何以故受想行識前際後際中際皆不可得故乃至一切種智無邊故般若波羅蜜無邊何以故一切種智前後中際不可得故以是因緣故憍尸迦是般若波羅蜜無邊色無邊乃至一切種智無邊復次憍尸迦緣無邊故般若波羅蜜無邊須菩提云何緣無邊故般若波羅蜜無邊須菩提言緣一切無邊法故般若波羅蜜無邊云何緣一切無邊法故般若波羅蜜無邊須菩提言緣無邊法性故般若波羅蜜無邊復次憍尸迦緣無邊如故般若波羅蜜無邊釋提桓因言云何緣無邊如故般若波羅蜜無邊須菩提言如無邊故緣亦無邊緣無邊故如亦無邊以是因緣故諸菩薩摩訶薩般若波羅蜜無邊復次憍尸迦眾生無邊故般若波羅蜜無邊釋提桓因問須菩提云何眾生無邊故般若波羅蜜無邊須菩提言於汝意云何何等法名眾生釋提桓因言無有法名眾生假名故為眾生是名字本無有法亦無所趣強為作名憍尸迦於汝意云何是般若波羅蜜中說眾生有實不釋提桓因言無也憍尸迦若般若波羅蜜中實不說眾生無邊亦不可得憍尸迦於汝意云何佛恒河沙劫壽說眾生眾生名字頗有眾生法有生有滅不釋提桓因言不也何以故眾生從本已來常清淨故以是因緣故憍尸迦眾生無邊故當知般若波羅蜜亦無邊論問曰釋提桓因是須陀洹人云何能問深般若波羅蜜答曰如須菩提是具足阿羅漢以利益菩薩憐愍眾生故問菩薩所行事釋提桓因雖是聲聞人是諸天主有利智慧憐愍眾生故問般若波羅蜜亦如是復次有人言三千大千世界中有百億釋提桓因中阿含中說釋提桓因得須陀洹者異今釋提桓因今釋提桓因是大菩薩憐愍眾生故三種讚般若波羅蜜所謂摩訶波羅蜜無量波羅蜜無邊波羅蜜是般若波羅蜜是般若波羅蜜中學成諸聖道故須菩提然釋提桓因讚而廣解其讚言以五眾大故般若波羅蜜大五眾大者所謂三際不可得故亦以無量無邊故言大破是無量無邊五眾將一切眾生入無餘涅槃中故言般若波羅蜜大乃至一切種智亦如是無量者亦爾但以虛空譬喻為異有法雖大不必無量是故不得以空為喻如須彌山於諸山中雖大而有量所謂八萬四千由旬無邊者以五眾廣大無量故言無邊亦以五眾有邊則有始有始則有終即是無因無緣墮斷滅等種種過故復次五眾三世中不可得故言無邊緣無邊者所謂一切法四緣因緣生一切有為法次第緣過去現在心心數法緣緣增上緣一切法是四種緣一切處一切時皆有故說緣無邊緣無邊故般若波羅蜜無邊復次緣無邊者四緣法虛誑無實畢竟空故無邊復次緣如法性實際無邊故般若波羅蜜無邊如法性實際是自然無為相故無量無邊五眾無邊是觀力故強作無邊復次眾生無邊者以眾生多故無量阿僧祇三世十方眾生無人能知數故言無邊復次是中說眾生空故言無邊但強為作名亦無所趣者以眾生無有定法可趣向故如火定有所趣而眾生名無實眾生可趣於汝意云何般若波羅蜜中頗說實有眾生不不也大德若眾生實無云何有邊譬如諸佛是一切實語人中第一於無量恒河沙劫壽說眾生名字是眾生法不以說故有生有滅何況餘人顛倒虛誑少時說生我心故當有眾生是眾生不以入般若波羅蜜中故言無從本已來常清淨無所有有無等戲論滅故是以說眾生無邊故般若波羅蜜無邊問曰無邊中何以故廣說而大及無量何以略說答曰以眾生因緣故一切凡夫起諸煩惱於五眾中作諸邪行難破故是以廣說若破眾生相餘一切易破經爾時諸天王及諸天諸梵王及諸梵天伊賒那天及神仙并諸天女同時三反稱歎快哉快哉慧命須菩提所說法皆是佛出世間因緣恩力演布是教若有菩薩摩訶薩行是般若波羅蜜不遠離者我輩視是人如佛何以故是般若波羅蜜中雖無法可得所謂色受想行識乃至一切種智而有三乘之教聲聞辟支佛佛乘爾時佛告諸天子如是如是諸天子如汝所言是般若波羅蜜中雖無法可得而有三乘之教所謂聲聞辟支佛佛乘諸天子若有菩薩摩訶薩行是般若波羅蜜不遠離者視是人當如佛以無所得故何以故是般若波羅蜜中廣說三乘之教所謂聲聞辟支佛佛乘檀波羅蜜中佛不可得離檀波羅蜜佛亦不可得乃至般若波羅蜜中佛不可得離般若波羅蜜佛亦不可得內空乃至無法有法空四念處乃至十八不共法一切種智亦如是佛語諸天子菩薩摩訶薩若能學是一切法所謂檀波羅蜜乃至一切種智以是事故當視是菩薩摩訶薩如佛諸天子我昔於然燈佛時華嚴城內四衢道頭見佛聞法即得不離檀波羅蜜行不離尸羅波羅蜜羼提波羅蜜毘梨耶波羅蜜禪波羅蜜般若波羅蜜行不離內空乃至無法有法空四念處乃至八聖道分不離四禪四無量心四無色定一切三昧門一切陀憐尼門不離四無所畏佛十力四無礙智十八不共法大慈大悲及餘無量諸佛法行亦無所得故是時然燈佛記我當來世過一阿僧祇劫當作佛號釋迦牟尼多陀阿伽度阿羅訶三藐三佛陀鞞侈遮羅那脩伽度路迦憊無上士調御丈夫天人師佛世尊爾時諸天子白佛言世尊希有是般若波羅蜜能令諸菩薩摩訶薩得薩婆若於色不取不捨故於受想行識不取不捨故乃至一切種智不取不捨故論釋曰人以歡喜之至則三反稱歎是故諸天聞大德須菩提說般若波羅蜜歡喜言快哉快哉天王者四天處四天王三十三天王釋提桓因乃至諸梵天王梵天已上更無有王諸天是欲界天諸梵是色界天伊賒那是大自在天王并其眷屬神仙者有二種或天或人天女者是天帝釋夫人舍脂等諸天女所以歎須菩提說深般若波羅蜜者知其承佛神力故若能行是般若波羅蜜我等當視是人如佛所以者何尊重法故法者所謂深般若波羅蜜深法者一切法雖畢竟空而有三乘分別所以者何諸法若畢竟空更不應修集三乘功德則墮斷滅中若修三乘功德則是分別差降不應是畢竟空是般若波羅蜜雖畢竟空而不墮斷滅雖分別有三乘亦不生著心於二事中不取定相是事甚深微妙故諸天大歡喜歎言快哉佛然其讚更說甚深因緣從六波羅蜜乃至一切種智中佛不可得離此佛亦不可得諸法和合因緣故有佛無有自性若菩薩能如是行者當知是菩薩即是佛即是佛者是世界中語如太子雖未正位必當為王此中佛自引本事以為證此菩薩已得無生忍入菩薩位見十方諸佛諸天聞佛廣明已所歎義解心轉深重復讚歎以見一切法過罪故不取有利益故不捨又以一切法畢竟空不生不滅故不取不捨經爾時佛觀四眾和合比丘比丘尼優婆塞優婆夷及諸菩薩摩訶薩并四天王天乃至阿迦尼吒諸天皆會坐普觀已佛告釋提桓因憍尸迦若菩薩摩訶薩若比丘若比丘尼若優婆塞若優婆夷若諸天子若諸天女是般若波羅蜜若聽受持親近讀誦為他說正憶念不離薩婆若心諸天子是人魔若魔天不能得其便何以故是善男子善女人諦了知色空空不能得空便無相不能得無相便無作不能得無作便諦了知受想行識空空不能得空便乃至無作不能得無作便乃至諦了知一切種智空空不能得空便乃至無作不能得無作便何以故是諸法自性不可得無事可得便誰受惱者復次憍尸迦是善男子善女人若人非人不能得其便何以故是善男子善女人一切眾生中善修慈心悲喜捨心以無所得故憍尸迦是善男子善女人終不橫死何以故是善男子善女人行檀波羅蜜於一切眾生等心供給故復次憍尸迦三千大千世界四天王天三十三天夜摩天兜率陀天化樂天他化自在天梵天光音天遍淨天廣果天是諸天中有發阿耨多羅三藐三菩提心者未聞是般若波羅蜜未受持親近是諸天子今應聞受持親近讀誦正憶念不離薩婆若心復次憍尸迦諸善男子善女人聞是般若波羅蜜受持親近讀誦正憶念不離薩婆若心是諸善男子善女人若在空舍若在曠野若人住處終不怖畏何以故是諸善男子善女人明於內空以無所得故明於外空乃至無法有法空以無所得故論問曰此中佛觀四部眾已何以告釋提桓因答曰餘品中多說般若波羅蜜體今欲讚般若功德故命釋提桓因譬如先以好寶示人然後讚寶所能復次普觀者欲令會中眾生各知佛顧念則不自輕不自輕故堪任聽法是以普觀譬如王顧眄群下群下則欣然自慶說功德故應以白衣證白衣中釋提桓因為大說般若者以出家人為證出家人中是舍利弗須菩提等為大問曰先言釋是字提婆因是天主今佛何以不言釋乃命言憍尸迦答曰昔摩伽陀國中有婆羅門名摩伽姓憍尸迦有福德大智慧知友三十三人共修福德命終皆生須彌山頂第二天上摩伽婆羅門為天主三十二人為輔臣以此三十三人故名為三十三天喚其本姓故言憍尸迦或言天主或言千眼等大人喚之故稱其姓此中所說般若波羅蜜者是十方諸佛所說語言名字書寫經卷宣傳顯示實相智慧何以故般若波羅蜜無諸觀語言相而因語言經卷能得此般若波羅蜜是故以名字經卷名為般若波羅蜜此中略說佛意若能聞受持般若等當得種種功德後當廣說欲度眾生為得佛道故供養受學般若波羅蜜是人魔若魔天不能得便問曰何者是魔何故惱菩薩云何得便答曰魔名自在天主雖以福德因緣生彼而懷諸邪見以欲界眾生是己人民雖復死生展轉不離我界若復上生色無色界還來屬我若有得外道五通亦未出我界皆不以為憂若佛及菩薩出世者化度我民拔生死根入無餘涅槃永不復還空我境界是故起恨讎嫉又見欲界人皆往趣佛不來歸己失供養故心生嫉妬是以以佛菩薩名為怨家是菩薩入法位得法性生身魔雖起惡不能壞敗若未得阿鞞跋致者魔則種種破壞若菩薩一心不惜身命有方便求佛道者十方諸佛及諸大菩薩皆共護持以是因緣故能成佛道若為菩薩而有懈怠貪著世樂不能專心勤求佛道是則自欺亦欺十方諸佛及諸菩薩所以者何自言我為一切眾生故求佛道而行雜行壞菩薩法以是罪故諸佛菩薩所不守護魔得其便所以者何一切聖人已入正位一心行道深樂涅槃魔入邪位愛著邪道邪正相違是故憎嫉正行狂愚自高喚佛沙門瞿曇佛稱其實名為弊魔以相違故名為怨家如經說魔有四種一者煩惱魔二者五眾魔三者死魔四者自在天子魔此中以般若力故四魔不能得便得諸法實相煩惱斷則壞煩惱魔天魔亦不能得其便入無餘涅槃故則壞五眾魔及死魔云何為得便魔及魔民來恐怖菩薩如經中說魔作龍身種種異形可畏之象夜來恐怖行者或現上妙五欲壞亂菩薩或轉世間人心令作大供養行者貪著供養故則失道德或轉人心令輕惱菩薩或罵或打或傷或害行者遭苦或生瞋恚憂愁如是等魔隨前人意所趣向因而壞之是名得便如魔品中廣說問曰魔力甚大肉身菩薩道力尚少云何不得便答曰如上說為諸佛菩薩所護故此中佛自說因緣是人善修諸法空亦不著空不著空者云何當得便譬如無瘡則不受毒無相無作亦如是復次一切法實觀皆是空無相無作相皆是空無相無作相故則無得便亦無受便者是故空不應得空便無相不應得無相便無作不應得無作便以一相故如火不能滅火得水則滅以異相故問曰菩薩住三解脫門則是受便處與一切法相違故空與有相違無相與有相相違無作與有作相違答曰此經中佛自說三解脫門無有自性又先論議中說於空無相無作中亦不著是故雖住三解脫門魔及魔民不得其便問曰餘處皆言菩薩摩訶薩今何以言善男子善女人答曰先說實相智慧難受以能受故則是菩薩摩訶薩今說供養受持讀誦等雜說故得稱善男子善女人復次經中說女人有五礙不得作釋提桓因梵王魔王轉輪聖王佛聞是五礙不得作佛女人心退不能發意或有說法者不為女人說佛道是故佛此間說善男子善女人女人可得作佛非不轉女身也五礙者說一身事善男子善女人義先已廣說人不得便者人名若賊若官若怨等欲惱亂菩薩求索其便問曰先說不得便因緣何以但說空今說人不得便但說四無量心答曰有人言先說魔若魔民怨大故法亦大故說空怨小故法亦小故說四無量心有人言四無量心是菩薩常行為集諸功德故後以般若波羅蜜空相令除邪見不著眾生亦不著法是二法前後無在復次上魔作恐怖事甚多多不現本形或現雷震或作風雨或作病痛等是故說諸法空令人來惡口罵詈刀杖打斫故用四無量心不橫死者所謂無罪而死或壽命未盡錯投藥故或不順藥法或無看病人或飢渴寒熱等夭命是名橫死菩薩從初發意來於一切眾生中常行檀波羅蜜應病與藥隨病所須拯濟孤窮隨其所乞皆給與之於一切眾生中悉皆平等好心供養亦行是般若波羅蜜以是功德故不橫死是中略說三功德已三千大千世界中諸天發心未聞般若波羅蜜者先說善男子善女人應聞受持乃至正憶念今說因緣諸天有大功德猶尚供養何況於人雖一切人天應聽般若能發無上道心者最應深心聽所以者何般若是佛道之本故問曰此天發心何以不聞般若答曰有人言此天前世人中發意今生天上五欲覆心故不聞復次諸天雖發無上道心五情利五欲妙染著深故視東忘西不能求般若色界諸天雖先聞法發心以味著禪定深故不能求般若是故說不聞者應聞受持復次先說魔及魔民不能得其便是內因緣所謂空三昧及四無量心今更說不得便是外因緣所謂佛告諸天汝等供養受持般若是善男子善女人亦受持供養是般若同事故若魔來破汝應守護復次受持般若者若在空舍住若在曠野若在人間住處空舍中多諸鬼魅及以賊寇眾惡易來故初說除人住處及以空舍餘殘山澤樹林等皆是曠野少人行故多諸虎狼師子惡賊鬼魅人所住處不淨故魔及鬼神尠來諸難少故是以後說行者於三處住無所畏懼以二因緣故一者善修十八空二者般若波羅蜜威德故經爾時三千大千世界中諸四天王天三十三天夜摩天兜率陀天化樂天他化自在天乃至首陀婆諸天白佛言世尊是善男子善女人能受持般若波羅蜜親近讀誦正憶念亦不離薩婆若心者我等常當守護何以故世尊以菩薩摩訶薩因緣故斷三惡道斷天人貧斷諸災患疾病飢餓以菩薩因緣故便有十善道出世間四禪四無量心四無色定檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜內空乃至無法有法空四念處乃至一切種智以菩薩因緣故世間便有生剎利大姓婆羅門大姓居士大家諸王及轉輪聖王四天王天乃至阿迦尼吒天以菩薩因緣故有須陀洹須陀洹果乃至阿羅漢阿羅漢果辟支佛辟支佛道以菩薩因緣故有成就眾生淨佛世界便有諸佛出現於世便有轉法輪知有佛寶法寶比丘僧寶世尊以是因緣故一切世間諸天及人阿脩羅應守護是菩薩摩訶薩佛語釋提桓因如是如是憍尸迦以菩薩摩訶薩因緣故斷三惡道乃至三寶出現於世以是故諸天及人阿修羅常應守護供養恭敬尊重讚歎是菩薩摩訶薩憍尸迦供養恭敬尊重讚歎是菩薩摩訶薩即是供養我以是故是諸菩薩摩訶薩諸天及人阿修羅常應守護供養恭敬尊重讚歎憍尸迦若三千大千世界滿中聲聞辟支佛譬如竹𥯤稻麻叢林若有善男子善女人供養恭敬尊重讚歎不如供養恭敬尊重讚歎初發心菩薩摩訶薩不離六波羅蜜所得福德何以故不以聲聞辟支佛因緣故有菩薩摩訶薩及諸佛出現於世以有菩薩摩訶薩因緣故有聲聞辟支佛諸佛出現於世以是故憍尸迦是諸菩薩摩訶薩一切世間諸天及人阿修羅常應守護供養恭敬尊重讚歎論釋曰爾時諸天白佛我等當守護是菩薩與我等同事故亦以求佛道者能自捨身樂欲使一切眾生得樂故因菩薩斷三惡道者菩薩雖未離欲能遮眾生十不善故斷三惡道及天人貧諸災患等行十善故開三善道門或有菩薩見五欲過罪能離欲得四禪以本願故起四無量心欲離種種因緣身苦故起四無色定為佛道故修六波羅蜜乃至一切種智是法亦自行亦教人以是福德道法於眾生中展轉相教常在世間今當說是諸善法果報生剎利大姓乃至三寶出現於世如先義中說今是菩薩結業生身在因緣中無有力勢而能說是善法令眾生修行我等云何當不守護譬如太子雖小群臣百官無不奉承佛可諸天述而成之若供養菩薩即是供養佛者般若是三世佛母若為般若故供養菩薩則為供養佛不如供養恭敬初發意菩薩者問曰二乘已證實際是一切眾生福田何以故不如初發意菩薩答曰以三事故不如一者用薩婆若心行般若二者常不離六波羅蜜等諸功德三者由是菩薩斷三惡道出生三乘依二乘人不能斷三惡道出生三乘經爾時釋提桓因白佛言世尊甚奇希有諸菩薩摩訶薩是般若波羅蜜若聞受持親近讀誦為他人說正憶念時得如是今世功德亦成就眾生淨佛世界從一佛界至一佛界供養諸佛所欲供養之具隨意即得從諸佛聞法至得阿耨多羅三藐三菩提終不中忘亦得家成就母成就生成就眷屬成就相成就光明成就眼成就耳成就三昧成就陀羅尼成就是菩薩以方便力變身如佛從一界至一界到無佛處讚檀波羅蜜乃至般若波羅蜜讚四禪四無量心四無色定讚四念處乃至十八不共法以方便力說法以三乘法度脫眾生所謂聲聞辟支佛佛乘世尊快哉希有受是般若波羅蜜為已總攝五波羅蜜乃至十八不共法亦攝須陀洹果乃至阿羅漢果辟支佛道佛道一切智一切種智佛告釋提桓因如是如是憍尸迦受是般若波羅蜜為已總攝五波羅蜜乃至一切種智復次憍尸迦是般若波羅蜜受持親近讀誦為他說正憶念是善男子善女人所得今世功德汝一心諦聽釋提桓因言唯世尊受教佛告釋提桓因憍尸迦若有外道諸梵志若魔若魔民若增上慢人欲乖錯破壞菩薩般若波羅蜜心是諸人適生此心即時滅去終不從願何以故憍尸迦菩薩摩訶薩長夜行檀波羅蜜行尸羅羼提毘梨耶禪般若波羅蜜以眾生長夜貪諍故菩薩悉捨內外物安立眾生於檀波羅蜜中以眾生長夜破戒故菩薩悉捨內外法安立眾生於戒以眾生長夜鬪諍故菩薩悉捨內外法安立眾生於忍辱以眾生長夜懈怠故菩薩悉捨內外法安立眾生於精進以眾生長夜亂心故菩薩悉捨內外法安立眾生於禪以眾生長夜愚癡故菩薩悉捨內外法安立眾生於般若波羅蜜以眾生長夜為愛結故流轉生死是菩薩摩訶薩以方便力故斷眾生愛結安立於四禪四無量心四無色定四念處乃至八聖道分空無相無作三昧安立眾生於須陀洹果乃至阿羅漢果辟支佛道佛道憍尸迦是為菩薩摩訶薩行般若波羅蜜得現世功德後世功德得阿耨多羅三藐三菩提菩薩轉法輪所願滿足入無餘涅槃憍尸迦是為菩薩摩訶薩後世功德復次憍尸迦善男子善女人是般若波羅蜜若聞受持親近讀誦為他說正憶念其所住處魔若魔民若外道梵志增上慢人欲輕毀難問破壞般若波羅蜜終不能成其人惡心轉滅功德轉增聞是般若波羅蜜故漸以三乘道得盡眾苦譬如憍尸迦有藥名摩祇有蛇飢行索食見虫欲噉虫趣藥所藥氣力故蛇不能前即便還去何以故是藥力能勝毒故憍尸迦摩祇藥有如是力是善男子善女人是般若波羅蜜若受持親近讀誦為他說正憶念若有種種鬪諍起欲來破壞者以般若波羅蜜威力故隨所起處即疾消滅其人即生善心增益功德何以故是般若波羅蜜能滅諸法諍亂何等諸法所謂婬怒癡無明乃至大苦聚諸蓋結使纏我見人見眾生見斷見常見垢見淨見有見無見如是一切諸見慳貪犯戒瞋恚懈怠亂意無智常想樂想淨想我想如是等愛行著色著受想行識著檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜著內空外空內外空乃至無法有法空著四念處乃至十八不共法著一切智一切種智著涅槃是一切法諍亂盡能滅不令增長論釋曰聞者若從佛若菩薩若餘說法人邊聞般若波羅蜜是十方三世諸佛法寶藏聞已用信力故受念力故持得氣味故常來承奉諮受故親近親近已或看文或口受故言讀為常得不忘故誦宣傳未聞故言為他說聖人經書直說難了故解義觀諸佛法不可思議有大悲於眾生故說法不以邪見戲論求佛法如佛意旨不著故說法亦不著除四顛倒等諸邪憶念故住四念處正憶念中但為得道故不為戲論名為正憶念正憶念是一切善法之根本修習行者初入名為正憶念常行得禪定故名為修今世功德者如先說義今釋提桓因更說今世功德所謂教化眾生乃至令眾生得三乘先說般若波羅蜜攝三乘令解其義是故言般若波羅蜜中攝五波羅蜜乃至一切種智佛可其所說者欲令人信故所得今世功德汝一心諦聽者上略說今世功德佛今欲廣說其事難信故言一心諦聽復次因小果大難信故言一心諦聽帝釋雖信受人不知故言唯世尊是般若波羅蜜雖不可破壞而宣示實相語言可破語言破故信心未定者亦可破是故說若外道梵志等來欲破壞般若波羅蜜梵志者是一切出家外道若有承用其法者亦名梵志梵志愛著其法聞實相空法不信故欲破壞魔若魔民如先說增上慢人者是佛弟子得禪定未得聖道自謂已得是人聞無須陀洹乃至無阿羅漢無道無涅槃便發增上慢生忿惱心欲破是實相空法是般若波羅蜜神力故令彼惡心即時滅去終不成願如人以手障鉾但自傷其手鉾無所損何以故菩薩於內外法不著眾生從無始世界來常著內外法故起鬪諍菩薩捨內外著處自安立六波羅蜜教化眾生令捨內外鬪法安立眾生於六波羅蜜是無量世修集福德力鬪諍根盡故雖有鬪亂事來不能得便譬如毒蛇欲食蝦蟇常隨逐之蝦蟇到摩祇藥所蛇聞藥氣毒即消歇是壞法惡人亦復如是欲壞行般若波羅蜜人常隨逐之以般若力勢故瞋恚邪見之毒即時消滅有降伏得道者有作弟子者有復道還去者是般若波羅蜜能破無明等諸結使滅諸斷常邪見等能滅著五眾乃至涅槃何況瞋恚嫉妬鬪亂之事而不能滅經復次憍尸迦三千大千世界中諸四天王天諸釋提桓因諸梵天王乃至阿迦尼吒天常守護是善男子善女人能受持供養讀誦為他說正憶念般若波羅蜜者十方現在諸佛亦共擁護是善男子善女人能聞受持供養讀誦為他說正憶念般若波羅蜜者是善男子善女人不善法滅善法轉增所謂檀波羅蜜轉增以無所得故乃至般若波羅蜜轉增以無所得故內空轉增乃至無法有法空轉增以無所得故四念處乃至十八不共法轉增以無所得故諸三昧門諸陀羅尼門一切智一切種智轉增以無所得故是善男子善女人所說人皆信受親友堅固不說無益之語不為瞋恚所覆不為憍慢慳貪嫉妬所覆是人自不殺生教人不殺生讚不殺生法亦歡喜讚歎不殺生者自遠離不與取亦教人遠離不與取讚遠離不與取法亦歡喜讚歎遠離不與取者自不邪婬教人不邪婬讚不邪婬法亦歡喜讚歎不邪婬者自不妄語教人不妄語讚不妄語法亦歡喜讚歎不妄語者兩舌惡口無利益語亦如是自不貪教人不貪讚不貪法亦歡喜讚歎不貪者不瞋惱不邪見亦如是自行檀波羅蜜教人行檀波羅蜜讚行檀波羅蜜法亦歡喜讚歎行檀波羅蜜者自行尸羅波羅蜜教人行尸羅波羅蜜讚尸羅波羅蜜亦歡喜讚歎行尸羅波羅蜜者自行羼提波羅蜜教人行羼提波羅蜜讚羼提波羅蜜亦歡喜讚歎行羼提波羅蜜者自行毘梨耶波羅蜜教人行毘梨耶波羅蜜讚毘梨耶波羅蜜亦歡喜讚歎行毘梨耶波羅蜜者自行禪波羅蜜教人行禪波羅蜜讚禪波羅蜜亦歡喜讚歎行禪波羅蜜者自行般若波羅蜜教人行般若波羅蜜讚般若波羅蜜亦歡喜讚歎行般若波羅蜜者自修內空教人修內空讚內空亦歡喜讚歎修內空者乃至自修無法有法空教人修無法有法空讚無法有法空亦歡喜讚歎修無法有法空者自入一切三昧中教人入一切三昧中讚一切三昧亦歡喜讚歎入一切三昧者自得陀羅尼教人得陀羅尼讚陀羅尼亦歡喜讚歎得陀羅尼者自入初禪教人入初禪讚初禪亦歡喜讚歎入初禪者二禪三禪四禪亦如是自入慈心中教人入慈心中讚慈心亦歡喜讚歎入慈心者悲喜捨心亦如是自入無邊空處教人入無邊空處讚無邊空處亦歡喜讚歎入無邊空處者無邊識處無所有處非有想非無想處亦如是自修四念處教人修四念處讚四念處亦歡喜讚歎修四念處者四正勤四如意足五根五力七覺分八聖道分亦如是自修空無相無作三昧教人修空無相無作三昧讚空無相無作三昧亦歡喜讚歎修空無相無作三昧者自入八解脫中教人入八解脫讚八解脫亦歡喜讚歎入八解脫者自入九次第定中教人入九次第定讚九次第定亦歡喜讚歎入九次第定者自修佛十力四無所畏四無礙智大慈大悲十八不共法亦如是自行不謬錯法自行常捨法教人行不謬錯法常捨法讚不謬錯法常捨法亦歡喜讚歎行不謬錯法常捨法者自得一切種智教人得一切種智讚一切種智亦歡喜讚歎得一切種智者是菩薩摩訶薩行六波羅蜜時所有布施與眾生共已迴向阿耨多羅三藐三菩提以無所得故所有持戒忍辱精進禪定智慧與眾生共已迴向阿耨多羅三藐三菩提是亦無所得故是善男子善女人如是行六波羅蜜時作是念我若不布施當生貧窮家不能成就眾生淨佛世界亦不能得一切種智我若不持戒當生三惡道中尚不得人身何況能成就眾生淨佛世界得一切種智我若不修忍辱則當諸根毀壞色不具足不能得菩薩具足色身眾生見者必至阿耨多羅三藐三菩提亦不能得以具足色身成就眾生淨佛世界得一切種智我若懈怠不能得菩薩道亦不能得成就眾生淨佛世界得一切種智我若亂心不能得生諸禪定不能以此禪定成就眾生淨佛世界得一切種智我若無智不能得方便智以方便智過聲聞辟支佛地成就眾生淨佛世界得一切種智是菩薩復作是思惟我不應隨慳貪故不具足檀波羅蜜不應隨犯戒故不具足尸羅波羅蜜不應隨瞋恚故不具足羼提波羅蜜不應隨懈怠故不具足毘梨耶波羅蜜不應隨亂意故不具足禪波羅蜜不應隨癡心故不具足般若波羅蜜若不具足檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜我終不能出到一切種智如是善男子善女人是般若波羅蜜受持親近讀誦為他說正憶念亦不離薩婆若心得是今世後世功德釋提桓因白佛言世尊希有是菩薩摩訶薩般若波羅蜜為迴向薩婆若心故亦為不高心故佛告釋提桓因憍尸迦云何菩薩摩訶薩般若波羅蜜為迴向薩婆若心故亦為不高心故釋提桓因白佛言世尊菩薩摩訶薩若行世間檀波羅蜜布施諸佛辟支佛聲聞及諸貧窮乞匂行路人是菩薩無方便故生高心若行世間尸羅波羅蜜言我行尸羅波羅蜜我能具足尸羅波羅蜜無方便故生高心言我行羼提波羅蜜毘梨耶波羅蜜禪波羅蜜我行般若波羅蜜我修般若波羅蜜以是世間般若波羅蜜無方便故生高心世尊菩薩修世間四念處時自念言我修四念處我具足四念處無方便力故生高心我修四正懃四如意足五根五力七覺分八聖道分自念言我修空無相無作三昧我修一切三昧門當得一切陀羅尼門我修佛十力四無所畏十八不共法我當成就眾生我當淨佛世界我當得一切種智著吾我無方便力故生高心世尊如是菩薩摩訶薩行世間善法著吾我故生高心世尊若菩薩摩訶薩行出世間檀波羅蜜不得施者不得受者不得施物如是菩薩摩訶薩行出世間檀波羅蜜為迴向薩婆若故亦不生高心行尸羅波羅蜜尸羅不可得行羼提波羅蜜羼提不可得行毘梨耶波羅蜜毘梨耶不可得行禪波羅蜜禪不可得行般若波羅蜜般若不可得修四念處四念處不可得乃至修十八不共法十八不共法不可得修大慈大悲大慈大悲不可得乃至修一切種智一切種智不可得世尊如是菩薩摩訶薩般若波羅蜜為迴向薩婆若故亦為不生高心故論問曰先已說魔若魔民等三種人欲破壞般若今何以故重說答曰佛先說三種人來求便恐怖欲令愁惱中來者不為惱人但欲破毀般若波羅蜜不隨其願不能得破後來三種人雖欲生心破壞即時滅去所語人皆信受者是菩薩常令不善法斷滅善法轉增所謂檀波羅蜜乃至一切種智是人修集福德智慧故成大威德設使妄語人皆信受何況實語親友堅固者是人於一切眾生中深有慈悲心何況親友於我有益是菩薩愛敬佛道知身口無常故不說無益之言以善法增長故瞋恚等煩惱不能覆心行者作是念結使雖起智慧思惟不令覆心結使若起今世不善後世不善妨於佛道設使心起結使不起口業設口業起不成身業設身業起不至大惡如凡夫人也是菩薩雖卑陋鄙賤以行勝法故得在勝人數中是今世功德是人深樂善法故能於善法四種正行求二乘人不能具足四行以不深樂善法故所謂自不殺生慈悲一切深自利故亦教他慈是一切賢聖法故常讚歎是菩薩常欲令人得樂故見有不殺者歡喜愛樂乃至一切種智亦如是上四種行廣說今略說一切功德總攝入六波羅蜜中所得果報與眾生共之是菩薩未入正位諸煩惱未盡故或時起慳等諸煩惱爾時應作是思惟諫喻其心若不布施我自失四事功德所謂後身生貧窮貧窮故自不能利益何能利他若不利他則不能成就眾生若不能成就眾生亦不能淨佛世界何以故以眾生淨故世界清淨若不具足是等眾事云何當得一切種智以要言之無方便者雖行六波羅蜜內不能離我心外取諸法相所謂我是施者彼是受者是布施物是因緣故不能到佛道與此相違是有方便問曰若世間波羅蜜等非是正道是般若波羅蜜中佛何以說答曰此是行者初門與正道相似故先行相似法後得真道經爾時佛告釋提桓因若有善男子善女人聞是深般若波羅蜜受持親近讀誦正憶念不離薩婆若心兩陣戰時是善男子善女人誦般若波羅蜜故入軍陣中終不失命刀箭不傷何以故是善男子善女人長夜修行六波羅蜜自除婬欲刀箭亦除他人婬欲刀箭自除瞋恚刀箭亦除他人瞋恚刀箭自除愚癡刀箭亦除他人愚癡刀箭自除邪見刀箭亦除他人邪見刀箭自除纏垢刀箭亦除他人纏垢刀箭自除諸結使刀箭亦除他人結使刀箭憍尸迦以是因緣是善男子善女人不為刀箭所傷復次憍尸迦是善男子善女人聞是深般若波羅蜜受持親近讀誦正憶念不離薩婆若心若以毒藥薰若以蠱道若以火坑若以深水若欲刀殺若與毒如是眾惡皆不能傷何以故是般若波羅蜜是大明呪是無上呪若善男子善女人於是明呪中學自不惱身亦不惱他亦不兩惱何以故是善男子善女人不得我不得眾生不得壽命乃至知者見者皆不可得不得色受想行識乃至一切種智亦不可得以不可得故不自惱身亦不惱他亦不兩惱學是大明呪故得阿耨多羅三藐三菩提觀一切眾生心隨意說法何以故過去諸佛學是大明呪得阿耨多羅三藐三菩提當來諸佛學是大明呪當得阿耨多羅三藐三菩提今現在諸佛學是大明呪得阿耨多羅三藐三菩提復次憍尸迦般若波羅蜜若有但書寫經卷於舍供養不受不讀不誦不說不正憶念是處若人若非人不能得其便何以故是般若波羅蜜為三千大千世界中四天王諸天乃至阿迦尼吒諸天子及十方無量阿僧祇世界中諸四天王天乃至阿迦尼吒諸天所守護故是般若波羅蜜所止處諸天皆來供養恭敬尊重讚歎禮拜已去是善男子善女人是般若波羅蜜但書寫經卷於舍供養不受不讀不誦不說不正憶念今世得如是功德譬如若人若畜生來入菩提樹下諸邊內外設人非人來不能得其便何以故是處過去諸佛於中得阿耨多羅三藐三菩提未來諸佛現在諸佛亦於中得阿耨多羅三藐三菩提得佛已施一切眾生無恐無畏令無量阿僧祇眾生受天上人中福樂亦令無量阿僧祇眾生得須陀洹果乃至得阿耨多羅三藐三菩提以般若波羅蜜力故是處得恭敬禮拜華香瓔珞擣香澤香幢蓋伎樂供養論問曰現有受持讀誦入於軍陣為刀兵所傷或至失命又佛說業因緣非空非海中無有得免者是中佛何以故言讀誦般若者入軍陣中兵刃不傷亦不失命答曰有二種業因緣一者必應受報二者不必受報為必應受報故法句中如是說此中為不必受報故說讀誦般若兵刃不傷譬如大逆重罪應死之人雖有強力財寶不可得免有人罪輕雖入死科理在可救用力勢財物便得濟命不救則死善男子亦如是若無必受報罪雖有死事來至讀誦般若波羅蜜則得濟度若不讀誦則不免死是故不得言般若波羅蜜無有力勢復次善男子善女人若遠離惡法調伏其心煩惱折減一心直信善法無有疑悔從久遠已來修集福德智慧於一切眾生有慈悲心教化眾生除去惡心如是善男子刀兵不傷命不中斷如佛自說因緣長夜行六波羅蜜除己身及他身三毒刀箭五波羅蜜是福德般若波羅蜜是智慧以廣集此二事故不中失命毒藥水火等亦如是復次如外道神仙呪術力故入水不溺入火不熱毒蟲不螫何況般若波羅蜜是十方諸佛所因成就呪術問曰如上所說是事可信今此中不能受持讀誦念般若等但書寫供養云何得是功德答曰是人所得功德亦同於上何以故有人先已聞師說般若義深入愛樂然不識文字違離師故不能讀誦而不惜財寶雇人書寫盡心種種供養意與讀誦者同故亦得功德人不能得便者諸天守護是事難信故佛以菩提樹為喻佛以般若力故於菩提樹下成無上道無上道氣勢故其處猶有威德眾生入中眾惡不得其便何況般若波羅蜜是諸佛之母善男子盡心供養而無功德經釋提桓因白佛言世尊若善男子善女人書寫般若波羅蜜華香瓔珞乃至伎樂供養若有人佛般涅槃後若供養舍利若起塔供養恭敬尊重讚歎華香瓔珞乃至伎樂供養是二何者得福多佛告釋提桓因我還問汝隨汝意答我於汝意云何如佛得一切種智及得是身從何道學得是一切種智得是身釋提桓因白佛言佛從般若波羅蜜中學得一切種智及相好身佛告釋提桓因如是如是憍尸迦佛從般若波羅蜜中學得一切種智憍尸迦不以是身名為佛得一切種智故名為佛憍尸迦是佛一切種智從般若波羅蜜中生以是故憍尸迦是佛身一切種智所依處佛因是身得一切種智善男子當作是思惟是身一切種智所依處是故我涅槃後舍利當得供養復次憍尸迦善男子善女人若聞是般若波羅蜜書寫受持親近讀誦正憶念華香瓔珞擣香澤香幢蓋伎樂恭敬供養尊重讚歎是善男子善女人則為供養一切種智以是故憍尸迦若有善男子善女人書是般若波羅蜜若受持親近讀誦說正憶念供養恭敬尊重讚歎華香瓔珞乃至伎樂若復有善男子善女人佛般涅槃後供養舍利起塔恭敬尊重讚歎華香乃至伎樂若有善男子善女人是般若波羅蜜書持供養恭敬尊重讚歎華香瓔珞乃至伎樂是人得福多何以故是般若波羅蜜中生五波羅蜜生內空乃至無法有法空四念處乃至十八不共法一切三昧一切禪定一切陀羅尼皆從般若波羅蜜中生成就眾生淨佛世界皆從般若波羅蜜中生菩薩家成就色成就資生之物成就眷屬成就大慈大悲成就皆從般若波羅蜜中生剎利大姓婆羅門大姓居士大家皆從是般若波羅蜜中生四天王天乃至阿迦尼吒天須陀洹乃至阿羅漢辟支佛諸菩薩摩訶薩諸佛諸佛一切種智皆從是般若波羅蜜中生爾時釋提桓因白佛言世尊閻浮提人不供養般若波羅蜜不恭敬不尊重不讚歎為不知供養多所利益耶佛告釋提桓因憍尸迦於汝意云何閻浮提中幾所人信佛不壞信法信僧不壞幾所人於佛無疑於法於僧無疑幾所人於佛決了於法於僧決了釋提桓因白佛言世尊閻浮提人於佛法僧不壞信少於佛法僧無疑決了亦少憍尸迦於汝意云何閻浮提幾所人得三十七品三解脫門八解脫九次第定四無礙智六神通閻浮提幾所人斷三結故得須陀洹道幾所人斷三結亦婬瞋癡薄故得斯陀含道幾所人斷五下分結得阿那含道幾所人斷五上分結得阿羅漢閻浮提幾所人求辟支佛幾所人發阿耨多羅三藐三菩提心釋提桓因白佛言世尊閻浮提中少所人得三十七品乃至少所人發阿耨多羅三藐三菩提心佛告釋提桓因如是如是憍尸迦少所人信佛不壞信法不壞信僧不壞少所人於佛無疑於法無疑於僧無疑少所人於佛決了於法決了於僧決了憍尸迦亦少所人得三十七品三解脫門八解脫九次第定四無礙智六神通憍尸迦亦少所人斷三結得須陀洹斷三結亦婬瞋癡薄得斯陀含斷五下分結得阿那含斷五上分結得阿羅漢少所人求辟支佛於是中亦少所人發阿耨多羅三藐三菩提心於發心中亦少所人行菩薩道何以故是眾生前世不見佛不聞法不供養比丘僧不布施不持戒不忍辱不精進不禪定無智慧不聞內空外空乃至無法有法空亦不聞不修四念處乃至十八不共法亦不聞不修諸三昧門諸陀羅尼門亦不聞不修一切智一切種智憍尸迦以是因緣故當知少所眾生信佛不壞信法不壞信僧不壞乃至少所眾生求辟支佛道於是中少所眾生發阿耨多羅三藐三菩提心於發心中少所眾生行菩薩道於是中亦少所眾生得阿耨多羅三藐三菩提憍尸迦我以佛眼見東方無量阿僧祇眾生發心行阿耨多羅三藐三菩提心行菩薩道是眾生遠離般若波羅蜜方便力故若一若二住阿鞞跋致地多墮聲聞辟支佛地南西北方四維上下亦如是以是故憍尸迦善男子善女人發心求阿耨多羅三藐三菩提者應聞般若波羅蜜應受持親近讀誦說正憶念受持親近讀誦說正憶念已應書經卷恭敬供養尊重讚歎香華瓔珞乃至伎樂諸餘善法入般若波羅蜜中者亦應聞受持乃至正憶念何等是諸餘善法所謂檀波羅蜜尸羅波羅蜜羼提波羅蜜毘梨耶波羅蜜禪波羅蜜內空外空乃至無法有法空諸三昧門諸陀羅尼門四念處乃至十八不共法大慈大悲如是等無量諸善法皆入般若波羅蜜中是亦應聞受持乃至正憶念何以故是善男子善女人當如是念佛本為菩薩時如是行如是學所謂般若波羅蜜禪波羅蜜毘梨耶波羅蜜羼提波羅蜜尸羅波羅蜜檀波羅蜜內空乃至無法有法空諸三昧門諸陀羅尼門四念處乃至十八不共法大慈大悲如是等無量佛法我等亦應隨學何以故般若波羅蜜是我等所尊禪波羅蜜乃至無量諸餘善法亦是我等所尊此是諸佛法印諸辟支佛阿羅漢阿那含斯陀含須陀洹法印諸佛學是般若波羅蜜乃至一切種智得度彼岸諸辟支佛阿羅漢阿那含斯陀含須陀洹亦學是般若波羅蜜乃至一切智得度彼岸以是故憍尸迦若善男子善女人若佛在世若般涅槃後應依止般若波羅蜜禪波羅蜜毘梨耶波羅蜜羼提波羅蜜尸羅波羅蜜檀波羅蜜乃至一切種智亦應依止何以故是般若波羅蜜乃至一切種智是諸聲聞辟支佛菩薩摩訶薩及一切世間天人阿修羅所可依止論問曰佛已種種讚般若功德今釋提桓因何故以舍利校般若功德多少答曰信根多者憙供養舍利慧根多者好讀誦經法是故問有人書經供養有人供養舍利何所為多華香瓔珞等義如先說於汝意云何者四事答中此是反問答是故佛即反問釋提桓因或有人供養舍利得福德多或有人供養般若波羅蜜得福德亦多隨人心故佛不得一定答是故反問從般若波羅蜜中生五波羅蜜者後品中佛自說無方便智慧布施迴向不名檀波羅蜜十八空即是智慧智慧因緣故生四念處乃至一切種智雖非盡是智慧以性同故以智慧為主是故言從般若生行般若波羅蜜得諸法實相於布施持戒等通達若不得般若實相不能通達布施持戒何以故若一切法空則無罪無福何用布施持戒若諸法實有相不應從因緣生先已有故若眾生是常則譬如虛空亦無死者若無常神則隨身滅亦無後世罪福若無眾生何有殺罪如是亦無不殺生戒等若得是般若波羅蜜實相法則不墮有無二邊用中道通達布施持戒等以此布施持戒等果報故有剎利大姓乃至諸佛問曰閻浮提人多貪利福德何以不供養般若波羅蜜答曰智人少故不知供養般若無咎譬如金寶盲者不識以閻浮提人但信三尊者少何況知而能行佛欲令釋提桓因自說故反問有幾許人於三尊得不壞信等問曰不壞信無疑決了有何差別答曰有人言無有差別佛莊嚴種種說開悟人心故有人言於三寶中得不壞信何以知之以無疑故何以知無疑以決了故問曰無疑決了有何異答曰初信三寶故是無疑智慧究竟故是決了譬如渡水初入是無疑出彼岸是決了三分聖戒力故信不壞四分力故是無疑正見分力故是決了復次見諦道中是不壞信思惟道中是無疑無學道中是決了如是等種種分別是三事得何果報從三十七品至六神通是有為果三結盡乃至煩惱及習盡是無為果得如是等果報釋提桓因有報生知他心亦曾以天耳聞諸道差別又以是大菩薩利根入觀眾生心三昧故得知諸道差別是故答佛深信者少從須陀洹乃至初發心求佛道轉少轉少故不知供養般若何以故少前世生死中不聞三寶名乃至不聞一切種智名佛欲證上事故說我今以佛眼觀十方無量阿僧祇眾生發無上道離般若方便力故若一若二住阿毘跋致地諸餘善法入般若波羅蜜者是諸餘經所謂法華經密迹經等十二部經中義同般若者雖不名為般若波羅蜜經然義理即同般若波羅蜜問曰云何須陀洹亦學般若波羅蜜乃至一切種智得到彼岸答曰此中六波羅蜜三解脫門三十七品等乃至一切種智此非獨菩薩法三乘共有各隨分學經憍尸迦若有善男子善女人佛般涅槃後為供養佛故作七寶塔高一由旬天香天華天瓔珞天擣香天澤香天衣天幢蓋天伎樂供養恭敬尊重讚歎憍尸迦於汝意云何是善男子善女人從是因緣得福多不釋提桓因言世尊甚多甚多佛言不如是善男子善女人聞是般若波羅蜜書寫受持親近正憶念不離薩婆若心亦供養恭敬尊重讚歎若花香瓔珞擣香澤香幢蓋伎樂供養是善男子善女人福德多佛告釋提桓因憍尸迦置一七寶塔若善男子善女人供養佛故佛般涅槃後起七寶塔滿閻浮提皆高一由旬恭敬尊重讚歎華香瓔珞幢蓋伎樂供養憍尸迦於汝意云何是善男子善女人得福多不釋提桓因言世尊其福甚多佛言不如是善男子善女人如前供養般若波羅蜜其福甚多憍尸迦復置一閻浮提滿中七寶塔有善男子善女人供養佛故佛般涅槃後起七寶塔滿四天下皆高一由旬供養如前憍尸迦於汝意云何是善男子善女人其福多不釋提桓因言甚多甚多佛言不如是善男子善女人書持般若波羅蜜恭敬尊重讚歎華香乃至伎樂供養其福甚多憍尸迦復置四天下滿中七寶塔若有善男子善女人供養佛故佛般涅槃後起七寶塔滿小千世界皆高一由旬供養如前憍尸迦於汝意云何是善男子善女人其福多不釋提桓因言甚多甚多佛言不如是善男子善女人書是般若波羅蜜受持恭敬尊重讚歎華香乃至伎樂供養其福甚多憍尸迦復置小千世界滿中七寶塔若有善男子善女人供養佛故佛般涅槃後起七寶塔滿二千中世界皆高一由旬供養如前不如供養般若波羅蜜其福甚多復置二千中世界七寶塔若有善男子善女人供養佛故佛般涅槃後起七寶塔滿三千大千世界皆高一由旬盡形壽供養天華天香天瓔珞乃至天伎樂於汝意云何是善男子善女人得福多不釋提桓因言世尊甚多甚多佛言不如是善男子善女人書持是般若波羅蜜恭敬尊重讚歎華香乃至伎樂供養其福甚多復置三千大千世界中七寶塔若三千大千世界中眾生一一眾生供養佛故佛般涅槃後各起七寶塔恭敬尊重讚歎花香乃至伎樂供養若有善男子善女人書持般若波羅蜜乃至正憶念不離薩婆若心亦恭敬尊重讚歎華香瓔珞乃至伎樂供養是人得福甚多釋提桓因白佛言如是如是世尊是人供養恭敬尊重讚歎是般若波羅蜜則為供養過去未來現在佛世尊若十方如恒河沙等世界眾生一一眾生供養佛故佛般涅槃後各起七寶塔高一由旬是人若一劫若減一劫恭敬尊重讚歎華香乃至伎樂供養世尊是善男子善女人得福多不佛言甚多釋提桓因言若有善男子善女人書持是般若波羅蜜乃至正憶念亦恭敬尊重讚歎華香乃至伎樂供養其福大多何以故世尊一切善法皆入般若波羅蜜中所謂十善道四禪四無量心四無色定三十七品三解脫門空無相無作四諦苦諦集諦滅諦道諦六神通八解脫九次第定檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜內空乃至無法有法空諸三昧門諸陀羅尼門佛十力四無所畏四無礙智大慈大悲十八不共法一切智道種智一切種智世尊是名一切諸佛法印是法中一切聲聞及辟支佛過去未來現在諸佛學是法印得度彼岸論釋曰般若波羅蜜若聞受持誦讀等有無量功德更欲說故以現事譬喻證之人見土塔高大即時生心謂是塔主福德極大何況七寶起塔高一由旬是故佛以塔為喻問曰是塔為實為假答曰佛欲使人解知分別福德多小故作是譬喻不應問其虛實有人言有實有假如迦葉佛般涅槃後有國王名吉梨姞爾時人壽二萬歲是王為供養舍利故起七寶塔高五十里又過去世有轉輪王名德主一日起五百塔高五百由旬此言滿三千大千世界是事假喻有人言皆是實有如小國王隨力起七寶塔大王能起一由旬七寶塔或過一由旬小轉輪王能起七寶塔滿四天下大轉輪王能起七寶塔過四天下梵天王主三千大千世界是佛弟子能心生變化起塔高至梵天滿三千大千世界或有菩薩得陀羅尼門諸三昧門深行六波羅蜜故佛滅度後能起七寶塔滿三千大千世界滿者舉其多故不言間不容間後言一一眾生者施主多故福德多佛是中自說得福因緣十善道乃至一切種智皆攝在般若波羅蜜中和合是法名為般若波羅蜜是般若中但出生佛尚應當供養何況出生三乘及人天中樂皆因般若波羅蜜有而不供養舍利是無記法是諸善法所依止處故後乃能與人果報行般若波羅蜜即時得果後亦得報經爾時佛告釋提桓因如是如是憍尸迦是諸善男子善女人書是般若波羅蜜持經卷受學親近讀誦說正憶念加復供養華香瓔珞擣香澤香幢蓋伎樂當得無量無數不可思議不可稱量無邊福德何以故諸佛一切智一切種智皆從般若波羅蜜中生諸菩薩摩訶薩禪波羅蜜毘梨耶波羅蜜羼提波羅蜜尸羅波羅蜜檀波羅蜜皆從般若波羅蜜中生內空乃至無法有法空四念處乃至十八不共法皆從般若波羅蜜中生諸佛五眼皆從般若波羅蜜中生成就眾生淨佛世界道種智一切種智諸佛法皆從般若波羅蜜中生聲聞乘辟支佛乘佛乘皆從般若波羅蜜中生以是故憍尸迦善男子善女人書是般若波羅蜜受持經卷親近讀誦說正憶念加復供養華香乃至伎樂過出前供養七寶塔百分千分千億萬分乃至算數譬喻所不能及何以故憍尸迦若般若波羅蜜在於世者佛寶法寶比丘僧寶終不滅若般若波羅蜜在於世者十善道四禪四無量心四無色定檀波羅蜜乃至般若波羅蜜四念處乃至十八不共法一切智一切種智皆現於世若般若波羅蜜在於世者世間便有剎利大姓婆羅門大姓居士大家四天王天乃至阿迦尼吒諸天須陀洹果乃至阿羅漢果辟支佛道菩薩摩訶薩無上佛道轉法輪成就眾生淨佛世界論釋曰上帝釋答佛言供養般若福德甚多更有大天以帝釋非一切智人故所說或錯是以佛印可所說言如是如是問曰若般若波羅蜜相一切諸觀滅語言道斷不生不滅如虛空相今何以說般若在世者三寶不滅答曰般若波羅蜜體性有佛無佛常住不滅此言在世者所謂般若經卷可修習讀誦者是因中說果譬如井深綆短不及便言失井井實不失般若波羅蜜實相如深井經卷名為綆行者不能書寫修習故言滅問曰若說三寶盡攝一切善人善法何以復言般若在世者世間有十善道乃至一切種智答曰此諸法及諸道皆廣解三寶中義佛寶者佛法所攝無學五眾法寶者第三諦所謂涅槃除四沙門所攝學無學功德餘殘辟支佛功德菩薩功德僧寶者四向四果學無學五眾餘十善道四禪四無量等皆是道方便門是故別說經爾時三千大千世界所有四天王天乃至阿迦尼吒天語釋提桓因諸天言應受是般若波羅蜜應持應親近應讀誦說正憶念何以故若受持般若波羅蜜乃至正憶念故一切所修集善法當具足滿增益諸天眾減損阿修羅諸天子受持般若波羅蜜乃至正憶念故佛種不斷法種僧種不斷佛種法種僧種不斷故世間便有檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜皆現於世四念處乃至十八不共法菩薩道皆現於世須陀洹果斯陀含果阿那含果阿羅漢果辟支佛道佛道須陀洹乃至佛皆現於世爾時佛告釋提桓因憍尸迦汝當受是般若波羅蜜持讀誦說正憶念何以故若諸阿修羅生心欲與三十三天共鬪憍尸迦汝爾時當誦念般若波羅蜜諸阿修羅惡心即滅更不復生憍尸迦若諸天子天女五死相現時當墮不如意處汝當於其前誦讀般若波羅蜜是諸天子天女聞般若波羅蜜功德力故還生本處何以故聞般若波羅蜜有大利益故復次憍尸迦若有善男子善女人若諸天子天女聞是般若波羅蜜經耳以是功德故漸當得阿耨多羅三藐三菩提何以故憍尸迦過去諸佛及弟子皆學是般若波羅蜜得阿耨多羅三藐三菩提入無餘涅槃憍尸迦未來世諸佛今現在十方諸佛及弟子皆學是般若波羅蜜得阿耨多羅三藐三菩提入無餘涅槃何以故憍尸迦是般若波羅蜜攝一切善法若聲聞法若辟支佛法若菩薩法若佛法釋提桓因白佛言世尊般若波羅蜜是大明呪無上明呪無等等明呪何以故世尊是般若波羅蜜能除一切不善法能與一切善法佛語釋提桓因如是如是憍尸迦般若波羅蜜是大明呪無上明呪無等等明呪何以故憍尸迦過去諸佛因是明呪故得阿耨多羅三藐三菩提未來世諸佛今現在十方諸佛亦因是明呪得阿耨多羅三藐三菩提因是明呪故世間便有十善道便有四禪四無量心四無色定便有檀波羅蜜乃至般若波羅蜜四念處乃至十八不共法便有法性如法相法住法位實際便有五眼須陀洹果乃至阿羅漢果辟支佛道佛道一切智一切種智憍尸迦菩薩摩訶薩因緣故十善出於世間四禪四無量心乃至一切種智須陀洹乃至諸佛出於世間譬如滿月照明星宿亦能照明如是憍尸迦一切世間善法正法十善乃至一切種智若諸佛不出時皆從菩薩生是菩薩摩訶薩方便力皆從般若波羅蜜生菩薩摩訶薩以是方便力行檀波羅蜜乃至禪波羅蜜內空乃至無法有法空四念處乃至十八不共法不證聲聞辟支佛地成就眾生淨佛世界壽命成就世界成就菩薩眷屬成就得一切種智皆從般若波羅蜜生復次憍尸迦若善男子善女人聞般若波羅蜜受持親近乃至正憶念是人當得今世後世功德釋提桓因白佛言世尊何等是善男子善女人受持般若波羅蜜乃至正憶念得今世後世功德佛告釋提桓因若有善男子善女人受持般若波羅蜜乃至正憶念終不中毒死兵刃不傷水火不害乃至四百四病所不能中除其宿命業報復次憍尸迦若有官事起是善男子善女人讀誦般若波羅蜜故往到官所官不譴責何以故是般若波羅蜜威力故若善男子善女人讀誦是般若波羅蜜到王所若太子大臣所王及太子大臣皆歡喜問訊和意與語何以故是諸善男子善女人常有慈悲喜捨心向眾生故憍尸迦若善男子善女人受持般若波羅蜜乃至正憶念得如是等種種今世功德憍尸迦何等是善男子善女人後世功德是善男子善女人終不離十善道四禪四無量心四無色定六波羅蜜四念處乃至十八不共法是人終不墮三惡道受身完具終不生貧窮下賤工師除廁人擔死人家常得三十二相常得化生諸現在佛界終不離菩薩神通若欲從一佛界至一佛界供養諸佛聽諸佛法即得隨意所遊佛界成就眾生淨佛世界漸得阿耨多羅三藐三菩提憍尸迦是名後世功德以是故憍尸迦善男子善女人應當受持般若波羅蜜親近讀誦說正憶念華香乃至伎樂供養常不離薩婆若心是善男子善女人乃至阿耨多羅三藐三菩提得今世後世功德成就論釋曰佛是法王讚歎受持般若波羅蜜者已次天王釋讚釋讚已今次諸天讚以多眾讚故令人信心轉深作是言應受持是般若波羅蜜此中說受持因緣修諸功德增益諸天減損阿修羅三寶不斷六波羅蜜等諸功德出現於世爾時佛可諸天讚告釋言汝受持是般若波羅蜜此中說因緣若阿修羅生惡心欲共三十三天鬪汝爾時讀誦般若者惡心即滅若二陣相對時讀誦般若者阿修羅即退去問曰若爾者何以不常誦般若令阿修羅惡心不生何故乃使兩陣相對答曰諸天多著福樂染欲心利雖知般若有大功德不能常誦故又以忉利天不淨業因緣故致有怨敵不得不鬪諸天命欲終時五死相現一者華鬘萎二者掖下汗出三者蠅來著身四者見更有天坐己坐處五者自不樂本坐諸天見是死相念惜天樂見當生惡處心懷憂毒爾時若聞般若波羅蜜實相諸法虛誑無常空寂信是佛法心清淨故還生本處是天人不但還生本處以聞般若故世世受福樂漸成無上道此中因緣如經說般若波羅蜜為大明呪者是問曰釋提桓因何以故名般若為大明呪答曰諸外道聖人有種種呪術利益人民誦是呪故能隨意所欲使諸鬼神諸仙人有是呪故大得名聲人民歸伏貴呪術故是以帝釋白佛言諸呪術中般若波羅蜜是大呪術何以故能常與眾生道德樂故餘呪術樂因緣能起煩惱又不善業故墮三惡道復次餘呪術能隨貪欲瞋恚自在作惡是般若波羅蜜呪能滅禪定佛道涅槃諸著何況貪恚麁病是故名為大明呪無上呪無等等呪復次是呪能令人離老病死能立眾生於大乘能令行者於一切眾生中最大是故言大呪能如是利益故名為無上先有仙人所作呪術所謂能知他人心呪名抑叉尼能飛行變化呪名揵陀梨能住壽過千萬歲呪於諸呪中無與等於此無等呪術中般若波羅蜜過出無量故名無等等復次諸佛法名無等般若波羅蜜得佛因緣故言無等等復次諸佛於一切眾生中名無等是般若呪術佛所作故名無等等呪復次此經中自說三呪因緣所謂是呪能捨一切不善法能與一切善法佛順其所歎故言如是如是亦更廣其所讚所謂因般若故出生十善道乃至諸佛是般若波羅蜜屬菩薩故佛說譬喻諸佛能大破無明闇故如滿月菩薩破闇不如故如星宿如夜中有所見皆是星月力世間生死夜中有所知見皆是佛菩薩力若世無佛爾時菩薩說法度眾生著人天樂中漸漸令得涅槃樂菩薩所有智慧皆是般若波羅蜜力復次是菩薩雖行三十七品十八空知諸法畢竟不可取亦不證聲聞辟支佛道而能還起善法教化眾生淨佛世界壽命具足等皆是方便般若波羅蜜力若是人能受持般若乃至正憶念得今世後世功德今世功德者所謂終不中毒死等問曰先已說不橫死今何以更說答曰先已說般若波羅蜜不一會中說此為後來者更為說復次刀毒水火有二種有他作有自作先說他加兵毒水火等今為不自傷何以知之次說四百四病故知上雖說人不能得其便不說其人還恭敬供養四百四病者四大為身常相侵害一一大中百一病起冷病有二百二水風起故熱病有二百二地火起故火熱相地堅相堅相故難消難消故能起熱病血肉筋骨骸髓等地分除其業報者一切法和合因緣生無有作者無有作者故必受業報佛所不能救何況般若必受業報不必受業報先已說官事起者誦般若波羅蜜力故隨起皆滅問曰先說人不能得便今何以復更說答曰先雖說人不能得便不說國王大臣等既不能得便還復恭敬供養何以故是菩薩常有慈悲喜捨心向眾生故後世功德者世世所生常不離十善道等是故常不墮惡道是人折伏惡心故受身完具不生下賤等家學佛所學道故得變化身似佛有三十二相八十隨形好常得化生現在佛國者隨心所到十方世界供養諸佛聽受諸法教化眾生漸漸得成佛道是故行者應聞受持乃至正憶念不離薩婆若心如是得今世後世功德經爾時諸外道梵志來向佛所欲求佛短是時釋提桓因心念是諸外道梵志來向佛所欲求佛短我今當誦念從佛所受般若波羅蜜是諸外道梵志等終不能中道作礙斷說般若波羅蜜釋提桓因作是念已即誦般若波羅蜜是時諸外道梵志遙遶佛復道還去時舍利弗心念是中何因緣諸外道梵志遙遶佛復道還去佛知舍利弗心念告舍利弗是釋提桓因誦念般若波羅蜜以是因緣故諸外道梵志遙繞佛復道還去舍利弗我不見是諸外道梵志一念善心是諸外道梵志但持惡心來欲求索佛短舍利弗我不見說般若波羅蜜時一切世間若天若魔若梵若沙門眾婆羅門眾中有持惡意來能得短者何以故舍利弗是三千大千世界中諸四天王天乃至阿迦尼吒天諸聲聞辟支佛諸菩薩摩訶薩等守護是般若波羅蜜所以者何是諸天人皆從般若波羅蜜中生故復次舍利弗十方如恒河沙等世界中諸佛及聲聞辟支佛菩薩摩訶薩諸天龍鬼神等皆守護是般若波羅蜜所以者何是諸佛等皆從般若波羅蜜中生故爾時惡魔心念今佛四眾現前集會亦有欲界色界諸天子是中必有菩薩摩訶薩受記當得阿耨多羅三藐三菩提我寧可至佛所破壞其意是時惡魔化作四種兵來至佛所爾時釋提桓因心念是四種兵或是惡魔化作欲來向佛何以故是四種兵嚴飾頻婆娑羅王四種兵所不類波斯匿王四種兵亦不類諸釋子四種兵諸梨唱四種兵皆亦不類是惡魔長夜索佛便欲惱眾生我寧可誦念般若波羅蜜釋提桓因即時誦念般若波羅蜜惡魔如所誦聞漸漸復道還去爾時會中四天王諸天子乃至阿迦尼吒諸天子化作天華於虛空中而散佛上作是言世尊願令般若波羅蜜久住閻浮提所以者何閻浮提人受持般若波羅蜜隨所住時佛寶住不滅法寶僧寶亦住不滅爾時十方如恒河沙等世界中諸天亦皆散華作是言世尊願令般若波羅蜜久住閻浮提若般若波羅蜜久住佛法僧亦當久住亦分別知菩薩摩訶薩道復次所在住處有善男子善女人書持般若波羅蜜經卷是處則為照明已離眾冥佛告釋提桓因等諸天子如是如是憍尸迦及諸天子閻浮提人受持般若波羅蜜隨所住時佛寶如是住法寶僧寶亦如是住乃至所住在處善男子善女人有書持般若波羅蜜經卷是處則為照明已離眾冥爾時諸天子化作天華散佛上作是言世尊若有善男子善女人受持般若波羅蜜乃至正憶念魔若魔天不能得其便世尊我等亦當擁護是善男子善女人何以故若善男子善女人受持般若波羅蜜乃至正憶念我等視是人即是佛若次佛是時釋提桓因白佛言世尊善男子善女人受持般若波羅蜜乃至正憶念者當知是人先世於佛所作功德多親近供養諸佛為善知識所護世尊諸佛一切智應當從般若波羅蜜中求般若波羅蜜亦當從一切智中求所以者何般若波羅蜜不異一切智一切智不異般若波羅蜜般若波羅蜜一切智不二不別是故我等視是人即是佛若次佛佛告釋提桓因如是如是憍尸迦諸佛一切智即是般若波羅蜜般若波羅蜜即是一切智何以故憍尸迦諸佛一切智從般若波羅蜜中生般若波羅蜜不異一切智一切智不異般若波羅蜜般若波羅蜜一切智不二不別論釋曰上品中說聞受般若者魔若魔民外道梵志不得其便今欲現證驗故以威神感致眾魔及諸外道是以外道梵志作是念佛在耆闍崛山中說般若波羅蜜所謂諸法畢竟空無所有以引致十方眾生我等共往難問破此空論其論若破佛則自退我等還得如本是諸外道但有邪見惡心憍慢故來欲出是畢竟清淨般若波羅蜜過罪譬如狂人欲中傷虛空徒自疲苦爾時帝釋如佛教受持般若外道不能得便今欲驗實令人信知故帝釋無量福德成就以天利根深信般若即時誦念得般若力故外道遙繞佛復道而去問曰何以不直還方遶佛而去答曰以般若神力故於遠處降伏作是念佛眾威德甚大我等今往徒自困辱無所成辦我等今若遙見直去人當謂我等怯弱來而空去以是故詐現供養繞佛復道而去舍利弗本是梵志見諸外道遠處而去心少憐愍不能以小事故入三昧求知作是念此諸外道何因緣來竟不蒙度而空還去佛言是般若波羅蜜力舍利弗意念佛以般若波羅蜜無事不濟云何令此外道空來而去佛知舍利弗所念語舍利弗是諸梵志乃至無一念善心但持惡意邪見著心欲求諸法定相是故不中度譬如必死之病雖有良醫神藥不能救濟舍利弗說般若波羅蜜時非但此梵志一切世間人持惡心來不能得便何以故一切諸佛及諸菩薩諸天常守護般若故所以者何諸佛菩薩天人作是念我等皆從般若生故魔來欲難問破壞亦如是是時會中諸天子先聞般若功德今見證驗心大歡喜化華供養作是願令般若波羅蜜久住閻浮提是事如下廣說佛即印可諸天於佛前自誓言行者若聞受般若波羅蜜乃至正憶念我等常當守護所以者何我等視是人如佛若次佛如佛者法性身住阿鞞跋致得無生法忍乃至十地次佛者肉身菩薩能說般若波羅蜜及其正義爾時帝釋以先世因緣所集功德智慧讚是菩薩此中更說讚歎因緣諸佛一切種智應從般若中求者菩薩行般若波羅蜜具足故得佛時般若變成一切種智故言一切種智當從般若中求佛能說般若波羅蜜故言般若波羅蜜當從一切智中求譬如乳變為酪離乳無酪亦不得言乳即是酪般若波羅蜜變為一切種智離般若亦無一切種智亦不得言般若即是一切種智般若與一切種智作生因一切種智與般若作說因因果不相離故言不二不別經爾時慧命阿難白佛言世尊何以故不稱譽檀波羅蜜尸羅波羅蜜羼提波羅蜜毘梨耶波羅蜜禪波羅蜜乃至十八不共法但稱譽般若波羅蜜佛告阿難般若波羅蜜於五波羅蜜乃至十八不共法為尊導阿難於汝意云何不迴向薩婆若布施得稱檀波羅蜜不不也世尊不迴向薩婆若尸羅羼提毘梨耶禪智慧是般若波羅蜜不不也世尊以是故知般若波羅蜜於五波羅蜜乃至十八不共法為尊導是故稱譽阿難白佛言世尊云何布施迴向薩婆若作檀波羅蜜乃至作般若波羅蜜佛告阿難以無二法布施迴向薩婆若是名檀波羅蜜以不生不可得迴向薩婆若布施是名檀波羅蜜乃至以無二法智慧迴向薩婆若是名般若波羅蜜以不生不可得迴向薩婆若智慧是名般若波羅蜜阿難白佛言世尊云何以不二法迴向薩婆若布施是名檀波羅蜜乃至以不二法迴向薩婆若智慧是名般若波羅蜜佛告阿難以色不二法故受想行識不二法故乃至阿耨多羅三藐三菩提不二法故世尊云何色不二法乃至阿耨多羅三藐三菩提不二法佛言色色相空何以故檀波羅蜜色不二不別乃至阿耨多羅三藐三菩提檀波羅蜜不二不別五波羅蜜亦如是以是故阿難但稱譽般若波羅蜜於五波羅蜜乃至一切種智為尊導阿難譬如地以種散中得因緣和合故便生是諸種子依地而生如是阿難五波羅蜜依般若波羅蜜得生四念處乃至一切種智亦依般若波羅蜜得生以是故阿難般若波羅蜜為五波羅蜜乃至十八不共法尊導爾時釋提桓因白佛言世尊佛說善男子善女人受持般若波羅蜜乃至正憶念者功德未盡何以故受持般若波羅蜜乃至正憶念則受三世諸佛無上道所以者何欲得薩婆若當從般若波羅蜜中求欲得般若波羅蜜當從薩婆若中求世尊受持般若波羅蜜乃至正憶念故十善道現於世間四禪四無量心四無色定乃至十八不共法現於世間受持般若波羅蜜乃至正憶念故世間便有剎利大姓婆羅門大姓居士大家四天王天乃至阿迦尼吒諸天受持般若波羅蜜乃至正憶念故便有須陀洹乃至阿羅漢辟支佛菩薩摩訶薩受持般若波羅蜜乃至正憶念故諸佛出於世間爾時佛告釋提桓因憍尸迦善男子善女人受持般若波羅蜜乃至正憶念我不說但有爾所功德何以故憍尸迦是善男子善女人受持般若波羅蜜乃至正憶念不離薩婆若心無量戒眾成就定眾慧眾解脫眾解脫知見眾成就復次憍尸迦是善男子善女人能受持般若波羅蜜乃至正憶念不離薩婆若心當知是人為如佛復次憍尸迦一切聲聞辟支佛所有戒眾定眾慧眾解脫眾解脫知見眾不及是善男子善女人戒眾乃至解脫知見眾百分千分千億萬分乃至算數譬喻所不能及何以故是善男子善女人於聲聞辟支佛地中心得解脫更不求大乘法故復次憍尸迦若有善男子善女人書持般若波羅蜜經卷供養恭敬尊重華香瓔珞乃至伎樂亦得今世後世功德爾時釋提桓因白佛言世尊是善男子善女人受持般若波羅蜜乃至正憶念不離薩婆若心供養般若波羅蜜恭敬尊重華香乃至伎樂我常當守護是人論釋曰阿難雖多聞力能分別空而未離欲故不能深入雖常侍佛不數問難空事今佛讚歎般若波羅蜜亦讚歎行者是故阿難白佛言世尊何以不稱歎餘波羅蜜及諸法而獨稱歎般若波羅蜜問曰佛從初以來常說六波羅蜜名今阿難何以言不稱說答曰雖說名字不為稱美皆為入般若中故說佛語阿難一切有為法中智慧第一一切智慧中度彼岸般若波羅蜜第一譬如行路雖有眾伴導師第一般若亦如是雖一切善法各各有力般若波羅蜜能示導出三界到三乘若無般若波羅蜜雖行布施等善法隨受業行果報有盡以有盡故尚不能得小乘涅槃何況無上道若布施等善法能觀如佛道相不二不生不滅不得不失畢竟空寂是名迴向薩婆若是布施福世世常受果報而不盡後當得一切種智如布施一切法亦如是相問曰佛何以不答不二因緣還以不二解答曰阿難不問不二因緣但問何法不二是故佛答色等諸法不二故般若波羅蜜能令五事等作波羅蜜故但稱譽般若波羅蜜佛欲令是義了了易解故作是喻譬如大地能生萬物般若波羅蜜亦如是能持一切善法種子者從發心來除般若波羅蜜餘一切善法是因緣和合者是佛道中一心信忍精進不休不息欲受通達不壞有如是等法事得成辦者是增長者從發心起學諸波羅蜜從一地至一地乃至佛地是問曰帝釋何以故言佛說行者受持般若功德未盡答曰般若波羅蜜無量無邊功德亦無量無邊說未究竟中間外道梵志及魔來故傍及異事今還欲續聞帝釋深愛福德果報樂聞般若功德聽無厭足今更欲聞說故自說因緣世尊若人受持般若波羅蜜乃至正憶念則受三世諸佛無上道功德智慧所以者何般若中應求一切種智一切種智中應求般若如上品末說行者若受持般若波羅蜜發心求阿耨多羅三藐三菩提為度眾生故集般若波羅蜜等諸功德所謂十善道乃至十八不共法現於世間是善法因緣故有剎利大姓乃至諸佛佛告天帝是人不但得如上功德亦得無量戒眾等功德戒眾者是菩薩行般若波羅蜜於一切眾生中修畢竟無畏施眾生十方中數無量無邊三世中數亦無量無邊六道四生種類各各相亦無量無邊於此無量無邊眾生中施第一所愛樂物所謂壽命是故得無量戒眾果報如是不殺等戒但說名字則二百五十毘尼中略說則八萬四千廣說則無量無邊是戒凡夫人或一日受或一世或百千萬世菩薩世世於一切眾生中施無畏乃至入無餘涅槃是名無量戒眾乃至解脫知見眾亦如是隨義分別是五眾功德勝於二乘不可計量若人書寫供養般若波羅蜜得今世後世功德問曰今世後世功德深重書持供養輕微云何得二世功德答曰供養有二種一者効他供養二者深心供養知般若功德深心供養故得二世功德是般若有種種門入若聞持乃至正憶念者智慧精進門入書寫供養者信及精進門入若一心深信則供養經卷勝若不一心雖受持而不如復次有如如意寶珠是無記色法無心無識以眾生福德因緣故生有人供養者能令人隨意所得何況般若波羅蜜是無上智慧諸佛之母諸法寶中是第一寶若人如所聞一心信受供養云何不得二世功德但人不一心供養又先世重罪故雖供養般若而不得如上功德般若無咎經佛告釋提桓因憍尸迦是善男子善女人欲讀誦說般若波羅蜜時無量百千諸天皆來聽法是善男子善女人說般若波羅蜜法諸天子益其膽力是諸法師若疲極不欲說法諸天益其膽力故便更能說善男子善女人受持是般若波羅蜜乃至正憶念供養華香乃至伎樂故亦得是今世功德復次憍尸迦是善男子善女人於四部眾中說般若波羅蜜時心無怯弱若有論難亦無畏想何以故是善男子善女人為般若波羅蜜所護持故般若波羅蜜中亦分別一切法若世間若出世間若有漏若無漏若善若不善若有為若無為若聲聞法若辟支佛法若菩薩法若佛法善男子善女人住內空乃至住無法有法空故不見有能難般若波羅蜜者亦不見受難者亦不見般若波羅蜜如是善男子善女人為般若波羅蜜所護持故無有能難壞者復次善男子善女人受持般若波羅蜜乃至正憶念時不沒不畏不怖何以故是善男子善女人不見是法沒者恐怖者憍尸迦善男子善女人受持般若波羅蜜乃至正憶念華香供養乃至幡蓋亦得是今世功德復次憍尸迦善男子善女人受持般若波羅蜜乃至正憶念書持經卷華香供養乃至幡蓋是人為父母所愛宗親知識所念諸沙門婆羅門所敬十方諸佛及菩薩摩訶薩辟支佛阿羅漢乃至須陀洹所愛敬一切世間若天若魔若梵及阿修羅等皆亦愛敬是人行檀波羅蜜檀波羅蜜無有斷絕時尸羅波羅蜜羼提波羅蜜毘梨耶波羅蜜禪波羅蜜般若波羅蜜亦無有斷絕時修內空不斷乃至修無法有法空不斷修四念處不斷乃至修十八不共法不斷修諸三昧門不斷修諸陀羅尼門不斷諸菩薩神通不斷成就眾生淨佛世界不斷乃至修一切種智不斷是人亦能降伏難論毀謗善男子善女人受持般若波羅蜜乃至正憶念不離薩婆若心書持經卷華香供養乃至幡蓋亦得是今世後世功德復次憍尸迦善男子善女人書持經卷在所住處三千大千世界中所有諸四天王天發阿耨多羅三藐三菩提心者皆來到是處見般若波羅蜜受讀誦說供養禮拜還去三十三天夜摩天兜率陀天化樂天他化自在天梵眾天梵輔天梵會天大梵天光天少光天無量光天光音天淨天少淨天無量淨天遍淨天無蔭行天福德天廣果天發阿耨多羅三藐三菩提心者皆來到是處見般若波羅蜜受讀誦說供養禮拜還去淨居諸天所謂無誑天無熱天妙見天憙見天色究竟天皆來到是處見是般若波羅蜜受讀誦說供養禮拜還去復次憍尸迦十方世界中諸四天王天乃至廣果天發阿耨多羅三藐三菩提心及淨居天并餘諸天龍鬼神揵闥婆阿修羅迦樓羅緊那羅摩睺羅伽亦來見般若波羅蜜受讀誦說供養禮拜還去是善男子善女人應作是念十方世界中諸四天王天乃至廣果天發阿耨多羅三藐三菩提心及淨居天并餘諸天龍鬼神揵闥婆阿修羅迦樓羅緊那羅摩睺羅伽來見般若波羅蜜受讀誦說供養禮拜我則法施已憍尸迦三千大千世界中所有諸四天王天乃至阿迦尼吒天乃至十方世界中諸四天王天乃至阿迦尼吒天發阿耨多羅三藐三菩提心者護持是善男子善女人諸惡不能得便除其宿命重罪憍尸迦是善男子善女人亦得是今世功德所謂諸天子發阿耨多羅三藐三菩提心皆來到是處何以故憍尸迦諸天子發阿耨多羅三藐三菩提心欲救護一切眾生不捨一切眾生安樂一切眾生故爾時釋提桓因白佛言世尊善男子善女人云何當知諸四天王天乃至阿迦尼吒天來及十方世界中諸四天王天乃至阿迦尼吒天來見般若波羅蜜受讀誦說供養禮拜時佛告釋提桓因憍尸迦若善男子善女人見大淨光明必知有大德諸天來見般若波羅蜜受讀誦說供養禮拜時復次憍尸迦若善男子善女人若聞異妙香必知有大德諸天來見般若波羅蜜受讀誦說供養禮拜時復次憍尸迦善男子善女人行淨潔故諸天來到其處見般若波羅蜜受讀誦說供養歡喜禮拜是中有小鬼輩即時出去不能堪任是大德諸天威德故以是大德諸天來故是善男子善女人生大心以是故般若波羅蜜所住處四面不應有諸不淨應然燈燒香散眾名華眾香塗地眾蓋幢幡種種嚴飾復次憍尸迦善男子善女人說法時終無疲極自覺身輕心樂隨法偃息臥覺安隱無諸惡夢夢中見諸佛三十二相八十隨形好比丘僧恭敬圍遶而為說法在諸佛邊聽受法教所謂六波羅蜜四念處乃至十八不共法分別六波羅蜜義四念處乃至十八不共法亦分別其義亦見菩提樹莊嚴殊妙見諸菩薩趣菩提樹得阿耨多羅三藐三菩提見諸佛成已轉法輪見百千萬菩薩共集法論義應如是求薩婆若應如是成就眾生應如是淨佛世界亦見十方無數百千萬億諸佛亦聞其名號某方某界某佛若干百千萬菩薩若干百千萬聲聞恭敬圍繞說法復見十方無數百千萬億諸佛般涅槃復見無數百千萬億諸佛七寶塔見供養諸佛塔恭敬尊重讚歎華香乃至幢蓋憍尸迦是善男子善女人見如是善夢臥安覺安諸天益其氣力自覺身體輕便不大貪著飲食衣服臥具湯藥於此四供養其心輕微譬如比丘坐禪從禪定起心與定合不貪著飲食其心輕微何以故憍尸迦諸天法應以諸味之精益其氣力故十方諸佛及天龍鬼神阿修羅揵闥婆迦樓羅緊那羅摩睺羅伽亦益其氣力如是憍尸迦善男子善女人欲得今世如是功德應當受持般若波羅蜜親近讀誦說正憶念亦不離薩婆若心憍尸迦善男子善女人雖不能受持乃至正憶念應當書持經卷恭敬供養尊重讚歎華香瓔珞乃至幡蓋憍尸迦若善男子善女人聞是般若波羅蜜受持讀誦說正憶念書經卷恭敬供養尊重讚歎華香乃至幢蓋是善男子善女人功德甚多勝於供養十方諸佛及弟子恭敬尊重讚歎衣服飲食臥具湯藥諸佛及弟子般涅槃後起七寶塔恭敬供養尊重讚歎華香乃至幢蓋論問曰天上自有般若何以來至說法人所益其膽力答曰天上雖有般若諸天憐愍眾生故來天來惡鬼遠去益法師膽力令其樂說又使眾生益加信敬以是故來有人言天甘露味微細沾洽能入孔孔使善男子四大諸情柔軟輕利樂有所說問曰一切說般若者皆得諸天甘露味令其樂說不答曰不也若有行者一心求佛道折伏結使衣服淨潔所說法處清淨華香幡蓋香水灑地無諸不淨是故諸天歡喜亦利益諸聽法者說法者雖不多讀內外經書深入般若波羅蜜義故心不怯弱不沒不畏不恐何以故般若波羅蜜中無有定法可執可難可破故復次是般若波羅蜜中亦分別說諸法世間出世間常無常善不善等無法不有以備有諸法故不怯不畏若但有一法則多所闕故有恐畏是菩薩行般若波羅蜜煩惱折薄諸福德增益薰身故威德可敬身是功德住處故雖形體醜陋無所能作猶為人所愛重何況自然端正能利益人問曰若諸佛沙門婆羅門所愛敬可爾父母愛念何足稱答曰人雖父母所生不順父母教則不愛念菩薩於恭順之中倍復殊勝供養恭敬尊重道德故沙門婆羅門愛敬平實至誠口不妄言深愛後世功德不著今世樂接養下人不自高大若見他有過尚不說其實何況讒毀若必不得已終不盡說給恤孤窮不私附己如是等事皆是般若波羅蜜力是人功德遠聞故諸天世人皆所愛敬是供養般若波羅蜜故世世常得六波羅蜜等無有斷絕時是人福德智慧名聞故若有問難毀謗悉能降伏復次諸天為供養般若波羅蜜故來至般若所住處復次山河樹木土地城廓一切鬼神皆屬四天王四天王來故皆隨從共來是諸鬼神中有不得般若經卷者是故來至般若波羅蜜處供養讀誦禮拜亦為利益善男子故此亦是今世功德以諸天善神來故天帝破肉眼人疑故問云何知大德天來答時見大光明若聞殊異之香亦以如先說住處清淨故問曰人身不淨內充外淨何益答曰淨其住處及以衣服則外無不淨外無不淨故諸天歡喜譬如國王大人來處群細庶民避去諸大德天來小鬼去亦如是大天威德重故舊住小鬼避去是諸大天來近故是人心則清淨廣大行者若欲令大德天來當如經所說惡鬼遠去故身心輕便所以者何近諸惡鬼令人身心漸惡譬如近瞋人喜令人瞋近美色則令人好色情發是人內外惡因緣遠離故臥安覺安無諸惡夢若夢但見諸佛如經所說問曰般若波羅蜜在佛身中若供養一佛則供養般若波羅蜜何以言供養十方佛不如供養般若波羅蜜答曰供養者心若供養佛取人相人畢竟不可得以取相故福田雖大而功德薄少供養般若波羅蜜者則如所聞般若中不取人相不取法相用是心供養故福德大復次般若波羅蜜是一切十方諸佛母亦是諸佛師諸佛得是身三十二相八十隨形好及無量光明神通變化皆是般若波羅蜜力以是故供養般若波羅蜜勝以是等因緣故勝供養十方諸佛非不敬佛經佛告釋提桓因言憍尸迦若滿閻浮提佛舍利作一分復有人書般若波羅蜜經卷作一分二分之中汝取何所釋提桓因白佛言世尊若滿閻浮提佛舍利作一分般若波羅蜜經卷作一分二分之中我寧取般若波羅蜜經卷何以故世尊我於佛舍利非不恭敬非不尊重以舍利從般若波羅蜜中生般若波羅蜜薰修故是舍利得供養恭敬尊重讚歎爾時舍利弗問釋提桓因憍尸迦是般若波羅蜜不可取無色無形無對一相所謂無相汝云何欲取何以故是般若波羅蜜不為取故出不為捨故出不為增減聚散損益垢淨故出是般若波羅蜜不與諸佛法不捨凡人法不與辟支佛法阿羅漢法學法不捨凡人法不與無為性不捨有為性不與內空乃至無法有法空不與四念處乃至一切種智不捨凡人法釋提桓因語舍利弗如是如是舍利弗若有人知是般若波羅蜜不與諸佛法不捨凡人法乃至不與一切種智不捨凡人法是菩薩摩訶薩能行般若波羅蜜能修般若波羅蜜何以故般若波羅蜜不行二法故不二法相是般若波羅蜜不二法相是禪波羅蜜乃至檀波羅蜜爾時佛讚釋提桓因言善哉善哉憍尸迦如汝所說般若波羅蜜不行二法故不二法相是般若波羅蜜不二法相是禪波羅蜜乃至檀波羅蜜憍尸迦若人欲得法性二相者是人為欲得般若波羅蜜二相何以故憍尸迦法性般若波羅蜜無二無別乃至檀波羅蜜亦如是若人欲得實際不可思議性二相者是人為欲得般若波羅蜜二相何以故般若波羅蜜不可思議性無二無別釋提桓因白佛言世尊一切世間人及諸天阿修羅應禮拜供養般若波羅蜜何以故諸菩薩摩訶薩般若波羅蜜中學得阿耨多羅三藐三菩提世尊我常在善法堂上坐我若不在坐時諸天子來供養我故為我坐處作禮遶竟還去諸天子作是念釋提桓因在是處坐為諸三十三天說法故如是世尊在所處書是般若波羅蜜經卷受持讀誦為他演說是處十方世界中諸天龍夜叉揵闥婆阿修羅迦樓羅緊那羅摩睺羅伽皆來禮拜般若波羅蜜供養已去何以故是般若波羅蜜中生諸佛及一切眾生樂具故諸佛舍利亦是一切種智住處因緣以是故世尊二分中我取般若波羅蜜復次世尊我若受持讀誦般若波羅蜜心深入法中我是時不見怖畏相何以故世尊是般若波羅蜜無相無貌無言無說世尊無相無貌無言無說是般若波羅蜜乃至是一切種智世尊般若波羅蜜若當有相非無相者諸佛不應知一切法無相無貌無言無說得阿耨多羅三藐三菩提為弟子說諸法無相無貌無言無說世尊用般若波羅蜜實是無相無貌無言無說故諸佛知一切諸法無相無貌無言無說得阿耨多羅三藐三菩提為弟子說諸法亦無相無貌無言無說以是故世尊是般若波羅蜜一切世間諸天人阿修羅應供養恭敬尊重讚歎華香瓔珞乃至幡蓋復次世尊若有人受持般若波羅蜜親近讀誦說正憶念及書寫供養華香乃至幡蓋是人不墮地獄畜生餓鬼道中不墮聲聞辟支佛地乃至得阿耨多羅三藐三菩提常見諸佛從一佛界至一佛界供養諸佛恭敬尊重讚歎華香乃至幡蓋復次世尊滿三千大千世界佛舍利作一分書般若波羅蜜經卷作一分是二分中我故取般若波羅蜜何以故世尊是般若波羅蜜中生諸佛舍利以是故舍利得供養恭敬尊重讚歎是善男子善女人供養恭敬舍利故受天上人中福樂常不墮三惡道如所願漸以三乘法入涅槃是故世尊若有見現在佛若見般若波羅蜜經卷等無異何以故世尊是般若波羅蜜與佛無二無別故論問曰上以起七寶塔校供養般若波羅蜜義已具足今佛何以以舍利經卷對校答曰先明七寶塔是舍利住處今但明舍利以對經卷舍利雖不及般若而滿閻浮提般若妙故但明經卷復次出家人多貪智慧智慧是解脫因緣故在家人多貪福德福德是樂因緣故出家人多貪意識所知物在家人多貪五識所知物釋提桓因已證福樂果報最大於在家人中最為尊勝以是故佛問釋提桓因釋提桓因言我於二分中取般若波羅蜜經卷此中自說因緣世尊我不敢輕慢不恭敬舍利我知供養芥子許舍利功德無量無邊乃至得佛功德不盡何況滿閻浮提世尊菩薩受身便有舍利人所不貴得成佛時舍利以般若熏修故人所恭敬尊重供養是故二分中我取勝者問曰舍利弗知釋提桓因以世諦故言取般若波羅蜜何以故難答曰釋提桓因在家中為煩惱所縛五欲所覆而能說般若波羅蜜是事希有以是故舍利弗質問欲令釋提桓因更問佛深義故難釋提桓因順舍利弗意答言如是釋提桓因意於一切法中無二相不以舍利為小不以般若波羅蜜為大般若波羅蜜無二無分別相為利益新發意菩薩故致以世諦如是說般若波羅蜜能令眾生心無二無分別以是利益故我取般若是時佛讚釋提桓因善哉善哉以能分別諸法亦能善說般若相故所謂無二相是故讚歎佛此中自說譬喻若人欲分別法性實際等作二分是人為欲分別般若波羅蜜作二分帝釋自說般若又聞佛重說其心清淨深信歡喜言一切世間所應禮敬帝釋此中自說因緣一切菩薩學是般若得阿耨多羅三藐三菩提又此中以己身為喻己身喻佛般若經卷喻坐處有人言己身喻般若坐處喻舍利是故二分中我取般若復次世尊我若受持般若讀誦是時乃至不見怖畏相何況實怖畏所以者何一切諸法無相無言無說故般若波羅蜜能令人得是無相法故無所畏受持供養般若者不墮三惡趣及二乘道世世不離諸佛常供養十方諸佛是故般若波羅蜜一切世間所應供養復次佛開其初以舍利滿閻浮提帝釋既悟二事勝負為一切眾生故廣增至三千大千世界此中自說因緣見般若波羅蜜與見佛無異經復次世尊如佛住三事示現說十二部經修多羅祇夜乃至優婆提舍復有善男子善女人受持誦說是般若波羅蜜等無異何以故世尊是般若波羅蜜中生三事示現及十二部經修多羅乃至優波提舍故復次世尊十方諸佛住三事示現說十二部經脩多羅乃至優波提舍復有人受般若波羅蜜為他人說等無異何以故般若波羅蜜中生諸佛亦生十二部經修多羅乃至優波提舍復次世尊若有供養十方如恒河沙等世界中諸佛恭敬尊重讚歎華香乃至幡蓋復有人書般若波羅蜜經卷恭敬尊重讚歎華香乃至幡蓋其福正等何以故十方諸佛皆從般若波羅蜜中生復次世尊善男子善女人聞是般若波羅蜜受持讀誦正憶念亦為他人說是人不墮地獄道畜生餓鬼道亦不墮聲聞辟支佛地何以故當知是善男子善女人正住阿鞞跋致地中故是般若波羅蜜遠離一切苦惱衰病復次世尊若有善男子善女人書是般若波羅蜜經卷受持親近供養恭敬尊重讚歎是人離諸恐怖世尊譬如負債人親近國王供給左右債主反更供養恭敬是人是人不復畏怖何以故世尊此人依近國王憑恃有力故如是世尊諸佛舍利是般若波羅蜜薰修故得供養恭敬世尊當知般若波羅蜜如王舍利如負債人負債人依王故得供養舍利亦依般若波羅蜜修薰故得供養世尊當知諸佛一切種智亦從般若波羅蜜修薰故得成就以是故世尊二分中我取般若波羅蜜何以故世尊般若波羅蜜中生諸佛舍利三十二相般若波羅蜜中亦生佛十力四無所畏四無礙智十八不共法大慈大悲世尊般若波羅蜜中生五波羅蜜使得波羅蜜名字般若波羅蜜中生諸佛一切種智復次世尊所在三千大千世界中若有受持供養恭敬尊重讚歎般若波羅蜜是處若人若非人不能得其便是人漸漸得入涅槃世尊般若波羅蜜為大利益如是於三千大千世界中能作佛事世尊所在處有般若波羅蜜則為有佛世尊譬如無價摩尼寶在所住處非人不得其便若男子若女人有熱病以是珠著身上熱病即時除差若有風病若有冷病若有雜熱風冷病以珠著身上皆悉除愈若闇中是寶能令明熱時能令涼寒時能令溫珠所住處其地不寒不熱時節和適其處亦無諸餘毒螫若男子女人為毒蛇所螫以珠示之毒即除滅復次世尊若男子女人眼痛膚曀盲瞽以珠示之即時除愈若有癩瘡惡腫以珠著其身上病即除愈復次世尊是摩尼寶所在水中水隨作一色若以青物裹著水中水色即為青若黃赤白紅縹物裹著水中水隨作黃赤白紅縹色如是等種種色物裹著水中水隨作種種色世尊若水濁以珠著中水即為清是珠其德如是爾時阿難問釋提桓因言憍尸迦是摩尼寶為是天上寶為是閻浮提寶釋提桓因語阿難是天上寶閻浮提人亦有是寶但功德相少不具足天上寶清淨輕妙不可以譬喻為比復次世尊是摩尼寶若著篋中舉珠出其功德薰篋故人皆愛敬如是世尊在所住處有書般若波羅蜜經卷是處則無眾惱之患亦如摩尼寶所著處則無眾難世尊佛般泥洹後舍利得供養皆般若波羅蜜力禪波羅蜜乃至檀波羅蜜內空乃至無法有法空四念處乃至十八不共法一切智法相法住法位法性實際不可思議性一切種智是諸功德力善男子善女人作是念是佛舍利一切智一切種智大慈大悲斷一切結使及習常捨行不錯謬法等諸佛功德住處以是故舍利得供養世尊舍利是諸功德寶波羅蜜住處不垢不淨波羅蜜住處不生不滅波羅蜜不入不出波羅蜜不增不損波羅蜜不來不去不住波羅蜜是佛舍利是諸法相波羅蜜住處以是諸法相波羅蜜薰修故舍利得供養復次世尊置三千大千世界滿中舍利如恒河沙等諸世界滿其中舍利作一分有人書般若波羅蜜經卷作一分二分之中我取般若波羅蜜何以故是般若波羅蜜中生諸佛舍利是般若波羅蜜修薰故舍利得供養世尊若有善男子善女人供養舍利恭敬尊重讚歎其功德報不可得邊受人中天上福樂所謂剎利大姓婆羅門大姓居士大家四天王天處乃至他化自在天中受福樂亦以是福德因緣故當得盡苦若受是般若波羅蜜讀誦說正憶念是人能具足禪波羅蜜乃至能具足檀波羅蜜能具足四念處乃至能具足十八不共法過聲聞辟支佛地住菩薩位住菩薩位已得菩薩神通從一佛界至一佛界是菩薩為眾生故受身隨其所應成就眾生若作轉輪聖王若作剎利大姓若作婆羅門大姓成就眾生以是故世尊我不為輕慢不恭敬故不取舍利以善男子善女人供養般若波羅蜜則為供養舍利故復次世尊有人欲見十方無量阿僧祇諸世界中現在諸佛法身色身是人應聞受持般若波羅蜜讀誦正憶念為他人廣說如是善男子善女人當見十方無量阿僧祇世界中諸佛法身色身是善男子善女人行般若波羅蜜亦應以法相修念佛三昧復次善男子善女人欲見現在諸佛應當受是般若波羅蜜乃至正憶念論復次佛住三事示現說十二部經者問曰一切說法人中無與佛等者佛說十二部經則無不備具云何善男子但受持讀誦般若與佛等無異答曰此中佛欲稱歎般若為大故於十二部經中般若為最勝所以者何說是般若波羅蜜多有發菩薩心說十二部經雜發三乘意故不以菩薩功德比佛無量身此說法身菩薩但說般若勸導大乘佛雜說勸導三乘故等無異復次三事示現及十二部經根本者所謂般若波羅蜜是供養十方如恒河沙等諸佛若復有供養般若經卷亦等無異此中佛說般若所以福德勝因緣所謂般若能破一切苦惱衰病怖畏等如負債人依王王喻般若負債人喻舍利舍利是先世業因緣所成因緣中應償諸對以般若波羅蜜薰修故宿命因緣諸對及飢渴寒熱所不能得而得諸天世人所見供養如負債人依王反為債主所敬先說無諸衰病及怖畏以明內今說摩尼寶人非人不得其便以明外是人供養般若波羅蜜故若今世若後世若身衰心病盡皆能除諸善願事隨意能與得是般若波羅蜜大寶故無諸怖畏無所乏短譬如無價寶珠所願皆得問曰摩尼寶珠於頗梨金銀車𤦲馬瑙琉璃珊瑚琥珀金剛等中是何等寶答曰有人言此寶珠從龍王腦中出人得此珠毒不能害入火不能燒有如是等功德有人言是帝釋所執金鋼用與阿修羅鬪時碎落閻浮提有人言諸過去久遠佛舍利法既滅盡舍利變成此珠以益眾生有人言眾生福德因緣故自然有此珠譬如罪因緣故地獄中自然有治罪之器此寶珠名如意無有定色清徹輕妙四天下物皆悉照現如意珠義如先說是寶常能出一切寶物衣服飲食隨意所欲盡能與之亦能除諸衰惱病苦等是寶珠有二種有天上如意寶有人間如意寶諸天福德厚故珠德具足人福德薄故珠德不具足是珠所著房舍函篋之中其處亦有威德般若波羅蜜亦如是者如如意寶珠能與在家人今世富樂隨意所欲般若波羅蜜能與出家求道人三乘解脫樂隨意所願如意寶珠在所著處非人不得其便般若波羅蜜亦如是行者心與相應惡邪羅剎不能入其心中沮壞道意奪智慧命復次般若波羅蜜所在處魔若魔民地神夜叉諸惡鬼等不能得便如寶珠能除四百四病根本四病風熱冷雜般若波羅蜜亦能除八萬四千病根本四病貪瞋癡等分婬欲病分二萬一千瞋恚病分二萬一千愚癡病分二萬一千等分病分二萬一千以不淨觀除貪欲以慈悲心除瞋恚以觀因緣除愚癡總上三藥或不淨或慈悲或觀因緣除等分病如寶珠能除黑闇般若亦如是能除三界黑闇如寶珠能除熱般若亦如是能除婬欲瞋恚熱如寶珠能除冷般若亦如是能除無明不信不恭敬懈怠等冷心日月皆諸寶所成日能作熱月能作冷雖俱利益眾生以不能兼故不名為如意寶珠所在處毒蛇等諸惡蟲所不能害般若亦如是貪欲等毒所不能病若有人毒蛇所螫持寶珠示之即時除愈有人為貪欲等毒蛇所螫得般若波羅蜜貪恚毒即除如難陀鴦群梨摩羅等有人眼痛盲瞽以寶珠示之即時除愈般若波羅蜜亦如是有人以無明疑悔顛倒邪見等破慧眼得般若即時明了如人癩瘡癰腫以寶珠示之即時除愈般若亦如是五逆癩罪等得般若即時消滅如以種種色裹寶珠著水中隨作一色般若亦如是行者得般若力故心則柔軟無所著隨信手五根等亦隨順四禪四無量心背捨勝處及一切入復次於須陀洹斯陀含阿那含阿羅漢辟支佛地隨順遍學無所違逆第六縹色者是虛空色行者得般若觀諸法空心亦隨順不著如是等種種者入一切諸法皆隨順無礙如水渾濁雜色不淨以珠著中皆清淨一色般若亦如是人有種種煩惱邪見戲論擾心渾濁得般若則清淨一色如如意珠有無量功德般若功德亦如是今當別相說般若功德是如意珠但能除惡鬼不能壞魔天般若則能除二事珠能治身病般若能治身心病珠能治人神所治病般若能治一切天龍鬼神所不能治病珠能治世世曾所治病般若能治無始世界來未曾所治病如是等種種差別珠能照所住處夜闇般若能照一切煩惱相應無明黑闇及不共無明一切法中不了癡黑闇珠但能破所住處熱不能破餘處熱般若力乃至無量世界劫盡大火一吹能滅何況一處熱珠但能除形質火日之熱般若能除三毒心熱珠能除風雨寒雪般若能除十方無量世界眾生不信不恭敬懈怠心等寒珠能却外毒螫不能除四大毒蛇般若能畢竟除此二種毒珠不能治邪見毒般若能除珠能治肉眼般若能治慧眼珠能治近見眼般若能治遠見眼珠能治肉眼肉眼不作珠般若能治慧眼慧眼即作般若珠能治肉眼後病復發般若治慧眼畢竟清淨珠能治癩瘡惡腫般若能治身癩心癩問曰四種病中攝一切病何以故別說眼痛癩病等答曰眼是身中第一所用最貴是故別說諸病中癩病最重宿命罪因緣故難治是故更說珠能令水隨所裹色般若能隨順心數善法珠不能轉人心般若能轉一切眾生心性所樂所欲珠能令所著處濁水清非一切水般若力能令六覺濁心即時清淨又於諸龍王鬼神王人王等貪恚濁心能令清淨珠能使所著凾篋房舍有威德般若力能度十方無量世界阿僧祇眾生令有威德珠功德力入函篋凾篋不能與人隨意功德舍利得般若薰修故有人供養必還得般若而得成佛是凾篋凡夫之人所貴舍利凡夫聖人所貴凾篋世間受樂人所貴舍利出世間世間受樂人所貴般若是如意寶珠凾篋是舍利舍利中雖無般若般若所薰故得供養復次諸聖法中般若第一無可譬喻以世間人貴是寶珠故以珠為喻人見如意寶珠所願皆得若見珠所住處亦得少願行者亦如是得是般若波羅蜜義即入佛道若見般若所住舍利供養故得今世後世無量福樂久必得道如是總相別相應當知問曰般若若有如是功德者何以故說舍利是五波羅蜜乃至一切種智所住處故得供養答曰先已說一切諸法般若波羅蜜為首為明導譬如王來必有將從但舉其主名餘者已盡得讚般若波羅蜜是義先已說經復次世尊有二種法相有為諸法相無為諸法相云何名有為諸法相所謂內空中智慧乃至無法有法空中智慧四念處中智慧乃至八聖道分中智慧佛十力四無所畏四無礙智十八不共法中智慧善法中不善法中有漏法中無漏法中世間法中出世間法中智慧是名有為諸法法相云何名無為諸法法相若法無生無滅無住無異無垢無淨無增無減諸法自性云何名諸法自性諸法無所有性是諸法自性是名無為諸法相爾時佛告釋提桓因如是如是憍尸迦過去諸佛因是般若波羅蜜得阿耨多羅三藐三菩提過去諸佛弟子亦因般若波羅蜜得須陀洹道乃至阿羅漢辟支佛道未來現在世十方無量阿僧祇諸佛因是般若波羅蜜得阿耨多羅三藐三菩提未來現在諸佛弟子亦因般若波羅蜜得須陀洹道乃至辟支佛道何以故般若波羅蜜中廣說三乘義以無相法故無生無滅法故無垢無淨法故無作無起不入不出不增不損不取不捨法故以俗法故非以第一義何以故是般若波羅蜜非此非彼非高非下非等非不等非相非無相非世間非出世間非有漏非無漏非有為非無為非善非不善非過去非未來非現在何以故憍尸迦般若波羅蜜不取聲聞辟支佛法亦不捨凡夫法釋提桓因白佛言世尊菩薩摩訶薩行般若波羅蜜知一切眾生心亦不得眾生乃至知者見者亦不得是菩薩不得色不得受想行識不得眼乃至意不得色乃至法不得眼觸因緣生受乃至意觸因緣生受不得四念處乃至十八不共法不得阿耨多羅三藐三菩提不得諸佛法不得佛何以故般若波羅蜜不為得法故出何以故般若波羅蜜性無所有不可得所用法不可得處亦不可得佛告釋提桓因如是如是憍尸迦如汝所說菩薩摩訶薩長夜行般若波羅蜜阿耨多羅三藐三菩提不可得何況菩薩及菩薩法爾時釋提桓因白佛言世尊菩薩摩訶薩但行般若波羅蜜不行餘波羅蜜耶佛告釋提桓因言憍尸迦菩薩盡行六波羅蜜法以無所得故行檀波羅蜜不得施者不得受者不得財物行尸羅波羅蜜不得戒不得持戒人不得破戒人乃至行般若波羅蜜不得智慧不得智慧人不得無智慧人憍尸迦菩薩摩訶薩行布施時般若波羅蜜為作明導能具足檀波羅蜜菩薩摩訶薩行持戒時般若波羅蜜為作明導能具足尸羅波羅蜜菩薩摩訶薩行忍辱時般若波羅蜜為作明導能具足羼提波羅蜜菩薩摩訶薩行精進時般若波羅蜜為作明導能具足毘梨耶波羅蜜菩薩摩訶薩行禪時般若波羅蜜為作明導能具足禪波羅蜜菩薩摩訶薩觀諸法時般若波羅蜜為作明導能具足般若波羅蜜一切法以無所得故所謂色乃至一切種智憍尸迦譬如閻浮提諸樹種種葉種種華種種果種種色其蔭無差別諸波羅蜜入般若波羅蜜中至薩婆若無差別亦如是以無所得故釋提桓因白佛言世尊般若波羅蜜大功德成就世尊般若波羅蜜一切功德成就世尊般若波羅蜜無量功德成就無邊功德成就無等功德成就世尊若有善男子善女人書是般若波羅蜜經卷恭敬供養尊重讚歎華香乃至幡蓋如般若波羅蜜所說正憶念復有善男子善女人書般若波羅蜜經卷與他人其福何所為多佛告釋提桓因憍尸迦我還問汝隨汝意報我若有善男子善女人供養諸佛舍利恭敬尊重讚歎華香乃至幡蓋若復有人分舍利如芥子許與他人令供養恭敬尊重讚歎華香乃至幡蓋其福何所為多釋提桓因白佛言世尊如我從佛聞法中義若有善男子善女人自供養舍利乃至幡蓋若復有人分舍利如芥子許與他人令供養其福甚多世尊佛見是福利眾生故入金剛三昧中碎金剛身作末舍利何以故有人佛滅度後供養佛舍利乃至如芥子許其福報無邊乃至苦盡故佛告釋提桓因如是如是憍尸迦若善男子善女人書般若波羅蜜經卷供養恭敬華香乃至幡蓋若復有人書般若波羅蜜經卷與他人令學是善男子善女人其福甚多復次憍尸迦善男子善女人如般若波羅蜜中義為他人說開示分別令易解是善男子善女人勝於前善男子善女人功德所從聞般若波羅蜜當視其人如佛亦如高勝梵行人何以故當知般若波羅蜜即是佛般若波羅蜜不異佛佛不異般若波羅蜜過去未來現在諸佛皆從般若波羅蜜中學得阿耨多羅三藐三菩提及高勝梵行人高勝梵行人者所謂阿鞞跋致菩薩摩訶薩亦學是般若波羅蜜當得阿耨多羅三藐三菩提聲聞人亦學是般若波羅蜜得阿羅漢道求辟支佛道人亦學是般若波羅蜜得辟支佛道菩薩亦學是般若波羅蜜得入菩薩位以是故憍尸迦善男子善女人欲供養現在諸佛恭敬尊重讚歎華香乃至幡蓋當供養般若波羅蜜我見是利益初得阿耨多羅三藐三菩提時作如是念誰有可供養恭敬尊重讚歎依止住者憍尸迦我一切世間中若天若魔若梵若沙門婆羅門中不見與我等者何況有勝者我自思念我所得法自致作佛我供養是法恭敬尊重讚歎當依止住依是法何等是法所謂般若波羅蜜憍尸迦我自供養是般若波羅蜜恭敬尊重讚歎已依止住何況善男子善女人欲得阿耨多羅三藐三菩提而不供養般若波羅蜜恭敬尊重讚歎華香瓔珞乃至幡蓋何以故般若波羅蜜中生諸菩薩摩訶薩諸菩薩摩訶薩中生諸佛以是故憍尸迦善男子善女人若求佛道若求辟支佛道若求聲聞道皆應供養般若波羅蜜恭敬尊重讚歎華香乃至幡蓋論問曰何因緣故說是有為法無為法相答曰帝釋讚歎般若波羅蜜攝一切法此中欲說因緣有為法相所謂十八空三十七品乃至十八不共法略說善不善等乃至世間出世間是名有為法相何以故是作相先無今有已有還無故與上相違即是無為法相是二法皆般若波羅蜜中攝有為善法是行處無為法是依止處餘無記不善法以捨離故不說此是新發意菩薩所學若得般若波羅蜜方便力應無生忍則不愛行法不憎捨法不離有為法而有無為法是故不依止涅槃是以經中說般若波羅蜜中廣說三乘用無相法故無生無滅等以世諦故作是說非第一義諦菩薩行是諸法實相雖能觀一切眾生心亦不得眾生雖能行一切法亦不得一切法何以故以得無所得般若波羅蜜故佛可其所歎菩薩常習是行乃至阿耨多羅三藐三菩提不可得何況餘法帝釋意念若般若是究竟法者行人但行般若波羅蜜何用餘法佛答菩薩行六波羅蜜以般若波羅蜜用無所得法和合故此即是行般若波羅蜜若但行般若不行五法則功德不具足不美不妙譬如愚人不識飲食種具聞鹽是眾味主便純食鹽失味致患行者亦如是欲除著心故但行般若反墮邪見不能增進善法若與五波羅蜜和合則功德具足義味調適雖眾行和合般若為主若布施等諸法離般若波羅蜜則有種種差別至般若波羅蜜中皆一相無有差別譬如閻浮提阿那婆達多池四大河流一大河有五百小川歸之俱入大海則失其本名合為一味無有別異又如樹木枝葉華果眾色別異蔭則無別問曰蔭亦有差別樹大則蔭大枝葉華果大小種種異形云何無差別答曰蔽光故影現無光之處即名為蔭蔭不以大小異形為義問曰行般若波羅蜜受誦乃至正憶念此事為難書持般若經卷與他人為易功德尚不應等云何言勝答曰獨行讀誦正憶念雖難或以我心故功德小以經卷與他者有大悲心作佛道因緣無吾我故功德為大如佛問帝釋若人自供養舍利復有人以舍利與他令供養其福何所為多答曰與他人令供養得福多以無吾我慈悲心與故佛雖不用福德見有如是大利益眾生故是以入金剛三昧自碎其身問曰若福德在心佛何用碎身如芥子令人供養答曰信淨心從二因緣生一者內正憶念二者外有良福田譬如有好穀子田又良美所收必多是故心雖好必因舍利然後得大果報佛既可其言復更自說有人書寫經卷與人復有人於大眾中廣解其義其福勝前視是人如佛若次佛如佛若次佛義如先說佛以二種因緣證般若波羅蜜為勝一者三世聖人從中學成聖道二者我以此法故得成無上聖我今還師仰此法法者諸法實相所謂般若波羅蜜憍尸迦我更無所求而猶推尊般若供養何況善男子不以種種供具供養般若波羅蜜此中說因緣般若是菩薩根本因緣菩薩是諸佛根本因緣諸佛是一切世間大利益安樂因緣是故聲聞辟支佛人欲疾安隱入三解脫門者猶尚供養般若波羅蜜何況菩薩供養具者所謂以一心聽受乃至正憶念及以華香乃至幡蓋經佛告釋提桓因言憍尸迦若有善男子善女人教一閻浮提人行十善道於汝意云何以是因緣故得福多不答言甚多世尊佛言不如是善男子善女人書持般若波羅蜜經卷與他人令讀誦說得福多何以故是般若波羅蜜中廣說諸無漏法善男子善女人從是中學已學今學當學入正法位中已入今入當入得須陀洹果已得今得當得乃至阿羅漢果求辟支佛道亦如是諸菩薩摩訶薩求阿耨多羅三藐三菩提入正法位中已入今入當入得阿耨多羅三藐三菩提已得今得當得憍尸迦何等是無漏法所謂四念處乃至八聖道分四聖諦內空乃至無法有法空佛十力乃至十八不共法善男子善女人學是法得阿耨多羅三藐三菩提已得今得當得憍尸迦若有善男子善女人教一人令得須陀洹果是人得福德勝教一閻浮提人行十善道何以故憍尸迦教一閻浮提人行十善道不離地獄畜生餓鬼苦憍尸迦教一人得須陀洹果離三惡道故乃至阿羅漢果辟支佛道亦如是憍尸迦若善男子善女人教一閻浮提人令得須陀洹果斯陀含果阿那含阿羅漢辟支佛道不如善男子善女人教一人令得阿耨多羅三藐三菩提得福多何以故憍尸迦以菩薩因緣故生須陀洹果乃至阿羅漢辟支佛以菩薩因緣故生諸佛以是因緣故憍尸迦當知善男子善女人書般若波羅蜜經卷與他人令書持讀誦說得福多何以故是般若波羅蜜中廣說諸善法是善法中學便出生剎利大姓婆羅門大姓居士大家四天王天乃至非有想非無想天便有四念處乃至一切種智便有諸須陀洹乃至阿羅漢辟支佛便有諸佛憍尸迦置一閻浮提人若有善男子善女人教四天下世界中眾生令行十善道於汝意云何是人以是因緣故得福多不答言甚多世尊佛言不如是善男子善女人書般若波羅蜜經卷與他人令書持讀誦說得福多餘如上說憍尸迦置四天下世界中眾生若教小千世界中眾生令行十善道亦如是憍尸迦置小千世界中眾生若教二千中世界中眾生令行十善道若有善男子善女人書般若波羅蜜經卷與他人令書持讀誦是人得福多餘如上說憍尸迦置二千中世界中眾生若教三千大千世界中所有眾生令行十善道復有人書般若波羅蜜經卷與他人令書持讀誦是人福德多憍尸迦置三千大千世界中眾生若教如恒河沙等世界中所有眾生令行十善道若復有人書般若波羅蜜經卷與他人令書持讀誦其福德多餘如上說復次憍尸迦有人教一閻浮提眾生令立四禪四無量心四無色定五神通於汝意云何是善男子善女人福德多不釋提桓因言甚多世尊佛言不如是善男子善女人書般若波羅蜜經卷與他人令書持讀誦說得福多何以故是般若波羅蜜中廣說諸善法餘如上說憍尸迦置閻浮提眾生復置四天下世界中眾生小千世界中眾生二千中世界中眾生三千大千世界中眾生憍尸迦若有人教十方如恒河沙等世界中眾生令立四禪四無量心四無色定五神通於汝意云何是人福德多不答言甚多世尊佛言不如是善男子善女人書般若波羅蜜經卷與他人令書持讀誦說得福多何以故是般若波羅蜜中廣說諸善法餘如上說復次憍尸迦若有善男子善女人受是般若波羅蜜書持讀誦說正憶念是人福德勝教閻浮提人行十善道立四禪四無量心四無色定五神通正憶念者受持親近般若波羅蜜乃至正憶念不以二法不以不二法受持親近禪波羅蜜毘梨耶波羅蜜羼提波羅蜜尸波羅蜜檀波羅蜜乃至正憶念不以二法不以不二法為阿耨多羅三藐三菩提正憶念內空乃至一切種智不以二法不以不二法復次憍尸迦若有善男子善女人為他人種種因緣演說般若波羅蜜義開示分別令易解憍尸迦何等是般若波羅蜜義憍尸迦般若波羅蜜義者不應以二相觀不應以不二相觀非有相非無相不入不出不增不損不垢不淨不生不滅不取不捨不住非不住非實非虛非合非散非著非不著非因非不因非法非不法非如非不如非實際非不實際憍尸迦若善男子善女人能以是般若波羅蜜義為他人種種因緣演說開示分別令易解是善男子善女人所得福德甚多勝自受持般若波羅蜜親近讀誦說正憶念復次憍尸迦善男子善女人自受持般若波羅蜜親近讀誦說正憶念亦為他人種種因緣演說般若波羅蜜義開示分別令易解是善男子善女人所得功德甚多釋提桓因白佛言世尊善男子善女人應如是演說般若波羅蜜義開示分別令易解佛告釋提桓因如是憍尸迦是善男子善女人應如是演說般若波羅蜜義開示分別令易解憍尸迦善男子善女人如是演說般若波羅蜜義開示分別令易解得無量無邊阿僧祇福德若有善男子善女人供養十方無量阿僧祇諸佛盡其壽命隨其所須恭敬尊重讚歎華香乃至幡蓋供養若復有善男子善女人種種因緣為他人廣說般若波羅蜜義開示分別令易解是善男子善女人功德甚多何以故諸過去未來現在諸佛皆於是般若波羅蜜中學得阿耨多羅三藐三菩提已得今得當得復次憍尸迦若善男子善女人於無量無邊阿僧祇劫行檀波羅蜜不如是善男子善女人以般若波羅蜜為他人演說其義開示分別令易解其福甚多以無所得故云何名有所得憍尸迦若菩薩摩訶薩用有所得故布施布施時作是念我與彼受所施者物是名得檀不得波羅蜜我持戒此是戒是名得戒不得波羅蜜我忍辱為是人忍辱是名得忍辱不得波羅蜜我精進為是事懃精進是名得精進不得波羅蜜我修禪所修是禪是名得禪不得波羅蜜我修慧所修是慧是名得慧不得波羅蜜憍尸迦是善男子善女人如是行者不得具足檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜釋提桓因白佛言世尊菩薩摩訶薩云何修具足檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜佛告釋提桓因菩薩摩訶薩布施時不得與者不得受者不得所施物是人得具足檀波羅蜜乃至修般若波羅蜜時不得智不得所修智是人得具足般若波羅蜜憍尸迦是為菩薩摩訶薩具足檀波羅蜜乃至般若波羅蜜善男子善女人如是行般若波羅蜜當為他人演說其義開示分別令易解禪波羅蜜毘梨耶波羅蜜羼提波羅蜜尸羅波羅蜜檀波羅蜜演說其義開示分別令易解何以故憍尸迦未來世當有善男子善女人欲說般若波羅蜜而說相似般若波羅蜜有善男子善女人發阿耨多羅三藐三菩提心聞是相似般若波羅蜜失正道善男子善女人應為是人具足演說般若波羅蜜義開示分別令易解釋提桓因白佛言世尊何等是相似般若波羅蜜佛言有善男子善女人說有所得般若波羅蜜是為相似般若波羅蜜釋提桓因白佛言世尊云何善男子善女人說有所得般若波羅蜜是為相似般若波羅蜜佛言善男子善女人說有所得般若波羅蜜是相似般若波羅蜜者說色無常作是言能如是行是行般若波羅蜜行者求色無常是為行相似般若波羅蜜說受想行識無常作是言能如是行是行般若波羅蜜行者求受想行識無常是為行相似般若波羅蜜說眼無常乃至說意無常說色無常乃至說法無常說眼界無常色界眼識界無常乃至說意界法界意識界無常說地種無常乃至說識種無常說眼識界無常乃至說意識界無常說眼觸無常乃至說意觸無常說眼觸因緣生受無常乃至說意觸因緣生受無常廣說如五眾說色苦乃至說意觸因緣生受苦說色無我乃至說意觸因緣生受無我皆如五眾說行者行檀波羅蜜時為說色無常苦無我乃至意觸因緣生受說無常苦無我尸羅波羅蜜乃至般若波羅蜜亦如是行四禪四無量心四無色定為說無常苦無我行四念處為說無常苦無我乃至行薩婆若時為說無常苦無我作如是教能如是行者是為行般若波羅蜜憍尸迦是名相似般若波羅蜜復次憍尸迦若善男子善女人當來世說相似般若波羅蜜作是言汝善男子修行般若波羅蜜汝修行般若波羅蜜時當得初地乃至當得十地禪波羅蜜乃至檀波羅蜜亦如是行者以相似有所得以總相修是般若波羅蜜憍尸迦是名相似般若波羅蜜復次憍尸迦善男子善女人欲說般若波羅蜜作是言汝善男子修行般若波羅蜜已當過聲聞辟支佛地是名相似般若波羅蜜復次善男子善女人為求佛道者如是說汝善男子善女人修行般若波羅蜜已入菩薩位得無生法忍得無生法忍已便住菩薩神通從一佛界至一佛界供養諸佛恭敬尊重讚歎如是說者是名相似般若波羅蜜復次憍尸迦善男子善女人為求佛道者如是說汝善男子善女人學是般若波羅蜜受持讀誦說正憶念當得無量無邊阿僧祇功德如是說者是名相似般若波羅蜜復次善男子善女人為求佛道者說如過去未來現在諸佛功德善本從初發心至成得佛都合集迴向阿耨多羅三藐三菩提如是說者是名相似般若波羅蜜釋提桓因白佛言世尊云何善男子善女人為求佛道者不說相似般若波羅蜜佛言若善男子善女人為求佛道者說般若波羅蜜善男子善女人汝修行般若波羅蜜莫觀色無常何以故色色性空是色性非法若非法即名為般若波羅蜜般若波羅蜜中色非常非無常何以故是中色尚不可得何況常無常憍尸迦善男子善女人如是說者是名不說相似般若波羅蜜受想行識亦如是復次憍尸迦善男子善女人為求佛道者說汝善男子善女人修行般若波羅蜜於諸法莫有所過莫有所住何以故般若波羅蜜中無有法可過可住所以者何一切法自性空自性空是非法若非法即是為般若波羅蜜般若波羅蜜中無有法可入可出可生可滅憍尸迦是善男子善女人如是說是名不說相似般若波羅蜜廣說如上與相似相違是名不說相似般若波羅蜜如是憍尸迦善男子善女人應如是演說般若波羅蜜義若如是說般若波羅蜜義所得功德勝於前者論者言佛更欲以異門明般若波羅蜜勝故問帝釋言若有人教一閻浮提人行十善道其福多不如經中廣說此中說所以勝因緣所謂般若波羅蜜廣說諸無漏法成三乘道入涅槃不復還十善道但善有漏法受世間無常福樂還復墮苦是故不如復次先是世間法後是出世間法先是能生生死法後是能滅生死法先是無常樂因緣後是常樂因緣先是凡夫聖人共法後但是為聖人法如是等差別無漏法者三十七品十八不共法乃至無量諸佛法欲令是事了了易解故更說因緣所謂教一人令得須陀洹果得大福德勝於教閻浮提人行十善道雖行十善未免三惡道故乃至得阿羅漢辟支佛道亦如是佛更說譬喻若有人教一閻浮提人令得聲聞辟支佛道不如有人教一人令得阿耨多羅三藐三菩提是人得福多何以故須陀洹至辟支佛皆從菩薩生故是般若波羅蜜中種種說佛道因緣是故書般若波羅蜜經卷與人勝以十善教四天下乃至如恒河沙等世界復次教閻浮提人乃至恒河沙等世界人令行四禪等乃至五神通亦如是但四禪等是離欲人與十善差別復次若有人教一閻浮提人乃至如恒河沙世界令行十善道四禪四無量心四無色定五神通不如是人受持般若波羅蜜讀誦說正憶念得福多得福多者上以般若經卷與他人今自行般若為異先十善道乃至五神通別說今合說問曰何以不解受持讀誦說但解正憶念答曰受持讀誦說福德多以正憶念能具二事所謂福德智慧是故別說如人採藥草乃至合和而未服之於病無損服乃除病正憶念如服藥病愈是故但解正憶念正憶念相所謂非二非不二行般若波羅蜜二不二義如先說初以書經卷勝舍利中以經卷與人勝教人行十善乃至五通今受持讀誦說於受持邊正憶念最勝今如諸佛憐愍眾生故為解其義令易解勝自行正憶念是時佛欲廣分別福德故說言若有人盡形壽供養十方佛不如為他解說般若義此中說勝因緣三世諸佛皆學是般若成無上道復次若菩薩於無量劫行六波羅蜜以有所得故不如為人解說般若波羅蜜有所得者所謂以我心於諸法中取相故佛更欲說般若正義故答帝釋菩薩以無所得行六波羅蜜則得具足具足即是般若波羅蜜正義有人未來世說相似般若者會中人聞說正憶念作是思惟何者是邪憶念是故說相似般若波羅蜜相如人知是道非道故能捨非道行正道復次憐愍未來世眾生不見佛及諸大菩薩但見經書邪憶念故隨著音聲說相似般若波羅蜜相似者名字語言同而心義異如以著心取相說五眾等無常乃至無生無滅是相似般若若以不著心不取相說五眾無常但為破常顛倒故不著無常是真實般若如是說法人教捨相似般若波羅蜜修習真般若波羅蜜是名說般若波羅蜜正義勝前功德經復次憍尸迦閻浮提中所有眾生皆教令得須陀洹於汝意云何是人得福多不答言甚多世尊佛言不如是善男子善女人以般若波羅蜜為他人種種因緣演說其義開示分別令易解如是言善男子汝來受是般若波羅蜜勤讀誦說正憶念如般若波羅蜜中所說行何以故是般若波羅蜜中出生諸須陀洹憍尸迦置閻浮提中眾生復置四天下眾生小千世界二千中世界三千大千世界中眾生若有人教十方如恒河沙等世界中眾生盡教令得須陀洹於汝意云何是人得福多不答言甚多世尊佛言不如是善男子善女人以般若波羅蜜為他人種種因緣演說其義開示分別令易解如是言善男子汝來受是般若波羅蜜勤讀誦說正憶念如般若波羅蜜中所說行何以故般若波羅蜜中出生諸須陀洹復次憍尸迦若有善男子善女人教閻浮提中人令得斯陀含阿那含阿羅漢於汝意云何是人得福多不答言甚多世尊佛言不如是善男子善女人以般若波羅蜜為他人種種因緣演說其義開示分別令易解如是言汝來善男子受是般若波羅蜜勤讀誦說正憶念如般若波羅蜜中所說行何以故般若波羅蜜中出生諸斯陀含阿那含阿羅漢故乃至教十方如恒河沙等世界中眾生亦如是復次憍尸迦若善男子善女人教一閻浮提中眾生令得辟支佛道於汝意云何是人得福多不答言甚多世尊佛言不如善男子善女人以般若波羅蜜為他人種種因緣演說其義開示分別令易解如是言汝來善男子受是般若波羅蜜勤讀誦說正憶念如般若波羅蜜中所說行何以故般若波羅蜜中出生諸辟支佛道故四天下乃至十方如恒河沙等世界中眾生亦如是復次憍尸迦善男子善女人教一閻浮提中眾生令發阿耨多羅三藐三菩提心於汝意云何是人得福多不答言甚多世尊佛言不如是善男子善女人以般若波羅蜜為他人種種因緣演說其義開示分別令易解如是言汝當隨般若波羅蜜中學當得一切智法汝若得一切智法汝便得修行般若波羅蜜增益具足若得修行般若波羅蜜增益具足汝當得阿耨多羅三藐三菩提何以故憍尸迦般若波羅蜜中生諸初發意菩薩摩訶薩故乃至十方如恒河沙等世界亦如是復次憍尸迦善男子善女人教一閻浮提中眾生令住阿鞞跋致地於汝意云何是人得福多不答言甚多世尊佛言不如是善男子善女人以般若波羅蜜為他人種種因緣演說其義開示分別令易解如是言汝來善男子受是般若波羅蜜乃至如般若波羅蜜中所說行汝便得一切智法得一切智法已乃至便得阿耨多羅三藐三菩提何以故般若波羅蜜中生諸菩薩摩訶薩阿鞞跋致地故乃至十方如恒河沙等世界亦如是復次憍尸迦一閻浮提中眾生發意求阿耨多羅三藐三菩提若有善男子善女人為是人演說般若波羅蜜及其義解開示分別如是言汝來善男子受是般若波羅蜜乃至如般若波羅蜜中所說行學已汝當得阿耨多羅三藐三菩提復有人為一阿鞞跋致菩薩演說般若波羅蜜及其義解開示分別如是言善男子汝來受是般若波羅蜜乃至如般若波羅蜜中所說行學已汝當得阿耨多羅三藐三菩提是善男子所得功德甚多乃至十方如恒河沙等世界中亦如是復次憍尸迦若有一閻浮提中眾生皆得阿鞞跋致阿耨多羅三藐三菩提復有善男子善女人以般若波羅蜜為是人演說其義於是中有一菩薩疾得阿耨多羅三藐三菩提若有善男子善女人為是菩薩演說般若波羅蜜及其義解是人功德最多乃至十方如恒河沙等世界亦如是釋提桓因白佛言世尊如菩薩摩訶薩轉轉近阿耨多羅三藐三菩提者如是應轉轉教行檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜應教內空乃至無法有法空四念處乃至八聖道分佛十力四無所畏四無礙智十八不共法亦應供養衣服臥具飲食湯藥隨其所須是善男子善女人法施財施供養是菩薩所得功德勝於前者何以故世尊是菩薩摩訶薩疾得阿耨多羅三藐三菩提故爾時慧命須菩提語釋提桓因言善哉善哉憍尸迦汝為聖弟子安慰諸菩薩摩訶薩為阿耨多羅三藐三菩提者以法施財施利益法應爾何以故菩薩中生諸佛聖眾若菩薩不發阿耨多羅三藐三菩提心者是諸菩薩不能學六波羅蜜乃至十八不共法若不學六波羅蜜乃至十八不共法者不能得阿耨多羅三藐三菩提若不能得阿耨多羅三藐三菩提者則無聲聞辟支佛以是故憍尸迦諸菩薩摩訶薩學六波羅蜜乃至十八不共法學六波羅蜜乃至十八不共法時得阿耨多羅三藐三菩提得阿耨多羅三藐三菩提故斷地獄畜生餓鬼道世間便有剎利大姓婆羅門大姓居士大家四天王天乃至非有想非無想天便有檀波羅蜜尸羅羼提毘梨耶禪波羅蜜般若波羅蜜內空乃至無法有法空四念處乃至十八不共法出現於世聲聞辟支佛乘佛乘皆現於世論者言教閻浮提人乃至如恒河沙等世界中人令得聲聞辟支佛道不如為他人演說般若波羅蜜義此中說因緣是諸賢聖皆從般若波羅蜜中出故般若波羅蜜是諸法實相正遍知名為佛小不如是大菩薩辟支佛阿羅漢轉不如是阿那含斯陀含須陀洹愛念供養能知諸法實相者是天王人王等世間福德人是故常說般若波羅蜜出生諸賢聖剎利大姓乃至一切諸天復次教一閻浮提乃至恒河沙等世界中人發無上道乃至阿鞞跋致不如為一阿鞞跋致人解說般若波羅蜜正義問曰上說凡夫法二乘法不如可爾今說教人發無上道得阿鞞跋致是佛道事何故不如答曰說般若正義有二種一者生死肉身菩薩二者出三界不生不死法性生身菩薩是菩薩但說過阿鞞跋致菩薩事所謂教化眾生淨佛世界分別一切眾生三世無量劫心行業因緣分別諸世界起滅成敗劫數多少大慈大悲一切智等無量諸佛法為是一人說法勝教閻浮提乃至如恒河沙世界眾生令發心又復至阿鞞跋致從阿鞞跋致已上至佛道中間更有一人近佛道疾欲成佛教是人般若波羅蜜正義者其福最多何以故福田大故福德亦大譬如供養一切十方如恒河沙等世界聖人乃至欲坐道場菩薩不如供養一佛譬如犯於太子得罪過犯一切人若供養太子得恩勝於供養一切凡人若犯國王得罪過於犯太子若供養國王勝於供養太子如是教化供養疾近作佛菩薩勝於供養教如恒河沙等阿鞞跋致菩薩功德所以者何福田深厚其法能令眾生增長故爾時帝釋知是法力大故白佛言菩薩轉轉近無上道如是應教化供養功德轉多爾時須菩提讚帝釋言善哉善哉汝能安慰勸進諸菩薩為阿耨多羅三藐三菩提者以財法二施財施者供養具衣食等法施者所謂教六波羅蜜等帝釋得道故名為聖弟子聖弟子法應安慰勸進諸菩薩是中說因緣是諸聖眾皆從菩薩中出何以故若菩薩不行六波羅蜜不成無上道則無須陀洹乃至辟支佛菩薩因緣故十善道乃至無量佛法出現於世是故三惡道斷有剎利大姓乃至諸佛出現於世是故菩薩說般若波羅蜜正義教近佛道福德最大經爾時彌勒菩薩摩訶薩語慧命須菩提有菩薩摩訶薩隨喜福德與一切眾生共之迴向阿耨多羅三藐三菩提以無所得故若聲聞辟支佛福德若一切眾生福德若布施若持戒若修定若隨喜是菩薩摩訶薩隨喜福德與一切眾生共之迴向阿耨多羅三藐三菩提其福最上第一最妙無上無與等者何以故聲聞辟支佛及一切眾生布施持戒修定隨喜為自調為自淨為自度故所謂四念處乃至八聖道分空無相無作菩薩隨喜福德迴向阿耨多羅三藐三菩提持是功德為調一切眾生為淨一切眾生為度一切眾生故起爾時慧命須菩提白彌勒菩薩言諸菩薩摩訶薩念十方無量無邊阿僧祇世界中無量無邊阿僧祇諸滅度佛是佛從初發心至得阿耨多羅三藐三菩提乃至入無餘涅槃乃至法盡於其中間諸善根應六波羅蜜及諸聲聞人善根若布施福德持戒福德修定福德及諸學人無漏善根無學人無漏善根諸佛戒眾定眾慧眾解脫眾解脫知見眾一切智大慈大悲及餘無量阿僧祇諸佛法及諸佛所說法是法中學得須陀洹果乃至得阿羅漢果辟支佛道入菩薩摩訶薩位及餘眾生種諸善根是諸善根一切和合隨喜福德迴向阿耨多羅三藐三菩提最上第一最妙無上無與等者如是隨喜已持是隨喜福德迴向阿耨多羅三藐三菩提若有善男子行菩薩乘者作是念我是心迴向阿耨多羅三藐三菩提是生心緣事若善男子取相迴向阿耨多羅三藐三菩提如所念可得不彌勒菩薩語須菩提是善男子行菩薩乘迴向阿耨多羅三藐三菩提心是緣事若善男子取相不得如所念須菩提語彌勒菩薩若諸緣諸事無所有是善男子行菩薩乘者取相於十方諸佛諸善根從初發心乃至法盡及聲聞辟支佛諸善根學無學善根一切和合隨喜功德迴向阿耨多羅三藐三菩提以無相故是菩薩將無顛倒無常謂常想顛倒心顛倒見顛倒不淨謂淨苦謂樂無我謂我想顛倒心顛倒見顛倒若如緣如事阿耨多羅三藐三菩提亦如是迴向心亦如是檀波羅蜜尸羅羼提毘梨耶禪般若波羅蜜乃至十八不共法亦如是若爾者何等是緣何等是事何等是阿耨多羅三藐三菩提何等是善根何等是隨喜心迴向阿耨多羅三藐三菩提論釋曰先七品中佛命須菩提令說般若中間帝釋多問多說功德事今彌勒順佛本意還欲令須菩提因隨喜法廣說般若波羅蜜復次帝釋聞上供養般若以華香妓樂幡蓋之具得福甚多深自慶幸此供養具唯我等能辦非出家人所有是故彌勒欲抑其自多之情故語須菩提菩薩但以心隨喜則勝聲聞辟支佛一切眾生布施等及諸無漏功德何況華香供養經卷等菩薩摩訶薩義如先說隨喜福德者不勞身口業作諸功德但以心方便見他修福隨而歡喜作是念一切眾生中能修福行道者最為殊勝若離福德人與畜生同行三事三事者婬欲飲食戰鬪能修行福德行道之人一切眾生所共尊重愛敬譬如熱時清涼滿月無不樂仰亦如大會告集伎樂餚饌無不畢備遠近諸人咸共欣赴修福之人亦復如是福德有二種樂因緣世間出世間出世間者諸無漏法雖無福報能生福德故名福德是故有漏無漏通名福德復次福德是菩薩摩訶薩根本能滿所願一切聖人所讚歎無智人所毀呰智人所行處無智人所遠離是福德因緣故作人王轉輪聖王天王阿羅漢辟支佛諸佛世尊大慈大悲十力四無所畏一切種智自在無礙皆從福德中生如是等種種福德得正見故隨而歡喜復次菩薩自念我應與一切眾生樂而眾生能自行福德是故心生歡喜復次一切眾生行善與我相似是我同伴是故隨喜諸菩薩摩訶薩於十方三世諸佛及菩薩聲聞辟支佛及一切修福眾生布施持戒修定慧於此福德中生隨喜福德是故名隨喜持是隨喜福德共一切眾生迴向阿耨多羅三藐三菩提共一切眾生者是福德不可得與一切眾生而果報可與菩薩既得福德果報衣服飲食等世間樂具以利益眾生菩薩以福德清淨身口人所信受為眾生說法令得十善道四禪等與作後世利益末後成佛得福德果報身有三十二相八十種隨形好無量光明觀者無厭無量清淨梵音柔和無礙解脫等諸佛法於三事示現度無量阿僧祇眾生般涅槃後碎身舍利與人供養久後皆令得道是果報可與一切眾生以果中說因故言福德與眾生共若福德可以與人者諸佛從初發心所集福德盡可與人然後更作善法體不可與人今直以無畏無惱施與眾生用無所得故者義如先說是名菩薩摩訶薩隨喜福德比一切聲聞辟支佛及眾生三種福德中最勝最上第一最妙無上無與等義如先說是中說勝因緣是二乘福德皆為自調自淨自度持戒者是自調修禪者是自淨智慧者是自度復次自調者正語正業正命自淨者正念正定自度者正見正思惟正方便復次布施因緣故自調持戒因緣故自淨修定因緣故自度修定者是無漏法近因緣無漏者所謂三十七品三解脫門等布施持戒遠故不解菩薩隨喜福德雖無勤勞為度一切眾生故勝問曰實不度一切眾生何以言度一切眾生故勝答曰諸佛菩薩功德力能度一切眾生但以眾生無和合因緣故譬如大火常有燒力但以薪不近故不得燒近則能燒爾時須菩提以畢竟空智慧難問彌勒菩薩念諸佛福德隨喜迴向無上道是所念過去事是事如所念不彌勒以二因緣故答言不也一者過去無量阿僧祇劫諸佛久已滅度無復遺餘菩薩或無宿命智或有而不能及但以如所聞憶想分別故不如所念二者諸佛及功德出三界出三世斷戲論語言道如涅槃相畢竟空清淨隨喜者分別諸佛及諸弟子善根功德是迴向心及無上道非實故言不也須菩提難言若無是事是菩薩憶念分別應墮顛倒若是事畢竟空清淨相憶念亦如是諸過去佛功德亦如是無分別無異云何得隨喜是略說義廣則如經說所謂須菩提問彌勒若菩薩摩訶薩憶念過去十方無量無邊阿僧祇世界中諸滅度佛者是菩薩欲起隨喜福德佛是福德主是故念佛聞經書說有過去佛名故因是名廣念一切過去諸佛從初發心者初發心作願我當度一切眾生是心相應三善根不貪不瞋不癡善根相應諸善法及善根所起身心口業和合是法名為福德從初發心行六波羅蜜入菩薩位得十地乃至坐道場是中菩薩自修福德和合得佛道乃至入無餘涅槃滅度後舍利及遺法皆是佛自身功德和合因諸佛大乘人行六波羅蜜相應福德相應者除六波羅蜜餘菩薩所行法皆攝入六波羅蜜中故說應六波羅蜜和合若求聲聞辟支佛人種布施持戒修定等福德聲聞辟支佛人有二種一者漏盡名為無學二者得道漏未盡名為學是二人諸福德中善根勝故但說善根上言求二乘人者總凡夫聖人今學無學者純是聖人相好是無記色法非是善功德故但說佛五無學眾大慈大悲佛法義如初品中說諸佛所說法學是法得須陀洹果乃至入菩薩位者是佛滅度後遺法中得道是故重說及餘眾生種諸善根者此是佛在世及遺法中天人乃至畜生種福德因緣是上四段福德行者心遍緣憶念隨喜求佛道故迴向名無上隨喜最上無與等問曰求佛道者何以不自作功德而心行隨喜答曰諸菩薩以方便力他勤勞作功德能於中起隨喜者福德勝自作者復次是隨喜福德即是實福德所以者何念過去佛即是念佛三昧亦是六念中念佛念法念僧念戒念捨念天等因行清淨戒入禪定起畢竟智慧和合故能起正隨喜是故不但隨喜而已亦行是實法是心迴向者即是隨喜心緣者隨喜心所緣所謂一切諸佛及一切眾生所作功德事者若是所緣之本福德是緣功德所住處所謂諸佛及眾生并土地山林精舍住處皆名事如所念可得不彌勒答言不也須菩提語彌勒若諸事諸緣無所有者云何不墮顛倒顛倒者四顛倒三種分別此顛倒是譬喻無佛而憶想念佛猶如無常而念常不淨而念淨問曰見為諸顛倒本如得初道人能起想心顛倒無見顛倒以見諦道斷故答曰是顛倒生時異斷時異生時想在前次是心後是見斷時先斷見見諦所斷故顛倒體皆是見相見諦所斷想心顛倒者學人未離欲憶念忘故取淨相起結使還得正念即時滅如經中譬喻如渧水墮大熱鐵上即時消滅小錯故假名顛倒非實顛倒是故說凡夫人三種顛倒學人二種顛倒復次諸緣諸事如實畢竟空念亦空菩提亦空隨喜心亦空檀波羅蜜乃至十八不共法亦空若諸法一相所謂無相此中何等是緣何等是事何等是心迴向無上道經彌勒菩薩語須菩提若諸菩薩摩訶薩久行六波羅蜜多供養諸佛種善根與善知識相隨善學自相空法是諸菩薩是緣是事諸佛諸善根隨喜福德不取相迴向阿耨多羅三藐三菩提以不二法非不二法非相非不相非可得法非不可得法非淨非垢不生不滅法是名迴向阿耨多羅三藐三菩提若諸菩薩不久行六波羅蜜不多供養諸佛不種善根不與善知識相隨不善學自相空法是諸菩薩是諸緣是諸事諸佛諸善根隨喜福德諸心取相迴向阿耨多羅三藐三菩提是不名迴向須菩提如是般若波羅蜜義乃至一切種智義所謂內空乃至無法有法空不應為新學菩薩說何以故是菩薩所有少許信樂恭敬清淨心皆亡失當在阿鞞跋致菩薩摩訶薩前說若有為善知識所護若久供養諸佛種諸善根應為是人說如是般若波羅蜜義乃至一切種智義所謂內空乃至無法有法空是人聞是法不沒不驚不畏不怖須菩提菩薩摩訶薩隨喜福德應如是迴向阿耨多羅三藐三菩提所謂菩薩用心隨喜功德迴向阿耨多羅三藐三菩提是心盡滅變離是緣是事是諸善根亦盡滅變離是中何等是隨喜心何等是諸緣何等是諸事何等是諸善根隨喜迴向阿耨多羅三藐三菩提二心不俱是心性亦不可得迴向菩薩云何隨喜心迴向阿耨多羅三藐三菩提若菩薩摩訶薩行般若波羅蜜時如是知是般若波羅蜜無有法乃至檀波羅蜜亦無有法色無有法受想行識乃至阿耨多羅三藐三菩提無有法菩薩摩訶薩應如是隨喜功德迴向阿耨多羅三藐三菩提若能如是迴向是名隨喜功德迴向阿耨多羅三藐三菩提論釋曰彌勒意以諸法甚深隨喜心微妙所謂不壞諸法相而隨喜心迴向無上道是事甚難凡夫人心剛強不能行是法是故彌勒答言若行者久修六波羅蜜諸功德深厚故不動所謂能信能行多供養諸佛種善根故集無量無邊阿僧祇功德結使折損其心柔軟此是先世因緣今世得好師好同學亦自學諸法實相空巧方便故不著是空如是等種種無量因緣故諸法雖無相而能起隨喜心迴向無上道譬如鐵雖堅䩕入鑪則柔軟隨作何器菩薩心亦如是久行六波羅蜜善知識所護故其心調柔過去諸佛諸緣諸事諸善根中不取相能起隨喜心用無相迴向無上道無相者能用不二非不二乃至不生不滅等與上相違者是名不能迴向彌勒知須菩提樂說空故語言如是般若波羅蜜隨喜義不應新學菩薩前說何以故若有少福德善根者聞是畢竟空法即著空作是念若一切法畢竟空無所有者我何為作福德則忘失善業以是故新發意菩薩先教取相隨喜漸得方便力爾乃能行無相隨喜譬如鳥子羽翼未成不可逼令高翔六翮成就則能遠飛阿鞞跋致菩薩入法位得法忍能信能行故可為說若有久行六波羅蜜與善知識相隨內福德外因緣力助雖非阿鞞跋致能信能行是二種人聞是心清淨歡喜信受如久飢渴者得好飲食如大熱得涼大寒得溫其心愛樂歡喜是二菩薩亦如是得是無相智慧作是念我因是智慧能度無量眾生何況有驚懼恐怖恐怖從我心中出是法中諸法相尚空何況有我而決定取諸法相聞一切法無相則生驚懼是說隨喜義體竟後當更以種種異門釋上事復次須菩提菩薩應如是思惟用是心迴向無上道是心念念盡滅變離無有住時是諸緣事所謂過去諸佛及諸善根諸佛等諸緣事久已滅隨喜心今滅既滅無異是故經中說用是心迴向是心即盡滅如是等入過去世故入諸法實相故無有分別是心是緣是事是善根等若能如是迴向是為正迴向復次一時二心不和合隨喜心時無菩提心一切心相畢竟空不可以取相迴向何以故菩薩知般若波羅蜜空無有定法如般若波羅蜜一切法乃至無上道亦如是是時斷法愛捨著心於空無諍是名菩薩正迴向經爾時釋提桓因語須菩提新發意菩薩聞是事將無驚懼怖畏須菩提云何新發意菩薩作諸善根迴向阿耨多羅三藐三菩提復云何隨喜福德迴向阿耨多羅三藐三菩提須菩提語釋提桓因若新發意菩薩行般若波羅蜜不受是般若波羅蜜以無所得故無相故乃至檀波羅蜜亦如是多信解內空乃至多信解無法有法空多信解四念處乃至十八不共法常與善知識相隨是善知識為說六波羅蜜義開示分別如是教授令常不離般若波羅蜜乃至得入菩薩法位終不離般若波羅蜜乃至不離檀波羅蜜不離四念處乃至十八不共法亦教語魔事聞種種魔事已不增不減何以故是菩薩摩訶薩不受一切法故是菩薩亦常不離諸佛乃至得菩薩位於中種善根以是善根故生菩薩家乃至得阿耨多羅三藐三菩提終不離是善根復次新發意菩薩摩訶薩於過去十方無量無邊阿僧祇世界中諸佛斷生死道斷諸戲論道盡棄重擔滅聚落刺斷諸有結正智得解脫及弟子所作功德於中若剎利大姓婆羅門大姓居士大家四天王天乃至淨居天所種善根是一切和合稱量以隨喜心最上第一最妙無上無與等者迴向阿耨多羅三藐三菩提爾時彌勒菩薩語須菩提若新發意菩薩摩訶薩念諸佛及弟子諸善根隨喜功德最上第一最妙無上無與等者隨喜已應迴向阿耨多羅三藐三菩提云何菩薩不墮想顛倒心顛倒見顛倒須菩提言若菩薩摩訶薩念諸佛及僧於中不生佛想不生僧想無善根想用是心迴向阿耨多羅三藐三菩提是心中亦不生心想菩薩如是迴向想不顛倒心不顛倒見不顛倒若菩薩摩訶薩念諸佛及僧善根取相取相已迴向阿耨多羅三藐三菩提菩薩如是名為想顛倒心顛倒見顛倒若菩薩摩訶薩用是心念諸佛及僧諸善根是心念時即知盡滅若盡滅是法不可得迴向所用迴向心亦是盡滅相所迴向處法亦如是相若如是迴向是名正迴向非邪迴向菩薩摩訶薩應如是迴向阿耨多羅三藐三菩提復次若菩薩摩訶薩過去諸佛善根及弟子善根是中凡夫人聞法種善根若諸天龍夜叉揵闥婆阿修羅迦樓羅緊那羅摩睺羅伽聞法種善根若剎利大姓婆羅門大姓居士大家四天王天乃至阿迦尼吒天聞法種善根發阿耨多羅三藐三菩提心是一切福德和合稱量隨喜功德最上第一最妙無上無與等者迴向阿耨多羅三藐三菩提是時菩薩若如是知是諸法盡滅所迴向處法亦自性空能如是迴向是名真迴向阿耨多羅三藐三菩提復次若菩薩如是知無有法能迴向法何以故一切法自性空故若如是迴向是名正迴向阿耨多羅三藐三菩提如是菩薩摩訶薩行般若波羅蜜乃至檀波羅蜜不墮想顛倒心顛倒見顛倒何以故菩薩不著是迴向亦不見以諸善根迴向菩提心處是名菩薩摩訶薩無上迴向論問曰新發意菩薩聞是事將無怖畏驚懼者耶此義先已問答今何以復問答曰上彌勒雖語須菩提不應為新學說可為阿鞞跋致及久行者說是二種人聞能信行已說正迴向因緣而猶說空法是故帝釋疑言是眾中有新發意者云何更說使不恐怖須菩提欲成彌勒所說欲令新發意者應正迴向故答帝釋若新發意菩薩雖不久行六波羅蜜不供養諸佛而以利根得善知識是二因緣故堪任正迴向是故語帝釋新發意菩薩行般若波羅蜜不受是般若以無所得故畢竟空故般若波羅蜜亦不得亦不著乃至檀波羅蜜亦如是多信解內空者常修樂入觀內空三昧故信解乃至十八不共法多信解亦如是善知識相如先說此中但明能隨六波羅蜜義說聞是義已常不離般若波羅蜜乃至得入菩薩法位有久行入菩薩位有新發意入菩薩位復次是新發意菩薩善知識為說魔事聞魔事已不增不減以善修習諸法實相故若魔欲破為欲破空空則無破若有增益如幻如夢何所增益是故說不增不減是因緣故常不離諸佛常生菩薩家世世不離善根乃至無上道是新發意菩薩得如是因緣與久發意無異復次隨喜迴向所謂新發意菩薩於過去十方無量阿僧祇世界中諸佛斷道者斷生死道入無餘涅槃諸戲論斷故言滅諸戲論以空空等三昧捨八聖道分故言道盡五眾能生苦惱故是重擔五眾有二種捨一者有餘涅槃中捨五眾因緣諸煩惱二者入無餘涅槃中捨五眾果一切白衣舍名為聚落出家人依白衣舍活而白衣舍有五欲刺為食故來入惡刺果林以取果故為刺所刺如人著木屐踐刺刺則摧折如是諸佛以禪定智慧屐摧五欲刺名滅斷下五分結有分結盡名斷上分五結諸法實相金剛三昧相應智慧斷一切煩惱及習故言正智得解脫如是等皆名讚歎過去諸佛及弟子所作功德者佛弟子有三種菩薩辟支佛聲聞剎利大姓乃至淨居天是中種善根者是四種福田因是種福德處是福德和合稱量隨喜心最上無與等迴向無上道是迴向心作正非邪所以者何今彌勒問須菩提若新發意菩薩念諸佛等功德迴向無上道云何不墮顛倒須菩提答若是菩薩以般若波羅蜜方便力故於諸佛不生佛想及弟子想諸善根中不生善根想一切法從和合生無有自性故無有定法名為佛是故不生佛等想是迴向心亦不生心想是故菩薩不墮顛倒與上相違即墮顛倒復次菩薩以是心念諸佛等及諸善根是心盡時即知盡盡心不得迴向何以故變失滅壞故是心亦入無常門到法性中法性中無有分別是心是非心是佛是弟子是善根是無上道迴向心迴向處盡相亦如是初心是憶念過去諸佛等隨喜功德後心是迴向心若如是迴向是名正迴向問曰初心後心是生滅相可無常所迴向處法是無上道在未來世中云何言盡滅答曰汝不聞我先答入無常門到法性中此中不說盡是無常但說諸法實相是盡先亦說阿耨多羅三藐三菩提出三世過三界無受相能如是迴向者是為正迴向復次非正非邪迴向所謂菩薩於過去諸佛善根等乃至無上無與等迴向無上道若菩薩知是事皆盡滅知迴向處法亦自性空能知滅知空是真迴向若過去法無常無常故不可迴向自性空法中若過去法空空故不可迴向自性空法中用如是智慧迴向是名正迴向復次若菩薩知一切法因緣生故無自力常住自法相不動況能有所作無所作故一切法中無有法能迴向法是名正迴向如是菩薩雖行般若波羅蜜等諸善法亦不墮顛倒一切法不著故經復次若菩薩摩訶薩知所起福德離五眾十二入十八界亦知般若波羅蜜是離相乃至檀波羅蜜是離相內空乃至無法有法空是離相四念處乃至十八不共法是離相如是菩薩摩訶薩隨喜心起福德迴向阿耨多羅三藐三菩提復次若菩薩摩訶薩隨喜福德知隨喜福德自性離亦知諸佛離佛性諸善根亦離善根性菩提心菩提心性亦離迴向迴向性亦離菩薩菩薩性亦離般若波羅蜜般若波羅蜜性亦離禪波羅蜜毘梨耶波羅蜜羼提波羅蜜尸羅波羅蜜檀波羅蜜檀波羅蜜性亦離乃至十八不共法十八不共法性亦離菩薩摩訶薩應如是行離相般若波羅蜜是名菩薩摩訶薩般若波羅蜜中生隨喜福德復次菩薩摩訶薩諸過去滅度佛諸善根若欲迴向應如是迴向作是念如諸佛滅度相諸善根相亦如是滅度法相亦如是我用心迴向是心相亦如是若能如是迴向當知是迴向阿耨多羅三藐三菩提不墮想顛倒心顛倒見顛倒若菩薩摩訶薩行般若波羅蜜時取諸佛善根相迴向阿耨多羅三藐三菩提是不名為迴向何以故諸過去佛及善根非相緣非無相緣若菩薩摩訶薩作如是取相是不名善根迴向阿耨多羅三藐三菩提如是菩薩摩訶薩墮想顛倒心顛倒見顛倒若菩薩摩訶薩諸佛及諸善根及諸心不取相是名以諸善根迴向阿耨多羅三藐三菩提是菩薩摩訶薩不墮想顛倒心顛倒見顛倒爾時彌勒菩薩問須菩提云何菩薩摩訶薩於諸善根不取相能迴向阿耨多羅三藐三菩提須菩提言以是事故當知菩薩摩訶薩所學般若波羅蜜中應有般若波羅蜜方便力若是福德離般若波羅蜜不得迴向阿耨多羅三藐三菩提何以故般若波羅蜜中諸佛不可得諸善根不可得迴向阿耨多羅三藐三菩提心亦不可得於是中菩薩摩訶薩行般若波羅蜜時應如是思惟諸過去佛及弟子身皆滅諸善根亦滅我今取相分別諸佛諸善根及諸心如是取相迴向阿耨多羅三藐三菩提諸佛所不許何以故取相有所得故所謂於過去諸佛取相分別是故菩薩摩訶薩欲以諸善根迴向阿耨多羅三藐三菩提不應有得不應取相如是迴向若有得取相迴向諸佛不說有大利益何以故是迴向雜毒故譬如美食雜毒雖有好色好香為人所貪而雜毒愚癡之人食之歡喜貪其好色香美可口飯欲消時受若死若死等苦若善男子善女人不諦受不諦取相不諦誦讀不解中義如是教他言汝善男子過去未來現在十方諸佛從初發意已來至得阿耨多羅三藐三菩提入無餘涅槃乃至法盡於其中間行般若波羅蜜時作諸善根行禪波羅蜜毘梨耶波羅蜜羼提波羅蜜尸羅波羅蜜檀波羅蜜時作諸善根修四禪四無量心四無色定四念處乃至八聖道分佛十力乃至修十八不共法時作諸善根淨佛世界成就眾生作諸善根及諸佛戒眾定眾慧眾解脫眾解脫知見眾一切種智無錯謬法常捨行及諸弟子是中所種善根及諸佛所記當作辟支佛是中諸天龍阿修羅迦樓羅緊那羅摩睺羅伽等所種善根是諸福德稱量和合隨喜迴向阿耨多羅三藐三菩提是迴向以取相得法故如雜毒食得法者終無正迴向何以故是得法雜毒有相有動有戲論若如是迴向則為謗佛不隨佛教不隨法說是善男子善女人求佛道應如是學過去未來現在諸佛從初發意乃至法盡及弟子行般若波羅蜜時作善根乃至修一切種智如上說云何諸善根迴向阿耨多羅三藐三菩提正迴向有求佛道善男子善女人行般若波羅蜜不欲謗諸佛者諸福德應如是迴向如諸佛所知無上智慧是諸善根相是諸善根性我亦如是隨喜如諸佛所知我亦如是迴向阿耨多羅三藐三菩提求菩薩道善男子善女人應如是迴向阿耨多羅三藐三菩提若如是迴向則為不謗佛如佛所教如佛法說是菩薩摩訶薩迴向則無雜毒論釋曰所起福德離五眾者先但說過去事今說自起隨喜福德若知是福德中無五眾十二入十八界雖行般若波羅蜜等諸法亦知空離相如是福德名正迴向復次若菩薩知隨喜福德中隨喜福德性自離諸佛及善根并諸起阿耨多羅三藐三菩提心迴向心菩薩般若波羅蜜等諸行法知自性空是名正迴向隨喜福德者總說一切福德相善根隨喜起福德是別相說菩薩自緣所求阿耨多羅三藐三菩提是名阿耨多羅三藐三菩提心是菩薩隨喜心功德果但求無上道是名迴向心行者五眾中假名字為菩薩般若波羅蜜等諸法如先義說先說福德中離五眾今說福德福德自相空復次菩薩念過去佛因緣生福德應如是迴向如過去諸佛入無餘涅槃無相無戲論性常寂滅是福德及迴向心亦如是如是迴向是名正迴向不墮顛倒復次若菩薩於諸過去佛功德取相分別迴向是不名迴向何以故有相是一邊無相是一邊離是二邊行中道是諸佛實相是故說諸過去佛不墮相數中不墮無相數中若如是取相數是不名迴向則墮顛倒與上相違是為不墮顛倒是事難故彌勒重問所謂一切法不取相而復能迴向須菩提是中不得決定答處是故語彌勒以是事故菩薩學般若波羅蜜求方便力是福德離般若波羅蜜不得迴向者一切法中一法實而不誑所謂阿耨多羅三藐三菩提隨是阿耨多羅三藐三菩提行不誑道爾乃可得不誑道者即是般若波羅蜜是故說離般若波羅蜜是福德不可得迴向何以故是般若波羅蜜畢竟空無有分別福德若離般若波羅蜜若不離般若波羅蜜不可得迴向菩薩應作是念諸過去佛及弟子身并諸善根福德皆滅我今取相分別所謂是諸佛是弟子是善根是隨喜福德取相迴向我為不是何以故與諸法實相異故受果報已久久當盡故不疾至佛道有所得故於過去諸佛憶想分別即是大失所謂過去佛空無而我憶想分別譬如雜毒食食是隨喜福德毒是取相故愛見等諸煩惱生好色者福德因緣作人王轉輪王天王得福樂好香者得好名譽富貴勢力凡夫無智之人所共貪愛愚癡人者是新發意取相著心菩薩食之歡喜者富樂福德因緣故於天人中受此富樂飯欲消時受若死若死等苦者是富樂若無常破壞離時憂愁遂死若次死受諸苦惱復次若死若死等者自失命根名死失所著物名死等復次若死若死等者苦惱多故失智慧命名死妨行善道名死等此經中須菩提自說是無智人不審諦受不取其義但著語言不諦取相者不如法分別不諦讀誦者忘失句逗若自失若受不具足不解義者不得經意如是少智師教化弟子汝善男子過去未來現在十方諸佛從初發意乃至如是迴向則為謗佛不隨佛教不隨法說與此相違名為正迴向復次正迴向菩薩應作是念如十方三世諸佛所知用無上智慧知諸善根相一切智人中佛第一勝佛所知諸善根必是實相如佛所知我亦用如是善根相迴向譬如射地無不著時若射餘物或著或不著如諸佛所知隨喜如射地無不著若用餘道隨喜如射餘物或著或不著如是迴向是為不謗佛經復次求佛道善男子善女人行般若波羅蜜時諸善根應如是迴向如色不繫欲界不繫色界不繫無色界不繫法者不名過去不名未來不名現在如受想行識不繫欲界不繫色界不繫無色界不繫法者不名過去未來現在十二入十八界亦如是如般若波羅蜜不繫欲界不繫色界不繫無色界不繫法者不名過去未來現在禪波羅蜜乃至檀波羅蜜亦如是內空乃至無法有法空亦如是如四念處不繫欲界不繫色界不繫無色界不繫法者不名過去未來現在乃至八聖道分亦如是佛十力乃至十八不共法亦如是如如法性法相法住法位實際不可思議性戒定慧解脫解脫知見眾一切種智無錯謬法常捨行不繫欲界不繫色界不繫無色界不繫法者不名過去未來現在是迴向所迴向處行者不繫皆亦如是如是諸佛亦不繫諸善根亦不繫是諸聲聞辟支佛善根亦不繫不繫法者不名過去未來現在若菩薩摩訶薩行般若波羅蜜時如是知色不繫三界不繫法者不名過去未來現在若法不過去未來現在者不可以取相有所得法迴向阿耨多羅三藐三菩提何以故是色無生若法無生則無法無法中不可迴向受想行識亦如是檀波羅蜜乃至般若波羅蜜四念處乃至無錯謬法常捨行不繫三界不繫法者亦非過去未來現在若非過去未來現在法者不可以取相有所得法迴向阿耨多羅三藐三菩提何以故是法無生若法無生則無法無法中不可迴向菩薩摩訶薩如是迴向則無雜毒若求佛道善男子善女人以取相得法以諸善根迴向阿耨多羅三藐三菩提是名邪迴向若邪迴向諸佛所不稱譽用是邪迴向不能具足檀波羅蜜乃至般若波羅蜜不能具足四念處乃至八聖道分內空乃至無法有法空佛十力乃至無錯謬法常捨行不能具足淨佛世界成就眾生若不能淨佛世界成就眾生則不能得阿耨多羅三藐三菩提何以故是迴向雜毒故復次菩薩摩訶薩行般若波羅蜜時應作是念如諸佛所知諸善根迴向是真迴向我亦應以是法相迴向是名正迴向爾時佛讚須菩提善哉善哉如汝所為為作佛事為諸菩薩摩訶薩說所應迴向法以無相無得無出無垢無淨無法性自相空常性空法性如實際故須菩提若三千大千世界中眾生皆當得十善道四禪四無量心四無色定五神通於須菩提意云何是眾生得福多不甚多世尊佛言不如是善男子善女人於諸善根心不著迴向阿耨多羅三藐三菩提最上第一最妙無上無與等復次須菩提若三千大千世界中眾生皆當作須陀洹乃至阿羅漢辟支佛若有善男子善女人盡形壽供養恭敬尊重讚歎衣服飲食臥具醫藥供給所須於須菩提意云何是善男子善女人是因緣故得福德多不甚多世尊佛言不如是善男子善女人於諸善根心不著迴向阿耨多羅三藐三菩提最上第一最妙無上無與等復次須菩提若三千大千世界中眾生皆發阿耨多羅三藐三菩提心十方如恒河沙等世界中一一眾生如恒河沙等劫恭敬尊重讚歎供養是菩薩衣服飲食臥具醫藥供給所須於須菩提意云何是善男子善女人是因緣故得福多不甚多世尊無量無邊阿僧祇不可以譬喻為比世尊若是福德有形者十方如恒河沙等世界所不受佛告須菩提善哉善哉如汝所言雖爾不如善男子善女人於諸善根心不著迴向阿耨多羅三藐三菩提最上第一最妙無上無與等是無著迴向功德比前功德百倍千倍百千億倍乃至算數譬喻所不能及何以故是善男子善女人取相得法行十善道四禪四無量心四無色定五神通取相得法供養須陀洹恭敬尊重讚歎衣服飲食臥具醫藥供給所須乃至取相供養菩薩故爾時四天王天與二萬諸天子合掌禮佛作是言世尊菩薩摩訶薩最大迴向以方便力故以無所得故以無相法故以無覺法故諸善根迴向阿耨多羅三藐三菩提如是迴向不墮二法爾時釋提桓因亦與無數三十三天及餘諸天子持天華瓔珞擣香澤香天衣幡蓋鼓天伎樂以供養佛作如是言世尊菩薩摩訶薩最大迴向以方便力故以無所得故以無相法故以無覺法故諸善根迴向阿耨多羅三藐三菩提如是迴向不墮二法須夜摩天王與千天子刪兜率陀化樂他化自在諸天王各與千天子俱供養佛已作如是言世尊菩薩摩訶薩最大迴向以方便力故以無所得故以無相法故以無覺法故諸善根迴向阿耨多羅三藐三菩提如是迴向不墮二法爾時諸梵天王與無數百千億那由他諸天俱詣佛所頭面禮佛足發大音聲作如是言未曾有也世尊菩薩摩訶薩為般若波羅蜜所護以方便力故勝前善男子善女人取相有所得者光音天乃至阿迦尼吒天與無數百千億那由他諸天俱詣佛所頭面禮佛足發大音聲作如是言未曾有也世尊菩薩摩訶薩為般若波羅蜜所護以方便力故勝前善男子善女人取相有所得者爾時佛告四天王天乃至阿迦尼吒諸天子若三千大千世界中所有眾生皆發阿耨多羅三藐三菩提心是一切菩薩念過去未來現在諸佛及聲聞辟支佛諸善根從初發意乃至法住於其中間所有善根并餘一切眾生所有善根所謂布施持戒忍辱精進一心智慧檀波羅蜜乃至般若波羅蜜戒眾定眾慧眾解脫眾解脫知見眾如是等諸餘無量佛法一切和合隨喜隨喜已迴向阿耨多羅三藐三菩提以取相有所得故復有善男子善女人發阿耨多羅三藐三菩提心念過去未來現在諸佛及聲聞辟支佛從初發意乃至法住於其中間所有善根并餘一切眾生所有善根所謂布施持戒忍辱精進一心智慧檀波羅蜜乃至無量諸佛法一切和合稱量以無所得故無二法故無相法故不著法故無覺法故是最上隨喜第一最妙無上無與等隨喜隨喜已迴向阿耨多羅三藐三菩提是善男子善女人功德勝前善男子善女人功德百倍千倍百千億倍乃至算數譬喻所不能及爾時須菩提白佛言世尊世尊說善男子善女人和合諸善根稱量隨喜迴向最上第一最妙無上無與等世尊云何名隨喜最上乃至無與等佛言若善男子善女人念過去未來現在諸法不取不捨不念非不念不得非不得是諸法中亦無有法生者滅者若垢若淨諸法不增不減不來不去不合不散不入不出如過去未來現在諸法相如如相法性法住法位我亦如是隨喜隨喜已迴向阿耨多羅三藐三菩提如是迴向最上第一最妙無上無與等須菩提是隨喜法比餘隨喜百倍千倍百千億倍乃至算數譬喻所不能及復次須菩提求佛道善男子善女人於過去未來現在諸佛及聲聞辟支佛從初發心乃至法住於其中間所有善根若布施乃至智慧檀波羅蜜乃至無量諸佛法及餘一切眾生所有善根若欲隨喜者應如是隨喜作是念布施與解脫等戒忍精進禪智與解脫等色與解脫等受想行識亦與解脫等內空與解脫等乃至無法有法空亦與解脫等四念處與解脫等乃至八聖道分亦與解脫等佛十力與解脫等乃至一切種智亦與解脫等戒眾定眾慧眾解脫眾解脫知見眾亦與解脫等隨喜與解脫等過去未來現在諸法與解脫等十方諸佛與解脫等諸佛迴向與解脫等諸佛與解脫等諸佛滅度與解脫等諸佛弟子聲聞辟支佛與解脫等諸佛弟子滅度與解脫等諸佛法相與解脫等諸聲聞辟支佛法相與解脫等一切諸法相亦與解脫等我以是諸善根相隨喜功德迴向阿耨多羅三藐三菩提亦與解脫等不生不滅故須菩提是名諸菩薩摩訶薩隨喜功德最上第一最妙無上無與等須菩提菩薩成就是隨喜功德當疾得阿耨多羅三藐三菩提復次須菩提十方如恒河沙等諸佛及弟子現在若有求佛道善男子善女人盡形壽供養是諸佛及弟子一切所須供養恭敬尊重讚歎衣服飲食臥具醫藥是諸佛滅度後晝夜懃修供養恭敬尊重讚歎華香乃至旛蓋伎樂以取相有所得故持戒忍辱精進禪定修智慧以取相有所得故復有善男子善女人發意求阿耨多羅三藐三菩提行檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜時以不取相無所得法方便力諸善根迴向阿耨多羅三藐三菩提是福德最上第一最妙無上無與等勝前福德百倍千倍百千億倍乃至算數譬喻所不及如是須菩提菩薩摩訶薩行檀波羅蜜時尸羅波羅蜜羼提波羅蜜毘梨耶波羅蜜禪波羅蜜般若波羅蜜時以方便力故諸善根應迴向阿耨多羅三藐三菩提以不取相無所得法故論釋曰菩薩應作是念從色乃至常捨行諸法不繫三界故三世不攝諸佛及弟子并諸功德隨喜心迴向處所用迴向法迴向者亦如是是名正迴向爾時菩薩作是念若色出三界三世不攝不可以取相有所得迴向何以故是色出三界者即是色實相初後生相不可得如破生品中說若法無生即是無所有無所有迴向心云何迴向無所有菩提心色受想行識乃至常捨行亦如是是名無雜毒迴向所謂無相無得迴向雜毒者所謂諸佛不讚歎不能具足六波羅蜜等乃至不能得阿耨多羅三藐三菩提復次菩薩應作是念如十方三世諸佛所知應如是生心如是念如是觀如是迴向是功德直至無上道我亦如是隨喜迴向是菩薩必得實隨喜迴向不虛如先說因緣是略說諸迴向品菩薩禮佛有三品一者悔過品二者隨喜迴向品三者勸請諸佛品廣說則無量無邊善哉善哉汝作佛事者佛初發心誓度一切眾生須菩提雖是阿羅漢而能助佛說法開菩薩道是故讚言善哉善哉復次佛自說因緣為諸菩薩說所應迴向法用無相故者以無相智慧和合迴向福德相者與上相違名為無相無相有三種假名相法相無相相假名相者如車如屋如林如軍如眾生諸法和合中更有是名無明力故取是假名相起諸煩惱業法相者五眾十二入十八界等諸法肉眼觀故有以慧眼觀則無是故法亦虛誑妄語應捨離法相離是二相餘但有無相相有人取是無相相隨逐取相還生結使是故亦不應取無相相離三種相故名無相若無有相是中無所得無得故無出若法無得無出即是無垢無淨若法無垢無淨即是無法性若法無性即是自相空若法自相空即是法常自性空若法常自性空即同法性如實際用如是法和合隨喜福德迴向故讚言善哉善哉復有善哉因緣所謂隨喜福德大利益眾生有大果報何者是大利益所謂佛語須菩提若三千大千世界眾生行十善乃至五通問曰欲界中二處天及梵天王何以與多天俱餘四天何以少答曰是二天依止地近佛故又五欲不如上天佛生時苦行時降魔時得道時轉法輪時常來供養佛是故多餘四處天宮殿在虛空中不屬地五欲妙染著深故不能多來又兜率天雖利根樂法而其天上常有補處菩薩說法是故不來梵天雖遠離欲故樂法情深佛為法王是故多來復次梵天王為色界主請佛初轉法輪是故應與多眾俱來餘色界天盡名梵天問曰先種種因緣說正迴向正迴向即是最上今何以更問答曰上處處廣說今略說所謂三世十方一切法決定心知於是法中無生者滅者等一切法不可得不可念不得不念故不取不捨入諸法實相中作是念如諸法實相我亦如是以隨喜福德迴向不分別諸法不壞法性是名最上迴向何以故果報常無盡故問曰六波羅蜜等諸法各各相若色相若無色相等解脫有二種有為解脫無為解脫云何皆與解脫等答曰我先已說凡夫人以肉眼六識顛倒觀故見異若以慧眼觀諸法皆虛妄唯涅槃為實是有為解脫屬無為隨無為故名解脫如實得道者名道人今未得道者衣服法則隨得道者故亦名道人如無餘涅槃不生不滅不入不出不垢不淨非有非無非常非無常常寂滅相心識觀滅語言道斷非法非非法等相用無所有相故慧眼觀一切法亦如是相是名六波羅蜜等與解脫等是故佛法中說解脫為貴上智慧貴解脫佛是中分別說若人無量阿僧祇劫行六波羅蜜用有所得法種種修集善根一人用無所得法但以心隨喜念他功德迴向無上道是人百千萬分不及其一何以故先福德有量今福德無量先福德有盡今福德無盡先福德雜毒今福德無毒先福德隨生死今福德隨涅槃先福德不定或作佛或退今福德定到必疾作佛有如是等差別是故四種人若凡夫人求世間樂若聲聞辟支佛人求涅槃樂若諸菩薩摩訶薩求佛樂應如是隨喜生福德迴向阿耨多羅三藐三菩提如此品中說經爾時慧命舍利弗白佛言世尊是般若波羅蜜佛言是般若波羅蜜世尊般若波羅蜜能照一切法畢竟淨故世尊應禮般若波羅蜜世尊般若波羅蜜不著三界世尊般若波羅蜜除諸闇冥一切煩惱諸見除故世尊般若波羅蜜一切助道法中最上世尊般若波羅蜜安隱能斷一切怖畏苦惱故世尊般若波羅蜜能與光明五眼莊嚴故世尊般若波羅蜜能示導墮邪道眾生離二邊故世尊般若波羅蜜是一切種智一切煩惱及習斷故世尊般若波羅蜜諸菩薩摩訶薩母能生諸佛法故世尊般若波羅蜜不生不滅自相空故世尊般若波羅蜜遠離生死非常非滅故世尊般若波羅蜜無救者作護施一切珍寶故世尊般若波羅蜜具足力無能破壞故世尊般若波羅蜜能轉三轉十二行法輪一切諸法不轉不還故世尊般若波羅蜜能示諸法性無法有法空故世尊應云何供養般若波羅蜜佛言當如供養世尊禮般若波羅蜜當如禮世尊何以故世尊不異般若波羅蜜般若波羅蜜不異世尊世尊即是般若波羅蜜般若波羅蜜即是世尊是般若波羅蜜中出生諸佛菩薩辟支佛阿羅漢阿那含斯陀含須陀洹般若波羅蜜中生十善道四禪四無量心四無色定五神通內空乃至無法有法空四念處乃至八聖道分是般若波羅蜜中生佛十力十八不共法大慈大悲一切種智爾時釋提桓因心念何因緣故舍利弗問是事念已語舍利弗何因緣故問是事舍利弗語釋提桓因言憍尸迦諸菩薩摩訶薩為般若波羅蜜守護以漚和拘舍羅力故於過去未來現在諸佛從初發心乃至法住於其中間所作善根一切和合隨喜迴向阿耨多羅三藐三菩提以是因緣故我問是事憍尸迦菩薩摩訶薩般若波羅蜜勝檀波羅蜜尸羅羼提毘梨耶禪波羅蜜譬如生盲人若百若千若百千而無前導不能趣道入城憍尸迦五波羅蜜亦如是離般若波羅蜜如盲無導不能趣道不能得一切種智憍尸迦若五波羅蜜得般若波羅蜜將導是時五波羅蜜名為有眼般若波羅蜜將導得波羅蜜名字釋提桓因語舍利弗如汝所言般若波羅蜜將導五波羅蜜故得波羅蜜名字舍利弗若無檀波羅蜜五波羅蜜不得波羅蜜名字若無尸羅波羅蜜羼提波羅蜜毘梨耶波羅蜜禪波羅蜜五波羅蜜不得波羅蜜名字若爾者何以故獨讚般若波羅蜜舍利弗言如是如是憍尸迦無檀波羅蜜五波羅蜜不得波羅蜜名字無尸羅波羅蜜羼提波羅蜜毘梨耶波羅蜜禪波羅蜜五波羅蜜不得波羅蜜名字但菩薩摩訶薩住般若波羅蜜中能具足檀波羅蜜尸羅波羅蜜羼提波羅蜜毘梨耶波羅蜜禪波羅蜜以是故憍尸迦般若波羅蜜於五波羅蜜中最上第一最妙無上無與等舍利弗白佛言世尊云何應生般若波羅蜜佛告舍利弗色不生故般若波羅蜜生受想行識不生故般若波羅蜜生檀波羅蜜不生故般若波羅蜜生乃至禪波羅蜜不生故般若波羅蜜生內空乃至無法有法空四念處乃至八聖道分佛十力乃至一切智一切種智不生故般若波羅蜜生如是諸法不生故般若波羅蜜應生舍利弗言世尊云何色不生故般若波羅蜜生乃至一切諸法不生故般若波羅蜜應生佛言色不起不生不得不失故乃至一切諸法不起不生不得不失故般若波羅蜜生舍利弗白佛言如是生般若波羅蜜與何等法合佛言無所合以是故得名般若波羅蜜世尊不合何等法佛言不與不善法合不與善法合不與世間法合不與出世間法合不與有漏法合不與無漏法合不與有罪法合不與無罪法合不與有為法合不與無為法合何以故般若波羅蜜不為得諸法故生以是故於諸法無所合爾時釋提桓因白佛言世尊是般若波羅蜜亦不合薩婆若佛言如是憍尸迦般若波羅蜜亦不合薩婆若亦不得釋提桓因言世尊云何般若波羅蜜亦不合薩婆若亦不得佛言般若波羅蜜不如名字不如相不如起作法合釋提桓因言今云何合佛言若菩薩摩訶薩如不取不受不住不著不斷如是合亦無所合如是憍尸迦般若波羅蜜一切法合亦無所合爾時釋提桓因白佛言未曾有也世尊是般若波羅蜜為一切法不起不生不得不失故生須菩提白佛言世尊若菩薩摩訶薩行般若波羅蜜時作是念般若波羅蜜若一切法合若不合是菩薩摩訶薩則捨般若波羅蜜遠離般若波羅蜜佛告須菩提復有因緣菩薩摩訶薩捨般若波羅蜜遠離般若波羅蜜若菩薩摩訶薩作是念是般若波羅蜜無所有空虛不堅固是菩薩摩訶薩則捨般若波羅蜜遠離般若波羅蜜須菩提以是因緣故捨離般若波羅蜜須菩提白佛言世尊信般若波羅蜜為信何法佛告須菩提信般若波羅蜜則不信色不信受想行識不信眼乃至意不信色乃至法不信眼界乃至意識界不信檀波羅蜜尸羅波羅蜜羼提波羅蜜毘梨耶波羅蜜禪波羅蜜不信內空乃至無法有法空不信四念處乃至八聖道分不信佛十力乃至十八不共法不信須陀洹果斯陀含果阿那含果阿羅漢果辟支佛道不信菩薩道不信阿耨多羅三藐三菩提乃至一切種智須菩提白佛言世尊云何信般若波羅蜜時不信色乃至一切種智佛告須菩提色不可得故信般若波羅蜜不信色乃至一切種智不可得故信般若波羅蜜不信一切種智以是故須菩提信般若波羅蜜時不信色乃至不信一切種智論釋曰上佛彌勒須菩提釋提桓因共說隨喜義舍利弗雖默然聽聞是般若波羅蜜隨喜義甚深無量無邊大利益眾生雖漏盡寂滅發歡喜心從坐起合掌白佛言能作隨喜斷諸戲論利益無量眾生令入佛道者是般若波羅蜜佛可其語故言是般若波羅蜜中說諸法實相諸法實相中無戲論垢濁故名畢竟清淨畢竟清淨故能遍照一切五種法藏所謂過去未來現在無為及不可說是故舍利弗言世尊般若波羅蜜能照一切法畢竟淨故般若波羅蜜能守護菩薩救諸苦惱能滿所願如梵天王守護三千大千世界故眾生皆禮三界中三毒泥所不污故言不著三界破一切愛等百八煩惱我見等六十二見故言破無明黑闇諸法中智慧最上一切智慧中般若波羅蜜為上以智慧為本分別四念處等三十七品是故言一切助道法中最上能斷生老病死等諸怖畏苦惱故言安隱是般若波羅蜜中攝五眼故言能與光明離有邊無邊等諸二邊故言能示正道菩薩住金剛三昧斷一切煩惱微習令無遺餘得無礙解脫故言一切種智復次知一切法總相別相一切種智因緣故名一切種智能生十方三世無量諸佛法故言諸菩薩母一切法中各各自相空故言不生不滅斷常是諸見本諸見是諸結使本諸結使是一切生死中苦本是故言遠離生死能令眾生信三寶等諸善法寶得諸善法寶故得世間出世間樂能令眾生得二種樂故言無救者作護是般若波羅蜜相乃至十方諸佛所不能壞所以者何畢竟不可得故何況餘人故言具足波羅蜜是般若波羅蜜中無自性故說諸法不轉生死中不還入涅槃不生故不轉不滅故不還故言能轉三轉十二行法輪三轉十二行法輪義如先說一切法有二分若有若無是般若中有亦不應取無亦不應取離是有無即是諸法性是故言能示諸法性如是等無量因緣讚歎般若後當廣說是般若波羅蜜是無相相有人心未淳熟求其定相不能得便生慢心是故舍利弗問應云何供養佛教言當如供養佛以人從久遠已來深著眾生相於貴法情薄是故言如供養世尊智者觀之佛與般若等無異所以者何般若修集即變為一切智此中佛自說因緣是般若波羅蜜中出生賢聖等出生十善道等世間出世間法乃至一切種智爾時帝釋作是念者帝釋意以舍利弗漏盡離欲人如似著法人讚歎般若今舍利弗自說因緣菩薩為般若守護故以方便力能隨喜福德迴向而不破般若波羅蜜相是事希有故尊敬般若波羅蜜是故問佛云何供養復次憍尸迦般若波羅蜜自力勢故勝五波羅蜜問曰五波羅蜜應以五盲人作喻何以乃說百千答曰此中說其力勢不論多少復次若言導五不足為貴故說百千復次波羅蜜亦多如賢劫三昧中有八萬四千種波羅蜜廣說則無量問曰檀波羅蜜亦有眼所以者何信有罪福破邪見等無明故能布施何以故喻無眼答曰布施中智慧是客來非正體譬如四大常和合不得相離諸波羅蜜和合亦如是不能趣道道者菩薩十地道城者一切種智等諸佛法復次道者八聖道分城者涅槃如盲人雖有手足力不能得隨意有所至得有眼人示導則隨意所往皆能成辦五波羅蜜雖各各有事能不得般若示導尚不得二乘何況無上道五波羅蜜得般若波羅蜜將導故得波羅蜜名字至成佛道帝釋問汝自說諸波羅蜜和合互相佐助如四大不得相離如是者般若波羅蜜亦待五法何以獨說以般若故五法得波羅蜜名字答曰雖六事和合互相佐助但般若波羅蜜力大故五法因得波羅蜜名字譬如合散雖眾藥各各有力石勢大故名為石散又如大軍摧敵雖各各有力主將力大故主得名字舍利弗已問供養般若事今問行者云何生般若波羅蜜佛答若行者觀色等諸法不生相是則生般若波羅蜜舍利弗復問云何觀色等不生故般若波羅蜜生答曰色等因緣和合起行者知色虛妄不令起不起故不生不生故不得不得故不失爾時舍利弗問意般若無生緣處行者亦無生如是般若與何法合終歸何處住得何果報答曰般若波羅蜜無生相故無所合若般若波羅蜜有法合者若善若不善等是不名般若波羅蜜今無所合故入般若波羅蜜數中問曰若爾者帝釋已知一切法不合何以獨問薩婆若不合答曰帝釋貴重深著是般若於薩婆若愛未斷故言乃至薩婆若亦不合耶佛答般若波羅蜜薩婆若亦不合一切法畢竟無生故此中佛破斷滅邪見故說合般若波羅蜜不如凡夫人取相著名作起有為法合如佛心合問曰云何如佛心合答曰一切相虛誑故不取相一切法中有無常等過咎故不受吾我心縛著世間皆動相故不住能生種種苦惱後變異故不著一切世間顛倒顛倒果報不實如幻如夢無所滅故不斷是故佛不著法不生高心入畢竟空善相中深入大悲以救眾生菩薩應如佛心合帝釋歡喜讚言希有是般若波羅蜜不破壞諸法不生不得不失故而能成就菩薩令得至佛須菩提言若菩薩用有所得如是分別一切智等一切法若合若不合是菩薩則失般若波羅蜜佛然可其言如是更有因緣菩薩若取汝所說一切法無合不合取是空相言般若空無所有不牢固是亦失般若波羅蜜須菩提知般若波羅蜜不可得相是故問若信般若波羅蜜信何法般若波羅蜜空亦不可得為決定心信於何法佛言色等一切法不可信何以故色等一切法自性不可得故不可信經須菩提白佛言世尊是般若波羅蜜名為摩訶波羅蜜須菩提何因緣故是般若波羅蜜名為摩訶波羅蜜須菩提言世尊是般若波羅蜜不作色大不作色小受想行識不作大不作小眼乃至意色乃至法眼識界乃至意識界不作大不作小檀波羅蜜乃至禪波羅蜜不作大不作小內空乃至無法有法空不作大不作小四念處乃至阿耨多羅三藐三菩提不作大不作小諸佛法不作大不作小諸佛不作大不作小是般若波羅蜜不作色合不作色散受想行識不作合不作散乃至諸佛不作合不作散色不作無量不作非無量乃至諸佛不作無量亦不作非無量色不作廣不作狹乃至諸佛不作廣不作狹不作色有力不作色無力乃至諸佛不作有力不作無力世尊以是因緣故是般若波羅蜜名摩訶波羅蜜世尊若新發意菩薩摩訶薩若不遠離般若波羅蜜不遠離禪波羅蜜不遠離毘梨耶波羅蜜不遠離羼提波羅蜜不遠離尸羅波羅蜜不遠離檀波羅蜜如是念是般若波羅蜜不作色大不作色小乃至諸佛不作大不作小色不作合不作散不作色無量不作色非無量不作色有力不作色無力乃至諸佛不作有力不作無力世尊菩薩摩訶薩若如是知是為不行般若波羅蜜何以故是非般若波羅蜜相所謂作色大小乃至諸佛作大小色有力無力乃至諸佛有力無力世尊是菩薩摩訶薩用有所得故有大過失所謂行般若波羅蜜時作色大作色小乃至諸佛作有力作無力何以故有所得相者無阿耨多羅三藐三菩提所以者何眾生不生故般若波羅蜜亦應不生色不生故般若波羅蜜不生乃至佛不生故般若波羅蜜不生眾生性無故般若波羅蜜性無色性無故般若波羅蜜性無乃至佛性無故般若波羅蜜性無眾生非法故般若波羅蜜非法色非法故般若波羅蜜非法乃至佛非法故般若波羅蜜非法眾生空故般若波羅蜜空色空故般若波羅蜜空乃至佛空故般若波羅蜜空眾生離故般若波羅蜜離色離故般若波羅蜜離乃至佛離故般若波羅蜜離眾生無有故般若波羅蜜無有色無有故般若波羅蜜無有乃至佛無有故般若波羅蜜無有眾生不可思議故般若波羅蜜不可思議色不可思議故般若波羅蜜不可思議乃至佛不可思議故般若波羅蜜不可思議眾生不滅故般若波羅蜜不滅色不滅故般若波羅蜜不滅乃至佛不滅故般若波羅蜜不滅眾生不可知故般若波羅蜜不可知色不可知故般若波羅蜜不可知乃至佛不可知故般若波羅蜜不可知眾生力不成就故般若波羅蜜力不成就色力不成就故般若波羅蜜力不成就乃至佛力不成就故般若波羅蜜力不成就世尊以是因緣故諸菩薩摩訶薩般若波羅蜜名為摩訶波羅蜜論釋曰須菩提聞佛所說疑心開解讚歎般若波羅蜜言是般若名為摩訶波羅蜜佛反問須菩提於汝意云何何以名為大波羅蜜須菩提答色等諸法不作大不作小故凡夫人心於諸法中隨意作大小如人急時其心縮小安隱富樂時心則寬大又如八背捨中隨心故外色或大或小又如凡夫人於眼見色中非色事亦言色如指業指量指數指一異等法合為色是名色作大有人眼見色可見處名色不可見處不名色有人言麁色虛誑非真色但微塵常故是真色微塵和合時假名為色是名色作小如是等因緣凡夫人於色或作大或作小隨憶想分別故破諸法性般若波羅蜜隨色性如實觀不作大小不合不散者般若波羅蜜不說微色和合更有色生但有假名無有定相色是故無合無散色無邊故無量無處不有色無時不有色故無有量色是作法般若波羅蜜中不以微塵合故有麁色不以麁色散故還歸微塵是故言不合不散起法有分別籌量多少不得言不合不散無量如凡人空故說無量實故說有量般若波羅蜜遠離空實故言非量非無量凡夫人隨心憶念得解故於色作廣作狹般若波羅蜜觀實法相不隨心故非廣非狹凡夫人不知和合因緣生諸法故言色有力如合眾縷以為繩不知者謂繩有力又如牆崩殺人言牆有力若各各分散則無有力般若波羅蜜知和合相不說一法有力不說言無力是故名摩訶般若波羅蜜復有大因緣若菩薩不遠離六波羅蜜色等諸法不作大不作小但行般若波羅蜜則心散亂不調順多生疑悔邪見失般若波羅蜜相若與五波羅蜜和合行則調柔不錯能成辦眾事譬如八聖道分正見是道若無七事佐助則不能辦事亦不名正見是故佛說一切諸善法皆從因緣和合共生無有一法獨自生者是故和合時各各有力但力有大小是名行般若波羅蜜若菩薩離五波羅蜜行般若波羅蜜分別色等諸法若大若小等是人即墮用有所得墮有邊中若於色等諸法無所分別若大若小離五波羅蜜著是不大不小等空相先分別諸法大小有所得為失今著不大不小等空相亦是失所以者何此中須菩提說因緣有所得相者乃至無阿耨多羅三藐三菩提所以者何阿耨多羅三藐三菩提寂滅相無所得相畢竟清淨相有所得相者生諸戲論諍競一切法無生無滅無所得相如我眾生十方求索不可得但有假名實不生眾生不生故般若波羅蜜亦如眾生相破吾我顛倒故不生不滅如色等諸法生相不可得故不生二法攝一切法若眾生若法此二法因緣故和合生但有假名無有定性若法無定性此法即是無生是二法無生故當知色等諸法亦無生眾生法無性無所有空離不可思議不滅不可知亦如是眾生力不成就故般若波羅蜜力不成就者先說一切法從因緣和合生各各無自力般若波羅蜜知諸法各各無自力故無自性無自性故空般若波羅蜜從諸法生故無自力無自力故亦同諸法畢竟空是故說眾生及法力不成就故般若波羅蜜力亦不成就問曰先說色等諸法不作有力不作無力今何以更說眾生及色等諸法力不成就故般若波羅蜜力亦不成就答曰上說般若觀諸法不作有力不作無力聽者謂般若波羅蜜能作是觀即有大力是故此中說眾生色等力不成就故般若波羅蜜力亦不成就如是等種種因緣故名摩訶波羅蜜經爾時慧命舍利弗白佛言世尊有菩薩摩訶薩信解是般若波羅蜜者從何處終來生是間發阿耨多羅三藐三菩提心來為幾時為供養幾佛行檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜來幾時能隨順解深般若波羅蜜義佛告舍利弗是菩薩摩訶薩供養十方諸佛來生是間是菩薩發阿耨多羅三藐三菩提心來無量無邊阿僧祇百千萬億劫是菩薩摩訶薩從初發心常行檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜供養無量無邊不可思議阿僧祇諸佛來生是間舍利弗是菩薩摩訶薩若見若聞般若波羅蜜作是念我見佛從佛聞法舍利弗是菩薩摩訶薩能隨順解深般若波羅蜜義以無相無二無所得故須菩提白佛言世尊是般若波羅蜜可聞可見耶佛告須菩提是般若波羅蜜無有聞者無有見者般若波羅蜜無聞無見諸法鈍故禪波羅蜜毘梨耶波羅蜜羼提波羅蜜尸羅波羅蜜檀波羅蜜無聞無見諸法鈍故內空無聞無見諸法鈍故乃至無法有法空無聞無見諸法鈍故四念處無聞無見諸法鈍故乃至八聖道分無聞無見諸法鈍故佛十力乃至十八不共法無聞無見諸法鈍故須菩提佛及佛道無聞無見諸法鈍故須菩提白佛言世尊是菩薩幾時行佛道能習行如是深般若波羅蜜佛告須菩提是中應分別說須菩提有菩薩摩訶薩初發意習行深般若波羅蜜禪波羅蜜毘梨耶波羅蜜羼提波羅蜜尸羅波羅蜜檀波羅蜜以方便力故於諸法無所破壞不見諸法無利益者亦終不遠離行六波羅蜜亦不遠離諸佛從一佛世界至一佛世界若欲以善根力供養諸佛隨意即得終不生母人腹中終不離諸神通終不生諸煩惱及聲聞辟支佛心從一佛世界至一佛世界成就眾生淨佛世界須菩提如是等諸菩薩摩訶薩能習行深般若波羅蜜須菩提有菩薩摩訶薩多見諸佛若無量百千萬億從諸佛所行布施持戒忍辱精進一心智慧皆以有所得故是菩薩聞說深般若波羅蜜時便從眾中起去不恭敬深般若波羅蜜及諸佛是菩薩今在此眾中坐聞是甚深般若波羅蜜不樂便捨去何以故是善男子善女人等先世聞深般若波羅蜜時棄捨去今世聞深般若波羅蜜亦棄捨去身心不和是人種愚癡因緣業種是愚癡因緣罪故聞說深般若波羅蜜毀呰毀訾般若波羅蜜故毀呰過去未來現在諸佛一切智一切種智是人毀呰三世諸佛一切智起破法業因緣集故無量百千萬億歲墮大地獄中是破法人輩從一大地獄至一大地獄若火劫起時至他方大地獄中生在彼間從一大地獄至一大地獄彼間若火劫起時復至他方大地獄中生在彼間從一大地獄至一大地獄如是遍十方彼間若火劫起故從彼死破法業因緣未盡故還來是間大地獄中生此間亦從一大地獄至一大地獄受無量苦此間火劫起故復至十方他世界生畜生中受破法罪業苦如地獄中說重罪漸薄或得人身生盲人家生旃陀羅家生除廁擔死人種種下賤家若無眼若一眼若眼瞎若無舌無耳無手所生處無佛無法無佛弟子處何以故種破法業積集厚重具足故受是果報爾時舍利弗白佛言世尊五逆罪與破法相似耶佛告舍利弗不應言相似所以者何若有人聽說是甚深般若波羅蜜時毀呰不信作是言不應學是法是非法非善非佛教諸佛不說是語是人自毀訾般若波羅蜜亦教他人毀訾般若波羅蜜自壞其身亦壞他人身自飲毒殺身亦飲他人毒自失其身亦失他人身自不知不信毀訾深般若波羅蜜亦教他人令不信不知舍利弗如是人我不聽聞其名字何況眼見何以故當知是人名為污法人為墮衰濁黑性如是人若有聽其言信用其語亦受如是苦舍利弗若人破般若波羅蜜當知是名為破法人舍利弗白佛言世尊世尊說破法之人所受重罪不說是人所受身體大小佛告舍利弗不須說是人受身大小何以故是破法人若聞所受身大小便當吐熱血若死若近死苦是破法人聞如是身有如是重罪是人便大愁憂如箭入心漸漸乾枯作是念破法罪故得如是大醜身受如是無量苦以是故佛不聽舍利弗問是人所受身體大小舍利弗白佛言願佛說之為未來世作明誡令知破法業積集故得如是大醜身受如是大苦佛告舍利弗後世人若聞是破法業積集厚重具足受大地獄中久久無量苦聞是久久無量苦時足為未來世作明誡舍利弗白佛言世尊若白淨善男子善女人聞是法足作依止寧失身命終不破法自念我若破法當受如是苦論釋曰舍利弗聞般若波羅蜜甚深微妙聞者尚難何況能行是故言信解般若者是為希有是故問世尊若信解般若者是人於何處終來生是間舍利弗作是念是人應從好世界終來生是間是人不應新發意不應少供養佛不應少行六波羅蜜必是大德人未聖而能知聖法故是故問發意幾時供養幾佛行六波羅蜜幾時能隨順解深般若波羅蜜義者是菩薩於諸法不取相不著空行空行和合五波羅蜜行般若波羅蜜用大慈悲心為一切眾生行般若波羅蜜故十方諸佛清淨世界中終來生是間者為度有緣眾生又與釋迦文尼佛共因緣故雖有此間死此間生者但以從他方佛所來者貴故發心來無量阿僧祇劫諸福德力集厚故能信解隨順深義有人雖無量阿僧祇劫發心久不行功德者是故說從發心來常行六波羅蜜常行六波羅蜜福德故能得見能得供養無量無邊阿僧祇佛是菩薩成就上四因緣故得無量無邊福德智慧是福德因緣故諸煩惱薄心柔軟菩薩信慧等諸根利轉增得力故深入般若波羅蜜污厭世間事若見般若波羅蜜經卷即時心生如見佛若披卷尋義即時心生如從佛聞信力成就慧力成就故隨順解深般若波羅蜜義所謂一切無相故出十二入二法不二法中心無所著故名無所得略說三相是隨順解般若波羅蜜義須菩提聞說見經卷如見佛讀經文如從佛聞如似有著是故問般若可見可聞耶須菩提意以般若波羅蜜畢竟空天眼天耳猶不能見聞何況肉眼肉耳出世間慧眼亦不得見何況世間眼佛順其意答般若波羅蜜不可得見聞此中說因緣諸法入般若波羅蜜中皆一相無相是中無分別聞者見者及可聞可見三界凡夫人作分別是眼是色是耳是聲六情是利六塵是鈍色等諸法是鈍慧等是利諸法入般若波羅蜜中如百川歸海皆為一味是故說般若波羅蜜不可見不可聞以諸法鈍故從檀波羅蜜乃至佛道須陀洹乃至佛亦如是復次眾生離法不能聞不能見法離眾生亦不能聞不能見問曰上已問菩薩發意幾時供養幾佛能順解深義今何以更問答曰上佛說般若無聞無見亦說見般若經卷如見佛讀般若如從佛聞二相說是般若亦言可見可聞亦言不可見不可聞是故還問佛菩薩幾時行得是方便能行有能行無行有不墮三界行無不墮斷滅能隨般若波羅蜜相行佛答有此事不定應當分別說或有菩薩初發心便能習行甚深六波羅蜜習行者一心信受常行方便力故者雖行六波羅蜜起福德因緣而心不著諸法無所破壞者是菩薩信力智慧力大故聞摩訶衍深法即時信聞聲聞法亦信聞外道在家出家法亦不破壞而於中出二種利一者分別是道非道捨非道行是道二者一切法入般若波羅蜜中無是無非無破無受不見諸法無利益者即是上說於中出利者是德福具足故終不遠離六波羅蜜乃至淨佛世界略說義有菩薩雖新發意深信受是般若波羅蜜有菩薩久發意供養千萬億諸佛用有所得行六波羅蜜不信受是般若波羅蜜此中佛自說因緣是人於過去世聞深般若波羅蜜不信不受從坐起去今佛為說不信不受破般若波羅蜜罪業果報故說是人不信不受業因緣故即起愚癡業因緣得愚癡業因緣故疑悔惡邪著心轉增著心轉增故於大眾中毀訾破壞般若波羅蜜破壞般若波羅蜜故破三世十方諸佛一切智破三世十方諸佛一切智罪故轉身墮大地獄大地獄者阿鼻地獄無量百千萬億阿僧祇歲受憂愁苦惱憂愁是心苦惱是身苦從一大地獄至一大地獄者如福德因緣故上有六欲天罪業因緣亦如是下有八種大地獄八種大地獄各有十六小地獄是中阿鼻最大餘須彌四天下亦如是是三千大千世界中有百億須彌山有百億阿鼻地獄是故說從一阿鼻大地獄至一阿鼻大地獄如人從會至會又如入正位者從天上來受人間樂從人中還至天上受樂若此間火劫起其罪未盡故轉至他處十方世界大地獄中受罪若彼間火劫起復展轉至他方他方火劫起復還生此間阿鼻地獄中展轉如前是破般若波羅蜜罪小滅展轉生勤苦畜生中此間火劫起復生他方世界畜生中展轉受苦彼間火劫起還來此間復展轉如前罪轉微輕或得人身生下賤家所謂生生盲家不欲見般若波羅蜜罪故輕賤說法人故生旃陀羅及除糞擔死人等下賤家毀呰說法者故無舌不欲聞故無耳麾手非撥故無手此人心雖愛佛以愚癡無智故毀滅佛母破壞法藏破壞法藏故生無佛法眾處問曰何以不說生餓鬼中答曰是破壞法者多以二煩惱所謂瞋恚愚癡慳貪發故墮餓鬼此中無慳故不說問曰舍利弗何以言五逆罪與破法罪相似答曰舍利弗是聲聞人常聞五逆罪最重墮阿鼻地獄一劫受苦聲聞人不悉知供養般若得大果報又不知謗毀般若得大罪故舉五逆對問相似不答言不相似者以相去懸遠故所以者何此人毀謗般若者自失大利亦令他失自遠離般若亦令他遠離自破壞善根亦破他善根自塗邪見毒亦塗他邪見毒自失其身亦失他身自不知故著法愛故破亦令他破般若波羅蜜如父母愛子恩極一世又以因緣故愛是行般若波羅蜜菩薩於無邊世中深心愛念眾生父母念子無能以一眼與者行般若波羅蜜者於無邊劫中以頭目髓腦積過須彌以施眾生出佛身血殺阿羅漢但壞肉身不壞法身壞僧是離眷屬讚五法不壞般若是故五逆罪不得似壞般若波羅蜜般若波羅蜜能令人作佛毀般若罪則無喻是故破般若人我不欲聽聞其名字何況眼見是破般若人或先世福德因緣廣學多聞富貴威德巧於談語諸魔官屬常隨逐佐助故未得阿鞞跋致菩薩見其多人供養多有出家在家弟子是故若有說其名者不聽聞之何況親附禮拜受其教訓所以者何菩薩欲增長善法利益眾生是人欲破法令眾生墮大衰濁二事相違故衰濁者如人著衰雖好衣美食常無色力雖勤身作務財產日耗是人壞一切佛上法寶故雖身口業善持戒布施讚經善法終不增長如濁水泥不見面像亦不中飲是人不中親近若親近者則喜染著是人破法故邪見疑悔常擾亂心先所聞法深染愛著不解般若波羅蜜相故言般若波羅蜜無所有空不堅固無有罪福如是濁亂蔽其心故不能得見清淨實法相黑性者佛法中善法名白不善法名黑是人常積集不善法故成不善性若有信受其語其罪亦同問曰舍利弗何以問是人受身大小而佛不答答曰舍利弗既聞受罪時節及處所不聞其身大小意欲聞佛說其大身又如帝釋身長十里受樂遍滿故欲知受罪身大受苦亦多有二因緣故佛不為說一者上已說其在二惡道中久受苦惱今復說其身大醜惡人或不信不信者當受久劇之苦故二者若信佛語則大憂怖憂怖故風發吐熱血死若死等者設令不死身常乾枯若不信後世受重罪故佛不說舍利弗白佛今雖以二因緣故不說願憐愍未來世人故說佛言若有善根白性福德人足作依止白性者與黑性相違依止者聞是受苦更不敢作若不信雖說身大亦不信若信聞上受苦久遠足可信經爾時須菩提白佛言世尊若善男子善女人應好攝身口意業無受如是諸苦或不見佛或不聞法或不親近僧或生無佛世界中或生人中墮貧窮家或人不信受其言須菩提白佛言世尊以積集口業故有是破法重罪耶佛告須菩提以積集口業故有是破法重罪須菩提是愚癡人在佛法中出家受戒破深般若波羅蜜毀呰不受須菩提若破般若波羅蜜毀呰般若波羅蜜則為破十方諸佛一切智一切智破故則為破佛寶破佛寶故破法寶破法寶故破僧寶破三寶故則破世間正見破世間正見故則為破四念處乃至破一切種智法破一切種智法故則得無量無邊阿僧祇罪得無量無邊阿僧祇罪已則受無量無邊阿僧祇憂苦須菩提白佛言世尊是愚癡人毀呰破壞深般若波羅蜜有幾因緣佛告須菩提有四因緣是愚癡人毀呰破是深般若波羅蜜須菩提言世尊何等四是愚癡人為魔所使故欲毀呰破壞深般若波羅蜜是名初因緣是愚癡人不信深法不信不解心不得清淨是第二因緣故是愚癡人欲毀呰破壞深般若波羅蜜是愚癡人與惡知識相隨心沒懈怠堅著五受眾是第三因緣故是愚癡人欲毀呰破壞深般若波羅蜜是愚癡人多行瞋恚自高輕人是第四因緣故是愚癡人欲毀呰破壞深般若波羅蜜須菩提以是四因緣故是愚癡人欲毀呰破壞深般若波羅蜜論問曰口業是破法何以言攝身口意業答曰意業是口業之本若欲攝口業先攝意業意業攝故身口業亦善身口業善意業亦善是中須菩提自說因緣莫受是諸苦或不見佛等世間人以身業為重口業為輕是故須菩提問但以口業得如是罪耶佛可其意示言是愚癡人自無急事又無使作者亦無所得而自以舌故作如是罪是為大狂是狂人未來世在我法中出家出家者五眾受戒者有七眾是聲聞人著聲聞法佛法過五百歲後各各分別有五部從是已來以求諸法決定相故自執其法不知佛為解脫故說法而堅著語言故聞說般若諸法畢竟空如刀傷心皆言決定之法今云何言無於般若波羅蜜無得無著相中作得作著相故毀呰破壞言非佛教佛憐愍眾生故為說是道非道今般若中是道非道盡為一相所謂無相是故先生疑後定心於空法生邪見邪見得力故於大眾中處處毀壞般若波羅蜜毀壞般若波羅蜜故則破十方三世諸佛一切智等諸佛功德破佛功德故即破三寶三寶破故則破世間樂因緣所謂世間正見若破世間正見則破出世間樂因緣出世間正見所謂四念處乃至一切種智是法名為無量無邊福德因緣破是法故得無量無邊罪得無量無邊罪故受無量無邊憂愁苦惱問曰先以說破法因緣所謂愛著法等須菩提何以更問答曰先論中說今經中說先不遍說今遍廣說所謂四因緣是人為魔所使若魔若魔人來入其心中轉其身口令破般若波羅蜜如阿難佛三問閻浮提樂壽命亦樂魔入身故三不答佛阿難得初道猶為魔嬈何況凡人復次魔有四種五眾魔煩惱魔死魔自在天子魔四魔中多煩惱魔自在天子魔故令不信般若自貪著法憎嫉他法愚癡顛倒故能破般若波羅蜜有人言初因緣煩惱魔後第四自在天子魔是二種魔所使故名為魔所使堅著邪見貪愛自法慧根鈍故不識佛意不信不受甚深般若故破有人利根堪信魔又不來但隨惡師教故破般若有人雖屬惡知識諸結使薄故勤精進能信般若波羅蜜是故二事和合為一亦屬惡知識亦深著五眾結使厚生懈怠心是故不信般若是人世世多集瞋恚成其性瞋相者是不信相是人剛強自高輕賤說法人我智德如是尚不能解況汝愚賤而能知之以是瞋恚憍慢多故破般若波羅蜜經須菩提白佛言世尊是般若波羅蜜不勤精進種不善根惡友相得人難信難解佛言如是如是須菩提是深般若波羅蜜不勤精進種不善根惡友相得人難信難解須菩提白佛言世尊是般若波羅蜜云何甚深難信難解須菩提色不縛不解何以故無所有性是色受想行識不縛不解何以故無所有性是受想行識檀波羅蜜不縛不解何以故無所有性是檀波羅蜜尸羅波羅蜜不縛不解何以故無所有性是尸羅波羅蜜羼提波羅蜜不縛不解何以故無所有性是羼提波羅蜜毘梨耶波羅蜜不縛不解何以故無所有性是毘梨耶波羅蜜禪波羅蜜不縛不解何以故無所有性是禪波羅蜜般若波羅蜜不縛不解何以故無所有性是般若波羅蜜須菩提內空不縛不解何以故無所有性是內空乃至無法有法空不縛不解何以故無所有性是無法有法空四念處不縛不解何以故無所有性是四念處乃至一切智一切種智不縛不解何以故無所有性是一切種智須菩提色本際不縛不解何以故本際無所有性是色受想行識乃至一切種智本際不縛不解何以故本際無所有性是一切種智須菩提色後際不縛不解何以故後際無所有性是色受想行識乃至一切種智後際不縛不解何以故後際無所有性是一切種智須菩提現在色不縛不解何以故現在無所有性是色受想行識乃至現在一切種智不縛不解何以故現在無所有性是一切種智須菩提白佛言世尊是般若波羅蜜不勤精進不種善根惡友相得懈怠少進喜忘無巧便慧如此之人實難信難解如是如是須菩提是般若波羅蜜不勤精進不種善根惡友相得繫屬於魔懈怠少進喜忘無巧便慧如此之人實難信難解何以故色淨果亦淨受想行識淨果亦淨乃至阿耨多羅三藐三菩提淨果亦淨復次須菩提色淨故即般若波羅蜜淨般若波羅蜜淨即色淨受想行識淨故即般若波羅蜜淨般若波羅蜜淨即受想行識淨乃至一切種智淨即般若波羅蜜淨般若波羅蜜淨即一切種智淨色淨般若波羅蜜淨無二無別無斷無壞乃至一切種智淨般若波羅蜜淨無二無別無斷無壞復次須菩提不二淨故色淨不二淨故乃至一切種智淨何以故是不二淨色淨乃至一切種智淨無二無別故我淨眾生淨乃至知者見者淨故色淨受想行識淨乃至一切種智淨色淨乃至一切種智淨故我眾生乃至知者見者淨何以故我眾生乃至知者見者淨色淨乃至一切種智淨不二不別無斷無壞論釋曰爾時須菩提白佛言是般若波羅蜜甚深故懈怠隨惡知識種不善根故難信與上相違名為信般若波羅蜜佛可其言須菩提更問是般若波羅蜜云何甚深故難信佛答色等諸法無縛無解三毒是縛三解脫門是解是三毒等諸煩惱虛誑不實從和合因緣生無自性故無縛無縛故無解破是三毒故三解脫門亦空復次取相著法顛倒一切煩惱等是縛縛法若實定有自性者則不可解若實定有誰能破者若破即墮斷滅中若取相顛倒等諸煩惱虛誑不實亦無所斷復次一切心心數法憶想分別取相皆縛在緣中若入諸法實相中知皆是虛誑如上品中說心清淨相者即是非心相是縛空故解亦空如是等種種因緣故色等諸法不縛不解此中佛自說因緣色等諸法有為作法從因緣和合生故無有定性故說無所有性是色等諸法復次色等諸法三世中不縛不解如破三世中說是時須菩提知般若波羅蜜非甚深非不甚深如後品中說若謂般若波羅蜜甚深則遠離般若波羅蜜以是故白佛言世尊惡人以般若波羅蜜甚深難解非謂善人惡人者不與般若相應不一心勤精進不種解般若波羅蜜善根隨破壞般若惡師懈怠者著世間樂不願出世間如此人若有精進少不足言諸煩惱亂心故喜忘善不善法相不破憍慢不除邪見戲論故求諸法實相不知分別諸法相好醜是名無巧便慧有如是等惡法故是人難解甚深般若佛可其意言如是如是問曰須菩提說中無有魔事佛說中何以益魔事答曰須菩提直說內外因緣不具足佛今具足說故言是人為魔所使佛更欲說甚深難解相告須菩提色等諸法淨故果亦淨四念處是色等諸法果何以故觀色等諸法不淨無常等即得身念處餘念如上說是中四念處性無漏斷煩惱為涅槃故清淨見果淨故知因亦淨問曰先說觀色不淨無常等得身念處云何言果淨故知因亦淨答曰不淨觀是初入門非實觀是故不入十六聖行是十六行中觀無常苦空無我不觀不淨淨顛倒故生婬欲破淨故言不淨非是實是故不淨不入十六聖行但是得解觀是般若中不觀常不觀無常不觀淨不觀不淨等常無常淨不淨空實等諸觀滅戲論滅是色實相色實相淨故果亦淨復次佛此中自說因緣般若波羅蜜如虛空畢竟淨無所染污是般若波羅蜜觀色等諸法實相不生不滅行六波羅蜜修四念處等如是可得般若波羅蜜是般若波羅蜜三種因緣正觀正行正修是故言般若波羅蜜淨故色等諸法淨色等諸法淨故般若波羅蜜淨所以者何色等諸法般若波羅蜜實相中無二無別不異不別不離不散故不斷不壞復次如我法乃至十方三世中求不可得於五眾中但有假名眾生乃至知者見者亦如是如我空無所有清淨故一切法亦如是經復次須菩提婬淨故色淨乃至一切種智淨何以故婬淨色淨乃至一切種智淨不二不別瞋癡淨故色淨乃至一切種智淨何以故瞋癡淨色淨乃至一切種智淨不二不別復次須菩提無明淨故諸行淨諸行淨故識淨識淨故名色淨名色淨故六入淨六入淨故觸淨觸淨故受淨受淨故愛淨愛淨故取淨取淨故有淨有淨故生淨生淨故老死淨老死淨故般若波羅蜜淨般若波羅蜜淨故乃至檀波羅蜜淨檀波羅蜜淨故內空淨內空淨故乃至無法有法空淨無法有法空淨故四念處淨四念處淨故乃至一切智淨一切智淨故一切種智淨何以故是一切智淨一切種智淨不二不別無斷無壞復次須菩提般若波羅蜜淨故色淨乃至般若波羅蜜淨故一切智淨是般若波羅蜜淨一切智淨不二不別故須菩提禪波羅蜜淨故乃至一切智淨毘梨耶波羅蜜羼提波羅蜜尸羅波羅蜜檀波羅蜜淨故乃至一切智淨內空淨故乃至一切智淨四念處淨故乃至一切智淨復次須菩提一切智淨故乃至般若波羅蜜淨如是一一如先說復次須菩提有為淨故無為淨何以故有為淨無為淨不二不別無斷無壞故復次須菩提過去淨故未來現在淨未來淨故過去現在淨現在淨故過去未來淨何以故現在淨過去未來淨不二不別無斷無壞故論問曰佛說三毒是垢穢不淨此中云何言婬欲等淨故色等亦淨答曰佛說三毒實性清淨故色等諸法亦清淨三毒淨色等淨故不二不別欲廣說三毒清淨及三毒清淨果報因緣故說無明淨故諸行亦淨無明淨者所謂無明畢竟空如破無明十喻中說從十二因緣乃至一切種智亦如是是故色等無明等諸法清淨故般若波羅蜜清淨般若波羅蜜清淨故諸菩薩所行法所謂禪波羅蜜乃至一切種智皆清淨禪波羅蜜等諸法亦如是復次用十八空故色等乃至一切種智空乃至一切種智空故十八空亦空一切種智不離十八空十八空不離一切種智是故言不二不別空者即是清淨今色乃至一切種智一法為首餘法各各為首展轉皆清淨復次諸法多無量故略說有為無為有為法實相即是無為法知淨行者於諸法中求常樂我淨不可得若不可得是為實知有為法實知不可得即是無為法是故說有為法淨故無為法清淨復次因有為法故知無為法聖人得是無為法說有為法相是故說有為法清淨故無為法清淨無為法清淨故有為法清淨有為法在三世中故說過去世清淨故未來世亦清淨未來世清淨故過去世亦清淨所以者何如過去世破壞散滅無所有故空未來世未生未有故空二世無故現在亦無何以故有先有後知有現在復次有為法念念生滅故無住時住時無故無現在世三世空故有為法空有為法空故無為法空空即是畢竟清淨不破不壞無戲論如虛空如是般若波羅蜜畢竟清淨三世諸佛法藏破是能宣示實相般若言說文字故墮地獄問曰若不信般若墮地獄信者得作佛若有五逆罪破戒邪見懈怠之人信是般若是人得成佛不復有持戒精進者而不信般若是云何墮地獄答曰破般若有二種一者佛口所說弟子誦習書作經卷愚人謗言非是佛說是魔若魔民所作亦是斷滅邪見人手筆莊嚴口力者說或言雖是佛說其中處處餘人增益或有人著心分別取相說般若波羅蜜口說空法而心著有初破者墮大地獄不得聖人說般若意故第二破著心論議者是不名為破般若如調達出佛身血祇域亦出佛身血雖同一名出血心異故一人得罪一人得福如畫作佛像一人以像不好故破一人以惡心故破以心不同故一人得福一人得罪破般若波羅蜜者亦如是復次或有人破般若雖不瞋不輕佛自用心憶想分別是甚深法一切智人所說應有深妙法云何言都空佛以無著心為度眾生故說法是人以著心取相故起口業毀呰破壞般若能起身業手麾非撥指毀令去與二種不信相違故名二種信一者知般若實義信得如說果報二者信經卷言語文字得功德少邪見罪重故雖持戒等身口業好皆隨邪見惡心如佛自說喻譬如種苦種雖復四大所成皆作苦味邪見人亦如是雖持戒精進皆成惡法與此相違名為正見五逆罪人惡罪常覆心疑今世後世業果何況能信甚深般若雖復書經卷供養望免惡罪去般若大遠或有遇善知識先世精進福德利智第一信般若波羅蜜清淨因緣能得如所說果報如阿闍世王殺父之罪蒙佛文殊師利善知識故除其重罪得如所說般若果報受無上道記經爾時舍利弗白佛言世尊是淨甚深佛言畢竟淨故舍利弗言何法淨故是淨甚深佛言色淨故是淨甚深受想行識淨故四念處淨故乃至八聖道分淨故佛十力淨故乃至十八不共法淨故菩薩淨故佛淨故一切智一切種智淨故是淨甚深世尊是淨明佛言畢竟淨故舍利弗言何法淨故是淨明佛言般若波羅蜜淨故是淨明乃至檀波羅蜜淨故是淨明四念處乃至一切智淨故是淨明世尊是淨不相續佛言畢竟淨故舍利弗言何法不相續故是淨不相續佛言色不去不相續故是淨不相續乃至一切種智不去不相續故是淨不相續世尊是淨無垢佛言畢竟淨故舍利弗言何法無垢故是淨無垢佛言色性常淨故是淨無垢乃至一切種智性常淨故是淨無垢世尊是淨無得無著佛言畢竟淨故舍利弗言何法無得無著故是淨無得無著佛言色無得無著故是淨無得無著乃至一切種智無得無著故是淨無得無著世尊是淨無生佛言畢竟淨故舍利弗言何法無生故是淨無生佛言色無生故是淨無生乃至一切種智無生故是淨無生世尊是淨不生欲界中佛言畢竟淨故舍利弗言云何是淨不生欲界中佛言欲界性不可得故是淨不生欲界中世尊是淨不生色界中佛言畢竟淨故舍利弗言云何是淨不生色界中佛言色界性不可得故是淨不生色界中世尊是淨不生無色界中佛言畢竟淨故舍利弗言云何是淨不生無色界中佛言無色界性不可得故是淨不生無色界中世尊是淨無知佛言畢竟淨故舍利弗言云何是淨無知佛言諸法鈍故是淨無知世尊色無知是淨淨佛言畢竟淨故舍利弗言云何色無知是淨淨佛言色自性空故色無知是淨淨世尊受想行識無知是淨淨佛言畢竟淨故舍利弗言云何受想行識無知是淨淨佛言受想行識自性空故無知是淨淨世尊一切法淨故是淨淨佛言畢竟淨故舍利弗言云何一切法淨故是淨淨佛言一切法不可得故一切法淨是淨淨世尊是般若波羅蜜於薩婆若無益無損佛言畢竟淨故舍利弗言云何般若波羅蜜於薩婆若無益無損佛言法常住相故般若波羅蜜於薩婆若無益無損世尊是般若波羅蜜淨於諸法無所受佛言畢竟淨故舍利弗言云何般若波羅蜜淨於諸法無所受佛言法性不動故是般若波羅蜜淨於諸法無所受論釋曰是淨甚深者淨有二種一者智慧淨二者所緣法淨此二事相待離智淨無緣淨離緣淨無智淨所以者何一切心心數法從緣生若無緣則智不生譬如無薪火無所然以有智故知緣為淨無智則不知緣淨此中智淨緣淨相待世間常法是中說離智離緣諸法實相本自清淨為心心數法所緣則污染不清淨譬如百種美食與毒同器則不可食諸法實相常淨非佛所作非菩薩辟支佛聲聞一切凡夫所作有佛無佛常住不壞相在顛倒虛誑法及果報中則污染不淨是清淨有種種名字或名如法性實際或名般若波羅蜜或名道或名無生無滅空無相無作無知無得或名畢竟空等如是等無量無邊名字舍利弗觀是般若波羅蜜相雖不可見不可聞不可說不可破壞而誹謗得無量罪信受正行則得無上果報舍利弗發希有歡喜心而白佛言世尊是淨甚深佛答汝所見者以為希有實相中復過汝所見一切法中畢竟淨無所著乃至淨體亦不著是名畢竟清淨復次清淨主所謂十方三世諸佛諸佛亦不著是清淨是故言畢竟清淨故是清淨般若波羅蜜能令一切賢聖無邊苦盡有是大利益而亦不著是般若波羅蜜如是有無量因緣畢竟清淨是淨甚深舍利弗問何法畢竟清淨故是淨甚深佛答色等諸法清淨故是淨甚深所以者何色等諸法本末因果清淨故是淨甚深如上品中說菩薩於色等法中觀行斷故得如是清淨以是故名色等清淨是淨能破一切法中戲論無明能與畢竟空智慧光明是故言淨明行檀波羅蜜等諸菩薩妙法故得是淨明是淨能與有餘涅槃故言是淨明今與無餘涅槃故言是淨不相續先以空等三三昧捨諸善法後壽命自然盡故色等五眾不去亦不相續故淨不相續以百八諸煩惱不能遮覆污染淨故言淨無垢行如是諸法實相不二道從苦法忍乃至十五心是名得第十六心得沙門果是名著著者著不墮落得之別名也復次行六波羅蜜乃至生柔順忍是名得能生無生法忍入菩薩位是名著是清淨法中用無所得心無此二事故名無得無著行如是法知一切法畢竟空畢竟空故不取相不取相故不起不作三種業不作業故一切世間無生世間所謂三界此中二因緣故不生一者三種生業不起故二者三界自性不可得故此中佛總說因緣所謂三界自性空是故說三界色等諸法自性不可得是淨無知諸法鈍故如上品中說一切諸法性常不生不生故不可得不可得故畢竟清淨舍利弗得聲聞波羅蜜佛為一切智人是二人問答故諸菩薩貪著是般若波羅蜜是故舍利弗欲斷其貪著故說言世尊般若波羅蜜雖有如是功德畢竟清淨故於薩婆若亦無益無損如夢如幻中雖有得失亦無益無損如虛空畢竟清淨無所有亦因是虛空有所成濟亦不得言空有所作亦不得言空無所益檀波羅蜜因般若波羅蜜有所作是故言般若波羅蜜無益無損般若波羅蜜觀一切法有失不淨無常苦空無我不生不滅非不生非不滅等種種因緣讚歎滅諸觀戲論斷語言道是故說般若波羅蜜清淨於諸法無所受滅諸觀戲論斷語言道即是入法性相是故此中說法性不動故經爾時慧命須菩提白佛言世尊我淨故色淨佛言畢竟淨故須菩提言以何因緣我淨故色淨畢竟淨佛言我無所有故色無所有畢竟淨世尊我淨故受想行識淨佛言畢竟淨故須菩提言何因緣故我淨故受想行識淨畢竟淨佛言我無所有故受想行識無所有畢竟淨世尊我淨故檀波羅蜜淨我淨故尸羅波羅蜜淨我淨故羼提波羅蜜淨我淨故毘梨耶波羅蜜淨我淨故禪波羅蜜淨世尊我淨故般若波羅蜜淨世尊我淨故四念處淨世尊我淨故乃至八聖道分淨世尊我淨故佛十力淨世尊我淨故乃至十八不共法淨佛言畢竟淨故須菩提言何因緣故我淨檀波羅蜜淨我淨乃至十八不共法淨佛言我無所有故檀波羅蜜無所有淨乃至十八不共法無所有故淨世尊我淨故須陀洹果淨我淨故斯陀含果淨我淨故阿那含果淨我淨故阿羅漢果淨我淨故辟支佛道淨我淨故佛道淨佛言畢竟淨須菩提言何因緣故我淨須陀洹果淨斯陀含果淨阿那含果淨阿羅漢果淨辟支佛道淨佛道淨佛言自相空故世尊我淨故一切智淨佛言畢竟淨故須菩提言何因緣故我淨故一切智淨佛言無相無念故世尊以二淨故無得無著佛言畢竟淨須菩提言何因緣故以二淨故無得無著是畢竟淨佛言無垢無淨故世尊我無邊故色淨受想行識淨佛言畢竟淨須菩提言何因緣故我無邊故色淨受想行識淨佛言畢竟空無始空故須菩提白佛言世尊若菩薩摩訶薩能如是知是名菩薩摩訶薩般若波羅蜜佛言畢竟淨故須菩提言何因緣故菩薩摩訶薩能如是知是名菩薩摩訶薩般若波羅蜜佛言知道種故世尊若菩薩摩訶薩行般若波羅蜜以方便力故作是念色不知色受想行識不知識過去法不知過去法未來法不知未來法現在法不知現在法佛言菩薩摩訶薩行般若波羅蜜以方便力故不作是念我施與彼人我持戒如是持戒我修忍如是修忍我精進如是精進我入禪如是入禪我修智慧如是修智慧我得福德如是得福德我當入菩薩法位中我當淨佛世界成就眾生當得一切種智須菩提是菩薩摩訶薩行般若波羅蜜以方便力故無諸憶想分別內空外空內外空空空大空第一義空有為空無為空無始空散空性空諸法空自相空故須菩提是名菩薩摩訶薩行般若波羅蜜方便力故無所礙論釋曰佛初命須菩提說般若有所說不應求其因緣若餘人所說者當求因緣舍利弗已問清淨相佛作證今須菩提說清淨相佛亦為證我淨故五眾淨者如我畢竟無所有不可得五眾亦如是畢竟空即是我清淨五眾清淨解我空易解五眾空難是故以易解喻難解六波羅蜜乃至十八不共法須陀洹果乃至佛道亦如是我淨故是法亦淨問曰上言我無所有故色乃至十八不共法亦無所有今何以說須陀洹果乃至佛道自相空答曰我從和合因緣假名生於無我中有我顛倒是故說我虛妄無所有以五眾著處因緣故無所有檀波羅蜜等諸法雖善是有為作法菩薩所著故言無所有須陀洹果等是無為法無為法自相空所謂無生無滅無住異故是故不說無所有但言自相空復次有為法中邪行多故說無所有無為法中無生無滅無邪行故說自相空我淨一切種智淨者以菩薩深著故無相無念無相者是無相三昧無念者於無相三昧亦不念今須菩提知般若波羅蜜真清淨故白佛用二淨故無得無著清淨有二種一者用二法清淨二者用不二法清淨二法清淨是名字清淨用不二法清淨者是真清淨佛言諸法畢竟空相云何以二法清淨有得有著此中說因緣所謂一切法無垢無淨二清淨中分別是垢是淨我無邊故五眾清淨者如我空空故無邊五眾亦如是問曰常言畢竟清淨故今何以言畢竟空無始空答曰畢竟空即是畢竟清淨以人畏空故言清淨此中說我無邊我即眾生眾生空何以故無始空故說曰能如是知是名般若者能以眾生空法空以一切法畢竟空是名般若波羅蜜般若波羅蜜即是畢竟清淨佛常答畢竟空是故問若畢竟空云何言菩薩能如是知是名菩薩般若佛言知道種故菩薩雖知一切法畢竟空欲令眾生得此畢竟空遠離著心畢竟空但為破著心故說非是實空爾時須菩提白佛言世尊行般若者作是念色不知色等佛意般若無定相但以道種智故分別說令菩薩行般若有方便故法雖畢竟空亦如是知色不知色法等觀一切法畢竟空唯有能觀智慧在不應畢竟空以引導眾生著心令入畢竟空佛答若菩薩行般若有方便能觀外法畢竟空色不知色等內自觀內心亦如是方便力故若行檀時不作是念我施與彼彼是受施須菩提色不知色等者一切法空故不相知不相知故無所作破二事所謂受者所施物今破與者乃至我修一切種智亦如是此中說因緣菩薩行般若方便故無如是分別以內空故乃至自相空是十三空破諸法盡後五種空總相說是名菩薩無所礙無所礙者以是諸空於一切法無所礙經爾時釋提桓因問須菩提云何是求菩薩道善男子礙法須菩提報釋提桓因言憍尸迦有求菩薩道善男子善女人取心相所謂取檀波羅蜜相取尸羅波羅蜜相羼提波羅蜜相毘梨耶波羅蜜相禪波羅蜜相般若波羅蜜相取內空相外空相內外空相乃至無法有法空相取四念處相乃至八聖道分相取佛十力相乃至十八不共法相取諸佛相取於諸佛種善根相是一切福德和合取相迴向阿耨多羅三藐三菩提憍尸迦是名求菩薩道善男子善女人礙法用是法故不能無礙行般若波羅蜜何以故憍尸迦是色相不可迴向受想行識相不可迴向乃至一切智相不可迴向復次憍尸迦若菩薩摩訶薩示教利喜他人阿耨多羅三藐三菩提應示教利喜一切諸法實相若求菩薩道善男子善女人行檀波羅蜜時不應作是分別言我施與我持戒我忍辱我精進我入禪我修智慧我行內空外空內外空乃至我行無法有法空我修四念處乃至我行阿耨多羅三藐三菩提善男子善女人應如是示教利喜他人阿耨多羅三藐三菩提若如是示教利喜阿耨多羅三藐三菩提自無錯謬亦如佛所許法示教利喜令是善男子善女人遠離一切礙法爾時佛讚須菩提善哉善哉如汝為諸菩薩說諸礙法須菩提汝今更聽我說微細礙相汝須菩提一心好聽佛告須菩提有善男子善女人發阿耨多羅三藐三菩提心取相念諸佛須菩提所可有相皆是礙相又於諸佛從初發意乃至法住於其中間所有善根取相憶念取相憶念已迴向阿耨多羅三藐三菩提須菩提所可有相皆是礙相又於諸佛及弟子所有善根及餘眾生善根取相迴向阿耨多羅三藐三菩提須菩提所可有相皆是礙相何以故不應取相憶念諸佛亦不應取相念諸佛善根須菩提白佛言世尊是般若波羅蜜甚深佛言一切法常離故須菩提言世尊我當禮般若波羅蜜佛告須菩提是般若波羅蜜無起無作故無有能得者須菩提言世尊一切諸法亦不可得佛言一切法一性非二性須菩提是一法性是亦無性是無性即是性是性不起不作如是須菩提菩薩摩訶薩若知諸法一性所謂無性無起無作則遠離一切礙相須菩提白佛言世尊是般若波羅蜜難知難解佛言如所言是般若波羅蜜無見者無聞者無知者無識者無得者世尊是般若波羅蜜不可思議佛言如所言是般若波羅蜜不從心生不從色受想行識生乃至不從十八不共法生論問曰若與無礙相違是名為礙帝釋何以更問礙答曰菩薩礙法微妙入諸善法和合利根者所覺鈍根者不覺以難解故於佛前更問礙法何者是所謂菩薩分別慳心施心捨慳心取施心是名取心相知布施物貴賤知修集布施能一切與是檀波羅蜜乃至隨喜福德取相諸善法雖為是妙內著我外著法墮礙法中譬如食雖香美過噉則病此中須菩提自說因緣色等諸法相畢竟空故不可得迴向無上道上說礙相今說無礙相所謂菩薩若欲教他無上道應以實法示教利喜示教利喜義如先說實法者所謂滅諸憶想分別是故說行檀時不分別我與等若能如是教化得二種利一者自無錯謬二者亦如佛所得法以化他人如是等無量礙相相違是名無礙相問曰佛以讚須菩提說無礙相今何以故復更自說微細礙相答曰佛就須菩提力中讚歎汝是捨眾生人而能說菩薩礙相微細礙相須菩提力所不及是故佛自說是礙相微細故汝一心好聽何者是所謂菩薩用取相念諸佛等皆是礙無相相是般若波羅蜜佛從般若中出亦是無相相諸善根著心取相迴向是世間果報有盡雜毒故不能得無上道問曰上說麁礙言取相今微細礙中亦言取相有何差別答曰上說我是與者彼是受者如是等今但說取相復次今說諸菩薩念佛三昧故微細相微細心人中礙是故名微細礙須菩提知佛所說深妙非己所及是故讚言甚深佛答一切法常遠離相故佛說是般若遠一切法遠一切法故微細相不得入般若中須菩提歡喜言我當為般若作禮須菩提意作是念我得解是般若波羅蜜甚深相故發心我應作禮佛言是般若波羅蜜無起無作故十方如恒河沙佛無能得者汝聲聞人云何言得須菩提言世尊非但般若一切法皆無知無得佛言諸法一性無二一性所謂畢竟空無二者無畢竟不畢竟一法性即是無性畢竟空不應著不應取相所以者何從因緣和合生故須菩提作是念若無性即是性以不起不作故後世苦不相續能如是知般若波羅蜜一切諸礙皆遠離若遠離諸礙則自在得無上道須菩提聞是說作是念我以為得佛謂不得是般若波羅蜜難解難知佛答非獨汝難一切眾生無見者無聞者無知者無識者無得者耳鼻舌身所不知意所不識不得是般若出過六種知故言難解須菩提入深般若中智力窮極故言不可思議佛言是般若非心生非五眾生乃至不從十八不共法生無生相故問曰若說不從心生何以復說五眾五眾中識眾即是心答曰先說心是略說後說五眾等是廣說五眾乃至十八不共法可與般若作因緣不能生般若譬如猛風除雲能令日月出現而不能作日月也經須菩提白佛言是般若波羅蜜無所作佛言作者不可得故色不可得乃至一切法不可得故世尊若菩薩摩訶薩欲行般若波羅蜜應云何行佛告須菩提菩薩摩訶薩欲行般若波羅蜜不行色是行般若波羅蜜不行受想行識是行般若波羅蜜乃至不行一切種智是行般若波羅蜜不行色常無常是行般若波羅蜜乃至一切種智不行常無常是行般若波羅蜜不行色若苦若樂是行般若波羅蜜乃至不行一切種智若苦若樂是行般若波羅蜜不行色是我非我是行般若波羅蜜乃至不行一切種智是我非我是行般若波羅蜜不行色淨不淨是行般若波羅蜜乃至不行一切種智淨不淨是行般若波羅蜜何以故是色無所有性云何有常無常苦樂我無我淨不淨受想行識亦無所有性云何有常無常乃至淨不淨乃至一切種智無所有性云何有常無常乃至淨不淨復次須菩提菩薩摩訶薩行般若波羅蜜時不行色不具足是行般若波羅蜜不行受想行識不具足是行般若波羅蜜乃至不行一切種智不具足是行般若波羅蜜何以故色不具足者是不名色如是亦不行是行般若波羅蜜受想行識不具足者是不名識如是亦不行是行般若波羅蜜乃至不行一切種智不具足者是不名一切種智如是亦不行是行般若波羅蜜須菩提白佛言未曾有也世尊善說求菩薩道善男子善女人礙不礙相佛言如是如是須菩提佛善說求菩薩道善男子善女人礙不礙相復次須菩提若菩薩摩訶薩行般若波羅蜜時不行色不礙是行般若波羅蜜不行受想行識不礙是行般若波羅蜜不行眼不礙是行般若波羅蜜不行耳鼻舌身不礙是行般若波羅蜜不行意不礙是行般若波羅蜜不行檀波羅蜜不礙是行般若波羅蜜不行尸羅波羅蜜不礙是行般若波羅蜜不行羼提波羅蜜不礙是行般若波羅蜜不行毘梨耶波羅蜜不礙是行般若波羅蜜不行禪波羅蜜不礙是行般若波羅蜜不行般若波羅蜜不礙是行般若波羅蜜乃至不行一切種智不礙是行般若波羅蜜須菩提菩薩摩訶薩如是行般若波羅蜜時知色是不礙知受想行識是不礙乃至知一切種智是不礙知須陀洹果不礙知斯陀含果不礙知阿那含果不礙知阿羅漢果不礙知辟支佛道不礙知阿耨多羅三藐三菩提道不礙爾時慧命須菩提白佛言未曾有也世尊是甚深法若說亦不增不減若不說亦不增不減佛語須菩提如是如是是甚深法若說亦不增不減若不說亦不增不減譬如佛盡形壽若讚若毀虛空讚時亦不增不減毀時亦不增不減須菩提如幻人若讚時不增不減毀時亦不增不減讚時不喜毀時不憂須菩提諸法相亦如是若說亦如本不異若不說亦如本不異須菩提白佛言世尊諸菩薩摩訶薩所為甚難修行是般若波羅蜜時不憂不喜而能習行般若波羅蜜於阿耨多羅三藐三菩提亦不轉還何以故世尊修般若波羅蜜如修虛空如虛空中無般若波羅蜜無禪無毘梨耶無羼提無尸羅無檀波羅蜜如虛空中無色無受想行識亦無內空外空內外空乃至無法有法空無四念處乃至無八聖道分無佛十力乃至無十八不共法無須陀洹果斯陀含果阿那含果阿羅漢果無辟支佛道無阿耨多羅三藐三菩提修般若波羅蜜亦如是世尊應禮是諸菩薩摩訶薩能大莊嚴世尊是人為眾生大莊嚴勤精進如為虛空大莊嚴勤精進世尊是人欲度眾生如欲度虛空世尊是諸菩薩摩訶薩大莊嚴為虛空等眾生大莊嚴世尊是人大莊嚴欲度眾生為如舉虛空世尊諸菩薩摩訶薩大精進力欲度眾生故發阿耨多羅三藐三菩提心世尊諸菩薩摩訶薩大莊嚴欲度眾生故發阿耨多羅三藐三菩提心世尊諸菩薩摩訶薩大勇猛為度如虛空等眾生故發阿耨多羅三藐三菩提心何以故世尊若三千大千世界滿中諸佛譬如竹葦甘蔗稻麻叢林諸佛若一劫若減一劫說法一一佛度無量無邊阿僧祇眾生令入涅槃世尊是眾生性亦不減亦不增何以故眾生無所有故眾生離故乃至十方世界中諸佛所度眾生亦如是世尊以是因緣故我如是說是人欲度眾生故發阿耨多羅三藐三菩提心為欲度虛空是時有一比丘作是言我當禮般若波羅蜜般若波羅蜜中雖無法生無法滅而有戒眾定眾慧眾解脫眾解脫知見眾而有諸須陀洹諸斯陀含諸阿那含諸阿羅漢諸辟支佛有諸佛而有佛寶法寶比丘僧寶而有轉法輪論釋曰須菩提聞佛說般若波羅蜜無起無作相是故今在佛前說般若波羅蜜無所作若無作者不能斷諸煩惱不能修集諸善法此中佛說因緣從作者乃至一切法不可得故知者尚無何況作者須菩提言若無作者般若波羅蜜無所能作應云何行云何得般若波羅蜜佛言若菩薩不行一切法不得一切法所謂若常若無常乃至若淨若不淨是名行般若波羅蜜一切法者從色乃至一切種智是菩薩行法是法中無智人行諸法常等智人行諸法無常等是般若波羅蜜示諸法畢竟實相故不說諸法常無常無常等雖能破常等顛倒般若中不受是法以能生著心故思惟籌量求常無常相不可得定實問曰色等罪法可觀不淨苦餘善法云何觀不淨苦答曰是名字不淨苦如隨意安穩好法名清淨快樂不隨意非安穩法名不淨苦於善法中愛樂悅可者以為淨樂厭惡不喜者以為不淨苦須菩提作是念若離諸觀法者將無不具足菩薩道耶是故佛說若不行色等不具足是行般若波羅蜜色具足者有人言色等法中常無常等憶想分別是名具足不具足者是中用無常等觀破常等是名不具足少常等故今於色中亦不行無常等是故言不行色不具足是為行般若波羅蜜復次有人言具足者謂補處菩薩能如色實觀乃至一切種智是名具足餘者是不具足若菩薩不行色等不具足者即是行具足般若波羅蜜何以故色不具足則非色色非無常相故佛言出眾生於常中著無所有中隨語言音聲故是故說如是實清淨亦不行是為行般若波羅蜜善說道非道故須菩提言希有礙者是非道無礙者是道佛觀會眾心多迴向空知般若波羅蜜無礙相是故說不行色等無礙是行般若波羅蜜能如是行者於色等法無礙須菩提雖不能究盡知畢竟空理而常樂說是空法希有與一切世間法相違佛可須菩提所說若說不說無增無減是諸法實相若以身業毀壞亦不能令異何況口說常不生相故譬如虛空虛空是般若波羅蜜幻人是行者行者雖罪業因緣生是虛誑法般若波羅蜜合故無有異如種種諸色到須彌山邊同為金色是諸法實相不可知不可說故若說不說如本不異爾時須菩提作是念若諸法畢竟空無所有如虛空乃至無有微細相而菩薩能修集善法得無上道是事難信難受作是念已白佛言諸菩薩所為甚難能為難事故應禮拜謂能大莊嚴故須菩提希有心說是菩薩摩訶薩為阿耨多羅三藐三菩提大莊嚴一切天人皆應禮拜問曰云何知是大莊嚴答曰須菩提此中自說譬喻如有人為虛空故勤行精進利益故大莊嚴菩薩為利益眾生勤精進亦如是世尊若有人欲度虛空菩薩摩訶薩欲度眾生亦如是問曰一事何以再說答曰利益者未得涅槃但令得智慧禪定等今世後世樂欲度者令得漏盡成三乘道入無餘涅槃如虛空無生無滅無苦無樂無縛無脫無所有故眾生亦如是是故說世尊為度虛空等眾生故大莊嚴如虛空無色無形若有欲舉虛空是為難眾生法亦如是畢竟空而菩薩欲舉三界眾生著涅槃中是故名大莊嚴須菩提復讚是菩薩大精進力不隨邪疑心故雖未得佛道未滅諸結而能大勇猛能如是行菩薩道為眾生眾生亦空譬如以種種彩色欲畫虛空此中佛說眾生空因緣所謂十方如恒河沙諸佛以神通力為眾生無量劫說法一一佛度無量阿僧祇眾生入涅槃假令如是於眾生無所減少若實有眾生實有減少者諸佛應有減眾生罪若眾生實空和合因緣有假名眾生故無有定相是故爾所佛度眾生實無減少若不度亦不增是故諸佛無減眾生咎是故說菩薩欲度眾生為欲度虛空爾時一比丘聞畢竟空相驚喜言我當禮般若波羅蜜般若中無有法定實相而有戒眾等及諸果報經爾時釋提桓因語須菩提若菩薩摩訶薩習般若波羅蜜為習何法須菩提語釋提桓因言憍尸迦是菩薩摩訶薩習般若波羅蜜為習空釋提桓因白佛言世尊若善男子善女人受持般若波羅蜜親近讀誦說正憶念我當作何等護爾時須菩提語釋提桓因言憍尸迦汝頗見是法可守護者不釋提桓因言不也須菩提我不見是法可守護者須菩提言憍尸迦若善男子善女人如般若波羅蜜中所說行即是守護所謂常不遠離如所說般若波羅蜜行是善男子善女人若人若非人不得其便當知是善男子善女人不遠離般若波羅蜜憍尸迦若人欲護行般若波羅蜜菩薩為欲護虛空憍尸迦於汝意云何汝能護夢焰影響幻化不釋提桓因言不能護若人欲護行般若波羅蜜諸菩薩摩訶薩亦如是徒自疲苦憍尸迦於汝意云何能護佛所化不釋提桓因言不能護若人欲護行般若波羅蜜諸菩薩摩訶薩亦如是憍尸迦於汝意云何能護法性實際如不可思議性不釋提桓因言不能護若人欲護行般若波羅蜜諸菩薩摩訶薩亦如是爾時釋提桓因問須菩提云何菩薩摩訶薩行般若波羅蜜知見諸法如夢如焰如影如響如幻如化諸菩薩摩訶薩如所知見故不念夢不念是夢不念用夢不念我夢焰影響幻化亦如是須菩提言憍尸迦若菩薩摩訶薩行般若波羅蜜不念色不念是色不念用色不念我色是菩薩摩訶薩亦能不念夢不念是夢不念用夢不念我夢乃至化亦不念化不念是化不念用化不念我化受想行識亦如是乃至一切智不念一切智不念是一切智不念用一切智不念我一切智是菩薩摩訶薩亦能不念夢不念是夢不念用夢不念我夢乃至化亦如是如是憍尸迦菩薩摩訶薩知諸法如夢如焰如影如響如幻如化論釋曰即時帝釋問從佛須菩提所聞是甚深般若為習何法須菩提言諸法久久皆歸涅槃故當習諸法空是故說欲習般若當習空帝釋是人天王於世間自在能與所須願作守護聞是般若波羅蜜歡喜白佛言我當作何事守護隨其所須盡當與之須菩提及一比丘出家法敬禮而已諸惡鬼常惱是人魔若魔民常惱行者是故問佛我當以何事守護若自守護若遣子弟若遣官屬侍衛隨佛教勅須菩提知般若有無量力又知佛意欲令般若波羅蜜貴重不用受恩故語帝釋憍尸迦般若波羅蜜中皆空如幻如夢汝頗見定有一法可守護不帝釋言不也若可見者不名為般若波羅蜜畢竟空若不可見云何說言我當作何事守護復次憍尸迦若行者如所說般若中住即是守護若菩薩如般若中所說一心信受思惟正憶念入禪定觀諸法實相得畢竟空智慧應無生法忍入菩薩位如是人不惜身命何況外物是人不須守護守護名遮諸苦惱令得安樂是人離一切世間法故無有憂愁苦惱得世間事不以為喜失世間事不以為憂所謂常不離如所說般若波羅蜜行若人少時應行後還失者宜須守護若常不離如所說般若波羅蜜則不須守護如伽羅夜叉以拳打舍利弗頭舍利弗時入滅盡定不覺打痛般若波羅蜜氣分即是滅盡定是故若人若非人不能得便略說二種因緣不須守護若人若非人不得便一者從身乃至一切諸法皆厭離無我無我所故皆無所著如斬草木不生憂愁二者得上妙法故為十方諸佛菩薩諸天守護復次譬如人欲守護虛空虛空雨不能壞風日不能乾刀杖等不能傷若有人欲守護虛空者徒自疲苦於空無益若人欲守護行般若波羅蜜菩薩亦如是欲令此事明了故問汝能守護空及夢中所見人及影響幻化人不答言不也此法但誑心眼暫現已滅云何可守護行般若菩薩亦如是觀五眾如夢等虛誑如無為法如法性實際不可思議性無能守護者亦無所利益行般若菩薩知身如如法性實際不分別得供養利時不喜破壞失時不憂如是人何須守護爾時帝釋貪貴是如夢等智慧菩薩得是智慧力不須外守護故問須菩提云何菩薩知是如夢等空法如所知見不念夢等者夢等喻五眾五眾人所著不著夢等欲令離著事故以不著事為喻欲令觀五眾如夢於夢亦復生著是故帝釋問如夢亦不著是夢凡夫人以夢喻五眾即復著夢作是言定有夢法眠睡時生是名念夢是夢惡是夢好如是分別是名念是夢夢得好事則心高得惡事則心愁又用此夢譬喻得是如夢實智慧是名念用夢聞是譬喻我因此夢得知諸法如夢是名念我夢餘喻亦如是爾時須菩提答帝釋若行者不念色是色人色非人色樹色山色是四大若四大所造色等不念是色若常若無常等不以色故心生憍慢不念色是我所非我所入無我門直至諸法實相中是人能不念夢不念是夢等用是夢等譬喻破著五眾破著故於夢中亦不錯若不能破色著是人於色錯於夢亦錯受想行識乃至一切種智亦如是幻焰響影化等亦如是諸菩薩知諸法如夢於夢亦不念經爾時佛神力故三千大千世界中諸四天王天三十三天夜摩天兜率陀天化樂天他化自在天梵身天梵輔天梵眾天大梵天少光天乃至淨居天是一切諸天以天栴檀遙散佛上來詣佛所頭面禮佛足却住一面爾時四天王天釋提桓因及三十三天梵天王乃至諸淨居天佛神力故見東方千佛說法亦如是相如是名字說是般若波羅蜜品諸比丘皆字須菩提問難般若波羅蜜品者皆字釋提桓因南西北方四維上下亦如是各千佛現爾時佛告須菩提彌勒菩薩摩訶薩得阿耨多羅三藐三菩提時亦當於是處說般若波羅蜜如賢劫中諸菩薩摩訶薩得阿耨多羅三藐三菩提時亦當於是處說般若波羅蜜須菩提白佛言世尊彌勒菩薩摩訶薩得阿耨多羅三藐三菩提時用何相何因何義說是般若波羅蜜義佛告須菩提彌勒菩薩摩訶薩得阿耨多羅三藐三菩提時色非常非無常當如是說法色非苦非樂色非我非無我色非淨非不淨當如是說法色非縛非解當如是說法受想行識非常非無常乃至非縛非解當如是說法色非過去色非未來色非現在當如是說法受想行識亦如是色畢竟淨當如是說法受想行識畢竟淨當如是說法乃至一切智畢竟淨當如是說法須菩提白佛言世尊是般若波羅蜜清淨佛言色清淨故般若波羅蜜清淨受想行識清淨故般若波羅蜜清淨世尊云何色清淨故般若波羅蜜清淨云何受想行識清淨故般若波羅蜜清淨佛言若色不生不滅不垢不淨是名色清淨受想行識不生不滅不垢不淨是名受想行識清淨復次須菩提虛空清淨故般若波羅蜜清淨世尊云何虛空清淨故般若波羅蜜清淨佛言虛空不生不滅故清淨般若波羅蜜亦如是復次須菩提色不污故般若波羅蜜清淨受想行識不污故般若波羅蜜清淨世尊云何色不污故般若波羅蜜清淨受想行識不污故般若波羅蜜清淨佛言如虛空不可污故虛空清淨世尊云何如虛空不可污故虛空清淨佛言虛空不可取故虛空清淨虛空清淨故般若波羅蜜清淨復次須菩提虛空可說故般若波羅蜜清淨世尊云何虛空可說故般若波羅蜜清淨佛言因虛空中二聲出般若波羅蜜亦如虛空可說故清淨須菩提虛空不可說故般若波羅蜜清淨世尊云何虛空不可說故般若波羅蜜清淨佛言如虛空不可說故般若波羅蜜清淨復次如虛空不可得故般若波羅蜜清淨世尊云何如虛空不可得故般若波羅蜜清淨佛言如虛空無所得相般若波羅蜜亦如虛空無所得相故清淨復次須菩提一切法不生不滅不垢不淨故般若波羅蜜清淨世尊云何一切法不生不滅不垢不淨故般若波羅蜜清淨佛言一切法畢竟清淨故般若波羅蜜清淨論釋曰是般若波羅蜜雖皆甚深是品中了了說諸法實相故是以三千大千世界中諸天持諸供養具來供養佛一面立問曰即是上諸天今更來答曰有人言事久故去竟更來有人言更有新天來者欲令信般若故十方面各千佛現是人福德因緣應見千佛故佛神力故在會眾人皆見十方佛人天所見有限非佛威神無由得見彼諸佛佛前說法者皆字須菩提難問者皆字釋提桓因取其同字者有千人是時須菩提帝釋皆歡喜言非獨我等能說能問佛欲證其事故廣引其事說彌勒及賢劫菩薩於是摩伽陀國王舍城耆闍崛山說般若波羅蜜如經中說彌勒菩薩將大眾到耆闍崛山以足指開山頂摩訶迦葉骨身著僧伽梨執杖持鉢而出彌勒為大眾說言有過去釋迦牟尼佛人壽百歲時是人是少欲知足行頭陀弟子中第一具六神通得三明常憐愍利益眾生故以神通力令此骨身至今因此小身得如是利何況汝等大身生於好世而不能自利爾時彌勒因是事廣說法令無量眾生得盡苦際以此事故知彌勒在耆闍崛山中說法是般若波羅蜜過去未來現在佛所說應當信受須菩提問彌勒菩薩以何相何因以何法門說佛言如我說色等諸法非常非無常非縛非解等如先說亦不說色過去未來現在如涅槃出三世色等諸法亦如是如先說一切法如涅槃相彌勒所說亦如是爾時須菩提歡喜白佛言世尊是般若波羅蜜第一清淨佛言色等諸法清淨故因果相似故色等法清淨者所謂色等法不失業因緣故及不得諸法生相定實故不生不滅諸法相常不污染故不垢不淨此中說譬喻欲令事明了故如虛空塵水不著性清淨故般若波羅蜜亦如是不生不滅故常清淨如虛空不可染污般若波羅蜜亦如是雖有邪見戲論不能染污刀杖惡事不能壞無色無形故不可取不可取故則不可染污復次諸菩薩住辯才樂說無礙智中為眾生說十二部經八萬四千法聚皆是般若波羅蜜一事而分別為說是故說般若波羅蜜可說故清淨如虛空因虛空及山谷有人聲從口中空出因是出聲故名響如響空口聲亦如是是二聲皆虛誑不實而人以聲為實以響為虛般若亦如是一切法皆畢竟空如幻如夢凡夫法聖法皆是虛誑小菩薩以凡夫法為虛誑聖法為實問曰是二皆虛誑何以故小菩薩以凡夫法為虛聖法為實答曰聖法因持戒禪定智慧修集功德所成故以為實以凡夫法自然有如響自然出非是故作以為虛眾生無始世來著此身故聲從身出以為實小菩薩深樂善法故以為實復次如虛空中無音聲語言相故無所說是語言音聲皆是作法虛空是無作法般若波羅蜜亦如是第一深義畢竟空無有言說一切語言道斷故復次如虛空無所得相不得有不得無若有無相如先破虛空相若無因是虛空造無量事般若波羅蜜亦如是有無相不可得故清淨復次般若波羅蜜因諸法正憶念故生正憶念者畢竟空清淨故一切法不生不滅不垢不淨經須菩提白佛言世尊若善男子善女人受持是般若波羅蜜親近正憶念者終不病眼耳鼻舌身亦終不病身無刑殘亦不衰耄終不橫死無數百千萬諸天四天王天乃至淨居諸天皆悉隨從聽受六齋日月八日二十三日十四日二十九日十五日三十日諸天眾會善男子為法師者在所說般若波羅蜜處皆悉來集是善男子善女人在大眾中說是般若波羅蜜得無量無邊阿僧祇不可思議不可稱量福德佛告須菩提如是如是是善男子善女人若六齋日月八日二十三日十四日二十九日十五日三十日在諸天眾前說是般若波羅蜜是善男子善女人得無量無邊阿僧祇不可思議不可稱量福德何以故須菩提般若波羅蜜是大珍寶何等是大珍寶是般若波羅蜜能拔地獄畜生餓鬼及人中貧窮能與剎利婆羅門大姓居士大家能與四天王天處乃至非有想非無想處能與須陀洹果斯陀含果阿那含果阿羅漢果辟支佛道阿耨多羅三藐三菩提何以故是般若波羅蜜中廣說十善道四禪四無量心四無色定四念處乃至八聖道分檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜廣說內空乃至無法有法空廣說佛十力乃至一切智從是中學出生剎利大姓婆羅門大姓居士大家出生四天王天三十三天夜摩天兜率陀天化樂天他化自在天梵身天梵輔天梵眾天大梵天光天少光天無量光天光音天淨天少淨天無量淨天遍淨天阿那婆伽天得福天廣果天無想天阿浮呵那天不熱天快見天妙見天阿迦尼吒天虛空無邊處天識無邊處天無所有處天非有想非無想處天是法中學得須陀洹果斯陀含果阿那含果阿羅漢果得辟支佛道得阿耨多羅三藐三菩提以是故須菩提般若波羅蜜名為大珍寶珍寶波羅蜜中無有法可得若生若滅若垢若淨若取若捨珍寶波羅蜜亦無有法若善若不善若世間若出世間若有漏若無漏若有為若無為以是故須菩提是名無所得珍寶波羅蜜須菩提是珍寶波羅蜜無有法能染污何以故所用染法不可得故須菩提以是故名無染珍寶波羅蜜須菩提若菩薩摩訶薩行般若波羅蜜時亦如是不知亦如是不分別亦如是不得亦如是不戲論是為能修行般若波羅蜜亦能禮覲諸佛從一佛國至一佛國供養恭敬尊重讚歎諸佛遊諸佛剎成就眾生淨佛國土須菩提是般若波羅蜜於諸法無有力無非力亦無受亦無與不生不滅不垢不淨不增不減是波羅蜜亦非過去非未來非現在不捨欲界不住欲界不捨色界不住色界不捨無色界不住無色界是般若波羅蜜不與檀波羅蜜亦不捨不與尸波羅蜜亦不捨不與羼提波羅蜜亦不捨不與毘梨耶波羅蜜亦不捨不與禪波羅蜜亦不捨不與般若波羅蜜亦不捨不與內空亦不捨乃至不與無法有法空亦不捨不與四念處亦不捨乃至不與八聖道分亦不捨不與佛十力亦不捨乃至不與十八不共法亦不捨不與須陀洹果亦不捨乃至不與阿羅漢果亦不捨不與辟支佛道亦不捨乃至不與一切智亦不捨是般若波羅蜜不與阿羅漢法不捨凡人法不與辟支佛法不捨阿羅漢法不與佛法不捨辟支佛法是般若波羅蜜亦不與無為法不捨有為法何以故若有諸佛若無諸佛是諸法相常住不異法相法住法位常住不謬不失故論問曰若受持般若正憶念猶有眾患云何言終不病眼等答曰是事上功德地獄品中已廣說所謂非必受報業故無眾患又常受持正憶念如所說行般若故無眾患譬如良藥能破眾病若不能將順則不除患非藥之失又如𤻝人雖得利器不能御難非器之過行者如是先世重罪今世不如所說行故不得般若力非般若過問曰天上亦有般若波羅蜜諸天何以於六齋日隨逐不淨人身求聞般若答曰天上有經卷傳聞如是亦非佛說若令有者忉利天上兜率天上當有何以故阿修羅共忉利天鬪時佛勅帝釋汝當誦念般若兜率天上常有補處菩薩為諸天說故可有色界諸天身及衣服輕微乃至無兩數常樂宴寂受禪定味是故不應有經卷諸天著二種樂欲樂定樂不能懃苦書持般若波羅蜜閻浮提人能精進書持受學正憶念如經說閻浮提人以三因緣勝諸天及欝單曰人一者能斷淫欲二者強識念力三者能精懃勇猛是閻浮提人能書寫讀誦受持以是故諸天來下禮拜般若經卷或欲聞說復有人言天上若有經卷遠來供養福德增益求般若波羅蜜亦無厭足有菩薩天欲令般若尊重故來下欲令眾生益加信敬諸天尚來何況我等行者若聞好香若見光明有如是希有事故深心信樂般若又未離欲人惡鬼魔民常逐伺便令墮惡處從四天王乃至淨居天是大力諸天來小鬼避去菩薩能生清淨大心如先品中說是故來隨逐法師六齋日諸天來觀人心十五日三十日上白諸天復次是六齋日是惡日令人衰凶若有是日受八戒持齋布施聽法是時諸天歡喜小鬼不得其便利益行者是日法師高座說法如是等種種因緣故諸天皆來說法者讚歎無量無邊無上法所謂般若波羅蜜亦得無量無邊福德若為人說人鈍根福德薄故得福少諸天利根福德多福田勝故得福多故佛說行者齋日諸天及大眾中說般若得福無量此中佛可須菩提所言復自說無量福德因緣所謂般若波羅蜜是大珍寶波羅蜜如如意寶珠能滿一切人願是般若波羅蜜能滿一切眾生願所謂離苦得樂離苦者般若波羅蜜能拔眾生地獄畜生餓鬼及人中貧窮與樂者能與剎利大姓乃至阿耨多羅三藐三菩提是樂因緣善法般若波羅蜜中廣說所謂十善道乃至一切智如如意寶能出衣服飲食金銀等隨意所須般若波羅蜜亦如是能令得十善道乃至一切智剎利大姓乃至佛以是事故名為珍寶波羅蜜復次珍寶波羅蜜者如人得如意寶則隨意所須皆得失則憂惱是般若波羅蜜不生不滅常不失世世與眾生樂末後令得佛道如人得如意寶則心生自高輕賤他人是為衰因緣若人得世間般若波羅蜜亦如是分別著諸善法捨諸惡法生高心輕蔑餘人則開諸罪門珍寶般若波羅蜜出世間般若波羅蜜中不分別善不善是名大珍寶波羅蜜能利眾生畢竟無憂是珍寶波羅蜜善法尚不能污染何況不善法如此中說如是亦不知者如上說般若相亦不作是知不作知者不取相亦不生著不分別不得定相是名無有過患無有法愛斷諸戲論如是人能實修行般若波羅蜜以法禮佛自得實法利益故能利益眾生能自離惡能令眾生離惡故得淨佛世界用無所得方便力故知諸法畢竟寂滅相而能為眾生故起諸善法般若波羅蜜畢竟清淨故無力無非力譬如虛空雖無有法而因虛空得有所作無有一法定相可著故無有力得諸法實相於諸善法無礙乃至降魔成佛非無有力不受不與不生不滅等乃至不捨有為法不與無為法亦如是此中說因緣有佛無佛諸法性常住世間諸法性者即是諸法實相諸法實相者即是般若波羅蜜若以常無常等求諸法實相是皆為錯若人入法性中求則無有錯謬法性常故不失經爾時諸天子虛空中立發大音聲踊躍歡喜以漚鉢羅華波頭摩華拘物頭華分陀利華而散佛上如是言我等於閻浮提見第二法輪轉是中無量百千天子得無生法忍佛告須菩提是法輪非第一轉非第二轉是般若波羅蜜不為轉故出不為還故出無法有法空故須菩提白佛言世尊云何無法有法空故般若波羅蜜不為轉不為還故出佛言般若波羅蜜般若波羅蜜相空乃至檀波羅蜜檀波羅蜜相空內空內空相空乃至無法有法空無法有法空相空四念處四念處相空乃至八聖道分八聖道分相空佛十力佛十力相空乃至十八不共法十八不共法相空須陀洹果須陀洹果相空斯陀含果斯陀含果相空阿那含果阿那含果相空阿羅漢果阿羅漢果相空辟支佛道辟支佛道相空一切種智一切種智相空須菩提白佛言世尊諸菩薩摩訶薩般若波羅蜜是摩訶波羅蜜何以故雖一切法自相空而諸菩薩摩訶薩因般若波羅蜜得阿耨多羅三藐三菩提亦無法可得轉法輪亦無法可轉亦無法可還是摩訶般若波羅蜜中亦無有法可見何以故是法不可得若轉若還一切法畢竟不生故何以故是空相不能轉不能還無相相不能轉不能還無作相不能轉不能還若能如是說般若波羅蜜教照開示分別顯現解釋淺易有能如是教者是名清淨說般若波羅蜜亦無說者亦無受者亦無證者若無說無受無證亦無滅者是說法中亦無畢定福田論釋曰諸天聞般若大歡喜踊躍諸天身輕利根分別著相知有輕重聞般若波羅蜜畢竟清淨平等實相大利益眾生無有過者是故踊躍歡喜起身業口業持供養具蓮華等供養於佛作是言我等於閻浮提見第二法輪轉問曰初說法令人得道是名轉法輪今何以言第二法輪轉若以佛說名為轉法輪者皆是法輪何限第二答曰初說法名定實一法輪因初轉乃至法盡通名為轉是諸天見是會中多有人發無上道得無生法忍見是利益故讚言第二轉法輪初轉法輪八萬諸天得無生法忍阿若憍陳如一人得初道今無量諸天得無生法忍是故說第二法輪轉今轉法輪似如初轉問曰今轉法輪多人得道初轉法輪得道者少云何以大喻小答曰諸佛事有二種一者密二者現初轉法輪聲聞人見八萬一人得初道諸菩薩見無數阿僧祇人得聲聞道無數人種辟支佛道因緣無數阿僧祇人發無上道心無數阿僧祇人行六波羅蜜道得諸深三昧陀羅尼門十方無量眾生得無生法忍無量阿僧祇眾生從初地中乃至十地住無量阿僧祇眾生得一生補處無量阿僧祇眾生得坐道場聞是法疾成佛道如是等不可思議相是名密轉法輪相譬如大雨大樹則多受小樹則少受以是故當知初轉法輪亦大以後喻前無咎轉法輪非一非二者為畢竟空及轉法輪果報涅槃故如是說是則因中說果法輪即是般若波羅蜜是般若波羅蜜無起無作相故無轉無還如十二因緣中說無明畢竟空故不能實生諸行等無明虛妄顛倒無有實定故無法可滅說世間生法故名為轉說世間滅法故名為還般若波羅蜜中無此二事故說無轉無還無法有法空故無轉是有法空無還是無法空問曰須菩提何以作是問有法無法空故般若波羅蜜不為轉不為還故出而佛還以空答答曰有人說諸法有四種相一者說有二者說無三者說亦有亦無四者說非有非無是中邪憶念故四種邪行著此四法故名為邪道是中正憶念故四種正行中不著故名為正道是中破非有非無故名無法有法空佛說乃至破非有非無故說無有轉無有還破非有非無有二種一者用上三句破二者用涅槃實相破須菩提雖知佛以涅槃破有無是中有新發意菩薩或錯謬故用三句破非有非無於無法有法空中還生邪見是故佛說有法無法亦自相空是故說般若波羅蜜無轉無還般若波羅蜜中無般若波羅蜜相一切法無相故乃至檀波羅蜜亦如是內空乃至一切種智相空亦如是爾時須菩提及大眾歡喜讚歎般若波羅蜜作是言大波羅蜜所謂般若波羅蜜大波羅蜜者所謂一切法雖自性空而般若波羅蜜能利益菩薩令得阿耨多羅三藐三菩提雖得亦無所得雖轉法輪亦無所轉問曰若諸法空般若波羅蜜空阿耨多羅三藐三菩提亦空不應讚般若為摩訶波羅蜜答曰此中說一切法自性空故自性空中亦無自性空是故名摩訶波羅蜜若無空相不應作難以畢竟空故無所礙而能行諸善法得阿耨多羅三藐三菩提世俗法故非第一義諸佛雖說法令他得道破煩惱從此至彼名為轉今我等諸煩惱虛誑顛倒妄語無有定相若無定相為何所斷若無所斷亦無轉無還是故說雖轉法輪亦無轉還何以故是般若波羅蜜中無有法五眼所能見若轉若還一切法從本已來畢竟不生故是自性空畢竟空非轉相非還相畏墮常故不轉畏墮滅故不還畏墮有故不轉畏墮無故不還畏著世間故不轉畏著涅槃故不還如是自性空畢竟空十八空等無量諸空是空解脫門不轉不還無相無作亦如是入是三解脫門捨我我所心是名說得解脫能如是不取相不著心說般若波羅蜜教照等說者若案文若口傳教者為人讚般若令受持讀誦正憶念照者如人執燈照物若人不知般若以智慧明照之令知開者如寶藏閉門雖有好物而不能得若開其門則隨意所取如人疑不信般若者開邪疑扉折無明關是人則隨意所取示者如人眼視不明指示好醜如人有小信小智者示是道非道是利是失等分別者分別諸法是善是不善是罪是福是世間是涅槃經書略說難解難信能廣為分別解說令得信解顯現者佛為種種眾生說種種法或時毀呰善法助不善法趣令眾生得解說法者說佛意趣以應眾生令知輕重相解釋者如囊中寶物繫口則人不知若為人解經卷囊解釋義理又如重物披析令輕種種因緣譬喻解釋本末令易解淺易者如深水難渡有人分散此水令淺則渡者皆易般若波羅蜜如水甚深論議方便力故種種說能令淺易乃至小智之人皆能信解能以十種為首說甚深義是名清淨說般若波羅蜜義第一義中實無所說畢竟空故無說無說故無受無受故無證無證故無滅諸煩惱者若無滅煩惱則無福田受者名信受讀誦行是法得沙門果無生法忍是名為證證時諸煩惱滅得有餘涅槃得有餘涅槃故是畢定福田畢定者諸法同無餘涅槃性故說無畢定福田經爾時慧命須菩提白佛言世尊無邊波羅蜜是般若波羅蜜佛言如虛空無邊故世尊等波羅蜜是般若波羅蜜佛言諸法等故世尊離波羅蜜是般若波羅蜜佛言畢竟空故世尊不壞波羅蜜是般若波羅蜜佛言一切法不可得故世尊無彼岸波羅蜜是般若波羅蜜佛言無名無身故世尊空種波羅蜜是般若波羅蜜佛言入出息不可得故世尊不可說波羅蜜是般若波羅蜜佛言覺觀不可得故世尊無名波羅蜜是般若波羅蜜佛言受想行識不可得故世尊不去波羅蜜是般若波羅蜜佛言一切法不來故世尊無移波羅蜜是般若波羅蜜佛言一切法不可伏故世尊盡波羅蜜是般若波羅蜜佛言一切法畢竟盡故世尊不生波羅蜜是般若波羅蜜佛言一切法不滅故世尊不滅波羅蜜是般若波羅蜜佛言一切法不生故世尊無作波羅蜜是般若波羅蜜佛言作者不可得故世尊無知波羅蜜是般若波羅蜜佛言知者不可得故世尊不到波羅蜜是般若波羅蜜佛言生死不可得故世尊不失波羅蜜是般若波羅蜜佛言一切法不失故論釋曰無邊波羅蜜者須菩提聞佛說大珍寶波羅蜜義因而自讚般若為摩訶波羅蜜又以智慧深入種種法門觀般若波羅蜜如大海水無量無邊深知般若波羅蜜功德因發大歡喜欲以種種因緣讚歎般若是故白佛言世尊無邊波羅蜜是般若波羅蜜無邊義從品初至竟皆是無邊義妨說餘事故略說若廣說則無量復次常是一邊無常是一邊我無我有無世間有邊無邊眾生有邊無邊如是等法名為邪見邊得般若波羅蜜則無是諸邊故言無邊復次譬如物盡處名為邊虛空無色無形故無邊般若波羅蜜畢竟清淨故無有邊無有盡無取處無受處是故佛答如虛空無邊故般若波羅蜜亦無邊菩薩得法忍觀一切法皆平等是故說一切法等故言等波羅蜜菩薩用畢竟空心離諸煩惱亦離諸法是故名離波羅蜜菩薩用是般若波羅蜜總相別相求諸法不得定相如毛髮許以不可得故於一切法心不著若有邪見戲論人用邪見著心欲破壞是菩薩是菩薩無所著故不可破壞是名不壞波羅蜜此岸名為生死彼岸名涅槃中有諸煩惱大河一切出家人欲捨此岸貪著彼岸而般若波羅蜜無彼岸彼岸是涅槃無色無名是故說無色無名故是名無彼岸波羅蜜有虛空則有出入息出入息皆從虛誑業因緣生出者非入入者非出念念生滅不可得實相息不可得故一切法亦不可得不可得故名空種波羅蜜一切法空寂相故不須覺觀覺觀無故則無言說無言說故說般若波羅蜜斷語言道是故名不可說波羅蜜二法攝一切法所謂名色四大及造色色所攝受等四眾名所攝分別諸法者說般若波羅蜜是智慧相故名所攝今實不離色是名不離名是色是般若波羅蜜無知相故說受想行識不可得故言無名波羅蜜一切法無來無去故名無去波羅蜜般若波羅蜜是三世十方佛法藏以三法印印無天無人能破故名無移波羅蜜諸有為法念念盡滅無有住時若爾者過去法不盡未來法亦不盡現在法不住故不盡三世盡不可得故名為畢竟盡畢竟盡故名盡波羅蜜一切法三世中生不可得故無生無生故名無生波羅蜜不滅波羅蜜亦如是作有二種一者眾生作二者法作眾生作者布施持戒等法作者火燒水爛心識所知眾生空故無作者一切法鈍不起作相故法亦不作是二無作故名無作波羅蜜無知波羅蜜亦如是一切法鈍故無所知天眼見有生死用空慧眼見生死不可得生死不可得故今世眾生死無到後世者但五眾先業因緣相續生故名不到波羅蜜般若波羅蜜不失諸法實相亦能令一切法不失實相離般若波羅蜜一切法皆失觀一切法實相得般若波羅蜜是故名不失波羅蜜經世尊夢波羅蜜是般若波羅蜜佛言乃至夢中所見不可得故世尊響波羅蜜是般若波羅蜜佛言聞聲者不可得故世尊影波羅蜜是般若波羅蜜佛言鏡面不可得故世尊焰波羅蜜是般若波羅蜜佛言水流不可得故世尊幻波羅蜜是般若波羅蜜佛言術事不可得故世尊不垢波羅蜜是般若波羅蜜佛言諸煩惱不可得故世尊無淨波羅蜜是般若波羅蜜佛言煩惱虛誑故世尊不污波羅蜜是般若波羅蜜佛言處不可得故世尊不戲論波羅蜜是般若波羅蜜佛言一切戲論破故世尊不念波羅蜜是般若波羅蜜佛言一切念破故世尊不動波羅蜜是般若波羅蜜佛言法性常住故世尊無染波羅蜜是般若波羅蜜佛言知一切法妄解故世尊不起波羅蜜是般若波羅蜜佛言一切法無分別故世尊寂滅波羅蜜是般若波羅蜜佛言一切法相不可得故世尊無欲波羅蜜是般若波羅蜜佛言欲不可得故世尊無瞋波羅蜜是般若波羅蜜佛言瞋恚不實故世尊無癡波羅蜜是般若波羅蜜佛言無明黑闇滅故世尊無煩惱波羅蜜是般若波羅蜜佛言分別憶想虛妄故世尊無眾生波羅蜜是般若波羅蜜佛言眾生無所有故世尊斷波羅蜜是般若波羅蜜佛言諸法不起故世尊無二邊波羅蜜是般若波羅蜜佛言離二邊故世尊不破波羅蜜是般若波羅蜜佛言一切法不相離故世尊不取波羅蜜是般若波羅蜜佛言過聲聞辟支佛地故世尊不分別波羅蜜是般若波羅蜜佛言諸妄想不可得故世尊無量波羅蜜是般若波羅蜜佛言諸法量不可得故世尊虛空波羅蜜是般若波羅蜜佛言一切法無所有故論釋曰須菩提讚般若波羅蜜示眾生世間空如夢佛言夢亦不可得故名夢波羅蜜響影焰幻亦如是人心以聲為實以響為虛影以人面鏡為實像為虛焰以風塵日光為實水為虛幻以祝術為實祝術所作為虛須菩提讚般若以喻為空佛說喻本事皆空本事皆空故是喻亦空是般若波羅蜜無垢能斷滅一切垢佛言諸煩惱從本已來常無今何所斷是故名無垢波羅蜜無淨波羅蜜亦如是無煩惱即是淨淫欲瞋恚等諸煩惱名為污是般若波羅蜜一切垢法所不污六情是諸煩惱處六情及一切法諸煩惱緣處住處皆不可得故名不污波羅蜜得是般若波羅蜜一切戲論憶想分別滅故名不戲論波羅蜜一切法畢竟空故無憶無念相無憶無念相故名無念波羅蜜住法性菩薩一切論議者所不能勝一切結使邪見所不能覆一切法無常破壞心不生憂如是等因緣故名不動波羅蜜一切法妄解非但愛染故名無染波羅蜜憶想分別是一切結使根本有結使能起後身業知憶想分別虛妄一切後世生業更不復起故是名不起波羅蜜般若波羅蜜中不取三毒火相故言寂滅波羅蜜佛言非但三毒相寂滅一切法相不可得故是般若波羅蜜乃至善法中尚不貪何況餘欲佛說欲從本已來不可得故貪欲虛誑自性不可得故名無欲波羅蜜非是離欲故名無欲瞋恚性畢竟無所有故名無瞋波羅蜜非是離瞋故名無瞋一切法中無明黑闇破故名無癡波羅蜜非是滅癡故名無癡無煩惱波羅蜜者菩薩得無生法忍故一切煩惱滅佛言憶想分別是煩惱根本憶想尚無何況煩惱故名無煩惱波羅蜜般若能破無眾生中有眾生顛倒故名無眾生波羅蜜佛言是眾生從本已來不生無所有故名無眾生須菩提意以般若波羅蜜能斷一切有漏法故名斷波羅蜜佛言諸法不起不生無所作諸法自然斷相故名斷二邊者所謂我無我斷無斷可斷法無斷法常滅有無如是等無量二邊般若波羅蜜中無是諸邊故名無二邊波羅蜜佛言是諸邊從本已來無但以虛誑顛倒故著菩薩求實事故離是顛倒邊是般若波羅蜜一相空故不可破佛言不但般若波羅蜜一切法皆無定異相如果不離因因不離果有為法不離無為法無為法不離有為法般若波羅蜜不離一切法一切法不離般若波羅蜜一切法實相即是般若波羅蜜故名不破波羅蜜破者所謂諸法各各離散一切法常無常等過失是故般若波羅蜜不取一切法佛言一切法乃至二乘出世間清淨法亦不取故名不取波羅蜜分別名取相生心妄想分別般若波羅蜜是實相故無是妄想分別佛言因憶想分別有無分別今憶想分別從本已來無故名無分別波羅蜜般若波羅蜜出四無量故名無量波羅蜜復次畢竟空為得涅槃無量法故名無量復次智慧所不能到邊崖是名無量是名六情所籌度是法空無相無生滅六情所不能量何以故物多而量器小故佛言非但是般若波羅蜜無量色等一切法不可得故皆無量如虛空無色無形無所能作般若波羅蜜亦如是佛言非但虛空無所有色等諸法皆無所有故名虛空波羅蜜經世尊無常波羅蜜是般若波羅蜜佛言一切法破壞故世尊苦波羅蜜是般若波羅蜜佛言一切法惱相故世尊無我波羅蜜是般若波羅蜜佛言一切法不著故世尊空波羅蜜是般若波羅蜜佛言一切法不可得故世尊無相波羅蜜是般若波羅蜜佛言一切法不生故世尊內空波羅蜜是般若波羅蜜佛言內法不可得故世尊外空波羅蜜是般若波羅蜜佛言外法不可得故世尊內外空波羅蜜是般若波羅蜜佛言內外法不可得故世尊空空波羅蜜是般若波羅蜜佛言空空法不可得故世尊大空波羅蜜是般若波羅蜜佛言一切法不可得故世尊第一義空波羅蜜是般若波羅蜜佛言涅槃不可得故世尊有為空波羅蜜是般若波羅蜜佛言有為法不可得故世尊無為空波羅蜜是般若波羅蜜佛言無為法不可得故世尊畢竟空波羅蜜是般若波羅蜜佛言諸法畢竟不可得故世尊無始空波羅蜜是般若波羅蜜佛言諸法無始不可得故世尊散空波羅蜜是般若波羅蜜佛言散法不可得故世尊性空波羅蜜是般若波羅蜜佛言有為無為法不可得故世尊諸法空波羅蜜是般若波羅蜜佛言一切法不可得故世尊自相空波羅蜜是般若波羅蜜佛言自相離故世尊無法空波羅蜜是般若波羅蜜佛言無法不可得故世尊有法空波羅蜜是般若波羅蜜佛言有法不可得故世尊無法有法空波羅蜜是般若波羅蜜佛言無法有法不可得故世尊念處波羅蜜是般若波羅蜜佛言身受心法不可得故世尊正懃波羅蜜是般若波羅蜜佛言善不善法不可得故世尊如意足波羅蜜是般若波羅蜜佛言四如意足不可得故世尊根波羅蜜是般若波羅蜜佛言五根不可得故世尊力波羅蜜是般若波羅蜜佛言五力不可得故世尊覺波羅蜜是般若波羅蜜佛言七覺分不可得故世尊道波羅蜜是般若波羅蜜佛言八聖道分不可得故世尊無作波羅蜜是般若波羅蜜佛言無作不可得故世尊空波羅蜜是般若波羅蜜佛言空相不可得故世尊無相波羅蜜是般若波羅蜜佛言寂滅相不可得故世尊背捨波羅蜜是般若波羅蜜佛言八背捨不可得故世尊定波羅蜜是般若波羅蜜佛言九次第定不可得故世尊檀波羅蜜是般若波羅蜜佛言慳貪不可得故世尊尸羅波羅蜜是般若波羅蜜佛言破戒不可得故世尊羼提波羅蜜是般若波羅蜜佛言忍不忍辱不可得故世尊毘梨耶波羅蜜是般若波羅蜜佛言懈怠精進不可得故世尊禪波羅蜜是般若波羅蜜佛言定亂不可得故世尊般若波羅蜜是般若波羅蜜佛言癡慧不可得故世尊十力波羅蜜是般若波羅蜜佛言一切法不可伏故世尊無所畏波羅蜜是般若波羅蜜佛言道種智不沒故世尊無礙智波羅蜜是般若波羅蜜佛言一切諸法無障無礙故世尊佛法波羅蜜是般若波羅蜜佛言過一切法故世尊如實說者波羅蜜是般若波羅蜜佛言一切說如實故世尊自然波羅蜜是般若波羅蜜佛言一切法中自在故世尊佛波羅蜜是般若波羅蜜佛言知一切法一切種智故論釋曰般若波羅蜜中有無常聖行故名無常波羅蜜佛言非但般若中有無常觀一切法無常故名無常波羅蜜問曰上來說般若波羅蜜法性常住今何以說無常答曰般若波羅蜜是智慧觀法從因緣和合生是有為法故無常般若波羅蜜所緣處如法性實際無為法故常須菩提說有為般若故言般若波羅蜜無常問曰若爾者佛何以說一切法盡是破壞無常無為法無破壞相答曰一切法名六情內外皆是作法作法故必歸破壞相離有為法無無為法亦更無有法相因有為法相故說無為法不生不滅復次一切有為法有二種一者名字一切二者實一切一切有為法破壞故名一切無常苦等乃至無法有法空亦如是須菩提說一切法相讚般若佛舉一切法答正觀身等四法從四念處生四念處是四諦之初門四諦是四沙門果初門阿羅漢果分別即是三乘四念處般若波羅蜜中種種廣說佛言是四種法緣處從本已來皆不可得故名念處波羅蜜從四正懃乃至般若波羅蜜亦如是問曰餘法可以讚般若云何復以般若讚般若答曰有二種般若一者常住般若二者與五波羅蜜共行有用般若波羅蜜須菩提讚有用般若波羅蜜能破無明黑闇能與真智慧是故佛說常住般若波羅蜜癡慧不可得故行是般若波羅蜜菩薩初得菩薩十力後得佛十力是故說十力波羅蜜佛言非但十力者不可破不可伏一切法實相亦不可破亦不可伏佛意為度眾生故說十方佛力無量無邊如佛力一切法實相亦如是不可伏故名十力波羅蜜菩薩得是般若波羅蜜力於佛前能說法論議何況餘處尚不畏魔王何況外道故名無所畏波羅蜜佛言道種智不沒故道種智名法眼知一切眾生以何道得涅槃般若波羅蜜常寂滅相不可說是菩薩以道種智故引導眾生於大眾中師子吼道種智增益故不沒無所畏不自憍慢我有是法名無畏波羅蜜須菩提從佛聞無畏轉深故讚般若波羅蜜言無礙波羅蜜佛言非但四無礙一切法入如法性實際故皆是無礙相菩薩因般若波羅蜜能集十力四無所畏四無礙智大慈大悲等諸佛法故說佛法波羅蜜佛言聲聞法於凡夫法為勝辟支佛法於聲聞法為勝佛法於一切法最勝如一切色中虛空廣大佛法最勝無能及無可喻過一切法故名佛法波羅蜜如過去佛行六波羅蜜得諸法如相今佛亦如是行六波羅蜜得佛道故名多陀阿伽陀波羅蜜多陀阿伽陀者或言如來或言如實說或言如實知此中佛說非但佛說名如實說一切語言皆是如實故名如實說波羅蜜是般若波羅蜜具足後身自然作佛故名自然波羅蜜自然名佛佛所說故名自然波羅蜜復次是般若波羅蜜實相自然不由他作故名自然佛言佛一切法中得自在力故名自然波羅蜜具足十地得十力四無所畏轉法輪擊法鼓覺世間無明睡眾生故名為佛波羅蜜佛秦言覺者知者何者是所謂正知一切法一切種故名覺一切法者所謂五眾十二入十八界等復次一切法名外道經書伎術禪定等略說有五種所謂凡夫法聲聞法辟支佛法菩薩法佛法佛略知有二種相所謂總相別相又以分別相畢竟空相廣知則一切種一切種是一切無量無邊法門以是事故名為佛波羅蜜不以佛身故名為佛波羅蜜但以一切種智故經爾時釋提桓因作是念若善男子善女人得聞般若波羅蜜經耳者是人於前世佛作功德與善知識相隨何況受持親近讀誦正憶念如說行當知是善男子善女人多親近諸佛能得聽受如說行能問能答當知是善男子善女人於前世多供養親近諸佛故聞是深般若波羅蜜不驚不怖不畏當知是人亦於無量億劫行檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜爾時舍利弗白佛言世尊若有善男子善女人聞是深般若波羅蜜不驚不怖不畏聞已受持親近如說習行當知是善男子善女人如阿鞞跋致菩薩摩訶薩何以故世尊是般若波羅蜜甚深若先世不久行檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜終不能信解深般若波羅蜜世尊若有善男子善女人呰毀深般若波羅蜜者當知是人前世亦呰毀深般若波羅蜜何以故是善男子善女人聞說深般若波羅蜜時無信無樂心不清淨當知是善男子善女人先世不問不難諸佛及弟子云何應行檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜云何應修內空乃至云何應修無法有法空云何應修四念處乃至云何應修八聖道分云何應修佛十力乃至云何應修十八不共法釋提桓因語舍利弗是深般若波羅蜜若有善男子善女人不久行檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜不行內空乃至無法有法空不行四禪四無量心四無色定不行四念處乃至八聖道分不行佛十力乃至十八不共法如是人不信解是深般若波羅蜜有何可怪大德舍利弗我禮般若波羅蜜禮般若波羅蜜是禮一切智佛告釋提桓因如是如是憍尸迦禮般若波羅蜜是禮一切智何以故憍尸迦諸佛一切智皆從般若波羅蜜生一切智即是般若波羅蜜以是故憍尸迦善男子善女人欲住一切智當住般若波羅蜜若善男子善女人欲生道種智當習行般若波羅蜜欲斷一切諸結及習當習行般若波羅蜜善男子善女人欲轉法輪當習行般若波羅蜜善男子善女人欲得須陀洹果斯陀含果阿那含果阿羅漢果當習行般若波羅蜜欲得辟支佛道當習行般若波羅蜜欲教眾生令得須陀洹果斯陀含果阿那含果阿羅漢果辟支佛道當習行般若波羅蜜若善男子善女人欲教眾生令得阿耨多羅三藐三菩提若欲總攝比丘僧當習行般若波羅蜜論釋曰釋提桓因是諸天主利根智勝信佛法故倍復增益如火得風愈更熾盛聞須菩提以種種因緣讚般若波羅蜜佛以深理成其所讚帝釋發希有心作是念若善男子善女人得聞般若經耳者是人於前世多供養諸佛作大功德今世得遇好師同學等善知識因先世供養佛緣今世善知識故聞般若波羅蜜能信何況讀誦思惟正憶念修習禪定籌量分別義趣能成辦事者當知是人從過去諸佛及弟子聞深般若波羅蜜義信受不怖不畏何以故是人於無量阿僧祇劫行六波羅蜜等諸功德是故雖未得阿鞞跋致地於深法中不疑不悔譬如新劈乾毳隨風東西濕毳緤緻則不可動新發意菩薩亦如是不久修德作福淺薄隨他人語不能信受般若波羅蜜若久修福德不隨他語則能信受深般若波羅蜜不驚不怖帝釋思惟念般若波羅蜜有無量功德時舍利弗知帝釋所念而白佛言世尊善男子善女人雖未入菩薩位能信受深般若波羅蜜不驚不怖如說修行是人大福德智慧信力故當知如阿鞞跋致無異此中佛自說因緣般若波羅蜜甚深無相可取可信可受若能信受是為希有如人空中種殖是為甚難一切凡夫得勝法則捨本事如得禪定樂捨五欲樂乃至依有頂處捨無所有處功德不能無所依止而有所捨如尺蠖尋條安前足進後足盡樹端更無所依止還歸本處是菩薩未得道於般若波羅蜜無所依止而能修福德捨五欲是事希有是中說因緣是人先世信受久行六波羅蜜大集諸福德與信相違則毀呰般若波羅蜜如厚福德者從久積集不信毀呰者亦從久習問曰若先世毀呰誹謗應墮地獄何緣復得聞般若答曰有人言是人墮地獄罪畢還來毀呰不說次後身有人言作業積集厚重則能與果報是人前世雖不信而積業未厚則未得果報以餘福德故生人中續復不信復次有人言五逆罪次後身必受餘罪不爾或次後身或久後身爾時帝釋語舍利弗是般若波羅蜜畢竟空無所有故甚深菩薩不久行功德則著心堅固信力微弱不信般若波羅蜜乃至一切智何足怪帝釋思惟籌量信般若波羅蜜福德無量不信者得罪深重深愛敬般若波羅蜜故發是言我當禮是般若何以故禮般若波羅蜜則為禮一切智禮一切智者則禮三世十方諸佛爾時佛可其言復說讚般若波羅蜜因緣所謂諸佛一切智慧皆從般若中生是故言若有菩薩欲住一切智中乃至總攝比丘僧當習行般若波羅蜜經釋提桓因白佛言世尊菩薩摩訶薩欲行般若波羅蜜時云何名住般若波羅蜜禪波羅蜜毘梨耶波羅蜜羼提波羅蜜尸羅波羅蜜檀波羅蜜云何住內空乃至無法有法空云何住四禪四無量心四無色定五神通云何住四念處乃至八聖道分云何住佛十力乃至十八不共法世尊菩薩摩訶薩云何習行般若波羅蜜乃至檀波羅蜜內空乃至十八不共法佛語釋提桓因善哉善哉憍尸迦汝能樂問是事皆是佛神力憍尸迦若菩薩摩訶薩行般若波羅蜜時若不住色中為習行般若波羅蜜若不住受想行識中為習行般若波羅蜜眼耳鼻舌身意色聲香味觸法眼界乃至意識界亦如是憍尸迦若菩薩摩訶薩不住般若波羅蜜中為習般若波羅蜜不住禪波羅蜜中為習禪波羅蜜不住毘梨耶波羅蜜中為習毘梨耶波羅蜜不住羼提波羅蜜中為習羼提波羅蜜不住尸羅波羅蜜中為習尸羅波羅蜜不住檀波羅蜜中為習檀波羅蜜如是憍尸迦是名菩薩摩訶薩不住般若波羅蜜為習般若波羅蜜憍尸迦不住內空中為習內空乃至不住無法有法空為習無法有法空不住四禪為習四禪不住四無量心為習四無量心不住四無色定為習四無色定不住五神通為習五神通不住四念處為習四念處乃至不住八聖道分為習行八聖道分不住佛十力為習行佛十力乃至不住十八不共法為習行十八不共法何以故憍尸迦是菩薩不得色可住可習處乃至十八不共法不得十八不共法可住可習處復次憍尸迦菩薩摩訶薩不習色若不習色是名習色受想行識乃至十八不共法亦如是何以故是菩薩摩訶薩色前際不可得中際不可得後際不可得乃至十八不共法亦如是舍利弗白佛言世尊是般若波羅蜜甚深佛言色如甚深故般若波羅蜜甚深受想行識如甚深故般若波羅蜜甚深乃至十八不共法亦如是舍利弗言世尊是般若波羅蜜難可測量佛言色難可測量故般若波羅蜜難可測量受想行識乃至十八不共法難可測量故般若波羅蜜難可測量世尊是般若波羅蜜無量佛言色無量故般若波羅蜜無量受想行識乃至十八不共法無量故般若波羅蜜無量佛告舍利弗若菩薩摩訶薩行般若波羅蜜時不行色甚深為行般若波羅蜜不行受想行識乃至不行十八不共法甚深為行般若波羅蜜何以故色甚深相為非色受想行識乃至十八不共法甚深相為非十八不共法如是不行為行般若波羅蜜舍利弗若菩薩摩訶薩行般若波羅蜜時不行色難測量為行般若波羅蜜不行受想行識乃至不行十八不共法難測量為行般若波羅蜜何以故色難測量相為非色受想行識乃至十八不共法難測量相為非十八不共法舍利弗若菩薩摩訶薩行般若波羅蜜時不行色無量為行般若波羅蜜不行受相行識乃至不行十八不共法無量為行般若波羅蜜何以故色是無量相為非色受想行識乃至十八不共法無量相為非十八不共法舍利弗白佛言世尊是般若波羅蜜甚深甚深相難見難解不可思量不應在新發意菩薩前說何以故新發意菩薩聞是甚深般若波羅蜜或當驚怖心生疑悔不信不行是甚深般若波羅蜜當在阿鞞跋致菩薩摩訶薩前說是菩薩聞是甚深般若波羅蜜不驚不怖心不疑悔則能信行釋提桓因問舍利弗若在新發意菩薩摩訶薩前說是深般若波羅蜜有何等過舍利弗報釋提桓因憍尸迦若在新發意菩薩前說是深般若波羅蜜或當驚怖呰毀不信是新發意菩薩或有是處若新發意菩薩聞是深般若波羅蜜毀呰不信種三惡道業是業因緣故久久難得阿耨多羅三藐三菩提論釋曰爾時帝釋從佛聞讚般若波羅蜜具足故今問佛菩薩云何住般若波羅蜜從禪波羅蜜乃至十八不共法佛讚言善哉善哉者以釋提桓因諸天中主言必可信問是事斷大眾疑通達無礙能大利益故言善哉善哉復次佛以帝釋能捨上妙五欲七寶宮殿能問佛賢聖所行事是故言善哉以佛神力故汝能樂問此事是中更有上妙諸天觀佛神德無量今帝釋能於大眾中諮問佛事故是佛威神如持心經說佛光明入身中能問佛事佛答憍尸迦若菩薩不住色等是習行般若波羅蜜者是菩薩見色無常苦等過罪故不住色若不住色即是能習行般若波羅蜜凡夫人見色著色故起顛倒煩惱失是般若波羅蜜道以是故不住者能習行般若波羅蜜五眾十二入十八界亦如是問曰何以故不住六波羅蜜等各各自習其行答曰是六波羅蜜等皆是善法行法以是故說不住六度等言各習其行眾界入為習行般若波羅蜜若於是法中不著則斷愛著斷愛著故色等諸法中清淨習此中說不住因緣所謂不得色等法住處不得色等法習處復次佛以此事難解故更說因緣不習色者是菩薩見色過故不住色中不住故不習習色名取色相若常若無常等復次菩薩常行善法正語正業等積習純厚故名習色今菩薩欲行般若故散壞是色不習所以者何過去色已滅未來色未有故不可習現在色生時即滅故不住若住一念尚無習何況念念滅是故此中說不習色因緣三世色不可得乃至十八不共法亦如是若能如是觀諸法散壞不取相是名能習色等諸法實相爾時舍利弗從佛聞是義歡喜深入空智白佛般若波羅蜜甚深佛然可成其所讚色等諸法如故甚深佛語不但眼見色甚深以般若波羅蜜分別色入如實故甚深如雨渧渧不名甚深和合眾流入於大海乃名甚深色等亦如是天眼肉眼見淺而不深若以慧眼觀則深不可測甚深故難可測量唯有諸佛乃盡其底甚深不可測量故名無量無有智慧能取色等實相若常若無常籌量有過罪故是時舍利弗及諸聽者作是念般若波羅蜜不可測量無有量菩薩當云何行佛知其念告舍利弗菩薩摩訶薩若行色等甚深者則為失般若波羅蜜若不行色甚深是為得般若波羅蜜凡夫鈍根故言甚深若有一心福德利根者為非甚深譬如水深淺無定若於小兒則深長者則淺乃至大海於人則深於羅睺阿修羅王則淺如是於凡夫人新發意懈怠者為甚深於久積德阿鞞跋致則淺諸佛如羅睺阿修羅王於一切法無有深者得無礙解脫故以是故知為眾生及時節利鈍初久懈怠精進故分別說深淺不可測量無有量亦如是此中佛自說因緣色等法甚深相為非色何以故怖畏心沒疑悔故以色為甚深色相則無深如先說舍利弗白佛言世尊是般若波羅蜜甚深甚深相難見難解問曰上說菩薩不行甚深為行般若波羅蜜今舍利弗何以復說甚深答曰舍利弗非定心說甚深得佛意趣為人故說甚深是故此中說世尊不應於新發意菩薩前說是般若波羅蜜新學菩薩聞是深智慧則心沒應當在阿鞞跋致菩薩前說阿鞞跋致智慧深故信而不沒譬如深水不應使小兒渡應教大人令渡帝釋問舍利弗若為新發意菩薩說有何等過舍利弗答是新發意者則不信心沒心沒故生疑悔怖畏若受一切空法我云何當墮斷滅中若不受者佛所說法何可不受是故怖畏生疑悔若心定則生惡邪毀呰毀呰果報如地獄品中說此中略說種三惡道業因緣久久難得無上道經釋提桓因問舍利弗頗有未受記菩薩摩訶薩聞是深般若波羅蜜不驚不怖者不舍利弗言如是憍尸迦若有菩薩摩訶薩聞是深般若波羅蜜不驚不怖當知是菩薩受阿耨多羅三藐三菩提記不久不過一佛兩佛佛告舍利弗如是如是是菩薩摩訶薩久發意行六波羅蜜多供養諸佛聞是深般若波羅蜜不驚不怖不畏聞即受持如般若波羅蜜中所說行爾時舍利弗白佛言世尊我欲說譬喻如求菩薩道善男子善女人夢中修行般若波羅蜜入禪定勤精進具足忍辱守護於戒行布施修行內空外空乃至坐於道場當知是善男子善女人近阿耨多羅三藐三菩提何況菩薩摩訶薩欲得阿耨多羅三藐三菩提覺時修行般若波羅蜜入禪定勤精進具足忍辱守護於戒行布施而不疾成阿耨多羅三藐三菩提坐於道場世尊善男子善女人善根成就得聞般若波羅蜜受持乃至如說行當知是菩薩摩訶薩久發意種善根多供養諸佛與善知識相隨是人能受持般若波羅蜜乃至正憶念當知是人近受阿耨多羅三藐三菩提記當知是善男子善女人如阿鞞跋致菩薩摩訶薩於阿耨多羅三藐三菩提不動轉能得深般若波羅蜜得已能受持讀誦乃至正憶念世尊譬如人欲過百由旬若二百三百四百由旬曠野嶮道先見諸相若放牧者若壃界若園林如是等諸相故知近城邑聚落是人見是相已作如是念如我所見相當知城邑聚落不遠心得安隱不畏賊難惡蟲飢渴世尊菩薩摩訶薩亦如是若得是深般若波羅蜜受持讀誦乃至正憶念當知近受得阿耨多羅三藐三菩提記不久當知是菩薩摩訶薩不應畏墮聲聞辟支佛地是諸先相所謂甚深般若波羅蜜得聞得見得受乃至正憶念故佛告舍利弗如是如是汝復樂說者便說世尊譬如人欲見大海發心往趣不見樹相不見山相是人雖未見大海知大海不遠何以故大海處平無樹相無山相故如是世尊菩薩摩訶薩聞是深般若波羅蜜受持乃至正憶念時雖未佛前受劫數之記若劫百千劫萬劫百千萬億劫是菩薩自知近受阿耨多羅三藐三菩提記不久何以故我得聞是深般若波羅蜜受持讀誦乃至正憶念故世尊譬如初春諸樹陳葉已墮當知此樹新葉華果出在不久何以故見是諸樹先相故知今不久葉華果出是時閻浮提人見樹先相皆大歡喜世尊菩薩摩訶薩得聞是深般若波羅蜜受持讀誦乃至正憶念如說行當知是菩薩善根成就多供養諸佛是菩薩應作是念先世善根所追趣阿耨多羅三藐三菩提以是因緣故得見得聞是深般若波羅蜜受持讀誦乃至正憶念如說行是中諸天子曾見佛者歡喜踊躍作是念言先諸菩薩摩訶薩亦有如是受記先相今是菩薩摩訶薩受阿耨多羅三藐三菩提記亦不久世尊譬如母人懷妊身體苦重行步不便坐起不安眠食轉少不喜言語厭本所習受苦痛故有異母人見其先相當知產生不久菩薩摩訶薩亦如是種善根多供養諸佛久行六波羅蜜與善知識相隨善根成就得聞深般若波羅蜜受持讀誦乃至正憶念如說行諸菩薩亦知是菩薩摩訶薩得阿耨多羅三藐三菩提記不久佛告舍利弗善哉善哉汝所樂說皆是佛力爾時須菩提白佛言希有世尊諸多陀阿伽度阿羅呵三藐三佛陀善付諸菩薩摩訶薩事佛告須菩提是諸菩薩摩訶薩發阿耨多羅三藐三菩提心安隱多眾生令無量眾生得樂憐愍安樂饒益諸天人故是諸菩薩行菩薩道時以四事攝無量百千眾生所謂布施愛語利益同事亦以十善道成就眾生自行初禪亦教他人令行初禪乃至自行非有想非無想處亦教他人令行乃至非有想非無想處自行檀波羅蜜亦教他人令行檀波羅蜜自行尸羅波羅蜜亦教他人令行尸羅波羅蜜自行羼提波羅蜜亦教他人令行羼提波羅蜜自行毘梨耶波羅蜜亦教他人令行毘梨耶波羅蜜自行禪波羅蜜亦教他人令行禪波羅蜜自行般若波羅蜜亦教他人令行般若波羅蜜是菩薩得般若波羅蜜以方便力教眾生令得須陀洹果自於內不證教眾生令得斯陀含果阿那含果阿羅漢果自於內不證教眾生令得辟支佛道自於內不證自行六波羅蜜亦教無量百千萬諸菩薩令行六波羅蜜自住阿鞞跋致地亦教他人住阿鞞跋致地自淨佛世界亦教他人淨佛世界自成就眾生亦教他人成就眾生自得菩薩神通亦教他人令得菩薩神通自淨陀羅尼門亦教他人淨陀羅尼門自具足樂說辯才亦教他人具足樂說辯才自受色成就亦教他人令受色成就自成就三十二相亦教他人成就三十二相自成就童真地亦教他人成就童真地自成就佛十力亦教他人令成就佛十力自行四無所畏亦教他人行四無所畏自行十八不共法亦教他人行十八不共法自行大慈大悲亦教他人令行大慈大悲自得一切種智亦教他人令得一切種智自離一切結使及習亦教他人令離一切結使及習自轉法輪亦教他人轉法輪論釋曰爾時帝釋問舍利弗頗有未受記菩薩聞是深般若不驚不怖者不舍利弗言無有不受記聞般若能信者若或時能信者當知垂欲受記不過見一佛二佛便得受記佛可舍利弗語舍利弗聞佛可其所說心生歡喜復欲分明了了是事故說譬喻作是言夢中心為睡所覆故非真心所作若善男子善女人於夢中發意行六波羅蜜乃至坐於道場當知是人福德輕微近於受阿耨多羅三藐三菩提記何況菩薩摩訶薩覺時實心發阿耨多羅三藐三菩提行六波羅蜜而不近受記世尊若人往來六道生死中或時得聞般若波羅蜜受持讀誦正憶念必知是人不久得阿耨多羅三藐三菩提如吞鉤之魚雖復遊戲池中當知出在不久行者亦如是深信樂般若波羅蜜不久住於生死此中舍利弗自說譬喻若人欲過險道險道者即是世間百由旬者是欲界二百由旬者是色界三百由旬者是無色界四百由旬者是聲聞辟支佛道復次四百由旬是欲界三百由旬是色界二百由旬是無色界百由旬是聲聞辟支佛欲出者是信受行般若波羅蜜人先見諸法相者見大菩薩捨世間欲樂深心樂般若波羅蜜壃界者分別諸法是聲聞法是辟支佛法是大乘法如是小利是聲聞大利是菩薩魔界是生死佛界是般若波羅蜜甘露法味不死之處園林者隨佛道禪定智慧等樂如是等無量善法相聚落者是柔順法忍邑是無生法忍城是阿耨多羅三藐三菩提得安穩者菩薩聞是法思惟籌量行我得是法心安穩當得阿耨多羅三藐三菩提賊者是我等六十二邪見惡蟲者是愛恚等諸煩惱不畏賊者人不得便不畏惡蟲者非人不得便不畏飢者不畏不能得聖人真智慧不畏渴者不畏不能得禪定解脫等法樂味此中自說因緣菩薩摩訶薩得先相者不久當得阿耨多羅三藐三菩提不畏墮惡道中飢餓死者不畏墮聲聞辟支佛地佛然可其喻以麁喻細以世間喻出世間餘三譬喻亦應如上分別說大海水是無上道平地無樹無山是般若波羅蜜經卷等樹果是無上道樹華是阿鞞跋致地春時陳葉落更生新葉是諸煩惱邪見疑等滅能得般若波羅蜜經卷等母人是行者所任身是無上道欲產相是菩薩久習行般若波羅蜜厭本所習是患世間婬欲樂不復喜著佛讚其所說善哉爾時須菩提聞佛然舍利弗所說讚其善哉知佛意深敬念是菩薩是故白佛言世尊甚為希有善付菩薩事菩薩事者空道福德道亦如佛種種總相別相說以寄付阿難彌勒等入無餘涅槃後好自奉行教示利益眾生無令謬錯佛說善付因緣諸菩薩發阿耨多羅三藐三菩提心安穩多眾生者一切眾生中無量無邊阿僧祇除佛無能計知者從佛得利益者不可數故名多安穩者眾生著常教無常著樂者教苦著實者教空著我者教無我如是等名安穩凡夫人聞是當時雖不喜樂久久滅諸煩惱得安穩樂如服苦藥當時雖苦後得除患無量眾生得樂者菩薩求般若波羅蜜未得成就時以今世後世樂利益眾生如菩薩本生經說若得般若波羅蜜已斷諸煩惱亦以世間樂出世間樂利益眾生若得無上道時但以出世間樂利益眾生安樂饒益者但以憐愍心故安樂饒益饒者多利益天人餘道中饒益少故不說利益事者所謂四攝法以財施法施二種攝取眾生愛語有二種一者隨意愛語二者隨其所愛法為說是菩薩未得道憐愍眾生自破憍慢隨意說法若得道隨所應度法為說高心富人為讚布施是人能得他物利名聲福德故若為讚持戒毀呰破戒則心不喜樂如是等隨其所應而為說法利益亦有二種一者今世利後世利為說法以法治生勤修利事二者未信教令信破戒令持戒寡識令多聞不施者令布施癡者教智慧如是等以善法利益眾生同事者菩薩教化眾生令行善法同其所行菩薩善心眾生惡心能化其惡令同己善是菩薩以四種攝眾生令住十善道是廣說四攝義於二施中法施隨其所樂而為說法是愛語中第一眾生愛惜壽命令行十善道則得久壽利益於一切寶物利中法利最勝是為利益同事中同行善法為勝是菩薩自行十善亦以教人有人言後自行十善等是第四同義是故說自行十善亦教人行自行初禪亦教他行初禪等同離欲同持戒是故名相攝相攝故漸漸能以三乘法度乃至非有想非無想處亦如是自行六波羅蜜亦以教他因般若故令眾生得般若分所謂得須陀洹等方便力故自不證是人福德智慧力增益故教無量阿僧祇菩薩令住六波羅蜜自住阿鞞跋致地等亦以教他乃至自轉法輪亦教他轉法輪是故我以慈悲心故善付是菩薩事不以愛著故經須菩提白佛言希有世尊諸菩薩摩訶薩大功德成就所謂為一切眾生行般若波羅蜜欲得阿耨多羅三藐三菩提世尊云何諸菩薩摩訶薩具足修行般若波羅蜜佛告須菩提若菩薩摩訶薩行般若波羅蜜時不見色增相亦不見色減相不見受想行識增相亦不見減相乃至一切種智不見增相亦不見減相菩薩摩訶薩是時具足般若波羅蜜復次須菩提菩薩摩訶薩行般若波羅蜜時不見是法是非法不見是過去法是未來現在法不見是善法不善法有記法無記法不見是有為法無為法不見欲界色界無色界不見檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜乃至不見一切種智如是菩薩摩訶薩具足修行般若波羅蜜何以故諸法無相故諸法空欺誑不堅固無覺者無壽者故須菩提言世尊世尊所說不可思議佛告須菩提色不可思議故所說不可思議受想行識不可思議故所說不可思議六波羅蜜不可思議故所說不可思議乃至一切種智不可思議故所說不可思議須菩提若菩薩摩訶薩行般若波羅蜜時知色是不可思議受想行識是不可思議乃至知一切種智是不可思議是菩薩則不能具足般若波羅蜜須菩提白佛言世尊是深般若波羅蜜誰當信解者佛言若有菩薩摩訶薩久行六波羅蜜種善根多親近供養諸佛與善知識相隨是菩薩能信解深般若波羅蜜須菩提白佛言世尊云何菩薩摩訶薩久行六波羅蜜種善根多親近供養諸佛與善知識相隨佛言若菩薩摩訶薩不分別色不分別色相不分別色性不分別受想行識不分別識相不分別識性眼耳鼻舌身意色聲香味觸法眼界乃至意識界亦如是不分別欲界色界無色界不分別三界相性不分別檀波羅蜜乃至般若波羅蜜內空乃至無法有法空四念處乃至八聖道分佛十力乃至十八不共法不分別十八不共法相性不分別道種智相性不分別一切種智不分別一切種智相不分別一切種智性何以故須菩提色不可思議受想行識不可思議乃至一切種智不可思議如是須菩提是名菩薩摩訶薩久行六波羅蜜種善根多親近供養諸佛與善知識相隨須菩提白佛言世尊色甚深故般若波羅蜜甚深受想行識甚深乃至一切種智甚深故般若波羅蜜甚深世尊是般若波羅蜜珍寶聚有須陀洹果寶故有斯陀含果阿那含果阿羅漢果辟支佛道阿耨多羅三藐三菩提寶故有四禪四無量心四無色定五神通四念處乃至八聖道分佛十力四無所畏四無礙智大慈大悲十八不共法一切智一切種智寶故世尊是般若波羅蜜是清淨聚色清淨故般若波羅蜜清淨聚受想行識清淨乃至一切種智清淨故般若波羅蜜清淨聚論釋曰是菩薩大功德成就者如先說自行亦教他人復次多功德者眾生非親里又無所貪利而為是眾生勤苦行般若波羅蜜得阿耨多羅三藐三菩提是名菩薩摩訶薩有大恩分故名大功德修般若波羅蜜相如先品中種種因緣說今問修般若具足相佛言如修般若具足相亦如是所以者何若菩薩不見色等諸法增減如是名具足是菩薩雖得十地坐道場爾時修般若波羅蜜具足如夢如幻不增不減以畢竟空故說復次若菩薩於一切法不分別是法是非法悉皆是法如大海水百川萬流皆合一味爾時修般若波羅蜜具足復次若菩薩入法空中不見法有三世善不善等不見六波羅蜜乃至一切種智爾時修般若波羅蜜具足何以故諸法無相是實相若分別諸法皆是邪見相用十八空故名諸法空諸法和合因緣生以為有諸緣離則破壞故虛誑一切有為法中無常無實故是名不堅固無受苦樂者眾生空故無覺者不覺苦樂無壽命者壽名命根有人言是命根有我相是故壽命為我眾生空中已種種因緣破是故無行法者無受法者若觀諸法空眾生空法空如是則具足修般若波羅蜜須菩提是時驚喜不能自安所說般若波羅蜜不可思議佛言色等諸法不可思議故不可思議所以者何因果相似故復次若菩薩知色等法亦不可思議若住是不可思議中則不具足般若波羅蜜取不可思議相故是故說若菩薩知色等法不可思議相故則不具足般若波羅蜜爾時須菩提於般若中不得依止處如沒大海是故白佛是深般若不可思議不可思議亦不可思議故誰當信解者若但不可思議猶不可信何況不可思議復不可思議佛答若菩薩久行六波羅蜜久種善根久供養親近諸佛久與善知識相隨是因緣故信心牢固能信受深般若波羅蜜餘品中說有新發意者亦能信深般若波羅蜜今佛說久發意故能信是以須菩提問云何是久發意者佛言若菩薩摩訶薩了了知般若波羅蜜相不分別一切法所謂不分別色四大若四大造色不分別色相者不分別色是可見聲是可聞是色若好若醜若短若長若常若無常若苦若樂等不分別色性者不見色常法所謂地堅性等復次色實性名法性畢竟空故是菩薩不分別法性法性不壞相故乃至一切種智亦如是問曰地是堅相何以言性答曰是相積習成性譬如人瞋日習不已則成惡性或性相異如見烟知火烟是火相而非火也或相性不異如熱是火相亦是火性此中佛說因緣色等諸法不可思議不可思議即是畢竟空諸法實相常清淨須菩提言菩薩雖日月年歲不久能如是行是名久須菩提聞般若波羅蜜更得深利益故白佛言世尊般若波羅蜜甚深色等甚深故色等甚深相如先說世尊般若波羅蜜是珍寶聚珍寶者所謂須陀洹果能滅三結惡毒故乃至阿耨多羅三藐三菩提能滅一切煩惱及習能滿一切願是諸果依諸禪乃至一切種智因果合說是名珍寶聚是般若波羅蜜清淨聚色等諸法清淨故色等法中正行不邪名為清淨無諸過患乃至畢竟空亦不著不可思議亦不著是故名清淨聚爾時須菩提應作是念是般若波羅蜜是珍寶聚能滿一切眾生願所謂今世樂後世樂涅槃樂阿耨多羅三藐三菩提樂愚癡之人而復欲破壞是般若波羅蜜清淨聚如如意寶珠無有瑕穢如虛空無有塵垢般若波羅蜜畢竟清淨聚而人自起邪見因緣欲作留難破壞譬如人眼翳見妙珍寶謂為不淨作是念已經須菩提言世尊甚可怪說是般若波羅蜜時多有留難佛言如是如是須菩提是甚深般若波羅蜜多有留難以是事故善男子善女人若欲書是般若波羅蜜時應當疾書若讀誦思惟說正憶念修行時亦應疾修行何以故是甚深般若波羅蜜若書時讀誦思惟說正憶念修行時不欲令諸難起故善男子善女人若能一月書成當應勤書若二月三月四月五月六月七月若一歲書成亦當勤書讀誦思惟說正憶念修行若一月得成就乃至一歲得成就應當勤成就何以故須菩提是珍寶中多有難起故須菩提言世尊是甚深般若波羅蜜中惡魔喜作留難故不得令書不得令讀誦思惟說正憶念修行佛告須菩提惡魔雖欲留難是深般若波羅蜜令不得書讀誦思惟說正憶念修行亦不能破壞是菩薩摩訶薩書般若波羅蜜乃至修行爾時舍利弗白佛言世尊誰力故令惡魔不能留難菩薩摩訶薩書深般若波羅蜜乃至修行佛言是佛力故惡魔不能留難菩薩摩訶薩書深般若波羅蜜乃至修行舍利弗亦是十方世界現在諸佛力故是諸佛擁護念是菩薩故令魔不能留難菩薩摩訶薩令不書成般若波羅蜜乃至修行何以故十方世界中現在無量無邊阿僧祇諸佛擁護念是菩薩書深般若波羅蜜乃至修行法應爾無能作留難舍利弗善男子善女人應當作是念我書是深般若波羅蜜乃至修行皆是十方諸佛力舍利弗言世尊若有善男子善女人書是深般若波羅蜜乃至修行皆是佛力故當知是人是諸佛所護佛言如是如是舍利弗當知若有善男子善女人書是深般若波羅蜜乃至修行皆是佛力故當知亦是諸佛所護舍利弗言世尊十方現在無量無邊阿僧祇諸佛皆識皆以佛眼見是善男子善女人書深般若波羅蜜乃至修行時佛言如是如是舍利弗十方現在無量無邊阿僧祇諸佛皆識皆以佛眼見是善男子善女人書深般若波羅蜜乃至修行時舍利弗是中求菩薩道善男子善女人若書是深般若波羅蜜受持讀誦正憶念如說修行當知是人近阿耨多羅三藐三菩提不久舍利弗善男子善女人書是深般若波羅蜜受持讀誦乃至正憶念是人於深般若波羅蜜多信解相亦供養恭敬尊重讚歎是深般若波羅蜜華香瓔珞乃至幡蓋供養舍利弗諸佛皆識皆以佛眼見是善男子善女人是善男子善女人供養功德當得大利益大果報舍利弗是善男子善女人以是供養功德因緣故終不墮惡道中乃至阿鞞跋致地終不遠離諸佛舍利弗是善男子善女人以是善根因緣故乃至阿耨多羅三藐三菩提終不遠離六波羅蜜終不遠離內空乃至無法有法空終不遠離四念處乃至八聖道分終不遠離佛十力乃至阿耨多羅三藐三菩提論釋曰留難者魔事等壞般若波羅蜜因緣佛可須菩提所說若善男子善女人欲書是般若波羅蜜當疾疾書乃至正憶念如說行時疾修行所以疾者是有為法不可信多有留難起是般若波羅蜜部黨經卷有多有少有上中下光讚放光道行有書寫者書有遲疾有一心勤書者有懈墮不精勤者人身無常有為法不可信釋迦文佛出惡世故多有留難是故說若可一月書竟當勤書成莫有中廢畏有留難故乃至一歲如書乃至修行亦如是隨人根利鈍得有遲疾此中佛更說因緣世間以珍寶故多有賊出般若即是大珍寶故多有留難留難者雖有疾病飢餓等但以魔事大故說言魔事若魔若魔民惡鬼作惡因緣入人身中嬈亂人身心破書般若或令書人疲厭或令國土事起或書人不得供養如是等讀誦時師徒不和合大眾中說時或有人來說法師過罪或言不能如說行何足聽受或言雖能持戒而復鈍根不解深義聽其所說了無所益或說般若波羅蜜空無所有滅一切法無可行處譬如裸人自言我著天衣如是等留難令不得說不正憶念者魔作好身若善知識身或作所敬信沙門形為說般若波羅蜜空無所有雖有罪福名而無道理或說般若波羅蜜空可即取涅槃如是等破修佛道正憶念事新發意菩薩聞是事心大驚怖我等生死身魔是欲界主威勢甚大我等云何行般若波羅蜜得無上道是故佛說惡魔雖欲留難亦不能破壞何以故大能破小故如離欲人常勝貪欲者慈悲人常勝瞋恚者智人常勝無智者般若波羅蜜是真智慧其力甚大魔事虛誑是菩薩雖未得具足般若波羅蜜得其氣分故魔不能壞是事因緣故舍利弗白佛誰力故魔不能破佛答佛力故如惡人中魔為大善人中佛為大縛人中魔為大解人中佛為大留難人中魔為大通達人中佛為大初說佛力者釋迦文佛後說十方現在佛是餘佛阿閦阿彌陀等如惡賊餘惡相助諸佛法亦如是常為一切眾生故有發意者便為作護所以者何般若波羅蜜是十方諸佛母人欲沮壞不得不護應當知其有書讀乃至正憶念者皆是十方佛力是諸留難力大故舍利弗言若有書持乃至修行皆是諸佛所護佛可其言舍利弗復說世尊書持等善男子善女人十方現在諸佛皆以佛眼見知念耶佛可言如是先惡魔來欲破壞佛及十方諸佛守護不令沮壞今以佛眼見是善男子善女人知是人功德難有未破魔網而能行是般若波羅蜜大事是故十方佛以佛眼見知念是人問曰為以天眼見以佛眼見若以天眼見云何此中說佛眼若以佛眼見眾生虛誑云何以佛眼見答曰天眼有二種一者佛眼所攝二者不攝佛眼所不攝者見現在眾生有限有量佛眼所攝者見三世眾生無限無量法眼入佛眼中但見諸法不見眾生慧眼入佛眼中不見法但見畢竟空問曰佛眼所攝天眼為實為虛妄若虛妄佛不應以虛妄見若實者眾生空現在眾生尚不實何況未來過去答曰佛眼所攝皆是實眾生於涅槃是虛妄非於世界所見是虛妄若人於眾生取定相故說言虛妄非為世諦故說虛妄以是故佛眼所攝天眼見眾生問曰若爾者何以不以佛眼所攝慧眼見眾生答曰慧眼無相利故慧眼常以空無相無作共相應不中觀眾生何以故五眾和合假名眾生譬如小兒可以小杖鞭之不可與大杖此中讚菩薩行般若波羅蜜為世諦故說非第一義諦問曰未來世未有念知尚難何況眼見答曰如過去法雖滅無所有而心心數法中念力故能憶過去事盡其宿命聖人亦如是有聖智力雖未起而能知能見復次是般若中三世無分別未來過去現在不異若見現在過去未來亦應見若不見過去未來亦應不見現在問曰北方末法眾生漏結未盡是罪惡人佛何以故見知念答曰佛大悲相愛徹骨髓是菩薩能發無上道心為眾生故佛觀是法末後熾盛我涅槃後是人佐助佛法故是以念知復次北方末後人生於邊地惡世三毒熾盛刀兵劫中賢聖希少是人自不知諸罪福業因緣但從人聞若讀經便能信樂供養疾近無上道不久是事為難若佛在世作阿鞞跋致信行般若波羅蜜不足為難如是等種種無量因緣故佛應見念知是人信解相大故能供養般若波羅蜜供養具華香等如先說是供養故得大果報如毀呰者受大苦惱大果報者如須陀洹終不墮三惡道是菩薩一心信解供養般若波羅蜜亦如是愛念諸佛故常行念佛三昧故終不離諸佛乃至到阿鞞跋致地教化眾生離諸佛無咎如小兒不離其母恐墮諸難故常深愛念善法故乃至阿耨多羅三藐三菩提終不離六波羅蜜等得如是等今世後世大果報經舍利弗是深般若波羅蜜佛般涅槃後當至南方國土是中比丘比丘尼優婆塞優婆夷當書是深般若波羅蜜當受持讀誦思惟說正憶念修行以是善根因緣故終不墮惡道中受天上人中樂增益六波羅蜜供養恭敬尊重讚歎諸佛漸以聲聞辟支佛佛乘而得涅槃舍利弗是深般若波羅蜜從南方當轉至西方所在處是中比丘比丘尼優婆塞優婆夷當書是深般若波羅蜜當受持讀誦思惟說正憶念修行以是善根因緣故終不墮惡道中受天上人中樂增益六波羅蜜供養恭敬尊重讚歎諸佛漸以聲聞辟支佛佛乘而得涅槃舍利弗是深般若波羅蜜從西方當轉至北方所在處是中比丘比丘尼優婆塞優婆夷當書是深般若波羅蜜當受持讀誦思惟說正憶念修行以是善根因緣故終不墮惡道中受天上人中樂增益六波羅蜜供養恭敬尊重讚歎諸佛漸以聲聞辟支佛佛乘而得涅槃舍利弗是深般若波羅蜜是時北方當作佛事何以故舍利弗我法盛時無有滅相舍利弗我已念是善男子善女人受持是深般若波羅蜜乃至修行亦念是善男子善女人能書是般若波羅蜜恭敬供養尊重讚歎華香乃至幡蓋舍利弗是善男子善女人以是善根因緣故終不墮惡道中受天上人中樂增益六波羅蜜供養恭敬尊重讚歎諸佛漸以聲聞辟支佛佛乘而得涅槃何以故舍利弗我以佛眼見是人我亦稱譽讚歎十方世界中無量無邊阿僧祇諸佛亦以佛眼見是人亦稱譽讚歎舍利弗白佛言世尊是深般若波羅蜜後時當在北方廣行耶佛言如是如是舍利弗是深般若波羅蜜後時在北方當廣行舍利弗後時於北方是善男子善女人若聞是深般若波羅蜜若書受持讀誦思惟說正憶念如說修行當知是善男子善女人久發大乘心多供養諸佛種諸善根久與善知識相隨舍利弗白佛言世尊後時北方當有幾所善男子善女人求佛道書深般若波羅蜜乃至如說修行佛告舍利弗後時北方雖多有求佛道善男子善女人少有善男子善女人聞是深般若波羅蜜不沒不驚不怖不畏何以故是人多親近供養諸佛多諮問諸佛是人必能具足般若波羅蜜禪波羅蜜毘梨耶波羅蜜羼提波羅蜜尸羅波羅蜜檀波羅蜜具足四念處乃至具足十八不共法舍利弗是善男子善女人善根純厚故能多利益眾生為阿耨多羅三藐三菩提何以故我今為是善男子善女人說應薩婆若法過去諸佛亦為是善男子善女人說應薩婆若法以是因緣故是人後生時續得阿耨多羅三藐三菩提心亦為他人說阿耨多羅三藐三菩提法是善男子善女人皆一心和合魔若魔民不能沮壞阿耨多羅三藐三菩提心何況惡行人毀呰行深般若波羅蜜者能壞其阿耨多羅三藐三菩提心舍利弗是求菩薩道諸善男子善女人聞是深般若波羅蜜大得法喜法樂亦立多人於善根為阿耨多羅三藐三菩提論釋曰是深般若波羅蜜佛滅度後當至南方國土者佛出東方於中說般若波羅蜜破魔及魔民外道度無量眾生然後於拘夷那竭雙樹下滅度後般若波羅蜜從東方至南方如日月五星二十八宿常從東方至南方從南方至西方從西方至北方圍繞須彌山又如供養常法右繞遍度閻浮提人以是因緣故從東方至南方從南方至西方如佛無著心故不定一處般若波羅蜜亦如是不定住一處從西方至北方二方眾生好供養書讀乃至修行華香乃至幡蓋受大果報如經中說後展轉至北方此中供養所得果報如上所說舍利弗是般若波羅蜜北方當作佛事是中說因緣佛在時能斷眾疑佛法興盛不畏法滅佛滅後過五百歲正法漸滅是時佛事轉難是時利根者讀誦正憶念亦華香供養鈍根者書寫華香等供養是二種人久久皆當得度是故說當作佛事佛言是善男子善女人我及十方諸佛皆以佛眼見念知讚歎舍利弗白佛言是深般若在北方廣行耶廣行者於閻浮提北方廣大故又北方地有雪山雪山冷故藥草能殺諸毒所食米穀三毒不能大發三毒不能大發故眾生柔軟信等五根皆得勢力如是等因緣北方多行般若波羅蜜是人聞是深般若波羅蜜書持乃至正憶念如說行當知是人久發大乘意多供養佛種善根與善知識相隨是故能於惡世書持信受乃至如說修行舍利弗問北方有幾許人聞是深般若波羅蜜能書讀誦乃至如說修行佛答是深般若波羅蜜難知難行雖多有人發無上道心得名菩薩少有人聞是般若波羅蜜心通達不驚不沒心通達不驚不怖相佛此中自說是人多親近諸佛親近諸佛者於無量世常見諸佛恭敬供養問難者直問其事疑心不解重種種問名為難是人世世從諸佛問難般若波羅蜜事是人功德果報雖未成當知是人具足六波羅蜜三十七品乃至十八不共法具足是福德淳熟故多利益眾生所謂檀波羅蜜尸羅波羅蜜因緣故生於富貴家自行布施教人布施羼提波羅蜜禪波羅蜜因緣故令無量眾生出家受戒發阿耨多羅三藐三菩提心此中佛說因緣是人從我及過去諸佛聞應薩婆若大乘法是故後生不失是心是人亦教化他人說如是事如然一燈展轉皆然是人諸煩惱薄無慳貪嫉妬瞋恚故不相讒謗常一心和合是故魔若魔民不能沮壞若人少有錯故魔得其便如人有瘡受毒魔是欲界主尚不能沮壞何況惡行人或有人惡行而非惡如未離欲聖人以是故說惡行人毀呰般若波羅蜜即毀壞菩薩復次諸善男子善女人無量世來愛佛法深著實法信力慧力多故聞深般若波羅蜜得大慈大悲心故隨眾生力令入深般若波羅蜜若令得般若因緣所謂布施持戒等諸善根為阿耨多羅三藐三菩提故者是善男子善女人求無上道故教他令住諸善根福德經是善男子善女人於我前立誓願我行菩薩道時當度無數百千萬億眾生令發阿耨多羅三藐三菩提心示教利喜乃至阿鞞跋致地受記我知其心我亦隨喜是善男子善女人亦於過去諸佛前立誓願我行菩薩道時當度無數百千萬億眾生令發阿耨多羅三藐三菩提心示教利喜乃至阿鞞跋致地受記諸過去佛亦知其心而隨喜舍利弗是諸善男子善女人所為心大所受色聲香味觸法亦大亦能大施能大施已種大善根種大善根已得大果報為攝眾生故受身能於眾生中捨內外所有物以是善根因緣故發願欲生他方世界現在諸佛說深般若波羅蜜處於諸佛前聞是深般若波羅蜜已亦於彼示教利喜百千萬億眾生令發阿耨多羅三藐三菩提心舍利弗白佛言希有世尊佛於過去未來現在法無法不知無法知相不知眾生之行無事不知今佛悉知過去諸佛及菩薩聲聞亦知今現在十方諸佛世界菩薩及聲聞亦知未來諸佛及菩薩聲聞世尊未來世有善男子善女人勤求六波羅蜜受持讀誦乃至修行有得有不得佛告舍利弗若善男子善女人一心精進勤求當得應六波羅蜜諸經舍利弗白佛言善男子善女人如是勤行當得是應六波羅蜜深經佛語舍利弗是善男子善女人得是應六波羅蜜深經何以故善男子善女人為阿耨多羅三藐三菩提故與眾生說法示教利喜令住六波羅蜜中以是因緣故是善男子善女人後身轉生易得應六波羅蜜深經得已如六波羅蜜所說修行精勤不息乃至淨佛世界成就眾生得阿耨多羅三藐三菩提論釋曰佛說善男子善女人於我前及過去諸佛前立誓願我行菩薩道當令無量百千萬億眾生發無上道意示教利喜令得阿鞞跋致記我及過去佛知是善男子心大能有所作故隨喜善男子善女人聞佛知其心則生歡喜自念過去作誓願事倍加精進大心者一切眾生心皆樂緣六塵有人行雜福德所謂作福時心生疑悔是福德果報雖得富貴不能好用亦不能與他罪業因緣故諸根闇鈍不擇好醜是善男子未得道時清淨福德故得上妙五欲亦能盡意用能隨意施與或施窮乏或種於福田若得善知識聞佛法著欲心息憐愍眾生為阿耨多羅三藐三菩提故內外所有布施無所愛惜若持戒遍行十善道具戒律儀以慈悲心共行餘善法亦如是皆以深心自行及引導他人令行善道是福德因緣故不求世樂天王人王富貴處聞有現在佛處願往生彼是菩薩知諸法實相故不樂生若為眾生生十方佛前聞深般若波羅蜜聞已於彼開化無量百千眾生發無上道心舍利弗無一切智聞說三世菩薩願行事發希有心白佛言世尊佛於三世中無法不知從如法性實際無不知者諸眾生心所行業果報因緣無事不知從十方現在諸佛及過去未來世佛及世界弟子及所行事皆悉遍知佛一切智其力甚大不可思議舍利弗意謂同是出家人俱求般若波羅蜜何以故有得有不得者佛答若是菩薩常一心求六波羅蜜不惜身命是人內有好心外諸佛菩薩及諸天所護助故舍利弗意雖復精進佛不在世魔力復大是菩薩云何得是般若波羅蜜深經是故更問得是應六波羅蜜深經佛言得此中說得因緣所謂善男子善女人為無上道故為眾生說法示教利喜令住六波羅蜜開佛道是業果報故轉身易得應六波羅蜜深經若得能疾受持乃至如所說修行精進不捨世世常不離用六波羅蜜果報故淨佛世界成就眾生乃至無上道若悋惜法則常生邊地無佛法處經慧命須菩提白佛言世尊是善男子善女人發阿耨多羅三藐三菩提心行六波羅蜜成就眾生淨佛世界佛已讚歎說其功德世尊云何善男子善女人求於佛道生諸留難佛告須菩提樂說辯不即生當知是菩薩魔事須菩提言世尊何因緣故樂說辯不即生是菩薩魔事佛言有菩薩摩訶薩行般若波羅蜜時難具足六波羅蜜以是因緣故樂說辯不即生是菩薩魔事復次須菩提樂說辯卒起當知亦是菩薩魔事世尊何因緣故樂說辯卒起復是魔事佛言菩薩摩訶薩行檀波羅蜜乃至般若波羅蜜著樂說法以是因緣故樂說辯卒起當知是菩薩魔事復次須菩提書是般若波羅蜜經時偃𠐻傲慢當知是菩薩魔事復次須菩提書是經時戲笑亂心當知是菩薩魔事復次須菩提若書是經時輕笑不敬當知是菩薩魔事復次須菩提若書是經時心亂不定當知是菩薩魔事復次須菩提若書是經時各各不和合當知是菩薩魔事復次須菩提善男子善女人作是念我不得是經中滋味便棄捨去當知是菩薩魔事復次須菩提受持般若波羅蜜讀誦說若正憶念時偃𠐻傲慢當知是菩薩魔事復次須菩提若受持般若波羅蜜經親近正憶念時轉相形笑當知是菩薩魔事復次須菩提若受持般若波羅蜜經讀誦正憶念修行時共相輕蔑當知是菩薩魔事若受持般若波羅蜜讀誦乃至正憶念時散亂心當知是菩薩魔事若受持般若波羅蜜讀誦乃至正憶念時心不和合當知是菩薩魔事須菩提白佛言世尊世尊說善男子善女人作是念我不得經中滋味便棄捨去當知是菩薩魔事世尊何因緣故菩薩不得經中滋味便棄捨去佛言是菩薩摩訶薩前世不久行般若波羅蜜禪波羅蜜毘梨耶波羅蜜羼提波羅蜜尸羅波羅蜜檀波羅蜜是人聞說是般若波羅蜜便從坐起作是念言我於般若波羅蜜中無記心不清淨便從坐起去當知是菩薩魔事須菩提白佛言世尊何因緣故不與受記聞說是深般若波羅蜜時便從坐起去佛告須菩提若菩薩未入法位中諸佛不與受阿耨多羅三藐三菩提記復次須菩提聞說般若波羅蜜時菩薩作是念我是中無名字心不清淨當知是菩薩魔事須菩提言何因緣故是深般若波羅蜜中不說是菩薩名字佛言未受記菩薩諸佛不說名字復次須菩提是菩薩摩訶薩作是念是般若波羅蜜中無我生處名字若聚落城邑是人不欲聽聞般若波羅蜜便從會中起去是人如所起念時念念却一劫甫當更勤精進求阿耨多羅三藐三菩提論釋曰一切有為法各有增上增上者共相違相違即是怨賊如水得增上力滅火火得增上力則消水乃至草木各有相害何況眾生菩薩摩訶薩有大悲心雖不與眾生作怨而眾生與菩薩作怨菩薩身有為法故能作留難佛上說菩薩功德所謂諸佛菩薩諸天所護而未說怨賊相以佛憐愍故先雖略說今須菩提請佛廣說留難事佛雖於一切眾生一切法心平等以是菩薩能大利益世間故說好醜相及利害相是道非道留難事佛不令行人毀害留難者但令覺知不隨其事何者是怨賊略說若眾生法非眾生法能沮壞菩薩無上道心非眾生者若疾病飢渴寒熱槌壓墜落等眾生者魔及魔民惡鬼邪疑不信者斷善根者定有所得者實定分別諸法者深著世間樂者怨賊官事師子虎狼惡獸毒蟲等眾生賊有二種若內若外內者自從心生憂愁不得法味生邪見疑悔不信等外者如上說如是諸難事佛總名為魔魔有四種煩惱魔五眾魔死魔天子魔煩惱魔者所謂百八煩惱等分別八萬四千諸煩惱五眾魔者是煩惱業和合因緣得是身四大及四大造色眼根等色是名色眾百八煩惱等諸受和合名為受眾小大無量無所有想分別和合名為想眾因好醜心發能起貪欲瞋恚等心相應不相應法名為行眾六情六塵和合故生六識是六識分別和合無量無邊心是名識眾死魔者無常因緣故破相續五眾壽命盡離三法識斷壽故名為死魔天子魔者欲界主深著世間樂用有所得故生邪見憎嫉一切賢聖涅槃道法是名天子魔魔秦言能奪命者雖死魔實能奪命餘者亦能作奪命因緣亦奪智慧命是故名殺者問曰一五眾魔攝三種魔何以故別說四答曰實是一魔分別其義故有四煩惱魔者人因貪欲瞋恚故死亦能作奪命因緣是近奪命因緣故別說天子魔雜福德業因緣故力勢大邪見力故能奪慧命亦能作死因緣是故別說無常死力大一切無能免者甚可畏厭故別說問曰是魔何以惱亂行道者答曰先已廣說是品中皆有四種魔義但隨處說復次三魔不相遠離若有五眾則有煩惱有煩惱則天魔得其便五眾煩惱和合故有天魔是故須菩提問佛上已讚歎說菩薩功德今云何是菩薩魔事起佛答樂說辯不即生是為魔事者若菩薩摩訶薩憐愍眾生故高座說法而樂說辯不生聽者憂愁我等故來而法師不說或作是念法師怖畏故不能說或言不知故不說或自惟過咎深重故不說或謂不得供養故不肯說或謂輕賤我等故不說或串樂故不說如是等種種因緣聽者心壞故以不樂說名為魔事復次是菩薩憐愍眾生故來欲說法聽者欲聞而法師心生欲說而口不能言現見是魔事如魔入阿難心佛三問而三不答久乃說者此中須菩提問世尊何因緣故辯不即生佛答菩薩行六波羅蜜時難具足六波羅蜜所以者何是人先世因緣故鈍根懈怠魔得其便不一心行六波羅蜜故樂說辯不即生問曰如樂說辯不即生可是魔事今樂說辯卒起何以復是魔事答曰是法師愛法著法求名聲故自恣樂說無有義理如逸馬難制又如大水暴漲眾穢渾雜是故此中佛自說菩薩行六波羅蜜著樂說法是為魔事復次是般若波羅蜜為破憍慢故出而書是經者生我心憍慢心憍慢故身亦高所謂偃𠐻傲慢書是般若波羅蜜時用輕心瞋心戲笑不敬復次是般若波羅蜜若一心攝心猶尚難得何況散亂心書書時從人口受或寫經卷若一心和合則得若授者不與如是等種種因緣是不和合復次觀看是般若波羅蜜經時品品皆空無可樂處作是念我於是經不得滋味便棄捨去般若波羅蜜是一切諸樂根本此人不得其味是為魔事復次受持讀誦說正憶念時偃𠐻形笑散亂心不和合如上說共相輕蔑者從人受持讀誦正憶念時師徒互相輕賤書寫經時但有捨去無相輕賤問曰上諸事中何以但問不得經中滋味不問餘者答曰般若波羅蜜聖人所說與凡人說異是故凡夫人不得滋味須菩提意謂般若波羅蜜是清淨珍寶聚能利益眾生無有過惡是人云何不得滋味佛答是人先世不久行六波羅蜜故菩薩信等五根薄薄故不能信空無相無作無依止法嬈亂心起作是言佛一切智何以不與我受記便捨去餘者易解故不問須菩提問若爾者何以故不與授記佛是大悲應當愍念防護其心不令墮惡佛言未入法位人諸佛不與授記所以者何諸佛雖悉知眾生久遠事為五通仙人及諸天見是人未有善行業因緣可授記者若為授記輕佛不信無有因緣云何與授記是故入法位者與授記是人名字及聚落處亦如是是人從坐起去隨其起念多少念念却一劫償罪畢還得人身甫當復爾所劫行經復次須菩提菩薩學餘經棄捨般若波羅蜜終不能至薩婆若善男子善女人為捨其根而攀枝葉當知亦是菩薩魔事須菩提白佛言世尊何等是餘經善男子善女人所學不能至薩婆若佛言是聲聞所應行經所謂四念處四正勤四如意足五根五力七覺分八聖道分空無相無作解脫門善男子善女人住是中得須陀洹果斯陀含果阿那含果阿羅漢果是名聲聞所行經不能至薩婆若如是善男子善女人捨般若波羅蜜親近是餘經何以故須菩提般若波羅蜜中出生諸菩薩摩訶薩成就世間出世間法須菩提菩薩摩訶薩學般若波羅蜜時亦學世間出世間法須菩提譬如狗不從大家求食反從作務者索如是須菩提當來世有善男子善女人棄捨深般若波羅蜜而攀枝葉聲聞辟支佛所應行經當知是為菩薩魔事須菩提譬如有人欲得見象見已反觀其跡須菩提於汝意云何是人為黠不須菩提言為不黠佛言諸求佛道善男子善女人亦復如是得深般若波羅蜜棄捨去取聲聞辟支佛所應行經須菩提當知是為菩薩魔事須菩提譬如人欲見大海見已反求牛跡水作是念大海水能與此等不須菩提於汝意云何是人為黠不須菩提言為不黠佛言當來世有求佛道善男子善女人亦如是得深般若波羅蜜棄捨去取聲聞辟支佛所應行經當知是亦菩薩摩訶薩魔事須菩提譬如工匠若工匠弟子欲擬作釋提桓因勝殿而揆則日月宮殿須菩提於汝意云何是人為黠不須菩提言為不黠如是須菩提當來世有薄福德善男子善女人求佛道者得是深般若波羅蜜棄捨去取聲聞辟支佛所應行經中求薩婆若須菩提於汝意云何是人為󰍂不須菩提言為不󰍂佛言當知亦是菩薩魔事須菩提譬如有人欲見轉輪聖王見而不識後見諸小國王取其相貌作如是言轉輪聖王與此何異須菩提於汝意云何是人為󰍂不須菩提言為不黠須菩提當來世有薄福德善男子善女人求佛道者得是深般若波羅蜜棄捨去取聲聞辟支佛所應行經持求薩婆若須菩提於汝意云何是人為󰍂不須菩提言為不黠當知是為菩薩魔事須菩提譬如飢人得百味食棄捨去反食六十日穀飯須菩提於汝意云何是人為黠不須菩提言為不黠佛言當來世有求佛道善男子善女人得聞深般若波羅蜜棄捨去取聲聞辟支佛所應行經持求薩婆若於汝意云何是人為黠不須菩提言為不黠當知是亦菩薩魔事須菩提譬如人得無價摩尼珠反持比水精珠須菩提於汝意云何是人為黠不須菩提言為不黠佛言當來世有求佛道善男子善女人得聞深般若波羅蜜棄捨去取聲聞辟支佛所應行經持求薩婆若是人為黠不須菩提言為不黠當知是亦菩薩魔事復次須菩提是求佛道善男子善女人書是深般若波羅蜜時樂說不如法事不得書成般若波羅蜜所謂樂說色聲香味觸法樂說持戒禪定無色定樂說檀波羅蜜乃至般若波羅蜜樂說四念處乃至阿耨多羅三藐三菩提何以故須菩提是般若波羅蜜中無樂說相須菩提般若波羅蜜不可思議相般若波羅蜜不生不滅相般若波羅蜜不垢不淨相般若波羅蜜不亂不散相般若波羅蜜無說相般若波羅蜜無言無義相般若波羅蜜無所得相何以故須菩提是般若波羅蜜中無是諸相須菩提若有善男子善女人求菩薩道者書是般若波羅蜜經時以是諸法散亂心當知是亦菩薩魔事須菩提白佛言世尊是般若波羅蜜可書耶佛言不可書何以故般若波羅蜜自性無故禪波羅蜜毘梨耶波羅蜜羼提波羅蜜尸羅波羅蜜檀波羅蜜乃至一切種智自性無故若自性無是不名為性無法不能書無法須菩提若求菩薩道善男子善女人作是念無法是深般若波羅蜜當知即是菩薩魔事世尊是求菩薩道善男子善女人用文字書般若波羅蜜自念我書是般若波羅蜜以字著般若波羅蜜當知亦是菩薩魔事何以故世尊是般若波羅蜜無文字禪波羅蜜毘梨耶波羅蜜羼提波羅蜜尸羅波羅蜜檀波羅蜜無有文字世尊色無文字受想行識無文字乃至一切種智無文字世尊若求菩薩道善男子善女人著無文字般若波羅蜜乃至著無文字一切種智當知亦是菩薩魔事讀誦說正憶念如說修行亦如是復次須菩提求佛道善男子善女人書般若波羅蜜時若國土念起聚落念起城邑念起方念起若聞謗毀其師念起若念父母及兄弟姊妹諸餘親里若念賊若念旃陀羅若念眾女若念婬女如是等種種諸餘異念留難惡魔復益其念破壞書般若波羅蜜破壞讀誦說正憶念如說修行須菩提當知是亦菩薩魔事復次須菩提求佛道善男子善女人得名譽恭敬布施供養所謂衣服飲食臥床疾藥種種樂具善男子善女人書是般若波羅蜜經受讀誦乃至正憶念時愛著是事不得書成般若波羅蜜乃至正憶念當知是亦菩薩魔事復次須菩提求佛道善男子善女人書般若波羅蜜乃至如說修行時惡魔方便持諸餘深經與是菩薩摩訶薩有方便者不應貪著惡魔所與諸餘深經何以故是經不能令人至薩婆若故是中無方便菩薩摩訶薩聞是諸餘深經便捨深般若波羅蜜須菩提我是般若波羅蜜中廣說諸菩薩摩訶薩方便道諸菩薩摩訶薩應當從是中求須菩提今善男子善女人求菩薩道捨是深般若波羅蜜於魔所與聲聞辟支佛深經中求方便道當知亦是菩薩魔事論釋曰學餘經捨般若波羅蜜等有人於聲聞法中受戒學法初不聞般若波羅蜜或時餘處聞深著先所學法捨於般若波羅蜜於先所學法中求薩婆若有聲聞弟子先得般若波羅蜜不知義趣不得滋味以聲聞經行菩薩道有人是聲聞弟子得般若波羅蜜經欲信受餘聲聞人沮壞其心語言是經初後不相應無有定相汝宜捨之聲聞法中何所不有六足阿毘曇及其論議分別諸法相即是般若波羅蜜八十部律即是尸羅波羅蜜阿毘曇中分別諸禪解脫諸三昧等是禪波羅蜜三藏本生中讚歎解脫布施忍辱精進即是三波羅蜜如是等種種因緣捨般若波羅蜜於聲聞經中求薩婆若如人欲得堅實好木捨其根莖而取枝葉雖是木名而不中用復次般若波羅蜜是三藏根本得般若波羅蜜已為度眾生故說餘事是名枝葉復次聲聞經中雖說諸法實相而不了了般若波羅蜜經中分明顯現易見易得如人攀緣枝葉則墮落若捉莖幹則堅固若執聲聞經則墮小乘中若持般若波羅蜜易得無上道是故說捨根莖取枝葉問曰三十七品三解脫門般若經中亦有今何以故但名聲聞辟支佛經答曰摩訶衍中雖有是法與畢竟空合心無所著以不捨薩婆若大悲心為一切眾生故說聲聞經則不爾為小乘證故復次菩薩行般若波羅蜜故能成就世間出世間法是故菩薩若求佛應當學般若波羅蜜譬如狗為主守備應當從主索食而反於奴客求菩薩亦如是狗喻行者般若波羅蜜喻主人般若中有種種利益而捨求餘經佛欲令分明易見故說譬喻象大海帝釋殿轉輪聖王無價寶亦如是問曰五欲生五蓋以五蓋覆智慧故不應樂說何以故樂說餘六波羅蜜乃至無上道而言不如法答曰不如法者不如般若波羅蜜實相般若波羅蜜實相中無定相法云何可樂說若有定相則心著樂說諸佛及菩薩以大悲心故為眾生說法不著語言用無所得法示眾生畢竟空相般若波羅蜜是人書讀誦等以染著心取六塵相乃至無上道故言不如法問曰若般若波羅蜜畢竟空無所有法不可書讀誦等如是則不應有魔事答曰畢竟空無所有亦非般若波羅蜜相何以故是魔事此中說若是人知無所有是般若波羅蜜相即是魔事若用文字書般若波羅蜜自知我書般若波羅蜜有此著心即是魔事若人知般若波羅蜜相不以著心書讀誦等若有來破者是為破般若波羅蜜復次內有煩惱魔外有天子魔是二事因緣故書般若波羅蜜乃至修行時壞般若波羅蜜念起者所謂念此國土不安穩彼國土豐樂聚落城邑方亦如是或聞謗毀其師捨般若波羅蜜欲助師除滅惡名或聞父母疾病官事或念賊恐怖欲發心詣餘處旃陀羅亦如是與賊旃陀羅共住則發瞋恚與眾婬女共住故婬欲心發如是等種種因緣破壞般若波羅蜜菩薩覺知當莫念莫說或書般若波羅蜜時鈍根者於多恭敬供養事中愛著自念我能書能隨行故有是著是利養即是魔事或有利根者魔或思惟是菩薩不著世間樂一心受般若波羅蜜此人不可沮壞我今當以聲聞深經轉其心使成阿羅漢佛言聲聞經雖深不應貪著譬如燒熱金丸色雖妙好不可捉若菩薩無方便不大利根得是經歡喜是空無相無作盡苦本何復過是便捨般若波羅蜜亦是魔事何以故此中佛說因緣於般若波羅蜜中廣說諸菩薩摩訶薩方便道所謂觀聲聞辟支佛道而不證以大悲心行三解脫門故譬如人以酥和毒毒勢則歇不能害人般若亦如是菩薩於般若中求無上道易得於餘經則難如但服毒是故不應從聲聞經中求菩薩道經復次須菩提聽法人欲書持般若波羅蜜讀誦問義正憶念說法人懈墮不欲為說當知是為菩薩摩訶薩魔事須菩提說法之人心不懈墮欲令書持般若波羅蜜聽法者不欲受之二心不和當知是為魔事復次須菩提聽法人若欲書持般若波羅蜜讀誦乃至正憶念說法者欲至他方當知是為魔事須菩提說法人欲令書持般若波羅蜜聽法者欲至他方二心不和當知是為魔事復次須菩提說法人貴重布施衣服飲食臥具醫藥資生之物聽法人少欲知足行遠離行攝念精進一心智慧兩不和合不得書般若波羅蜜受持讀誦問義正憶念當知是為魔事須菩提說法人少欲知足行遠離行攝念精進一心智慧聽法者貴重布施衣服飲食臥具醫藥資生之物兩不和合不得書持般若波羅蜜讀誦問義正憶念當知是為魔事復次須菩提說法者受十二頭陀一作阿蘭若二常乞食三納衣四一坐食五節量食六中後不飲漿七塚間住八樹下住九露地住十常坐不臥十一次第乞食十二但三衣聽法人不受十二頭陀不作阿蘭若乃至不受但三衣兩不和合不得書持般若波羅蜜讀誦問義正憶念當知是為魔事須菩提聽法者受十二頭陀作阿蘭若乃至受但三衣說法人不受十二頭陀不作阿蘭若乃至不受但三衣兩不和合不得書持般若波羅蜜讀誦問義正憶念當知是為魔事論釋曰一切有為法因緣和合故生眾緣離則無譬如攢燧求火有鑽有母二事因緣得火書寫般若乃至正憶念亦如是內外因緣和合故生所謂師弟子同心同事故乃得書成是故佛告須菩提聽法人信等五善根發故欲書持般若乃至正憶念說法者五蓋覆心故不欲說問曰若五蓋覆心故不欲說何以作師答曰是人著世間樂不觀空無常雖能心知口說不能自行弟子雖必欲行而不能知不能知故更無餘處必諮此人或時師悲心發故欲令書持般若弟子信等五善根鈍不發故著世間樂故不欲受書持乃至正憶念問曰若不欲受持何以名為聽法者答曰少多聽受讀誦不能究竟成就故但名聽法若二人善心共同能得般若波羅蜜若不同則不能得是名魔事內煩惱發外天子魔作因緣離是般若菩薩應覺是魔事防令不起若自失當具足若弟子失當教令得復次師或慈悲心薄捨弟子至他方或不宜水土四大不和或善法無所增益或水旱不適或土地荒亂如是等種種因緣故至他方弟子亦種種因緣不能追隨貴重利養者如上五蓋覆心等復次是二人皆有信有戒而一人以十二頭陀莊嚴戒一人不能問曰一人何以故不能答曰佛所結戒弟子受持十二頭陀不名為戒能行則戒莊嚴不能行不犯戒譬如布施能行則得福不能行者無罪頭陀亦如是是故兩不和合則是魔事十二頭陀者行者以居家多惱亂故捨父母妻子眷屬出家行道而師徒同學還相結著心復嬈亂是故受阿蘭若法令身遠離憒閙住於空閑遠離者最近三里能遠益善得是身遠離已亦當令心遠離五欲五蓋若受請食若眾僧食起諸漏因緣所以者何受請食者若得作是念我是福德好人故得若不得則嫌恨請者彼為無所別識不應請者請應請者不請或自鄙薄懊惱自責而生憂苦是貪憂法則能遮道僧食者入眾中當隨眾法斷事擯人料理僧事處分作使心則散亂妨廢行道有如是等惱亂事故受常乞食法好衣因緣故四方追逐墮邪命中若受人好衣則生親著若不親著檀越則恨若僧中得衣如上說眾中之過又好衣是未得道者生貪著處好衣因緣招致賊難或至奪命有如是等患故受弊納衣法行者作是念求一食尚多有所妨何況小食中食後食若不自損則失半日之功不能一心行道佛法為行道故不為益身如養馬養猪是故斷數數食受一食法有人雖一食而貪心極噉腹脹氣塞妨廢行道是故受節量食法節量者略說隨所能食三分留一分則身輕安穩易消無患於身無損則行道無廢如經中舍利弗說我若食五口六口足之以水則足支身於秦人中食可十口許有人雖節量食過中飲漿則心樂著求種種漿果漿蜜漿等求欲無厭不能一心修習善法如馬不著轡勒左右噉草不肯進路若著轡勒則不噉草意斷隨人意去是故受中後不飲漿無常空觀是入佛法門能厭離三界塚間常有悲啼哭聲死屍狼藉眼見無常後或火燒鳥獸所食不久滅盡因是屍觀一切法中易得無常相空相又塚間住若見死屍臭爛不淨易得九相觀是離欲初門是故受塚間住法能作不淨無常等觀已得道事辦捨至樹下或未得道者心則不大厭取是相樹下思惟如佛生時成道時轉法輪時般涅槃時皆在樹下行者隨諸佛法常處樹下如是等因緣故受樹下坐法行者或觀樹下如半舍無異蔭覆涼樂又生愛著我所住者好彼樹不如如是等生漏故至露地住作是思惟樹下有二種過一者雨漏濕冷二者鳥屎污身毒蟲所住有如是等過空地則無此患露地住則著衣脫衣隨意快樂月光遍照空中明淨心易入空三昧身四儀中坐為第一食易消化氣息調和求道者大事未辦諸煩惱賊常伺其便不宜安臥若行若立則心動難攝亦不可久故受常坐法若欲睡時脇不著席行者不著於味不輕眾生等心憐愍故次第乞食不擇貧富故受次第乞食法行者少欲知足衣趣蓋形不多不少故受但三衣法白衣求樂故多畜種種衣或有外道苦行故裸形無恥是故佛弟子捨二邊處中道行住處食處常用故事多衣不須日日求故略說是十二頭陀佛意欲令弟子隨道行捨世樂故讚十二頭陀是佛意常以頭陀為本有因緣不得已而聽餘事如轉法輪時五比丘初得道白佛言我等著何等衣佛言應著納衣又受戒法盡壽著納衣乞食樹下住弊棄藥於古四聖種中頭陀即是三事佛法唯以智慧為本不以苦為先是法皆助道隨道故諸佛常讚歎經復次須菩提說法者有信有善欲書受深般若波羅蜜乃至正憶念聽法者無信破戒惡行不欲書受深般若波羅蜜乃至正憶念當知是為魔事須菩提聽法者有信有善說法者無信破戒惡行兩不和合當知是為魔事復次須菩提說法者能一切施心不慳惜聽法者悋惜不捨當知是為魔事須菩提聽法者一切能施心不慳惜說法者悋法不施兩不和合不得書持般若波羅蜜乃至正憶念當知是為魔事復次須菩提聽法者欲供養說法人衣服飲食臥具醫藥資生所須說法者不欲受之當知是為魔事須菩提說法者欲供給聽法人衣服乃至資生所須聽法者不欲受之兩不和合不得書持般若波羅蜜乃至正憶念當知是為魔事復次須菩提說法者易悟聽法人闇鈍當知是為魔事須菩提聽法者易悟說法人闇鈍兩不和合不得書持般若波羅蜜乃至正憶念當知是為魔事復次須菩提說法者知十二部經次第義所謂修妬路乃至優波提舍聽法者不知十二部經次第義當知是為魔事聽法者知十二部經次第義說法人不知十二部經次第義兩不和合不得書深般若波羅蜜乃至正憶念當知是為魔事復次須菩提說法者成就六波羅蜜聽法人不成就六波羅蜜兩不和合不得書深般若波羅蜜乃至正憶念當知是為魔事聽法者有六波羅蜜說法人無六波羅蜜兩不和合不得書深般若波羅蜜乃至正憶念當知是為魔事復次須菩提說法者於六波羅蜜有方便力聽法人於六波羅蜜無方便力兩不和合不得書深般若波羅蜜乃至正憶念當知是為魔事聽法者於六波羅蜜有方便力說法人於六波羅蜜無方便力兩不和合不得書深般若波羅蜜乃至正憶念當知是為魔事復次須菩提說法者得陀羅尼聽法者無陀羅尼兩不和合不得書深般若波羅蜜乃至正憶念當知是為魔事聽法者得陀羅尼說法者無陀羅尼兩不和合不得書深般若波羅蜜乃至正憶念當知是為魔事復次須菩提說法者欲令書持般若波羅蜜乃至正憶念聽法人不欲書持般若波羅蜜讀誦乃至正憶念兩不和合不得書深般若波羅蜜乃至正憶念當知是為魔事聽法者欲書讀誦說般若波羅蜜說法者不欲令書般若波羅蜜乃至不欲令說兩不和合不得書深般若波羅蜜乃至正憶念當知是為魔事復次須菩提說法者離貪欲瞋恚睡眠掉悔疑聽法人貪欲瞋恚睡眠掉悔疑當知是為魔事聽法者離貪欲瞋恚睡眠掉悔疑說法人貪欲瞋恚睡眠掉悔疑兩不和合不得書深般若波羅蜜乃至正憶念當知是為魔事復次須菩提書是深般若波羅蜜乃至正憶念時或有人來說三惡道中苦劇汝何不於是身盡苦入涅槃何用是阿耨多羅三藐三菩提為兩不和合不得書深般若波羅蜜乃至正憶念當知是為魔事復次須菩提書是深般若波羅蜜受持讀誦說正憶念時或有人來讚四天王諸天讚三十三天夜摩天兜率陀天化樂天他化自在天梵天乃至非有想非無想天讚初禪乃至非有想非無想定作是言善男子欲界中受五欲快樂色界中受禪生樂無色界中受寂滅樂是事亦無常苦空無我變相盡相散相離相滅相汝何不於是身中取須陀洹果斯陀含果阿那含果阿羅漢果辟支佛道何用是世間生死中受種種苦求阿耨多羅三藐三菩提為兩不和合不得書深般若波羅蜜乃至正憶念當知是為魔事復次須菩提說法者一身無累自在無礙聽法人多將人眾兩不和合不得書深般若波羅蜜乃至正憶念當知是為魔事聽法者一身無累自在無礙說法者多將人眾兩不和合不得書深般若波羅蜜乃至正憶念當知是為魔事復次須菩提說法者如是言汝能隨我意者當與汝般若波羅蜜令書讀誦說正憶念若不隨我意者則不與汝兩不和合不得書深般若波羅蜜讀誦說正憶念當知是為魔事復次須菩提聽法者欲得追隨如其意說法者不聽兩不和合不得書深般若波羅蜜乃至正憶念當知是為魔事復次須菩提說法者欲得財利故與般若波羅蜜令書持乃至正憶念聽法者以是因緣故不欲從受兩不和合不得書深般若波羅蜜乃至正憶念當知是為魔事聽法者為財利故欲書深般若波羅蜜讀誦說說法者以是因緣故不欲與兩不和合不得書深般若波羅蜜讀誦說當知是為魔事復次須菩提說法者欲至他方危命之處聽法者不欲隨去兩不和合不得書深般若波羅蜜乃至正憶念當知是為魔事聽法者欲至他方危命之處說法者不欲去兩不和合不得書深般若波羅蜜乃至正憶念當知是為魔事復次須菩提說法者欲至他方飢餓穀貴無水之處聽法者不欲隨去兩不和合不得書深般若波羅蜜乃至正憶念當知是為魔事聽法者欲至他方飢餓穀貴無水之處說法者不欲去兩不和合不得書深般若波羅蜜乃至正憶念當知是為魔事復次須菩提說法者欲至他方豐樂之處聽法者欲隨從去說法者言善男子汝為利養故追隨我汝善自思惟若得若不得無令後悔以是少因緣故兩不和合聽法者聞之心厭作是念是為距逆我不欲與我相隨便止不去兩不和合不得書深般若波羅蜜乃至正憶念當知是為魔事復次須菩提說法者欲過曠野賊怖旃陀羅怖獵師怖惡獸毒蛇怖聽法者欲隨逐去說法者言善男子汝何用到彼彼中多有諸怖賊怖乃至毒蛇怖聽法者聞之知其不欲與般若波羅蜜書持乃至正憶念心厭不欲追隨以是少因緣故兩不和合當知是為魔事復次須菩提說法者多有檀越數往問訊以是因緣故語聽法者我有因緣應往到彼聽法人知其意便止兩不和合不得書深般若波羅蜜乃至正憶念當知是為魔事論問曰有人書持讀誦般若波羅蜜不能行而犯戒或可有是若不信云何從受法答曰是人不信般若波羅蜜所謂畢竟空但欲求名故讀誦廣說如佛弟子不信外道經書亦為人講說復次不能深心信樂般若故名不信非都不信問曰弟子法應供養師奉諸所有何以言師不能施答曰弟子作是念師少物不能捨何況捨身雖讚說布施是為欺誑是故不和合弟子欲以四事供養師師少欲知足故不受或羞愧似如賣法故不受或師多知多識無所乏少能供給弟子弟子自念人當謂我貪師衣食故受法或自以德薄不消所給此心雖好不能成般若波羅蜜故亦是魔事師鈍根者是誦經師非解義師十二部經亦是誦經師復次師有六波羅蜜者作是念弟子罪人鈍根不能行六波羅蜜著世間事但有弟子名無有實事是師不知弟子聞般若已後成大事但以現前無六波羅蜜不肯教化弟子亦作是念六波羅蜜義我亦能行師但能口說不能修行不知師轉身因緣當成大事又不知師別有讀誦利益因緣故不和合復次弟子直信著善法師不著法以方便行六波羅蜜弟子謂為不深樂六波羅蜜何以知之師或時讚歎六波羅蜜或時斷人著故破散六波羅蜜弟子有方便亦如是問曰若弟子得陀羅尼師無陀羅尼何以為師答曰陀羅尼有種種有弟子得聞持陀羅尼能持能誦不能解義師能為解說弟子或能得諸法實相陀羅尼義而不能次第讀誦或師得聞持陀羅尼未得大悲故輕賤弟子不能教導問曰弟子欲受持般若波羅蜜師不與或可有是云何師欲與法弟子不欲受答曰如先答弟子見師有過故不欲受法復次師欲教化前人為弟子而是人或邪見諸惡因緣故不肯受教復次一切眾生所行法同則和合一人離五蓋一人不離故相輕相輕故不和合一切上法皆爾復次書誦般若波羅蜜乃至正憶念時一人呵三惡道一人讚歎諸天是事如先答雖不能都破其善行且壞其大乘授小乘法復次師少欲知足不樂眾聚弟子多有人眾師作是念弟子雖好可度而將徒眾多師深著善法捨離弟子弟子一身亦如是復次說法者意若弟子隨我意行若去若住隨時問訊如是等聽法者但欲從求法利不能行此眾事是不和合或時聽法者隨意進止問訊等說法者不聽作是念何用是事損我功德聽法者意謂輕賤不相好喜是不和合復次師為利養故欲與法弟子心則不敬師云何欲賣經法弟子亦如是為財利養讀誦般若非清淨心故師知弟子心如是則薄賤不與故不和合復次師欲至他方路經嶮難弟子惜身命故不能隨作是念我有身然後求法弟子欲去亦如是飢餓穀貴無水處亦如是復次師欲至豐樂處弟子欲隨師或羞愧不欲將去或弟子串樂不任涉遠或道里懸遠或師諳彼國弟子不悉謂師稱美彼國不必實爾時或慮師謂貪飲食故去如是等種種因緣師語弟子如汝所聞彼國土所有不必盡爾好自籌量若自欲去者便去無以財物豐樂故去至彼不得隨意勿以見怨師復為說汝聞彼國土豐樂故去非為法故不須隨我師好心止弟子不知是壞般若波羅蜜因緣弟子聞是說敬難師故不能答便止不去故不和合師復欲至遠國彼中有種種虎狼賊盜語弟子言彼間多難汝不須去弟子聞已便止師但知彼有難事故止弟子不知是壞般若波羅蜜因緣問曰若遠國多難何以自去答曰有人言師彼國生故服習彼土能自防護有人言彼有好師經書不惜身命故去師作是念我身自死則可云何枉他如是等因緣故止弟子不令去師多有知識檀越心生樂著弟子少欲知足不著檀越師常隨時問訊檀越弟子但欲求法不喜是事師知其意語言我有因緣不得為汝說法弟子聞已不悅師貴俗緣不貴於法是不和合經復次須菩提惡魔作比丘形像來方便破壞是般若波羅蜜不得令書持讀誦說正憶念須菩提白佛言世尊何因緣故惡魔作比丘形像方便破壞般若波羅蜜不得令書持乃至正憶念佛言惡魔作比丘形像來壞善男子善女人心令遠離般若波羅蜜作是言如我所說經即是般若波羅蜜此經非般若波羅蜜須菩提是中破壞諸比丘時有未受記菩薩便墮疑墮疑故不書深般若波羅蜜不受不持乃至不作正憶念不和合不得書深般若波羅蜜乃至正憶念當知是為魔事復次須菩提惡魔作比丘身到菩薩所作如是言若菩薩行般若波羅蜜於實際作證得須陀洹果斯陀含果阿那含果阿羅漢果辟支佛道以是兩不和合不得書深般若波羅蜜乃至正憶念當知是為魔事復次須菩提菩薩說是深般若波羅蜜時多有魔事起留難般若波羅蜜是為魔事菩薩摩訶薩應當覺知知已遠離須菩提言世尊何等是魔事留難菩薩應當覺知知已遠離佛言似般若波羅蜜諸魔事起似禪波羅蜜似毘梨耶波羅蜜似羼提波羅蜜似尸羅波羅蜜似檀波羅蜜魔事起菩薩應當覺知知已遠離復次須菩提聲聞辟支佛所應行經是菩薩摩訶薩應當知是魔事而遠離之復次須菩提內空乃至無法有法空四念處乃至八聖道分空無相無作解脫門用是法得須陀洹果斯陀含果阿那含果阿羅漢果辟支佛道如是等諸經惡魔作比丘形像方便與菩薩摩訶薩是不和合故不得書深般若波羅蜜乃至正憶念當知是為魔事復次須菩提惡魔作佛身金色丈光到菩薩所是菩薩貪著貪著故耗減薩婆若是不和合故不得書深般若波羅蜜乃至正憶念當知是為魔事復次須菩提惡魔作佛身及比丘僧到菩薩前是菩薩起貪著意作是念我於當來世亦當如是從比丘僧為說法是菩薩貪著魔身故耗減薩婆若不得書成般若波羅蜜多乃至正憶念當知是為魔事復次須菩提惡魔化作無數百千萬億菩薩行檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜指示善男子善女人善男子善女人見已貪著貪著故耗減薩婆若不得書深般若波羅蜜乃至正憶念當知是為魔事何以故是深般若波羅蜜中無有色無有受想行識乃至無有阿耨多羅三藐三菩提須菩提是般若波羅蜜若無有色乃至無阿耨多羅三藐三菩提是中無佛無聲聞無辟支佛無菩薩何以故一切諸法自性空故復次須菩提善男子善女人書是深般若波羅蜜受讀誦說正憶念時多有留難起須菩提譬如閻浮提中珍寶金銀琉璃車𤦲馬瑙珊瑚等寶多難多賊如是須菩提善男子善女人書是深般若波羅蜜乃至正憶念時多賊多留難起須菩提白佛言如是世尊閻浮提中珍寶金銀琉璃車𤦲馬瑙珊瑚等多賊多難世尊善男子善女人亦如是書是深般若波羅蜜乃至正憶念時多賊多留難起多有魔事何以故是愚癡人為魔所使善男子善女人書是深般若波羅蜜乃至正憶念時破壞令遠離世尊是愚癡人少智少慧是善男子善女人書深般若波羅蜜乃至正憶念時破壞令遠離是愚癡人心不樂大法是故不書是深般若波羅蜜不受不讀不誦不正憶念不如說修行亦壞他人令不得書深般若波羅蜜乃至如說修行佛言如是如是須菩提新發大乘意善男子善女人為魔所使不種善根不供養諸佛不隨善知識故不書深般若波羅蜜乃至不正憶念而作留難是善男子善女人少智少慧心不樂大法是故不能書是深般若波羅蜜乃至正憶念魔事起故須菩提若善男子善女人能書是深般若波羅蜜乃至正憶念時魔事不起能具足禪波羅蜜乃至檀波羅蜜能具足四念處乃至一切種智須菩提當知佛力故是善男子善女人能書是深般若波羅蜜乃至正憶念亦能具足禪波羅蜜乃至檀波羅蜜內空乃至無法有法空具足四念處乃至八聖道分佛十力乃至一切種智須菩提十方現在無量無邊阿僧祇諸佛亦助是善男子善女人令得書是深般若波羅蜜乃至正憶念十方阿鞞跋致諸菩薩摩訶薩亦擁護祐助是善男子善女人書深般若波羅蜜乃至正憶念論釋曰魔作大沙門形有重威德令人受其語多持經卷與眾弟子俱語諸比丘般若波羅蜜如我經所說真實佛語汝先聞者不實非佛所說呵毀先經種種自讚所說鈍根菩薩信受是語生邪見若利根未得受記者生疑何以故諸佛畢竟空無相智慧難解故不和合或時魔語菩薩般若波羅蜜三解脫門廣說但是空汝常習此空於中得證不得證云何作佛作佛法先行布施持戒等修三十二相福德坐道場時爾乃用空菩薩或信或疑離般若波羅蜜問曰云何似六波羅蜜名魔事答曰如相似般若波羅蜜中說復次以著心行六波羅蜜是名似聲聞辟支佛經無有慈悲不求佛道但欲自度雖是好事破菩薩道故名魔事問曰若菩薩見佛身則信心清淨云何名魔事答曰一切煩惱取相皆是魔事是小菩薩未應見佛身魔作佛妙形菩薩心著為是好身故行道如未離欲人見天女形深心染著不能堪受天欲迷悶而死是故魔願得滿菩薩雖得少淨心而失實相智慧如人手捉重寶有人以少金誑之捨大價寶而取賤物是名耗減魔作佛身將諸比丘示多菩薩行六波羅蜜亦如上此中佛說因緣色等一切法自性空復次眾會生疑般若波羅蜜是無上法多有利益云何有人憎嫉是故佛說譬喻如閻浮提金銀等多怨多賊為是故出不為瓦石等生般若波羅蜜是佛法藏中妙寶微妙甚深懈怠鈍根者所不解是故呰毀魔以般若波羅蜜多令眾生入涅槃故魔作怨賊須菩提喜受佛教述其所說毀呰破壞般若者世尊是狂癡之人為魔所使不得自在以少智故不能通達佛意是人無有大心不知清淨法味但知三相貪味婬欲瞋恚如畜生法與般若波羅蜜生留難佛可須菩提所說語須菩提若菩薩摩訶薩書般若乃至正憶念魔事不起當知是佛力亦是十方諸佛及諸菩薩所擁護而能具足五波羅蜜乃至一切種智亦是十方現在佛力何以故魔是欲界主世間福德智慧具足魔是世間生死根本色界諸天雖有邪見常入禪定故心柔軟不能有所破壞無色界中無形故又心微細不能有所作下諸天無有力勢故不能如是破壞是魔先世業因緣力又住處因緣他作奪取是中賊主名為魔是魔相爾破壞好事初發心菩薩福德智慧薄故惜身若十方諸佛菩薩不擁護佐助者不能成是故諸佛菩薩諸天為破壞魔事是菩薩或覺或不覺如賊繞城大人守護小兒不覺略說魔事如是廣說則無量無邊然佛意但欲令行者成般若大事是故師徒宜應和合一切惡事不應計念經佛告須菩提譬如母人有子若五若十若二十若三十若四十若五十若百若千母中得病諸子各各勤求救療作是念我等云何令母得安無諸患苦不樂之事風寒冷熱蚊虻蛇蚖侵犯母身是我等憂其諸子等常求樂具供養其母所以者何生育我等示我世間如是須菩提佛常以佛眼視是深般若波羅蜜何以故是深般若波羅蜜能示世間相十方現在諸佛亦以佛眼常視是深般若波羅蜜何以故是深般若波羅蜜能生諸佛能與諸佛一切智能示世間相以是故諸佛常以佛眼視是深般若波羅蜜又以般若波羅蜜能生禪波羅蜜乃至檀波羅蜜能生內空乃至無法有法空能生四念處乃至八聖道分能生佛十力乃至一切種智如是般若波羅蜜能生須陀洹斯陀含阿那含阿羅漢辟支佛諸佛須菩提所有諸佛已得阿耨多羅三藐三菩提今得當得皆因深般若波羅蜜因緣故得須菩提若求佛道善男子善女人書是深般若波羅蜜乃至正憶念諸佛常以佛眼視是人須菩提是求菩薩道善男子善女人諸十方佛常守護令不退阿耨多羅三藐三菩提須菩提白佛言如世尊所說般若波羅蜜能生諸佛能示世間相世尊般若波羅蜜云何能生諸佛云何能示世間相云何諸佛從般若波羅蜜生云何諸佛說世間相佛告須菩提是深般若波羅蜜中生佛十力乃至十八不共法一切種智須菩提得是諸法故名為佛須菩提以是故深般若波羅蜜能生諸佛須菩提諸佛說五眾是世間相須菩提言世尊云何深般若波羅蜜中說五眾相云何深般若波羅蜜中示五眾須菩提般若波羅蜜不示五眾破不示五眾壞不示生不示滅不示垢不示淨不示增不示減不示入不示出不示過去不示未來不示現在何以故空相不破不壞無相相無作相不破不壞不起法不生法無所有法性法不破不壞相如是示如是須菩提佛說深般若波羅蜜能示世間相復次須菩提諸佛因深般若波羅蜜悉知無量無邊阿僧祇眾生心所行須菩提是深般若波羅蜜中無眾生無眾生名無色無色名無受想行識無受想行識名無眼乃至無意無眼識乃至無意識無眼觸乃至無意觸乃至無一切智無一切智名如是須菩提是深般若波羅蜜能示世間相須菩提是深般若波羅蜜亦不示色不示受想行識乃至不示一切種智何以故須菩提是深般若波羅蜜中尚無般若波羅蜜何況色乃至一切種智復次須菩提所有眾生名數若有色若無色若有想若無想若非有想非無想若此間世界若遍十方世界是諸眾生若攝心若亂心是攝心亂心佛如實知須菩提云何佛知眾生攝心亂心相以法相故知用何等法相故知須菩提是法相中尚無法相相何況有攝心亂心須菩提以是法相故佛知眾生攝心亂心復次須菩提佛知眾生攝心亂心云何知須菩提以盡相故知以無染相故知以滅相故知以斷相故知以寂相故知以離相故知如是須菩提佛因般若波羅蜜知眾生攝心亂心復次須菩提佛因般若波羅蜜知眾生染心如實知染心瞋心癡心如實知瞋心癡心須菩提白佛言世尊云何佛知眾生染心如實知染心瞋心癡心如實知瞋心癡心佛告須菩提染心如實相則無染心相何以故如實相中心心數法不可得何況當得染心不染心須菩提瞋心癡心如實相則無瞋無癡相何以故如實相中心心數法尚不可得何況當得瞋心不瞋心癡心不癡心如是須菩提佛因般若波羅蜜眾生染心如實知染心瞋心癡心如實知瞋心癡心復次須菩提佛因般若波羅蜜眾生無染心如實知無染心無瞋心無癡心如實知無瞋心無癡心須菩提白佛言世尊云何眾生無染心如實知無染心無瞋心如實知無瞋心無癡心如實知無癡心佛告須菩提是心無染相中染相不染相不可得何以故須菩提二心不俱故如是須菩提佛因般若波羅蜜眾生無染心如實知無染心須菩提是無瞋心無癡心相中癡心不癡心不可得何以故二心不俱故如是須菩提佛因般若波羅蜜眾生無瞋心無癡心如實知復次須菩提佛因般若波羅蜜是眾生廣心如實知廣心須菩提白佛言世尊云何佛因般若波羅蜜是眾生廣心如實知廣心須菩提佛知諸眾生心相不廣不狹不增不減不來不去心相離故是心不廣乃至不來不去何以故是心性無故誰作廣誰作狹乃至來去如是須菩提佛因般若波羅蜜是眾生廣心如實知廣心復次須菩提佛因般若波羅蜜是眾生大心如實知大心須菩提白佛言世尊云何佛因般若波羅蜜是眾生大心如實知大心佛告須菩提佛因般若波羅蜜不見眾生心來相去相不見眾生心生相滅相住相異相何以故是諸心性無故誰來誰去誰生滅住異如是須菩提佛因般若波羅蜜是眾生大心如實知大心復次須菩提佛因般若波羅蜜眾生無量心如實知無量心須菩提白佛言世尊云何佛因般若波羅蜜眾生無量心如實知無量心佛告須菩提佛因般若波羅蜜知是眾生心不見住不見不住何以故是無量心相無依止故誰有住不住處如是須菩提佛因般若波羅蜜眾生無量心如實知無量心復次須菩提佛因般若波羅蜜眾生不可見心如實知不可見心須菩提白佛言世尊云何佛因般若波羅蜜眾生不可見心如實知不可見心佛告須菩提眾生心是無相佛如實知無相自相空故復次須菩提佛知眾生心五眼不能見如是須菩提佛因般若波羅蜜眾生不可見心如實知不可見心論釋曰上說十方諸佛及大菩薩擁護般若波羅蜜乃至正憶念不令魔得其便會中聽者聞是事已或作是念諸佛阿耨陀羅三藐三菩提寂滅相於諸法及眾生無憎無愛何以故擁護書持般若乃至正憶念者是故佛告須菩提為說譬喻如子知恩故守護其母般若是十方諸佛母故若有魔等留難欲破壞般若波羅蜜者諸佛雖行寂滅相憐愍眾生故知恩分故用慈悲心常念用佛眼常見守護是行般若者令得增益不失佛道此中佛說因緣諸賢聖及賢聖法皆從般若中生問曰須菩提問四種佛何以止答三事而不說諸佛從般若中生答曰般若生諸佛諸佛從般若生義無異有人言諸法和合故能生般若波羅蜜般若波羅蜜能生諸佛有人行般若波羅蜜及眾行得成佛初謂作者二謂法若言墮枝殺人若言墮樹殺人以是事同故不別答若說般若波羅蜜能生諸佛即說諸佛從般若生問曰如餘經說五眾破壞故名世間此中何以言般若波羅蜜示五眾無破壞生滅等答曰彼是小乘事此是大乘事小乘法多說無常大乘法中多說法空小乘法中先說無常後說法空大乘法中初便說法空小乘法中說無常令眾生怖畏大乘則不然是故說無破壞等此中佛自說因緣空無相無作終不破不壞般若波羅蜜示如是等世間相復次五眾名世間眾生身形色易知餘心數法無形故難知是故佛語須菩提無量阿僧祇眾生心所行皆知深般若中雖無眾生及色等法乃至一切種智以般若方便力而能知眾生心所行是般若波羅蜜中畢竟空故不示色等法乃至一切種智此中佛說因緣般若波羅蜜中尚無般若相何況色等法復次般若波羅蜜示世間者一切眾生若色若無色色者欲色界眾生無色者無色界眾生有想者除無想天及非有想非無想天餘者是有想無想者是無想眾生非有想非無想者是有頂處天此間世界者是三千大千世界遍十方者餘無量無邊阿僧祇世界是世界六道中三世眾生佛悉知其攝心亂心須菩提聞已心疑怪諸佛常樂行寂滅諸法空今云何遍知無始無邊眾生攝心亂心佛心一眾生心無量種云何一時知一切眾生心以是故問佛云何知佛答諸法實相智慧故知眾生攝心亂心須菩提問何等是諸法實相答曰所謂畢竟空是畢竟空畢竟空性亦不可得何況攝心亂心問曰諸法實相畢竟空中無分別心心數法佛云何知其心答曰此中佛自說諸法實相性亦不可得以是智慧知眾生攝心亂心何以故若空性可得應有難空性不可得云何作難今佛過一切憶想分別虛妄法安住實相如實知一切眾生心眾生心住虛妄法中故不能知他眾生如實先略說知他心次分別眾生攝心亂心所謂三毒無三毒者廣大無量不可見出沒屈申等須菩提事事問初答以諸法實相故知攝心亂心次以盡無染滅斷寂離故知盡者無常慧菩薩行是無常慧心離一切世間染用世間道遮滅結使是名滅用無漏道斷故名斷斷諸結使已觀涅槃寂滅離相以是因緣得諸法實相以諸法實相知他攝心亂心皆是實相復次是心念念生滅未來無故不可知現在念念滅住時無故不可知凡夫人取相分別於三世中憶想妄見謂知心念以盡門觀即是畢竟空畢竟空故無所著是時得道知諸法實相於一切法不妄想分別則如實知他心染心者一切法入法性中皆清淨是故說染心實相是中無染心何以故如實中無心無心數法何況染心瞋心癡心亦如是無染心相中是中無有染心相染心從本來無故亦無不染心無染心是寂滅相無所分別此中佛自說因緣須菩提二心不俱故眾生法心心次第生無染心時則無染心何以故過去染心已滅未來未有現在無染心則無有染心染心無故亦無不染心相待法無故是故無染實相中無有染心不染心無瞋心無癡心亦如是廣狹增減心皆是眾生取相分別佛不如是知何以故是心無色無形無住處念念滅則無廣狹增減差別此中佛自說因緣心性相無故廣狹等不可得廣狹增減大小義如四無量心中說無量心者廣心大心即是無量又緣無量眾生故名無量又緣涅槃無量法故名無量又心相不可取故名無量如有眼有色因緣故眼識生是識不在眼不在色不在中間不在此不在彼是故無住處若實無住處云何能有所作若好若醜如夢所見事不可求其實定相心亦如是無依止故無定相故名無量廣大亦應如是隨義分別說問曰若知心不可見佛何以故說如實知不可見心答曰有坐禪人憶想分別見是心如清淨珠中縷觀白骨人中見心次第相續生或時見心在身或見在緣如無邊識處但見識無量無邊破如是等虛妄故佛言如實知眾生心眾生心自相空故無相相復次佛以五眼觀此心不可得肉眼天眼緣色故不見慧眼緣涅槃故不見初覺法眼分別知諸法善不善有漏無漏等是法眼入實相中則無所分別如先說一切法無知者無見者是故不應見佛眼觀寂滅相故不應見眾生心見者如實見不如凡夫人憶想分別見復次五眼因緣和合生皆是作法虛誑不實佛不信不用是故言不以五眼見經復次須菩提佛因深般若波羅蜜眾生心數出沒屈申如實知世尊云何佛因般若波羅蜜眾生心數出沒屈申如實知佛言一切眾生心數出沒屈申等皆依色受想行識生須菩提佛於是中知眾生心數出沒屈申所謂神及世間常是事實餘妄語是見依色神及世間無常是事實餘妄語是見依色神及世間常亦無常是事實餘妄語是見依色神及世間非常非無常是事實餘妄語是見依色神及世間常是事實餘妄語是見依受神及世間無常是事實餘妄語是見依受神及世間常亦無常是事實餘妄語是見依受神及世間非常非無常是事實餘妄語是見依受神及世間常是事實餘妄語是見依想神及世間無常是事實餘妄語是見依想神及世間常亦無常是事實餘妄語是見依想神及世間非常非無常是事實餘妄語是見依想神及世間常是事實餘妄語是見依行神及世間無常是事實餘妄語是見依行神及世間常亦無常是事實餘妄語是見依行神及世間非常非無常是事實餘妄語是見依行神及世間常是事實餘妄語是見依識神及世間無常是事實餘妄語是見依識神及世間常亦無常是事實餘妄語是見依識神及世間非常非無常是事實餘妄語是見依識世間有邊是事實餘妄語是見依色世間無邊是事實餘妄語是見依色世間有邊無邊是事實餘妄語是見依色世間非有邊非無邊是事實餘妄語是見依色依受想行識亦如是神即是身是見依色神異身異是見依色依受想行識亦如是死後有如去是事實餘妄語是見依色死後無如去是事實餘妄語是見依色死後或有如去或無如去是事實餘妄語是見依色死後非有如去非無如去是事實餘妄語是見依色依受想行識亦如是如是須菩提佛因般若波羅蜜眾生出沒屈申如實知復次須菩提佛知色相云何知色相如如不壞無分別無相無憶無戲論無得色相亦如是須菩提佛知受想行識相云何知受想行識相如如相不壞無分別無相無憶無戲論無得受想行識相亦如是如是須菩提佛知眾生如相及眾生心數出沒屈申如相五眾如相諸行如相即是一切法如相何等是一切法如相所謂六波羅蜜如相六波羅蜜如相即是三十七品如相三十七品如相即是十八空如相十八空如相即是八背捨如相八背捨如相即是九次第定如相九次第定如相即是佛十力如相佛十力如相即是四無所畏四無礙智大慈大悲乃至十八不共法如相十八不共法如相即是一切種智如相一切種智如相即是善法不善法世間法出世間法有漏法無漏法如相無漏法如相即是過去未來現在法如相過去未來現在法如相即是有為法無為法如相有為法無為法如相即是須陀洹果如相須陀洹果如相即是斯陀含果如相斯陀含果如相即是阿那含果如相阿那含果如相即是阿羅漢果如相阿羅漢果如相即是辟支佛道如相辟支佛道如相即是阿耨多羅三藐三菩提如相阿耨多羅三藐三菩提如相即是諸佛如相諸佛如相皆是一如相不二不別不盡不壞是名一切諸法如相佛因般若波羅蜜得是如相以是因緣故般若波羅蜜能生諸佛能示世間相如是須菩提佛知一切法如相非不如相不異相得是如相故佛名如來須菩提白佛言世尊是諸法如相非不如相不異相甚深世尊諸佛用是如為人說阿耨多羅三藐三菩提世尊誰能信解是者唯有阿鞞跋致菩薩及具足正見人漏盡阿羅漢何以故是法甚深故須菩提是如無盡相故甚深須菩提言何法無盡相故甚深佛言一切法無盡故如是須菩提佛得是一切諸法如已為眾生說論釋曰佛悉知一切眾生所作所行六十二邪見等諸邪見九十八結使等諸煩惱是故說佛知眾生心心數法出沒屈申在家者為愛等諸煩惱所沒名為沒九十六種邪見出家者名出復次常著世樂故名為沒或知無常怖畏求道故名出復次受九十六種道法不能得正道故還沒在世間屈者不離欲界申者離欲界色界離不離亦如是如人立清池上見魚或有常在水中或有暫出還沒或有出觀四方或有出欲渡者近岸還沒佛亦如是以佛眼觀十方六道眾生有常著五欲諸煩惱覆心不求出者或有好心能布施能持戒而以邪疑覆心故還沒有人出五欲能得煖法頂法等觀四諦未得實法故還沒有人離五欲乃至無所有處不得涅槃故還沒何等是出沒屈申相此中佛說所謂神及世間常神者凡夫人憶想分別隨我心取相故計有神外道說神有二種一者常二者無常若計神常者常修福德後受果報故或由行道故神得解脫若謂神無常者為今世名利故有所作常無常者有人謂神有二種一者細微常住二者現有所作現有所作者身死時無常細神是常有人言神非常非無常常無常中俱有過若神無常即無罪福若常亦無罪福何以故若常則苦樂不異譬如虛空雨不能濕風日不能乾若無常則苦樂變異譬如風雨在牛皮中則爛壞以我心故說必有神但非常非無常佛言四種邪見皆緣五眾但於五眾謬計為神神及世間者世間有三種一者五眾世間二者眾生世間三者國土世間此中說二種世間五眾世間國土世間眾生世間即是神於世間相中亦有四種邪見問曰神從本已來無故應錯世間是有云何同神邪見答曰但破於世間起常無常相不破世間譬如無目人得蛇以為瓔珞有目人語是蛇非是瓔珞佛破世間常顛倒不破世間何以故現見無常故亦不得言無無常罪福不失故因過去事有所作故常無常二俱有過故非常非無常著世間過故世間有邊者有人求世間根本不得其始不得其始則無中無後若無初中後則無世間是故世間應有始始即是邊得禪者宿命智力乃見八萬劫事過是已往不復能知但見身始中陰識而自思惟此識不應無因無緣必應有因緣宿命智所不能知但憶想分別有法名世性非五情所知極微細故於世性中初生覺覺即是中陰識從覺生我從我生五種微塵所謂色聲香味觸從聲微塵生空大從聲觸生風大從色聲觸生火大從色聲觸味生水大從色聲觸味香生地大從空生耳根從風生身根從火生眼根從水生舌根從地生鼻根如是等漸漸從細至麁世性者從世性已來至麁從麁轉細還至世性譬如泥丸中具有瓶瓫等性以泥為瓶破瓶為瓫如是轉變都無所失世性亦如是轉變為麁世性是常法無所從來如僧佉經廣說世性復次有人說世間初邊名微塵微塵常法不可破不可燒不可爛不可壞以微細故但待罪福因緣和合故有身若天若地獄等以無父母故罪福因緣盡則散壞有人以自然為世界始貧富貴賤非願行所得有人言天主即是世界始造作吉凶禍福天地萬物此法滅時天還攝取如是邪因是世界邊有人說眾生世世受苦樂盡自到邊譬如山上投縷丸縷盡自止受罪受福會歸於盡精進懈怠無異有人說國土世間八方有邊唯上下無邊有人說下至十八地獄上至有頂上下有邊八方無邊如是種種說世界邊有人說眾生世間有邊如說神在體中如芥子如米或言一寸大人則神大小人則神小說神是色法有分故言神有邊無邊者有人說神遍滿虛空無處不有得身處能覺苦樂是名神無邊有人言國土世間無始若有始則無因緣後亦無窮常受身是則破涅槃是名無邊復次說國土世間十方無邊如是等說神世間國土世間無邊有邊者有人言神世間無邊國土世間有邊或言神世間有邊國土世間無邊如上說神是色故或言上下有邊八方無邊如是總上二法名為有邊無邊世間非有邊非無邊者有人見世間有邊有過無邊亦有過故不說有邊不說無邊著非有邊非無邊以為世間實神即是身者有人言身即是神所以者何分折此身求神不可得故復次受好醜苦樂皆是身是故言身即是神身異神異者有人言神微細五情所不得亦非凡夫人所見攝心清淨得禪定人乃能得見是故言身異神異復次若身即是神身滅神亦滅是邪見說身異神異身滅神常在是邊見死後有如去者問曰先說常無常等即是後世或有或無今何以別說如去四句答曰上總說一切世間常非常後世有無事要故別說如去者如人來此間生去至後世亦如是有人言先世無所從來滅亦無所去有人言身神和合為人死後神去身不去是名如去不如去非有如去非無如去者見去不去有失故說非去非不去是人不能捨神而著非去非不去如是諸邪見煩惱等是名心出沒屈伸所以者何邪見者種種道求出不得故欲出而沒邪見力多難解故說常無常等十四事外道雖復種種憶想分別佛言皆緣五眾依止五眾無神無常佛知五眾空無相無作無戲論但知五眾如不如凡夫虛誑顛倒見如五眾如一切法如亦如是何以故二法攝一切法所謂有為無為五眾是有為法五眾如即是無為法觀察籌量思惟五眾能行六波羅蜜是故說五眾如即是一切法如一切法如即是六波羅蜜如行六波羅蜜菩薩求實道觀五眾無常空生三十七品八背捨九次第等是聲聞道知已直過行十八空十力等諸佛法皆正觀五眾五眾如無分別故皆是一切諸法如是故說善法如即是不善法如不善法如即是善法如世間出世間法亦如是是以行者不得著善法乃至阿耨多羅三藐三菩提佛如相亦如是皆是一如相不二不別所以者何求諸法實到畢竟空無復異如是等諸法如佛因般若波羅蜜得是故言般若波羅蜜能生諸佛能示世間相須菩提歎未曾有白佛言世尊一切諸法如甚深隨順不相違三世十方諸佛如即是諸法如解是諸法如故為眾生種種說法是甚深如難解難信阿鞞跋致菩薩入法位受記者能信具足正見人者三道人漏盡阿羅漢不受一切法故能信其有信者近阿鞞跋致故皆攝在阿鞞跋致中故不別說佛語須菩提一切法無盡故是如無盡如無盡故得聖道者能信無為法中差別故有須陀洹諸道聞自所得法故能信凡夫人著虛誑顛倒法故不能信佛告須菩提諸佛得是諸法如故名為如來名為一切智人能教眾生令至涅槃經爾時三千大千世界中所有欲界天子色界天子遙散華香來至佛所頂禮佛足一面住白佛言世尊所說般若波羅蜜甚深何等是深般若波羅蜜相佛告欲界色界諸天子諸天子空相是深般若波羅蜜相無相無作無起無生無滅無垢無淨無所有法無相無依止虛空相是深般若波羅蜜相諸天子如是等相是深般若波羅蜜相佛為眾生用世間法故說非第一義諸天子是諸相一切世間天人阿修羅不能破壞何以故是一切世間天人阿修羅亦是相故諸天子相不能破相相不能知相相不能知無相無相不能知相是相是無相相無相皆無所知謂知者知法皆不可得故何以故諸天子是諸相非色作非受想行識作非檀波羅蜜作非尸羅波羅蜜羼提波羅蜜毘梨耶波羅蜜禪波羅蜜般若波羅蜜作非內空作非外空作非內外空作非無法空作非有法空作非無法有法空作非四念處作乃至非一切種智作諸天子是諸相非人所有非非人所有非世間非出世間非有漏非無漏非有為非無為佛復告諸天子譬如有人問何等是虛空相此人為正問不諸天子言世尊此不正問何以故世尊是虛空無相可說虛空無為無起故佛告欲界色界諸天子有佛無佛相性常住佛得如實相性故名為如來諸天子白佛言世尊世尊所得諸相性甚深得是相故得無礙智住是相中以般若波羅蜜集諸法自相諸天子言希有世尊是深般若波羅蜜是諸佛常所行處行是道得阿耨多羅三藐三菩提得阿耨多羅三藐三菩提已通達一切法相若色相若受想行識相乃至一切種智相佛言如是如是諸天子惱壞相是色相佛得是無相覺者受相取者想相起作者行相了別者識相佛得是無相能捨者檀波羅蜜相無熱惱者尸羅波羅蜜相不變異者羼提波羅蜜相不可伏者毘梨耶波羅蜜相攝心者禪波羅蜜相捨離者般若波羅蜜相佛得是無相心無所嬈惱者是四禪四無量心四無色定相佛得是無相出世間者三十七品相佛得是無相苦者無作脫門相離者空脫門相寂滅者無相脫門相佛得是無相勝者十力相不恐怖者無所畏相遍知者四無礙智相餘人無得者十八不共法相佛得是無相愍念眾生者大慈大悲相實者無謬錯相無所取者常捨相現了知者一切種智相佛得是無相如是諸天子佛得一切諸法無相以是因緣故佛名無礙智論問曰上處處已說空無相無作乃至無起無所有是般若相今諸天子何以復問何等是般若相答曰佛雖處處說般若波羅蜜或說空等或說有或說果報或說罪福不定故是以今問何者定是般若相復次是般若波羅蜜如幻化如似可得而無定相可取唯諸佛能正遍知其相諸天子雖有利智不能了知故問復次有人言是諸天子有後來者不聞故問佛答諸天子空等是般若波羅蜜相空相者內外空等諸空若諸法空者即是無有男女長短好醜等相是名無相相若空無相不復生願著後世身是名無作相三解脫門是初入般若波羅蜜相三乘共有不生不滅不垢不淨無所依止虛空等是般若波羅蜜深相上三解脫門中無相無男女等外相無所有下無相相無一切法相空雖是一人根有利鈍入有深淺故差別說空無生無滅等論議如先說佛知天子必有如是念若般若波羅蜜空無所有如虛空相云何可說若說即是有相諸天子以佛威德大故不敢致難是故佛自為說佛憐愍眾生以世諦故說空等諸相非以第一義諦若以第一義故應難以世諦故說則不應難復次雖說空不以著心取相不示法若是若非一切法同一相無分別是故復了了說所謂無所有如虛空相無有一法不入此相者是故說一切世間無能破壞何以故一切世間天人阿修羅即是相故若異法相違則有可破如水能滅火火不自滅火口言如實欲破者竟不能破何況不實者譬如盲人蹈踐珍寶口言非珍寶竟不能令非珍寶此中佛更說般若波羅蜜畢竟空無相故相不能破相復次有人言相不能破相者有法能解散諸法和合竟無所破無所失如斧析薪分分解散竟無所失復次諸法無定相如樹根莖枝葉和合故名為樹樹無定相故無所破如是等名為相不能破相問曰色等諸法非覺故可不相知心數法是知相云何言不知答曰此中以實相故不說如凡夫人虛妄知是智慧有為法故因緣和合生虛妄法不能實有所知是故捨入無餘涅槃若智慧知常無常乃至空寂滅等上來已廣破滅無所有若如是者云何當有知以是故相不知相相不能知無相者內雖有智慧外空故無法可知外無緣云何智慧生是故言相不能知無相譬如刀雖利不能破空無相不能知相者有人言內智慧無定相外所緣法有定相心隨緣而生是故說無相不應知相譬如無刀雖有物無刀可斫是相是無相相無相皆不可得者相不入相何以故先有相故相不入無相何以故相無入處故離是相無相更無處可入復次相所相法不定故因所相故有相所以者何若先有相無所相者則無相無所因故若先有所相而無相者云何有所相無所因待故復次相以所相不定相或時作所相所相或時是相是故相不定不實故所相亦無若所相不定不實故相亦無是故說是相是無相是相無相不可得如先說空等諸相是實何以故是相非五眾所作非六波羅蜜乃至一切種智所作是相無為故無法可作亦無若人若非人能作人者菩薩諸佛等非人者諸天等是相畢竟空故非有漏非無漏非世間非出世間先雖說無為相但破有為故說無為無為亦無定相此中佛欲使是事明了故說譬喻聽者作是念若無佛則不聞是相佛於眾生最上故應當作是相是故佛語諸天有佛無佛此相常住佛能知是相故名為佛爾時諸天子歡喜復白佛言世尊是諸相甚深雖不可取相而可行能與人無上果報佛得是相故於一切法得無礙智若分別諸法有定相則是有礙智世尊住是諸法實相中則通達無礙能說諸法各各別相所謂惱壞相是色相乃至了現知者是一切種智相佛可其意為分別諸相凡夫所知諸相各異佛知皆是空相空相即是無相佛得是無相得者是知無比遍知故名得是諸法相今轉名般若波羅蜜故經爾時佛告須菩提般若波羅蜜是諸佛母般若波羅蜜能示世間相是故佛依止是法住供養恭敬尊重讚歎是法何等是法所謂般若波羅蜜諸佛依止般若波羅蜜住恭敬供養尊重讚歎是般若波羅蜜何以故是般若波羅蜜出生諸佛佛知作人若人正問知作人者正答無過於佛何以故須菩提佛知作人故佛所乘來法佛所從來道得阿耨多羅三藐三菩提是乘是道佛還恭敬供養尊重讚歎受持守護須菩提是名佛知作人復次須菩提佛知一切法無作相作者無所有故一切法無起形事不可得故須菩提佛因般若波羅蜜知一切法無作相亦以是因緣故佛知作人復次須菩提佛因般若波羅蜜得一切法不生以無所得故以是因緣故般若波羅蜜能生諸佛亦能示世間相須菩提言世尊若一切法無知者無見者云何般若波羅蜜能生諸佛能示世間相佛告須菩提如是如是一切法實無知者無見者云何無知者無見者一切法空虛誑不堅固是故一切法無知者無見者復次須菩提一切法云何無知者無見者一切法無依止無所繫以是故一切法無知者無見者如是須菩提般若波羅蜜能生諸佛能示世間相不見色故示世間相不見受想行識故示世間相乃至不見一切種智故示世間相如是須菩提般若波羅蜜能生諸佛能示世間相須菩提言世尊云何不見色故般若波羅蜜示世間相不見受想行識乃至一切種智故示世間相佛告須菩提若不緣色生識是名不見色相故示不緣受想行識生識乃至不緣一切種智生識是名不見一切種智相故示如是須菩提是深般若波羅蜜能生諸佛能示世間相復次須菩提般若波羅蜜云何能生諸佛能示世間相須菩提般若波羅蜜能示世間空云何示世間空示五眾世間空示十二入世間空示十八界世間空示十二因緣世間空示我見根本六十二見世間空示十善道世間空示四禪四無量心四無色定世間空示三十七品世間空示六波羅蜜世間空示內空世間空示外空世間空示內外空世間空示無法空世間空示有法空世間空示無法有法空世間空示有為性世間空示無為性世間空示佛十力世間空示十八不共法世間空乃至示一切種智世間空如是須菩提般若波羅蜜能生諸佛能示世間相復次須菩提佛因般若波羅蜜示世間空知世間空覺世間空思惟世間空分別世間空如是須菩提般若波羅蜜能生諸佛能示世間相復次須菩提般若波羅蜜示佛世間空云何示佛世間空示五眾世間空乃至示一切種智世間空如是須菩提般若波羅蜜能生諸佛能示世間相復次須菩提般若波羅蜜示佛世間不可思議云何示世間不可思議示五眾世間不可思議乃至示一切種智世間不可思議復次須菩提般若波羅蜜示佛世間離云何示世間離示五眾世間離乃至示一切種智世間離如是須菩提般若波羅蜜示佛世間離復次須菩提般若波羅蜜示佛世間寂滅云何示世間寂滅示五眾世間寂滅乃至示一切種智世間寂滅復次須菩提般若波羅蜜示佛世間畢竟空云何示世間畢竟空示五眾世間畢竟空乃至示一切種智世間畢竟空復次須菩提般若波羅蜜示佛世間性空云何示世間性空示五眾世間性空乃至示一切種智世間性空復次須菩提般若波羅蜜示佛世間無法空云何示世間無法空示五眾世間無法空乃至示一切種智世間無法空復次須菩提般若波羅蜜示佛世間無法有法空云何示世間無法有法空示五眾世間無法有法空乃至示一切種智世間無法有法空復次須菩提般若波羅蜜示佛世間獨空云何示世間獨空示五眾世間獨空乃至示一切種智世間獨空如是須菩提般若波羅蜜能生諸佛能示世間相復次須菩提是深般若波羅蜜示世間相所謂不生今世後世相何以故諸法無可用生今世後世相故論釋曰般若波羅蜜是諸佛母是因緣故諸佛依止般若波羅蜜住餘經中說諸佛依止法以法為師佛此中告須菩提法者即是般若波羅蜜一切不善法中無過邪見邪見故不識恩分我自然應爾知恩者諸世間善法中最上能與今世好名聲後與上妙果報是故佛自說知恩報恩中第一我尚知布施持戒等恩何況般若波羅蜜復次諸天子作是念般若波羅蜜畢竟空無定相故或有人不貪不貴是故佛說我為三界尊尚供養般若波羅蜜何況餘人復有人生疑佛於一切世間如虛空無所著何以故貪是般若波羅蜜尊重供養似如貪著是故佛說我無貪心但分別知諸法好醜力用多少知是般若波羅蜜能斷一切戲論開三乘道能滅眾苦等有無量無邊功德是故讚歎尊重供養譬如人行安穩道免諸患難常念此道以示於人佛知作人者知他作恩於已餘處說佛不知作人恐人疑是故說佛知一切法無作相知一切法無作相故言無作人不以不知恩分故名不知作人言知作人不知作人無咎爾時須菩提以畢竟空難世尊若一切法畢竟空故無知者無作者云何般若波羅蜜能生諸佛能示諸佛世間佛可其問此中自說因緣一切法空虛誑無堅固須菩提意一切法鈍相無見無知云何般若波羅蜜獨能知見佛意一切法非但無知無見一切法空不牢固無知者無見者亦不可得故不應難復次一切法無所依止無繫故無知者無見者種種門破諸法令空或破常行無常入空或破實入空或畢竟盡故入空或一切法遠離故入空如是等入空今以一切法無住處故無依止無繫無依止故亦無生滅以是故即是空不繫者一切法實相不繫出三界所以者何三界虛誑故是以一切法無知者無見者如是示世間是般若不見色等諸法故示世間色等法無依止無繫虛誑故不見此中佛自說不見因緣所謂不生緣色識乃至不生緣一切種智識是名不見色等法問曰識可不生色云何不生答曰惱壞相是色因識故分別知無識亦無惱壞相復次一切諸法從因緣和合故生相無有自性如有身識觸諸緣和合故知地堅相堅相不離身識是故諸法皆由和合生無有自性般若波羅蜜示世間空者世間名五眾乃至一切種智菩薩行般若波羅蜜時觀是法若大若小若內若外無不空者是名般若波羅蜜示世間空佛示世間空者或有人疑佛愛著法故說般若波羅蜜示世間空非是諸法常實相是故佛說我非愛法故說佛知諸法相本末籌量思惟分別無有法出於空者我非但讀誦從他聞故說我以內心覺知思惟分別故說示世間空此一段說示世間空者上廣說離六十二見等今但說五眾乃至一切種智時會者謂般若波羅蜜是畢竟空心想取著是故說不可思議不可思議者畢竟空亦不可得畢竟空或名離或名寂滅離名分散諸法久後無遺餘又自離其性知畢竟空已無心數法無語言故名寂滅畢竟空等如先說問曰云何是獨空答曰十八空皆因緣相待如內空因內法故名內空若無內法則無內空十八空皆爾是獨空無因無待故名獨空復次獨空者如虛空如法性實際涅槃示世間非今世相非後世相者有諸外道但說今世不說後世是人邪見墮斷滅中有人說今世後世言今世神入後世是人邪見墮常中般若波羅蜜離二邊說中道雖空而不著空故為說罪福雖說罪福不生常邪見亦於空無礙此中佛自說因緣此中畢竟空故云何有今世後世見若斷若常經須菩提白佛言世尊是般若波羅蜜為大事故起世尊是般若波羅蜜為不可思議事故起世尊是般若波羅蜜為不可稱事故起世尊是般若波羅蜜為無量事故起世尊是般若波羅蜜為無等等事故起佛言如是如是須菩提般若波羅蜜為大事起為不可思議事起為不可稱事起為無量事起為無等等事起須菩提云何是般若波羅蜜為大事故起須菩提諸佛大事者所謂救一切眾生不捨一切眾生須菩提云何是般若波羅蜜為不可思議事起須菩提不可思議事者所謂諸佛法如來法自然人法一切智人法以是故須菩提諸佛般若波羅蜜為不可思議事起須菩提云何般若波羅蜜為不可稱事起須菩提一切眾生中無有能思惟稱佛法如來法自然人法一切智人法以是故須菩提般若波羅蜜為不可稱事起須菩提云何般若波羅蜜為無量事起須菩提一切眾生中無有能量佛法如來法自然人法一切智人法以是故須菩提般若波羅蜜為不可量事起須菩提云何般若波羅蜜為無等等事起須菩提一切眾生中無有能與佛等者何況過以是故須菩提般若波羅蜜為無等等事起須菩提白佛言世尊但佛法如來法自然人法一切智人法不可思議不可稱無有量無等等事起耶佛告須菩提如是如是佛法如來法自然人法一切智人法不可思議不可稱無有量無等等色亦不可思議不可稱無有量無等等受想行識亦不可思議不可稱無有量無等等乃至一切種智法性法相不可思議不可稱無有量無等等是中心心數法不可得復次須菩提色不可思議是亦不可得乃至色無等等是亦不可得受想行識乃至一切種智無等等是亦不可得須菩提白佛言世尊何因緣色不可思議乃至無等等是亦不可得受想行識乃至一切種智無等等是亦不可得佛告須菩提色量不可得故受想行識量不可得故乃至一切種智量不可得故須菩提白佛言世尊何因緣色量不可得乃至一切種智量不可得佛告須菩提色不可思議故乃至色無等等故量不可得乃至一切種智不可思議故乃至一切種智無等等故量不可得須菩提於汝意云何不可思議乃至無等等中寧可得色受想行識乃至一切種智不須菩提言世尊不可得以是故須菩提一切法不可思議乃至無等等如是須菩提諸佛法不可思議不可稱無有量無等等須菩提是名諸佛法不可思議乃至無等等須菩提是諸佛法不可思議過思議相故不可稱過稱故無有量過量故無等等過等等故須菩提以是因緣故一切法亦不可思議相乃至無等等須菩提不可思議名是義不可思議不可稱名是義不可稱無有量名是義不可量無等等名是義無等等須菩提是諸佛法不可思議乃至無等等不可思議如虛空不可思議不可稱如虛空不可稱無有量如虛空無有量無等等如虛空無等等須菩提是亦名諸佛法不可思議乃至無等等佛法如是無量一切世間天人阿修羅無能思議籌量者說是諸佛法不可思議不可稱無有量無等等品時五百比丘一切法不受故漏盡心得解脫得阿羅漢二十比丘尼亦不受一切法故漏盡得阿羅漢六萬優婆塞三萬優婆夷諸法中遠塵離垢諸法中法眼生二十菩薩摩訶薩得無生法忍於是賢劫中當受記論釋曰須菩提深解般若相於諸法中無著無礙心生歡喜白佛言世尊般若波羅蜜為大事故起等大事者破一切眾生大苦惱能與佛無上大法故名為大事不可思議先已答不可稱者稱名智慧般若定實相甚深極重智慧輕薄是故不能稱又般若多智慧少故不能稱又般若利益處廣未成能與世間果報成已與道果報又究竟盡知故名稱般若波羅蜜無能稱知若常若無常若實若虛若有若無如是等不可稱義應當知無量事者有人言稱即是量有人言取相名為量是般若波羅蜜不可取相故無量又菩薩以四無量心行般若故名無量又量名智慧凡夫智慧二乘智慧菩薩智慧無能量般若得邊者名無量無等等者無等名涅槃一切有為法無有與涅槃等者涅槃有三分聲聞涅槃辟支佛涅槃佛涅槃般若能與大乘涅槃故名無等等復次一切眾生無與佛等故佛名無等般若波羅蜜利益眾生令與佛相似故名無等等復次諸佛法第一微妙無能與等無能及者無可為疋般若波羅蜜能令眾生得是心故名無等等復次無等名諸法實相諸觀諸行無能及者無戲論無能破壞故名無等菩薩得是無等能於眾生中生慈悲心故名無等等是名無等等義須菩提是聲聞人無一切智而能說是不可思議般若等故佛可其所說佛自說五事眾生無量無邊多於十方恒河沙等世界中微塵諸佛以十力等法盡欲救濟是名大事復有菩薩久得無生法忍不捨眾生故不入無餘涅槃復次是菩薩得佛道時為眾生故受五事一者受諸勞苦二者捨寂定樂三者與惡人共事四者與人接對五者入大眾會佛深得離欲樂而為眾生故甘受是五事等種種疲苦如受功德是為大事不可思議者所謂佛法如來法自然人法一切智人法佛法者佛名為覺於一切無明睡眠中最初覺故名為覺如來者如過去諸佛行六波羅蜜得諸法如相來至佛道今佛亦如是道來如諸佛來是名如來自然人法者聲聞人亦有覺亦有知而從他聞是弟子法是故說佛是自然人不從他聞一切智人法者辟支佛亦自然得不從他聞而無一切智是故說佛一切智人得是四種法無有人能思惟稱量是故名不可思議不可稱不可量更無有法與是法相似者是故名無等等須菩提意恐新學菩薩著是四法是故白佛言但是四法不可思議無有與等耶佛答色等諸法亦不可思議無稱無量無等等佛是中自說因緣色等一切法不可得故如是須菩提諸佛法不可思議者是如上事是名不可思議者結句論者先廣解佛此中略說不可思議過思議相過等等相義趣涅槃法不可思議名字世諦故可思議如虛空不可思議者如先品中說虛空相不可思議是故說不可思議乃至無等等如虛空虛空無可喻故名無等等般若波羅蜜相即是佛法相不可思議無量無稱無等等即是佛法相是佛法一切世間天人阿修羅無能思議稱量者六道中但說三道者三善道眾生尚不能稱量何況三惡道問曰說是品時何以故比丘尼菩薩得道者少答曰此中多讚歎諸佛法所謂不可思議無稱無量無等等聞者多增益信根故是故白衣得道者多女人雖復信多智慧少故得道者亦少白衣貪著世事智慧淺薄鈍根不能盡漏諸比丘信慧諸根等一心求道故漏盡者多比丘尼智慧少故二十人得漏盡雖多得初道數過白衣不盡漏故不異白衣此中不說入無生忍法甚深難得故少又以於此法種因緣者少賢劫中當受記者或有人言賢劫中千佛除四佛當與受記或有人言釋迦文佛與受記於賢劫中在餘世界作佛經爾時須菩提白佛言世尊是深般若波羅蜜為大事故起不可思議事故起不可稱事故起無有量事故起世尊是深般若波羅蜜無等等事故起佛告須菩提如是如是是深般若波羅蜜為大事故起乃至無等等事故起何以故般若波羅蜜中含受五波羅蜜般若波羅蜜中含受內空乃至無法有法空含受四念處乃至八聖道分是深般若波羅蜜中含受佛十力乃至一切種智譬如灌頂王國土中尊諸有官事皆委大臣國王安樂無事如是須菩提所有聲聞辟支佛法若菩薩法若佛法一切皆在般若波羅蜜中般若波羅蜜能成辦其事以是故須菩提般若波羅蜜為大事故起乃至無等等事故起復次須菩提是般若波羅蜜不取色不著色故能成辦受想行識不取不著故能成辦乃至一切種智不取不著故能成辦須陀洹果乃至阿羅漢果辟支佛道乃至阿耨多羅三藐三菩提不取不著故能成辦須菩提白佛言云何色不取不著故般若波羅蜜能成辦云何受想行識乃至阿耨多羅三藐三菩提不取不著故般若波羅蜜能成辦佛告須菩提於汝意云何頗見是色可取可著不須菩提言不也世尊須菩提於汝意云何頗見受想行識乃至阿耨多羅三藐三菩提可取可著不須菩提言不也世尊佛言善哉善哉須菩提我亦不見是色可取可著不見故不取不取故不著我亦不見受想行識乃至阿耨多羅三藐三菩提及一切種智可取可著不見故不取不取故不著須菩提我亦不見佛法如來法自然人法一切智人法可取可著不見故不取不取故不著以是故須菩提諸菩薩摩訶薩色亦不應取亦不應著受想行識乃至佛法如來法自然人法一切智人法亦不應取亦不應著爾時欲色界諸天子白佛言世尊是般若波羅蜜甚深難見難解不可思惟比類知微妙善巧智慧寂滅者可知能信是般若波羅蜜者當知是菩薩多供養諸佛多種善根與善知識相隨能信解深般若波羅蜜世尊若三千大千世界中所有眾生皆作信行法行人八人得須陀洹斯陀含阿那含阿羅漢辟支佛若智若斷不如是菩薩一日行深般若波羅蜜忍欲思惟籌量何以故是信行法行人八人須陀洹斯陀含阿那含阿羅漢辟支佛若智若斷即是菩薩摩訶薩無生法忍佛告欲色界諸天子如是如是諸天子若信行法行人八人須陀洹乃至阿羅漢辟支佛即是菩薩摩訶薩無生法忍諸天子若善男子善女人聞是深般若波羅蜜書持受讀誦說正憶念是善男子善女人疾得涅槃勝求聲聞辟支佛乘善男子善女人遠離深般若波羅蜜行餘經若一劫若減一劫何以故是深般若波羅蜜中廣說上妙法是信行法行人八人須陀洹斯陀含阿那含阿羅漢辟支佛所應學菩薩摩訶薩亦所應學學已得阿耨多羅三藐三菩提是時欲色界諸天子俱發聲言世尊是深般若波羅蜜名摩訶波羅蜜世尊是般若波羅蜜名不可思議不可稱無有量無等等波羅蜜信行法行人八人學是深般若波羅蜜得成就須陀洹斯陀含阿那含阿羅漢辟支佛學是深般若波羅蜜得成菩薩摩訶薩是深般若波羅蜜中學得阿耨多羅三藐三菩提是深般若波羅蜜亦不增亦不減是時諸欲色界天子頂禮佛足遶佛而去去是不遠忽然不現各還本處須菩提白佛言世尊若菩薩摩訶薩聞是深般若波羅蜜即時信解者從何處終來生是間佛告須菩提若菩薩摩訶薩聞是深般若波羅蜜即時信解不沒不却不難不疑不悔歡喜樂聽聽已憶念終不遠離是深般若波羅蜜若行若住若坐若臥終不廢忘常隨法師譬如新生犢子不離其母菩薩摩訶薩亦如是為聞深般若波羅蜜故終不遠離法師乃至得是深般若波羅蜜口誦心解正見通達須菩提當知是菩薩從人道中終還生是間人中何以故是求佛道者前世時聞深般若波羅蜜書持恭敬尊重讚歎華香乃至幡蓋供養以是因緣故人中命終還生人中聞是深般若波羅蜜即時信解須菩提白佛言世尊頗有菩薩摩訶薩如是功德成就他方世界供養諸佛於彼命終來生是間聞深般若波羅蜜即時信解書持讀誦正憶念有是者不佛言有菩薩如是功德成就他方世界供養諸佛於彼命終來生是間聞是深般若波羅蜜即時信解書持讀誦說正憶念何以故是菩薩摩訶薩從他方諸佛所聞是深般若波羅蜜信解書持讀誦說正憶念於彼間終來生此間當知是人是先世功德成就復次須菩提有菩薩從彌勒菩薩摩訶薩聞是深般若波羅蜜以是善根因緣故來生此間須菩提復有菩薩摩訶薩前世時雖聞深般若波羅蜜不問中事來生人中聞是深般若波羅蜜心有疑悔難悟須菩提如是菩薩當知先世雖聞是深般若波羅蜜不問故今續生疑悔難悟須菩提若菩薩先世雖聞禪波羅蜜不問中事今世聞般若波羅蜜時不問故續生疑悔須菩提若菩薩先世雖聞毘梨耶波羅蜜不問中事今世聞般若波羅蜜不問故續復疑悔須菩提若菩薩先世聞羼提波羅蜜不問中事今世聞般若波羅蜜不問故續復疑悔須菩提若菩薩先世雖聞尸羅波羅蜜不問中事今世聞般若波羅蜜不問故續復疑悔須菩提若菩薩先世雖聞檀波羅蜜不問中事今世聞般若波羅蜜不問故續復疑悔復次須菩提菩薩摩訶薩先世雖聞內空外空內外空乃至無法有法空不問中事來生人中聞是深般若波羅蜜不問故續復疑悔難悟復次須菩提菩薩摩訶薩先世雖聞四念處乃至八聖道分四禪四無量心四無色定五神通佛十力乃至一切種智不問中事來生人中聞是深般若波羅蜜不問故續復疑悔難悟復次須菩提菩薩摩訶薩先世聞深般若波羅蜜不問中事而不行捨身生時聞是深般若波羅蜜若一日二日三日四日五日其心堅固無能壞者若離所聞時便退失何以故先世聞是深般若波羅蜜時雖問中事不如說行是人或時欲聞或時不欲聞心輕不固志亂不定譬如輕毛隨風東西須菩提當知是菩薩發意不久不與善知識相隨不多供養諸佛先世不書是深般若波羅蜜不讀不誦不正憶念不學般若波羅蜜不學禪波羅蜜不學毘梨耶波羅蜜不學羼提波羅蜜不學尸羅波羅蜜不學檀波羅蜜不學內空乃至無法有法空不學四念處乃至八聖道分不學四禪四無量心五神通佛十力乃至不學一切種智如是須菩提當知是菩薩摩訶薩新發大乘意少信少樂故不能書是深般若波羅蜜不能受持讀誦說正憶念須菩提若求佛道善男子善女人不書是深般若波羅蜜不受持讀誦不說不正憶念亦不為深般若波羅蜜所護乃至不為一切種智所護是人亦不如說行深般若波羅蜜乃至不如說行一切種智是人或墮二地若聲聞地若辟支佛地何以故是善男子善女人不書是深般若波羅蜜不讀不誦不說不正憶念是人亦不為深般若波羅蜜所護亦不如說行以是故是善男子善女人於二地中當墮一地論問曰上來數說是般若波羅蜜甚深因緣今何以復重說答曰處處說甚深多有所益凡人不知謂為重說譬如大國王未有嫡子求禱神祇積年無應時王出行夫人產子男遣信告王大夫人產男王聞喜而不答乃至十反使者白王向所白者王不聞耶王曰我即聞之久來願滿故喜心內悅樂聞不已耳即勅有司賜此人百萬兩金一語十萬兩王聞使者言語語中有利益非重語不知者謂為重處處說甚深亦如是佛與菩薩須菩提知大有利益須菩提聞佛說深般若不能得底轉覺甚深聽者處處聞甚深得禪定智慧利益等凡夫人謂為重說復次深淺無定隨眾生解者無深不解者謂為深般若波羅蜜除佛無能遍知故常言甚深是故佛為眾生故說甚深無定甚深相若定甚深無人能行是故言菩薩謂般若甚深為不行般若波羅蜜甚深因緣所謂為大事故起乃至無等等事故起大事等義如先說此中佛自說大事等因緣所謂般若波羅蜜含受五波羅蜜等諸法問曰五波羅蜜等各異相云何言般若波羅蜜中含受答曰是中說經中含受復次五波羅蜜等諸法與般若波羅蜜和合方便迴向故五波羅蜜等諸法得至佛道灌頂王如佛國事是種種度眾生法大臣是般若波羅蜜佛委仗般若波羅蜜成辦種種法故安處禪定快樂無事又如欲除乾薪草木以火投中則火力能燒令盡人便無事復次是般若波羅蜜不取不著色等諸法故名含受初染曰取生愛曰著須菩提問云何般若為色等諸法不取不著故名含受佛於四答中以反問答於汝意云何以智慧眼見是色等法可取可著不須菩提意念若智慧眼見空無相無作無量不可思議相云何當答色等法定相可取可著佛可其所說汝未得一切智不見色等諸法我一切智人亦不見色等諸法是故歎言善哉是時諸天子讚歎般若波羅蜜及行般若波羅蜜者作是言若三千大千世界中眾生皆作信行法行乃至辟支佛若智若斷智者十智斷者二種斷有殘斷無殘斷學人有殘斷無學人無殘斷不如是菩薩一日行深般若波羅蜜何以故是諸賢聖智斷皆是菩薩無生法忍問曰若諸賢聖智斷即是無生忍者何以言不如答曰信行等人無大悲捨眾生故不如無方便力不能於涅槃自反譬如眾水會恒河俱入大海欲入海時水勢湊急眾生在中無能自反惟有大力者乃能自出復次諸餘賢聖智斷成就菩薩始得無生忍而力能過之是故勝智斷功德雖成就不及菩薩初忍譬如大臣功業雖大不及太子復次煖頂忍法是小乘初門菩薩法忍是大乘初門聲聞辟支佛雖終成尚不及菩薩初入道門何況成佛問曰聲聞辟支佛法是小乘菩薩是大乘云何言二乘智斷即是菩薩無生忍答曰所緣同如法性實際亦同利鈍智慧為異又有無量功德及大悲心守護故勝餘種種說是讚般若波羅蜜行般若波羅蜜人有上中下下者聞般若波羅蜜直信聽受不問中義中者既聞已問義而不能行上者聞解能行下者雖得人身聞般若疑悔難悟根鈍福薄故中者得人身聞般若一心信樂能知義趣從一日至四五日心能堅固過是已往不能信樂或欲聞或不欲聞以其宿世雖解義而不能行根鈍福薄故上者得人身聞般若心即深解信樂不捨常隨法師上二種菩薩不能得上地故當墮二乘不為般若所守護故為更明了是事故佛於後品中為作譬喻如大海水中船破若得所依則能渡不得所依則不能渡經佛告須菩提譬如大海中船破壞其中人若不取木不取器物不取浮囊不取死屍須菩提當知是人不到彼岸沒海中死須菩提若船破時其中人取木取器物浮囊死屍者當知是人終不沒死安隱無礙得到彼岸須菩提求佛道善男子善女人亦復如是若但有信樂不依深般若波羅蜜不書不讀不誦不正憶念不依禪波羅蜜毘梨耶波羅蜜羼提波羅蜜尸羅波羅蜜檀波羅蜜不書不讀不誦不正憶念乃至不依一切種智不書不讀不誦不正憶念須菩提當知是善男子中道衰耗是人未到一切種智於聲聞辟支佛地取證須菩提若有求佛道善男子善女人為阿耨多羅三藐三菩提故有信有忍有淨心有深心有欲有解有捨有精進是人依深般若波羅蜜書持讀誦說正憶念是善男子善女人為阿耨多羅三藐三菩提故有諸信忍淨心深心欲解捨精進為深般若波羅蜜所護乃至一切種智所護故終不中道衰耗過聲聞辟支佛地能淨佛世界成就眾生當得阿耨多羅三藐三菩提須菩提譬如男子女人持坏瓶取水當知是瓶不久爛壞何以故是瓶未熟故還歸於地如是須菩提善男子善女人雖有為阿耨多羅三藐三菩提心有信有忍有淨心有深心有欲有解有捨有精進不為般若波羅蜜方便力所守護不為禪波羅蜜毘梨耶波羅蜜羼提波羅蜜尸羅波羅蜜檀波羅蜜所守護不為內空乃至無法有法空四念處乃至八聖道分佛十力乃至一切種智所守護須菩提當知是人中道衰耗墮聲聞辟支佛地須菩提譬如男子女人持熟瓶取水若河若井若池若泉當知是瓶持水安隱何以故是瓶成熟故如是須菩提善男子善女人求阿耨多羅三藐三菩提有諸信忍淨心深心欲解捨精進為般若波羅蜜方便力所護為禪定精進忍戒施乃至一切種智所護故須菩提當知是人不中道衰耗過聲聞辟支佛地能淨世界成就眾生得阿耨多羅三藐三菩提須菩提譬如大海邊船未莊治便持財物著上須菩提當知是船中道壞沒船與財物各在一處是估客無方便力故亡其重寶如是須菩提是求佛道善男子善女人雖有為阿耨多羅三藐三菩提心有信忍淨心深心欲解捨精進不為般若波羅蜜方便力所守護乃至不為一切種智所守護故當知是人中道衰耗失大珍寶大珍寶者所謂一切種智衰耗者墮聲聞辟支佛地須菩提譬如人有智方便莊治海邊大船然後推著水中持財物著上而去當知是船不中道沒壞必得安隱到所至處如是須菩提善男子善女人為阿耨多羅三藐三菩提有信忍淨心深心欲解捨精進為般若波羅蜜方便力所護為禪精進忍持戒施乃至一切種智所護故當知是菩薩得到阿耨多羅三藐三菩提不中道墮聲聞辟支佛地須菩提譬如有人年百二十歲年耆根熟又有風冷熱病若雜病須菩提於汝意云何是人能從床起不須菩提言不能佛言是人或能起者云何須菩提言是人雖能起不能遠行若十里若二十里以其老病故如是須菩提善男子善女人雖有為阿耨多羅三藐三菩提心有信忍淨心深心欲解捨精進不為般若波羅蜜方便力所守護乃至不為一切種智所守護故當知是人中道墮聲聞辟支佛地何以故不為般若波羅蜜方便力所守護故須菩提如向老人百二十歲年耆根熟又有風冷熱病若雜病是人欲起行有兩健人各扶一腋語老人言莫有所難隨所欲至我等二人終不相捨如是須菩提若善男子善女人為阿耨多羅三藐三菩提有信忍淨心深心欲解捨精進為般若波羅蜜方便力所護乃至為一切種智所護當知是人不中道墮聲聞辟支佛地能到是處所謂阿耨多羅三藐三菩提論釋曰菩薩有二種一者得諸法實相二者雖未得實相於佛道中有信有忍有淨心有深心有欲有解有捨有精進信者信罪福業因緣果報信行六波羅蜜得阿耨多羅三藐三菩提有人雖信佛道思惟籌量心不能忍是故說有忍有人雖忍邪疑未斷故心濁不淨是故說有淨有人雖信忍心淨而有淺有深是故說深心四事因緣故一心欲得無上道不欲餘事是故說有欲了了決定知無上道為大世間餘事為小是故說有解以欲解定心故捨財及捨諸惡心慳恚等煩惱是故說捨為捨故常能精進有如是等諸功德若不得般若波羅蜜若身壞命終時若惡知識沮壞則失菩薩道世間功德故受世間果報然後墮聲聞辟支佛地不能至無上道此中佛自說五譬喻船是行者身浮囊等物即是般若方便瓶是菩薩道般若方便是火未與般若方便和合故不能受持六波羅蜜功德水至無上道不補治船是菩薩無方便信等功德寶物是五波羅蜜等諸善法船寶異處者與本願乖異或受人天樂或墮二乘大利者所謂一切智等佛法寶老病人是有信等功德菩薩不斷六十二邪見故名老不斷百八等諸煩惱故名病從床起者從三界床起我當作佛以邪見煩惱因緣故不能成菩薩道二人者般若及方便般若波羅蜜能滅諸邪見煩惱戲論將至畢竟空中方便將出畢竟空經爾時佛語須菩提言善哉善哉須菩提汝為諸菩薩摩訶薩問佛是事須菩提若有求佛道善男子善女人從初發意已來以我我所心布施持戒忍辱精進禪定智慧是善男子善女人布施時作是念我是施主我施是人我施是物我持戒我修忍我精進我入禪我修智慧是善男子善女人念有是施是我施乃至念有是慧是我慧何以故檀波羅蜜中無如是分別遠離此彼岸是檀波羅蜜相尸羅波羅蜜羼提波羅蜜毘梨耶波羅蜜禪波羅蜜般若波羅蜜中無如是分別何以故遠離此彼岸是般若波羅蜜相是人不知此岸不知彼岸是人不為檀波羅蜜乃至不為一切種智所護故墮聲聞辟支佛地不能到薩婆若須菩提云何求佛道人無方便須菩提求佛道人從初發心已來無方便行布施持戒忍辱精進禪定修智慧是人作如是念我布施施是人以是物施我持戒修忍辱勤精進入禪定修智慧如是修智慧是人念有是施是我施以是施自高念有是戒是我戒以是戒自高念有是忍是我忍以是忍自高念有是精進是我精進以是精進自高念有是禪定是我禪定以是禪定自高念有是慧是我慧以是慧自高何以故檀波羅蜜中無如是分別遠離此彼岸是檀波羅蜜相遠離此彼岸是尸羅波羅蜜相遠離此彼岸是羼提波羅蜜相遠離此彼岸是毘梨耶波羅蜜相遠離此彼岸是禪波羅蜜相遠離此彼岸是般若波羅蜜相何以故般若波羅蜜中無如是憶念分別是求佛道善男子善女人不知此岸不知彼岸是人不為檀波羅蜜所護不為尸羅波羅蜜羼提波羅蜜毘梨耶波羅蜜禪波羅蜜般若波羅蜜所護故乃至不為一切種智所護故或墮聲聞道中或墮辟支佛道中不能得到薩婆若如是須菩提菩薩摩訶薩不為般若波羅蜜方便力所守護故或墮聲聞地或墮辟支佛道中須菩提云何菩薩摩訶薩為般若波羅蜜方便力所守護故不墮聲聞辟支佛道中疾得阿耨多羅三藐三菩提須菩提菩薩從初已來以方便力布施無我我所心布施乃至無我我所心修智慧是人不作是念我有是施是我施不以是施自高乃至般若波羅蜜亦如是是菩薩不念我布施不念我施是人用是物施不念我持戒有是戒不念我忍辱有是忍辱不念我精進有是精進不念我禪定有是禪定不念我修智慧有是智慧何以故是檀波羅蜜中無如是分別遠離此彼岸是檀波羅蜜相遠離此彼岸是尸羅波羅蜜相遠離此彼岸是羼提波羅蜜相遠離此彼岸是毘梨耶波羅蜜相遠離此彼岸是禪波羅蜜相遠離此彼岸是般若波羅蜜相何以故是般若波羅蜜中無如是憶想分別是菩薩摩訶薩知此岸知彼岸是人為檀波羅蜜所護為尸羅波羅蜜所護為羼提波羅蜜所護為毘梨耶波羅蜜所護為禪波羅蜜所護為般若波羅蜜所護乃至為一切種智所護故不墮聲聞辟支佛地得到薩婆若如是須菩提菩薩摩訶薩為般若波羅蜜方便力所護故不墮聲聞辟支佛地疾得阿耨多羅三藐三菩提論釋曰爾時佛可須菩提意更說失行因緣菩薩雖行信等善法亦不得無上道所謂以我我所心行六波羅蜜故是中無分別此岸彼岸以遠離相是般若波羅蜜而分別著行是為失上佛雖說無方便義不說無方便名欲令是事明了故命須菩提云何有方便無方便內無我我所心外觀一切法空不取相般若方便乃至一切種智守護菩薩故名有方便守護者五波羅蜜邊得功德力般若波羅蜜邊得智慧力以二因緣故不失道經爾時須菩提白佛言世尊新學菩薩摩訶薩云何應學般若波羅蜜禪波羅蜜毘梨耶波羅蜜羼提波羅蜜尸羅波羅蜜檀波羅蜜佛告須菩提新學菩薩摩訶薩若欲學般若波羅蜜禪精進忍戒檀波羅蜜先當親近供養善知識能說是深般若波羅蜜者是人作是教汝善男子所有布施一切迴向阿耨多羅三藐三菩提善男子所有持戒忍辱精進禪定智慧一切迴向阿耨多羅三藐三菩提汝莫以色是阿耨多羅三藐三菩提莫以受想行識是阿耨多羅三藐三菩提莫以檀波羅蜜是阿耨多羅三藐三菩提莫以尸羅波羅蜜羼提波羅蜜毘梨耶波羅蜜禪波羅蜜般若波羅蜜是阿耨多羅三藐三菩提莫以內空乃至無法有法空是阿耨多羅三藐三菩提莫以四念處四正勤四如意足五根五力七覺分八聖道分是阿耨多羅三藐三菩提莫以四禪四無量心四無色定五神通是阿耨多羅三藐三菩提莫以佛十力乃至十八不共法是阿耨多羅三藐三菩提所以者何不取色便得阿耨多羅三藐三菩提不取受想行識便得阿耨多羅三藐三菩提不取檀波羅蜜乃至般若波羅蜜便得阿耨多羅三藐三菩提不取內空乃至無法有法空不取四念處乃至十八不共法便得阿耨多羅三藐三菩提善男子行是深般若波羅蜜時莫貪色何以故善男子是色非可貪者莫貪受想行識何以故受想行識非可貪者善男子莫貪檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜莫貪內空乃至無法有法空莫貪四念處乃至八聖道分莫貪四禪四無量心四無色定五神通莫貪佛十力乃至一切種智何以故一切種智非可貪者善男子莫貪須陀洹果乃至阿羅漢果莫貪辟支佛道莫貪菩薩法位莫貪阿耨多羅三藐三菩提何以故阿耨多羅三藐三菩提非可貪者所以者何諸法性空故論問曰須菩提問新學所行佛何以乃答菩薩久行微妙事所謂不取一切法一切法性空故答曰諸法性空有二種一者大菩薩所得二者小菩薩所學柔順忍以智慧發心此中但說小菩薩所學空復次有實智慧氣分佛數為菩薩若無者雖久行餘功德不數為菩薩譬如佛說聲聞法中頂法相於三寶中有少信是名頂法是信過煖法修禪定生以色界心得於佛無礙解脫是為小於凡夫為大如是新發意菩薩得般若波羅蜜氣味故能受化名為新學過五波羅蜜功德於凡夫為大於佛為小復次佛不直說諸法性空先教供養親近善知識善知識為說五波羅蜜功德善知識雖種種教化佛但稱其不壞法所謂於色等諸法不貪不著不取譬如金翅鳥子始生從一須彌至一須彌菩薩亦如是初學能生如是深智何況久學又如小火能燒何況大者菩薩亦如是新學時能以般若轉世間法令畢竟空燒諸煩惱何況得力具足經須菩提白佛言世尊諸菩薩摩訶薩能為難事於一切性空法中求阿耨多羅三藐三菩提欲得阿耨多羅三藐三菩提佛言如是如是須菩提菩薩摩訶薩能為難事於一切性空法中求阿耨多羅三藐三菩提欲得阿耨多羅三藐三菩提須菩提諸菩薩摩訶薩為安隱世間故發阿耨多羅三藐三菩提心為安樂世間故為救世間故為世間歸故為世間依處故為世間洲故為世間將導故為世間究竟道故為世間趣故發阿耨多羅三藐三菩提心須菩提云何菩薩摩訶薩為安隱世間故發阿耨多羅三藐三菩提心須菩提菩薩摩訶薩得阿耨多羅三藐三菩提時拔出六道眾生著無畏岸涅槃處須菩提是為菩薩摩訶薩為安隱世間故發阿耨多羅三藐三菩提心云何菩薩摩訶薩為安樂世間故發阿耨多羅三藐三菩提心須菩提菩薩摩訶薩得阿耨多羅三藐三菩提時拔出眾生種種憂苦愁惱著無畏岸涅槃處須菩提是為菩薩摩訶薩為安樂世間故發阿耨多羅三藐三菩提心云何菩薩摩訶薩為救世間故發阿耨多羅三藐三菩提心須菩提菩薩摩訶薩得阿耨多羅三藐三菩提時救眾生生死中種種苦亦為斷是苦故而為說法眾生聞法漸以三乘而得度脫須菩提是為菩薩摩訶薩為救世間故發阿耨多羅三藐三菩提心云何菩薩摩訶薩為世間歸故發阿耨多羅三藐三菩提心須菩提菩薩摩訶薩得阿耨多羅三藐三菩提時拔出眾生生老病死相憂悲愁惱法著無畏岸涅槃處須菩提是為菩薩摩訶薩為世間歸故發阿耨多羅三藐三菩提心云何菩薩摩訶薩為世間依處故發阿耨多羅三藐三菩提心須菩提菩薩摩訶薩得阿耨多羅三藐三菩提時為眾生說一切法無依處須菩提是為菩薩摩訶薩為世間依處故發阿耨多羅三藐三菩提心須菩提白佛言世尊云何一切法無依處佛言色不相續即是色無生色無生即是色不滅色不滅即是色無依處受想行識乃至一切種智亦如是須菩提是為菩薩摩訶薩為世間依處故發阿耨多羅三藐三菩提心云何菩薩摩訶薩為世間究竟道故發阿耨多羅三藐三菩提心須菩提若菩薩摩訶薩得阿耨多羅三藐三菩提時為眾生說如是法色究竟相非是色受想行識乃至一切種智究竟相非是一切種智須菩提如究竟相一切法相亦如是須菩提言世尊若一切法如究竟相者諸菩薩摩訶薩皆應得阿耨多羅三藐三菩提何以故世尊色究竟相中無有分別受想行識究竟相中無有分別乃至一切種智究竟相中無有分別所謂是色是受想行識乃至是一切種智佛告須菩提如是如是色究竟相中無有分別受想行識乃至一切種智究竟相中無有分別所謂是色乃至是一切種智須菩提是為菩薩摩訶薩難事如是觀諸法寂滅相而心不沒不却何以故是菩薩摩訶薩作是念是諸深法我應如是知得阿耨多羅三藐三菩提如是寂滅微妙法當為眾生說是為菩薩摩訶薩為世間究竟道故發阿耨多羅三藐三菩提心云何菩薩摩訶薩為世間洲故發阿耨多羅三藐三菩提心須菩提若江河大海四邊水斷是名為洲須菩提色亦如是前後際斷受想行識前後際斷乃至一切種智前後際斷以是前後際斷故一切法亦斷須菩提是一切法前後際斷故即是寂滅即是妙寶所謂空無所得愛盡無餘離欲涅槃須菩提菩薩摩訶薩得阿耨多羅三藐三菩提時以寂滅微妙法為眾生說須菩提是為菩薩摩訶薩為世間洲故發阿耨多羅三藐三菩提心云何菩薩摩訶薩為世間將導故發阿耨多羅三藐三菩提心須菩提菩薩摩訶薩得阿耨多羅三藐三菩提時為眾生說色不生不滅不垢不淨說受想行識不生不滅不垢不淨說十二處十八界四念處乃至八聖道分四禪四無量心四無色定五神通不生不滅不垢不淨說須陀洹果乃至阿羅漢果辟支佛道不生不滅不垢不淨說佛十力乃至一切種智不生不滅不垢不淨須菩提是為菩薩摩訶薩為世間將導故發阿耨多羅三藐三菩提心論釋曰須菩提發希有心白佛言諸菩薩未斷煩惱大悲未具未得阿鞞跋致知諸法本性空而能發無上道心是事甚難佛可其言如是更讚菩薩希有因緣所謂菩薩安穩世間故發心安穩者能破一切煩惱究竟不變失譬如良藥能破病不問甘苦以能究竟除病安穩故佛能使眾生常安穩不期一世二世世間樂者有法雖安穩而不樂有法今世苦後世樂如服苦藥腹中安穩口中不美是故說佛能與今世後世樂六道無常相故非安穩是故說出六道名安穩世間樂著因緣故久後必生憂惱不名為樂涅槃樂始終無變故說離憂苦為樂救世間者如人為怨賊所逐若親戚若官力能救眾生亦如是惡罪諸煩惱因緣及魔民所逐惟諸佛能說法救護世間歸者如人遇暴風疾雨必歸房舍世間種種邪見煩惱等身心內外苦惱老病死諸憂苦等若歸佛佛以種種因緣拔其憂悲苦惱依處者一切有為法從和合因緣生故無有自力不可依止眾生為苦所逼來依止佛佛為說無依止法無依止法者是真實所謂無餘涅槃色等五眾滅更不相續不相續即是不生不滅不生不滅即是畢竟空無依止處問曰若無依止處何以說依止答曰依止有二種一者以愛見等諸煩惱依止有為法二者清淨智慧說依止涅槃煩惱見故說無依止究竟道者所謂諸法實相畢竟空色等法前際中無後際中亦無現在中凡夫人憶想分別業果報諸情力故有顛倒見聖人以智慧眼觀之皆虛誑不實如前後中亦爾若無先後云何有中能如是為眾生說法則安處眾生於究竟第一道中世間洲者如洲四邊無地色等法亦如是前後皆不可得中間如究竟道中破入前後空故中間亦空水者三漏四流諸煩惱及業果報中一切法畢竟空無所取所謂涅槃是為洲眾生沒在四流水中佛以八正道船引著涅槃洲上如是種種因緣接度眾生名為將導經云何菩薩摩訶薩為世間趣故發阿耨多羅三藐三菩提心須菩提菩薩摩訶薩得阿耨多羅三藐三菩提時為眾生說色趣空說受想行識趣空乃至說一切種智趣空為眾生說色非趣非不趣何以故是色空相非趣非不趣說受想行識非趣非不趣何以故是受想行識空相非趣非不趣乃至一切種智非趣非不趣何以故是一切種智空相非趣非不趣如是須菩提菩薩摩訶薩為世間趣故發阿耨多羅三藐三菩提心何以故一切法趣空是趣不過何以故空中趣非趣不可得故須菩提一切法趣無相是趣不過何以故無相中趣非趣不可得故須菩提一切法趣無作是趣不過何以故無作中趣非趣不可得故須菩提一切法趣無起是趣不過何以故無起中趣非趣不可得故須菩提一切法趣無所有不生不滅不垢不淨是趣不過何以故無所有不生不滅不垢不淨中趣非趣不可得故須菩提一切法趣夢是趣不過何以故夢中趣非趣不可得故須菩提一切法趣幻趣嚮趣影趣化趣是趣不過何以故是化等中趣非趣不可得故須菩提一切法趣無量無邊是趣不過何以故無量無邊中趣非趣不可得故須菩提一切法趣不與不取是趣不過何以故不與不取中趣非趣不可得故須菩提一切法趣不舉不下是趣不過何以故不舉不下中趣非趣不可得故須菩提一切法趣不增不減是趣不過何以故無增無減中趣非趣不可得故須菩提一切法趣不來不去是趣不過何以故不來不去中趣非趣不可得故須菩提一切法趣不入不出不合不散不著不斷是趣不過何以故不著不斷中趣非趣不可得故須菩提一切法趣我眾生壽命人起使起作使作知者見者是趣不過何以故我乃至知者見者畢竟不可得何況當有趣非趣須菩提一切法趣有常是趣不過何以故常畢竟不可得云何當有趣非趣須菩提一切法趣樂淨我是趣不過何以故樂淨我畢竟不可得云何當有趣非趣須菩提一切法趣無常苦不淨無我是趣不過何以故無常苦不淨無我畢竟不可得云何當有趣非趣須菩提一切法趣欲事是趣不過何以故欲事畢竟不可得何況當有趣非趣須菩提一切法趣瞋事癡事見事是趣不過何以故瞋事癡事見事畢竟不可得何況當有趣非趣須菩提一切法趣如是趣不過何以故如中無來無去故須菩提一切法趣法性實際不可思議性是趣不過何以故法性實際不可思議性中無來無去故須菩提一切法趣平等是趣不過何以故平等中趣非趣不可得故須菩提一切法趣不動相是趣不過何以故不動相中趣非趣不可得故須菩提一切法趣色是趣不過何以故色畢竟不可得云何當有趣非趣須菩提一切法趣受想行識是趣不過何以故受想行識畢竟不可得云何當有趣非趣十二處十八界亦如是須菩提一切法趣檀波羅蜜是趣不過何以故檀畢竟不可得故云何當有趣非趣須菩提一切法趣尸羅波羅蜜是趣不過何以故尸羅畢竟不可得故云何當有趣非趣須菩提一切法趣羼提波羅蜜是趣不過何以故羼提畢竟不可得故云何當有趣非趣須菩提一切法趣毘梨耶波羅蜜是趣不過何以故毘梨耶畢竟不可得故云何當有趣非趣須菩提一切法趣禪波羅蜜是趣不過何以故禪畢竟不可得故云何當有趣非趣須菩提一切法趣般若波羅蜜是趣不過何以故般若畢竟不可得故云何當有趣非趣須菩提一切法趣內空是趣不過何以故內空畢竟不可得故云何當有趣非趣須菩提一切法趣外空是趣不過何以故外空畢竟不可得故云何當有趣非趣須菩提一切法趣內外空是趣不過何以故內外空畢竟不可得故云何當有趣非趣乃至一切法趣無法有法空是趣不過何以故無法有法空畢竟不可得故云何當有趣非趣須菩提一切法趣四念處乃至八聖道分是趣不過何以故四念處乃至八聖道分畢竟不可得故云何當有趣非趣須菩提一切法趣佛十力乃至一切種智是趣不過何以故一切種智中趣非趣不可得故須菩提一切法趣須陀洹果斯陀含果阿那含果阿羅漢果辟支佛道是趣不過何以故須陀洹果乃至辟支佛道中趣非趣不可得故須菩提一切法趣阿耨多羅三藐三菩提是趣不過何以故阿耨多羅三藐三菩提中趣非趣不可得故須菩提一切法趣須陀洹乃至佛是趣不過何以故須陀洹乃至佛中趣非趣不可得故須菩提白佛言世尊是深般若波羅蜜誰能信解者佛告須菩提有菩薩摩訶薩先於諸佛所久行六波羅蜜善根純熟供養無數百千萬億諸佛與善知識相隨是輩人能信解深般若波羅蜜須菩提白佛言世尊能信解是深般若波羅蜜者有何等性何等相何等貌佛言欲瞋癡斷離是性相貌是菩薩摩訶薩則能信解深般若波羅蜜論問曰上諸事中略說今趣中何以廣說答曰趣是總上九事之會歸是故多說復次安樂等及趣皆同一義俱出眾生著涅槃故若事事廣說則不可盡趣最在後故廣說當知餘者亦皆應廣說色等法趣空者如虛空但有名而無法色等法亦爾終歸於空諸法究竟相必空故餘者皆虛妄如人初雖有善言久久乃知情實色等諸法亦如是入無餘涅槃時與虛空無異當知先亦如是但凡夫顛倒果報故見異一切法無有過出空等諸相如人欲出過虛空不可得我等十六名皆因五眾和合假有此名無有實法云何當有趣非趣若常淨樂我等四顛倒破四聖行如常等四法不可得以顛倒故色等諸法亦如是如常等不可得無常等從常等出故亦不可得是故說一切法趣常等趣無常等須菩提問佛是法甚深微細誰當信解者佛答說久行等因緣能信更問久行等人有何等相佛答是人離三毒心亦不見是離深入諸法實相故問曰是人未得無生忍法云何言斷三毒答曰斷有二種一者根本斷二者薄少斷此中說薄少斷行者不分別是斷是煩惱何以故煩惱相顛倒不定故煩惱即是斷是故言離經須菩提白佛言世尊是諸菩薩摩訶薩解深般若波羅蜜者當趣何所佛告須菩提是菩薩摩訶薩解深般若波羅蜜者當趣一切種智須菩提白佛言世尊是菩薩摩訶薩能趣一切種智者則為一切眾生所歸趣修般若波羅蜜故世尊修般若波羅蜜即是修一切諸法世尊無所修是修般若波羅蜜不受修壞修是修般若波羅蜜佛告須菩提何等法壞故般若波羅蜜為壞修世尊色壞故般若波羅蜜為壞修受想行識十二處十八界壞故般若波羅蜜為壞修我乃至知者見者壞故般若波羅蜜為壞修世尊檀波羅蜜壞故般若波羅蜜為壞修乃至般若波羅蜜壞故般若波羅蜜為壞修內空乃至無法有法空四念處乃至十八不共法須陀洹果乃至一切種智壞故般若波羅蜜為壞修佛言如是如是須菩提色壞故般若波羅蜜為壞修乃至一切種智壞故般若波羅蜜為壞修爾時佛告須菩提是深般若波羅蜜中阿鞞跋致菩薩摩訶薩應當驗知若菩薩摩訶薩是深般若波羅蜜中不著當知是阿鞞跋致禪波羅蜜乃至檀波羅蜜中不著四念處乃至一切種智中不著當知是阿鞞跋致論問曰般若波羅蜜非趣非不趣須菩提何以故問行般若者趣至何處又佛何以答趣薩婆若答曰外道言諸法從因趣果從先世入今世從今世趣後世破是常顛倒故言無趣不趣此中須菩提以無著心問佛以無著心答般若波羅蜜畢竟空於諸法無障無礙得無障無礙解脫故無障無礙因果相似故故言解深般若者趣一切種智須菩提言菩薩知般若波羅蜜者為一切眾生所歸趣如子為苦惱所逼則趣父母問曰何以故但菩薩解深般若波羅蜜為眾生所歸趣答曰菩薩於眾生中大悲心故常修習般若波羅蜜以修故能解一切諸法皆入般若波羅蜜是故修般若波羅蜜即修一切法般若無定實法可得故經中說無所修是修般若波羅蜜般若波羅蜜中一切諸觀有過故不受是名不受修壞修者一切法無常散壞故名壞修可破壞法者所謂色等乃至一切種智佛可須菩提所說上品末說阿鞞跋致菩薩性相貌今應驗試知於深般若波羅蜜中著不若著則非若不著則是其相行般若波羅蜜菩薩有二種一者因般若波羅蜜觀一切法畢竟空般若亦自空二者不能觀般若亦空是故經中試知著不經若阿鞞跋致菩薩摩訶薩行深般若波羅蜜時不以他人語為堅要亦不隨他教行阿鞞跋致菩薩摩訶薩不為欲心瞋心癡心所牽若阿鞞跋致菩薩摩訶薩不遠離六波羅蜜若阿鞞跋致菩薩摩訶薩聞說深般若波羅蜜時心不驚不沒不怖不畏不悔歡喜樂聞受持讀誦正憶念如說行須菩提當知是菩薩先世已問是深般若波羅蜜中事已受持讀誦說正憶念何以故是菩薩摩訶薩有大威德故聞是深般若波羅蜜心不驚不怖不畏不沒不悔歡喜樂聞受持讀誦正憶念須菩提白佛言世尊若菩薩摩訶薩聞深般若波羅蜜不驚不怖乃至正憶念世尊是菩薩摩訶薩云何行般若波羅蜜佛言隨順一切種智心是菩薩摩訶薩應如是行般若波羅蜜世尊云何名隨順一切種智心是菩薩摩訶薩應如是行般若波羅蜜佛言以空隨順是為菩薩摩訶薩行深般若波羅蜜以無相無作無所有不生不滅不垢不淨隨順是菩薩摩訶薩應如是行般若波羅蜜以如夢幻炎嚮化隨順是行般若波羅蜜須菩提白佛言佛說以空隨順乃至如夢如幻隨順是行般若波羅蜜世尊是菩薩摩訶薩行何法若色若受想行識乃至一切種智佛告須菩提菩薩摩訶薩不行色不行受想行識乃至不行一切種智何以故是菩薩摩訶薩行處無作法無壞法無所從來亦無所去無住處是法不可數無有量若無數無量是法不可得不可以色得乃至不可以一切種智得何以故色即是薩婆若乃至一切種智即是薩婆若色如相乃至一切種智如相皆是一如無二無別論釋曰阿鞞跋致菩薩所說事於他語言中不生念是中有實不實何以故他人有二種在家人著五欲樂虛誑不淨出家外道著諸邪見不實此等所說皆無實事是故不信自得諸法實相故乃至佛身來說破諸法實相者亦不信得無為法故心則安重不復移轉是菩薩雖未得佛道貪欲等諸煩惱折薄故不為所牽心常不離六波羅蜜知善法果報味故心常愛樂不離六波羅蜜如是等種種因緣故聞深般若不怖不畏歡喜欲聞讀誦問義修習如雷霆小鳥則怖畏悶死孔雀大鳥歡喜舞戲般若波羅蜜亦如是邪見凡夫聞則恐怖阿鞞跋致菩薩聞則歡喜心無厭足是故說歡喜樂聞是中佛說因緣是菩薩於過去世已聞深般若波羅蜜多集諸福德智慧故有大威德有大威德故不怖畏須菩提問是菩薩聞深般若波羅蜜雖不怖畏是般若無定相云何應行佛言隨順一切種智心問曰是菩薩未得一切種智云何能順答曰是故說隨順畢竟空心則順一切種智心一切種智是寂滅相佛後品中說一切寂滅相是一切種智是故言順畢竟空則順一切種智無相無作虛空無生無滅無垢無淨如夢等亦如是爾時須菩提問順畢竟空心觀何等法佛答不觀色乃至一切種智何以故智慧欲求實事色等有為作法皆虛妄一切種智是實法實法故過有為法過有為法故說是法無作無作者無壞法無壞者是法不從六波羅蜜來故言無所從來不入佛法中故言無所去有為虛誑故不住無為法中無憶想分別故亦不住五眾和合故有六道數壞五眾相續故則無數無量無數無量故則語言道斷語言道斷故不可以行色等諸法得佛此中自說因緣色等諸法即是薩婆若薩婆若即是色等諸法何以故色等諸法如即是薩婆若如薩婆若如即是色等諸法如以是故說如是如無二無別經爾時欲界諸天子色界諸天子以天末栴檀香以天青蓮華赤蓮花紅蓮華白蓮華遙散佛上來至佛所頂禮佛足一面住白佛言世尊諸佛阿耨多羅三藐三菩提甚深難見難解不可思惟知微妙寂滅智者能知一切世間所不能信何以故是深般若波羅蜜中如是說色即是薩婆若薩婆若即是色乃至一切種智即是薩婆若薩婆若即是一切種智色如相薩婆若如相是一如無二無別乃至一切種智如相薩婆若如相一如無二無別佛告欲色界諸天子如是如是諸天子色即是薩婆若薩婆若即是色乃至一切種智即是薩婆若薩婆若即是一切種智色如相乃至一切種智如相一如無二無別諸天子以是義故佛初成道時心樂嘿然不樂說法何以故是諸佛阿耨多羅三藐三菩提法甚深難見難解不可思惟知微妙寂滅智者能知一切世間所不能信何以故阿耨多羅三藐三菩提無得者無得處無得時是名諸法甚深相所謂無有二法諸天子如虛空甚深故是法甚深如甚深故是法甚深法性甚深實際甚深不可思議無邊甚深故是法甚深無來無去甚深故是法甚深不生不滅無垢無淨無知無得甚深故是法甚深諸天子我甚深乃至知者見者甚深故是法甚深諸天子色甚深受想行識甚深故是法甚深檀波羅蜜甚深乃至般若波羅蜜甚深故是法甚深內空乃至無法有法空甚深故是法甚深四念處甚深乃至一切種智甚深故是法甚深爾時欲色界諸天子白佛言世尊是所說法一切世間所不能信世尊是甚深法不為受色故說不為捨色故說不為受受想行識故說不為捨受想行識故說不為受須陀洹果故說不為捨須陀洹果故說乃至不為受一切種智故說不為捨一切種智故說諸世間皆受著行所謂色是我是我所受想行識是我是我所乃至十八不共法是我是我所須陀洹果是我是我所乃至一切種智是我是我所佛告諸天子如是如是諸天子是法非為受色故說非為捨色故說乃至非為受一切種智故說非為捨一切種智故說諸天子若有菩薩為受色故行乃至為受一切種智故行是菩薩不能修般若波羅蜜不能修禪波羅蜜毘梨耶波羅蜜羼提波羅蜜尸羅波羅蜜不能修檀波羅蜜乃至不能修一切種智者須菩提白佛言世尊是法隨順一切法云何是法隨順一切法是法隨順般若波羅蜜乃至隨順檀波羅蜜是法隨順內空乃至隨順無法有法空是法隨順四念處乃至隨順一切種智是法無礙不礙於色不礙受想行識乃至不礙一切種智諸天子是法名無礙相如虛空等故如法性法住實際不可思議性等故空無相無作等故是法不生相色不生不可得故受想行識不生不可得故乃至一切種智不生不可得故是法無處色處不可得故受想行識處不可得故乃至一切種智處不可得故是時欲色界諸天子白佛言世尊須菩提是佛子隨佛生何以故須菩提所說皆與空合爾時須菩提語諸天子汝等言須菩提是佛子隨佛生云何為隨佛生諸天子如相故須菩提隨佛生何以故如來如相不來不去須菩提如相亦不來不去是故須菩提隨佛生復次須菩提從本已來隨佛生何以故如來如相即是一切法如相一切法如相即是如來如相是如相中亦無如相是故須菩提為隨佛生復次如來如常住相須菩提如亦常住相如來如相無異無別須菩提如相亦無異無別是故須菩提為隨佛生如來如相無有礙處一切法如相亦無礙處是如來如相一切法如相一如無二無別是如相無作終不不如是故是如相一如無二無別是故須菩提為隨佛生如來如相一切處無念無別須菩提如相亦如是一切處無念無別如來如相不異不別不可得須菩提如相亦如是以是故須菩提為隨佛生如來如相不遠離諸法如相是如終不不如是故須菩提如不有異為隨佛生亦無所隨復次如來如相不過去不未來不現在諸法如相亦不過去不未來不現在是故須菩提為隨佛生復次如來如不在過去如中過去如亦不在如來如中如來如不在未來如中未來如不在如來如中如來如不在現在如中現在如不在如來如中過去未來現在如如來如一如無二無別色如如來如受想行識如如來如是色如受想行識如如來如一如無二無別我如乃至知者見者如如來如一如無二無別檀波羅蜜如乃至般若波羅蜜如內空如乃至無法有法空如四念處如乃至一切種智如如來如一如無二無別須菩提菩薩摩訶薩得是如故名為如來說是如相品時是三千大千世界大地六種振動東踊西沒西踊東沒南踊北沒北踊南沒中央踊四邊沒四邊踊中央沒論問曰若般若波羅蜜無不甚深何以或時讚甚深答曰般若波羅蜜中或時分別諸法空是淺或時說世間法即同涅槃是深色等諸法即是佛法聽者聞說心信佛語自智慧不及故言甚深譬如河水有洄復深處有淺處問曰諸天所讚法甚深一切世間所不能信何用說為答曰一切有二種一者名字一切二者實一切如此中說名字一切以多不信故言一切如此中說微妙寂滅智者能知知者必有信先信後知故復次是般若波羅蜜惟佛能知眾生聞所說而信者此中不名為信智慧知已名為信問曰若爾者何以言微妙智者能知答曰一切世間無能遍盡知諸佛智者寂滅智者能知少分如須陀洹於無上道得少分所謂斷三結如是諸道展轉增多若世間都不信者云何有諸道以是故言寂滅智者能知阿耨多羅三藐三菩提即是般若波羅蜜但名字異在菩薩心中為般若在佛心中名阿耨多羅三藐三菩提是中說色等法即是薩婆若薩婆若即是色等法此中說色等法如薩婆若如無二無別佛可諸天子意更說因緣如名色等諸法真實相譬如除宮殿及諸陋廬如燒栴檀及雜木其處虛空無異色及薩婆若等諸法求其實皆是如以是義故佛初成道時心樂嘿然不樂說法知甚深法凡夫人難悟故復次是法無二故甚深如虛空故甚深如法性等甚深故甚深爾時諸天子知是法無可取相白佛言是所說法一切世間所不能信是法不為受色等法故說佛可其言若有菩薩為受色等故行菩薩道不能修般若波羅蜜等諸功德須菩提白佛言世尊是般若波羅蜜相隨順一切法無所障礙何以故於般若波羅蜜亦不著說不障礙因緣如虛空等故譬如壁中先有空相小兒以橛釘之力少故不入大力者能入行者亦如是色等諸法中自有如實相智慧力少故不能令空大智者能知是故說諸法無礙如虛空平等色等法不生亦不可得以是故名不生非但色等不生若不生法可得則非畢竟空非名無得無住處亦如是爾時諸天子白佛言世尊須菩提隨佛生何以故所知所說皆與空合復次經說有三種子一者不隨順生二者隨順生三者勝生世人皆願二種子隨順子勝子佛法中惟欲一種隨順生以無有勝佛故佛子有五皆從口生法生須陀洹乃至阿羅漢入正位菩薩辟支佛雖佛法中種因緣無佛時自能得道不得言從佛口生因緣遠故諸漏盡者是隨順生須菩提於漏盡中常樂畢竟空是隨順生何以故所行法不可破壞如虛空佛法如是相是名隨佛生問曰何以不說入法位菩薩隨順佛生答曰有人言漏未盡故不說須菩提漏盡故說有人言入無餘涅槃者是第一清淨阿羅漢末後身住有餘涅槃近無餘涅槃門故說菩薩雖有深利智慧往返生死中是故不說有人言般若有二種一者唯與大菩薩說二者三乘共說共聲聞說中須菩提是隨佛生但與菩薩說時不說須菩提隨佛生何以故法性生身大菩薩是中無有結業生身但有變化生身滅三毒出三界教化眾生淨佛世界故住於世間此中都無一切聲聞人佛大慈悲心菩薩心亦爾是名菩薩隨生須菩提但取涅槃故不說隨生此經共二乘說須菩提知般若波羅蜜甚深法性生身菩薩力大諸天雖讚不應受語諸天子言諸法如一相所謂無相是因緣故隨佛生如不異故如經中說如如來如相不來不去須菩提如相亦不來不去復次如來如畢竟空一切法如亦畢竟空一切法如中攝須菩提如是故須菩提用如來如故隨佛生復次如如來如無憶想分別常住如虛空須菩提如亦如是是故須菩提隨佛生復次如如來如得無礙解脫故一切法中無罣礙一切法如亦如是於一切法中亦無罣礙如來如一切法如一如無異須菩提如亦入一切法如故是以隨佛生復次諸法如相無作無作者如來如相亦如是須菩提如一切法如攝故隨佛生復次如如來如相一切處常無憶想分別須菩提如一切法如攝故隨佛生復次如來如相不離一切法如正觀一切法名為佛一切法是因緣佛是果報是故說如來如不離一切法如是如實故常如無不如時須菩提如亦如是不異故隨佛生亦無法可隨復次如來如相無憶想分別出過三世一切法如亦如是須菩提如亦出三世是故隨佛生復次如來如不在過去如中何以故如來空過去亦畢竟空是故空不在空中住譬如虛空不住虛空中未來現在亦如是三世如如來如不二不分別者三世如空無相無生無滅等如來如亦如是三世如無障礙如過去世無窮無邊未來世亦無窮無邊現在世亦無窮無邊如來如亦如是此三世十方無窮無邊須菩提如亦如是復次五眾如乃至一切種智如如來如無二無別何以故色等諸法和合故有如來如是如來不得言但是色等法亦不得言離色等法亦不得言色等法在如來中亦不得言如來在色等法中亦不得言色等法屬如來亦不得言無如來五眾色等法中假名如來如來如即是一切法如是故說色等法如如來如不二不別凡夫人見有二有別聖人觀無二無別聖人可信凡夫人所見不可信佛語須菩提是名為如佛因此如故名為如來如來者如實行來到佛法中說是如時地六種震動如上說經是時諸欲天子諸色天子以天末栴檀香散佛上及散須菩提上白佛言未曾有也世尊須菩提以如來如隨佛生須菩提復為諸天子說言諸天子須菩提不從色中隨佛生亦不從色如中隨佛生不離色隨佛生亦不離色如隨佛生須菩提不從受想行識中隨佛生亦不從受想行識如中隨佛生不離受想行識隨佛生亦不離受想行識如隨佛生乃至不從一切種智中隨佛生亦不從一切種智如中隨佛生不離一切種智隨佛生亦不離一切種智如隨佛生須菩提不從無為中隨佛生亦不從無為如中隨佛生不離無為隨佛生亦不離無為如隨佛生何以故是一切法皆無所有不可得無隨生者亦無隨生法爾時舍利弗白佛言世尊是如實不虛法相法住法位甚深是中色不可得色如不可得何以故色尚不可得何況色如當可得受想行識不可得受想行識如不可得何以故受想行識尚不可得何況受想行識如當可得乃至一切種智不可得一切種智如不可得何以故一切種智尚不可得何況一切種智如當可得佛告舍利弗如是如是舍利弗是如實不虛法相法住法位甚深是中色不可得色如不可得何以故色尚不可得何況色如當可得乃至一切種智不可得一切種智如不可得何以故一切種智尚不可得何況一切種智如當可得舍利弗說是如相時二百比丘不受一切法故漏盡得阿羅漢五百比丘尼遠塵離垢諸法中得法眼淨生天人中五千諸菩薩摩訶薩得無生忍法六千菩薩諸法不受故漏盡心得解脫成阿羅漢舍利弗是六千菩薩先世值五百佛親近供養於五百佛法中行布施持戒忍辱精進禪定無般若波羅蜜無方便力故行別異相作是念是施是持戒是忍辱是精進是禪定無般若波羅蜜無方便力故布施持戒忍辱精進禪定行別異相行別異相故不得無異相不得無異相故不得入菩薩位不得入菩薩位故得須陀洹果乃至阿羅漢果舍利弗菩薩摩訶薩雖有道若空若無相若無作法遠離般若波羅蜜無方便力故便於實際作證取聲聞乘舍利弗白佛言世尊何因緣故俱行空無相無作法遠離方便力故於實際作證取聲聞乘菩薩摩訶薩亦修空無相無作法有方便力故得阿耨多羅三藐三菩提佛告舍利弗有菩薩遠離薩婆若心修空無相無作法無方便力故取聲聞乘舍利弗復有菩薩摩訶薩不遠離薩婆若心修空無相無作法有方便力故入菩薩位得阿耨多羅三藐三菩提舍利弗譬如有鳥身長百由旬若二百三百由旬而無有翅從三十三天自投閻浮提舍利弗於汝意云何是鳥中道作是念欲還上三十三天能得還不不得也世尊舍利弗是鳥復作是願到閻浮提欲使身不痛不惱舍利弗於汝意云何是鳥得不痛不惱不舍利弗言不得也世尊是鳥到地若痛若惱若死若死等苦何以故世尊是鳥身大而無翅故舍利弗菩薩摩訶薩亦如是雖如恒河沙等劫修布施持戒忍辱精進禪定發大事生大心為得阿耨多羅三藐三菩提故受無量願是菩薩遠離般若波羅蜜方便力故若墮阿羅漢若墮辟支佛道何以故是菩薩遠離薩婆若心布施持戒忍辱精進禪定無般若波羅蜜無方便力故墮聲聞地若辟支佛道中舍利弗菩薩摩訶薩雖念過去未來現在諸佛持戒禪定智慧解脫解脫知見取相受持是人不知不解諸佛戒定慧解脫解脫知見但聞空無相無作名字聲而取名字聲迴向阿耨多羅三藐三菩提菩薩摩訶薩若如是迴向住聲聞辟支佛地中不能得過何以故遠離般若波羅蜜及方便力持諸善根迴向阿耨多羅三藐三菩提故舍利弗有菩薩摩訶薩從初發意已來不遠離薩婆若心行布施持戒忍辱精進禪定不遠離般若波羅蜜及方便力故不取相於過去未來現在諸佛戒定慧解脫解脫知見不取空解脫門相不取無相無作解脫門相舍利弗當知是菩薩摩訶薩不墮聲聞辟支佛道直至阿耨多羅三藐三菩提何以故是菩薩摩訶薩從初發心已來行布施不取相持戒忍辱精進禪定不取相過去未來現在諸佛戒定慧解脫解脫知見不取相舍利弗是名菩薩方便力以離相心行布施持戒忍辱精進禪定乃至離相心行一切種智舍利弗白佛言世尊如我解佛所說義若菩薩摩訶薩不遠離般若波羅蜜方便力當知是菩薩近阿耨多羅三藐三菩提何以故是菩薩摩訶薩從初發心已來無法可知若色若受想行識乃至一切種智世尊有求菩薩道善男子善女人遠離般若波羅蜜方便力當知是人於阿耨多羅三藐三菩提或得或不得何以故世尊是求菩薩道善男子善女人所有布施皆取相所有持戒忍辱精進禪定皆取相以是故是善男子善女人於阿耨多羅三藐三菩提不定世尊以是因緣故菩薩摩訶薩欲得阿耨多羅三藐三菩提不應遠離般若波羅蜜方便力是菩薩摩訶薩住般若波羅蜜方便力中以無得無相心應修布施持戒忍辱精進禪定乃至以無得無相心應修一切種智論釋曰諸天子歡喜以末栴檀香散佛及須菩提上歎言希有世尊須菩提以如來如隨佛生者諸天子意謂須菩提智慧力故令一切法皆如佛法是故說隨佛生須菩提知諸天子心少貴尚是諸法如是故須菩提欲斷諸天子心故說是如畢竟空相以四種破著如心所謂須菩提不在色中不在色如中不以色等不以色等如不離色等不離色等如隨佛生佛此中自說因緣此法皆空不可得舍利弗言世尊是如甚深是如中但色等法不可得何況色等法如當可得問曰何者是色等法何者是色等法如答曰色等法眼所見等諸法如名色等法實相不虛誑人於色等如法中錯謬故或起不善業墮惡道中或起善業生於人天中終歸磨滅還生諸苦或起無漏業應求大利而取小乘不得畢竟清淨如相故色等法皆是作法有為虛妄從顛倒生凡夫所憶想分別行處是故色等法虛妄不即是如知色等法如實故即是如因色等法得如名是故言不離色等法得如色等法入如中皆一相無異是故須菩提謙言非但我隨佛生一切法亦如是相舍利弗讚歎須菩提所說色等法亦畢竟空何況如因若空何況果聞如是甚深如相眾生各得道利益問曰是般若波羅蜜為菩薩說何故六千人成阿羅漢道答曰佛知必有難者自為舍利弗說因緣是人無般若波羅蜜無方便力過去作功德無方便故邪行不正是人離般若波羅蜜故深著善法今從佛聞般若波羅蜜深厭世間慈悲心薄故求自利不受一切法即得阿羅漢於般若無咎如人持器詣海隨器大小各自取足問曰如經說六千菩薩無般若波羅蜜方便力故行五波羅蜜不得是無分別法作阿羅漢若一切聖人皆得無為法得無為法即是無分別何以此中說不得無分別法作阿羅漢答曰非說今世聽法時乃是過去五百世時不得般若方便修集五波羅蜜功德以是故言不得無分別失菩薩信等五根失菩薩信等五根故雖聞般若不得如菩薩所聞即於實際作證問曰俱行空無相無作何以一人得作佛一人作阿羅漢答曰雖有種種因緣得阿羅漢大因緣所謂離薩婆若心行空等故大鳥者金翅鳥在於天上如此間人鳥雀等無異是鳥所以不來者此鳥食龍翅出毒風扇一切人眼失明故是鳥初出𣫘羽翼未成意欲飛去即時墮落中道心悔我未應飛還欲住本天上舍摩梨樹上是鳥身大羽翼未成不能舉身鳥身是菩薩身大者世世廣集五波羅蜜功德無兩翅者是無般若波羅蜜無方便須彌山者是三界虛空是無量佛法未應飛而飛者是菩薩功德未成滿欲行菩薩三解脫門欲遊無量佛法虛空中而自退沒是心雖欲願作佛而不能得若死者是阿羅漢道死等者辟支佛道若痛若惱者失菩薩本願功德佛自結句乃至住是無得無相心中應布施等此經中合喻義自明了故不說經爾時欲色界諸天子白佛言世尊阿耨多羅三藐三菩提難得何以故是菩薩摩訶薩應知一切諸法已得阿耨多羅三藐三菩提是法亦不可得佛言如是如是諸天子阿耨多羅三藐三菩提難得我亦得一切法一切種智已得阿耨多羅三藐三菩提亦無所得無能知無可知亦無知者何以故諸法畢竟淨故須菩提白佛言世尊如佛所說阿耨多羅三藐三菩提難得如我解佛所說義我心思惟是阿耨多羅三藐三菩提易得何以故無有得阿耨多羅三藐三菩提者亦無可得法一切法一切法相空無法可得無能得者何以故一切法空故亦無法可增亦無法可減所謂布施持戒忍辱精進禪定乃至一切種智是法皆無可得者無能得者世尊以是因緣故我意謂阿耨多羅三藐三菩提為易得何以故世尊色色相空受想行識識相空乃至一切種智一切種智相空舍利弗語須菩提若一切法空如虛空虛空不作是念我當得阿耨多羅三藐三菩提若菩薩摩訶薩信解一切諸法空如虛空是阿耨多羅三藐三菩提易得者今恒河沙等諸菩薩摩訶薩求阿耨多羅三藐三菩提何以故退還須菩提以是故知阿耨多羅三藐三菩提不易得須菩提語舍利弗於意云何色於阿耨多羅三藐三菩提退還不舍利弗言不受想行識於阿耨多羅三藐三菩提退還不舍利弗言不乃至一切種智於阿耨多羅三藐三菩提退還不舍利弗言不離色有法於阿耨多羅三藐三菩提退還不舍利弗言不離受想行識有法於阿耨多羅三藐三菩提退還不舍利弗言不乃至離一切種智有法於阿耨多羅三藐三菩提退還不舍利弗言不舍利弗於意云何色如相於阿耨多羅三藐三菩提退還不舍利弗言不受想行識如相乃至一切種智如相於阿耨多羅三藐三菩提退還不舍利弗言不離色如相有法於阿耨多羅三藐三菩提退還不舍利弗言不離受想行識如相乃至離一切種智如相有法於阿耨多羅三藐三菩提退還不舍利弗言不舍利弗於意云何如於阿耨多羅三藐三菩提退還不舍利弗言不法性法住法位實際不可思議性於阿耨多羅三藐三菩提退還不舍利弗言不舍利弗於意云何離如有法於阿耨多羅三藐三菩提退還不舍利弗言不離法性法住法位實際不可思議性有法於阿耨多羅三藐三菩提退還不舍利弗言不須菩提語舍利弗言若諸法畢竟不可得何等法於阿耨多羅三藐三菩提退還舍利弗語須菩提如須菩提所說是法忍中無有菩薩於阿耨多羅三藐三菩提退還者若不退還佛說求道者有三種阿羅漢道辟支佛道佛道是三種為無分別如須菩提說獨有一菩薩求佛道是時富樓那彌多羅尼子語舍利弗應當問須菩提為有一菩薩乘不爾時舍利弗問須菩提須菩提為欲說有一菩薩乘須菩提語舍利弗於諸法如中欲使有三乘人聲聞乘辟支佛乘佛乘耶舍利弗言不也舍利弗三乘分別中有如可得不舍利弗言不也舍利弗是如有若一相若二相若三相不舍利弗言不也舍利弗汝欲於如中乃至有一菩薩不舍利弗言不也如是四種中三乘人不可得舍利弗云何作是念是求聲聞乘人是求辟支佛乘人是求佛乘人舍利弗菩薩摩訶薩聞是諸法如相心不驚不沒不悔不疑是名菩薩摩訶薩能成就阿耨多羅三藐三菩提爾時佛讚須菩提言善哉善哉須菩提汝所說者皆是佛力須菩提若菩薩摩訶薩聞說是如無有諸法別異心不驚不怖不畏不難不沒不悔當知是菩薩能成就阿耨多羅三藐三菩提舍利弗白佛言世尊成就何等菩提佛言成就佛阿耨多羅三藐三菩提論釋曰爾時諸天子作是念白佛言世尊阿耨多羅三藐三菩提難得何以故一切法畢竟空而菩薩求佛道觀行修集成佛度眾生是法亦不可得佛可其言自身為證我坐道場以一切種得一切法亦無一定相可得須菩提言世尊如我意阿耨多羅三藐三菩提易得一切法畢竟常空故是中無得者無可得法無障無礙無所修無所斷故爾時舍利弗言若佛道易得者何以故恒河沙等無量菩薩求佛道若一若二作佛餘者皆退還須菩提答舍利弗色於阿耨多羅三藐三菩提退還不受想行識乃至一切種智退還不答言不也何以故色等法畢竟空無有退還色等法如無二相亦無分別故無退還離色等法更有法退還不答言離色等更無有法是故言不也離色等法如更有法退還不答言如破色等法已如亦自空是故言不法性法位乃至不可思議性亦如是須菩提語舍利弗若法無退還何以故言如恒河沙等菩薩退還舍利弗答如須菩提所說法忍中則無退還法忍者是法門法修法行入須菩提所說法門中則無退還出是法門則有退還舍利弗雖現受須菩提語亦自引佛法作難若無退者盡當作佛何以說有三乘須菩提還以如相四句破三乘佛歎須菩提善哉若菩薩聞如中無三乘分別不恐怖是菩薩即能成無上道問曰若佛說菩薩成阿耨多羅三藐三菩提舍利弗何以故問成就何等菩提答曰各各有無上舍利弗疑故問何等道無上答大乘無上復次須菩提以畢竟空智慧破著三乘心佛讚善哉須菩提言菩薩聞是心不沒不怖則能成就阿耨多羅三藐三菩提舍利弗問三乘菩提無定相今言成就菩提成何等菩提佛言成就佛阿耨多羅三藐三菩提若入畢竟空門一切法盡一相若出畢竟空三乘則有異今佛分別諸法故說有上中下乘不為畢竟空故說經須菩提白佛言世尊若菩薩摩訶薩欲成就阿耨多羅三藐三菩提應云何行佛言應起等心於一切眾生亦以等心與語無有偏黨於一切眾生中起大慈心亦以大慈心與語於一切眾生中下意亦以下意與語於一切眾生中應生安隱心亦以安隱心與語於一切眾生中應生無礙心亦以無礙心與語於一切眾生中應生無惱心亦以無惱心與語於一切眾生中應生愛敬心如父如母如兄如弟如姊如妹如兒子如親族知識亦以愛敬心與語是菩薩摩訶薩亦應自不殺生亦教人不殺生讚不殺生法歡喜讚歎諸不殺生者乃至自行不邪見亦教他人不行邪見讚不邪見法歡喜讚歎不邪見者如是須菩提菩薩摩訶薩欲成就阿耨多羅三藐三菩提當如是行復次須菩提菩薩摩訶薩欲成就阿耨多羅三藐三菩提應自行初禪亦教他人行初禪讚歎行初禪法歡喜讚歎行初禪者二禪三禪四禪亦如是復次須菩提菩薩摩訶薩欲成就阿耨多羅三藐三菩提應自行慈心亦教人行慈心讚歎行慈心法歡喜讚歎行慈心者悲喜捨心亦如是自行虛空處亦教人行虛空處讚歎行虛空處法歡喜讚歎行虛空處者識處無所有處非有想非無想處亦如是自具足檀波羅蜜亦教人具足檀波羅蜜讚歎具足檀波羅蜜法歡喜讚歎具足檀波羅蜜者尸羅羼提毘梨耶禪般若波羅蜜亦如是復次菩薩摩訶薩欲成就阿耨多羅三藐三菩提自行內空亦教人行內空讚歎行內空法歡喜讚歎行內空者乃至無法有法空亦如是自行四念處亦教人行四念處讚歎行四念處法歡喜讚歎行四念處者乃至八聖道分亦如是自修空三昧無相無作三昧亦教人修空無相無作三昧讚歎修空無相無作三昧法歡喜讚歎修空無相無作三昧者自行八背捨亦教人行八背捨讚歎行八背捨法歡喜讚歎行八背捨者自行九次第定亦教人行九次第定讚歎行九次第定法歡喜讚歎行九次第定者自具足佛十力亦教人具足佛十力讚歎具足佛十力法歡喜讚歎具足佛十力者自行四無所畏四無礙智十八不共法大慈大悲亦教人行四無所畏乃至大慈大悲讚歎行四無所畏乃至大慈大悲法歡喜讚歎行四無所畏乃至大慈大悲者自逆順觀十二因緣亦教人逆順觀十二因緣讚歎逆順觀十二因緣法歡喜讚歎逆順觀十二因緣者須菩提菩薩摩訶薩欲成就阿耨多羅三藐三菩提應如是行復次須菩提菩薩摩訶薩欲成就阿耨多羅三藐三菩提自應知苦斷集滅證修道亦教人知苦斷集滅證修道讚歎知苦斷集滅證修道法歡喜讚歎知苦斷集滅證修道者自生須陀洹果證智而不證實際亦教人著須陀洹果中讚歎須陀洹果法歡喜讚歎得須陀洹果者斯陀含果阿那含果阿羅漢果亦如是自生辟支佛道證知而不證辟支佛道亦教人著辟支佛道中讚歎辟支佛道法歡喜讚歎得辟支佛道者自入菩薩位亦教人入菩薩位讚歎入菩薩位法歡喜讚歎入菩薩位者自淨佛世界成就眾生亦教人淨佛世界成就眾生讚歎淨佛世界成就眾生法歡喜讚歎淨佛世界成就眾生者自起菩薩神通亦教人起菩薩神通讚歎起菩薩神通法歡喜讚歎起菩薩神通者自生一切種智亦教人生一切種智讚歎生一切種智法歡喜讚歎生一切種智者自斷一切結使習亦教人斷一切結使習讚歎斷一切結使習法歡喜讚歎斷一切結使習者須菩提菩薩摩訶薩欲成就阿耨多羅三藐三菩提應如是行復次須菩提菩薩摩訶薩欲成就阿耨多羅三藐三菩提自取壽命成就亦教人取壽命成就讚歎取壽命成就法歡喜讚歎取壽命成就者自成就法住亦教人成就法住讚歎成就法住法歡喜讚歎成就法住者須菩提菩薩摩訶薩欲成就阿耨多羅三藐三菩提應如是行亦應如是學般若波羅蜜方便力是菩薩如是學如是行時當得無礙色得無礙受想行識乃至得無礙法住何以故是菩薩摩訶薩從本已來不受色不受受想行識乃至不受一切種智何以故色不受者為非色乃至一切種智不受者為非一切種智說是菩薩行品時二千菩薩得無生法忍論釋曰須菩提問菩薩欲成無上道者云何應行佛答應起等心於一切眾生無有偏黨五眾和合假名眾生如車如林一切眾生者盡舉十方六道無有遺餘一切眾生法各行三分怨親中人佛今教菩薩等心一切眾生皆有親愛想莫生怨心莫生中人心復次眾生有二種愛及憎佛言於一切眾生離是二心莫生憎愛愛者貪欲煩惱心不應行當行慈愛心世間法愛念妻子牛馬等憎惡怨賊等菩薩轉此世間法但行慈愛心於一切眾生復次等心者菩薩生法喜於一切眾生欲令皆至佛道菩薩自捨憎愛心亦捨眾生憎愛心加己世間有三種人惡大惡惡中惡善大善善中善惡者如人以惡事加己還報之以惡事諸佛法於一切眾生平等心不應起惡念何況起身行口行大惡者如無人侵己而以惡加人惡中惡者如人以好心供給慈念而反以惡心毀害如是等惡名惡中惡善者如人以好事於己還以善報大善者如人於己無善而以善事利益善中善者如人以惡事害於己而以善事乃至身命供養是名善中善菩薩捨是三惡過是二種善行第六心於一切眾生問曰是菩薩未得法身云何能行是心答曰是菩薩求無上道應行無上法受如是難為苦行乃成無上道譬如估客於險道中備受諸苦乃得大利復次是菩薩聞佛法正體所謂畢竟空無我無我所無一定實法所見所聞所知皆是虛誑如幻如夢深信是法故能以身命供養怨賊復次菩薩知此身從罪業煩惱顛倒因緣生所見所聞皆是虛誑罪垢之本若有人來欲加害於我我宜歡喜受之以此弊身而得無上道利何為不與復次菩薩發心深愛眾生欲利益故自以己身供養怨賊欲令眾生効己所行以有眾生說法教者不必肯受故以身教令其信受復次多有人發言求無上道而身行不稱亦以是故菩薩以身教之令堅心行此難事欲求無上道當行善中善法為此難事爾乃可得如是等無量因緣自以身命供養怨賊問曰等心慈心有何等異答曰等心者是四無量心慈心者是一無量有人言初捨怨親是等心後加愍念是慈心復次有人言等心者觀眾生如如實際法性是法皆無為無量故等愛念眾生是名慈心所以不說悲心者悲心或憂念眾生積集此心心則退沒或有眾生不愛菩薩悲念言汝何以不自憂其身而念他人慈心無如是事易攝眾生故但說慈心問曰若眾生有三種上中下菩薩福德智慧積集故應是大人云何言於一切眾生中起下意答曰菩薩作是念一切法無常一切眾生上中下皆歸磨滅是中何者是大何者是小人以世法故有大小復次大小不定此國以為大餘國以為小於此為大於彼為小如今世卑賤後世為天王如是業因緣在世間輪轉貴賤大小無定如水火貴賤隨時用捨無定復次菩薩雖有功德知是功德畢竟空如幻如夢不著此功德不有是大小復次一切眾生中有佛道因緣者唯佛能知菩薩作是念若我以眾生形貌才能以此事輕者則為輕未來佛若輕佛則為永了復次菩薩作是念我誓度一切眾生若眾生無所得我則孤負眾生譬如主人請客則應敬客而自卑若無所供設是則負愧於客復次以自大心故則喜生瞋恚憍慢是瞋之本瞋是一切重罪之根若菩薩於眾生起下心眾生若罵若打則無恚恨譬如大家打奴奴不敢瞋恨若菩薩自高意下眾生者眾生侵害忿然生怒如奴打大家則起瞋怒下意有如是等種種利益故菩薩應當行安隱心者與今世後世究竟樂非如父母知識與現世樂菩薩若以等心慈心下心利益眾生時若有不知恩人來惱菩薩不信所行謂為欺誑為求名故無有實事又為魔所使來惱菩薩惡中之惡不識恩分菩薩等心於此通達無礙得是無礙心已眾生雖有大罪大過但欲利益不生惱心慈心安隱無礙不惱心譬如孝子愛敬父母如兄如弟如姊妹如兒女無婬欲心而生愛敬慈念世人但能愛敬所親菩薩普及一切得是柔軟清淨好心名眾生忍是法忍初門次行十善道十善道有佛無佛世間常有是善法教菩薩先以四十種行行是十善道何以故是菩薩深念善法心慈眾生故離欲凡夫法有十二事亦以四十八種行六波羅蜜乃至法住是客法有佛說則有菩薩行上來舊法客法本末具足今世得善法智慧無礙捨身得法身無礙隨意至十方教化眾生於十方佛前修集善法聞是法時二千菩薩得無生法忍者是品說如微妙深法亦說有行善門智門二行具足但說如法所利少若說有法所利亦少今說有無二法具足故得無生法忍譬如二輪具足故能有所至此中善說二諦故二千菩薩得無生法忍經須菩提白佛言世尊以何等行何等類何等相貌知是阿鞞跋致菩薩摩訶薩佛告須菩提若菩薩摩訶薩能知凡夫地聲聞地辟支佛地佛地是諸地如相中無二無別亦不念亦不分別入是如中聞是事直過無疑何以故是如中無一無二相故是菩薩摩訶薩亦不作無益語但說利益相應語不視他人長短須菩提以是行類相貌知是阿鞞跋致菩薩摩訶薩須菩提言世尊復以何等行類相貌知是阿鞞跋致菩薩摩訶薩佛告須菩提若菩薩摩訶薩能觀一切法無行無類無相貌當知是名阿鞞跋致菩薩摩訶薩須菩提白佛言世尊若一切法無行無類無相貌菩薩於何等法轉名不轉佛言若菩薩摩訶薩色中轉受想行識中轉是名菩薩不轉復次須菩提菩薩摩訶薩檀波羅蜜中轉乃至般若波羅蜜中轉內空中乃至無法有法空中轉四念處中乃至十八不共法中轉聲聞辟支佛地中轉乃至阿耨多羅三藐三菩提中轉當知是菩薩摩訶薩不轉何以故須菩提色性無是菩薩何所住乃至阿耨多羅三藐三菩提性無是菩薩何所住復次須菩提菩薩摩訶薩不觀外道沙門婆羅門面類言語不作是念是諸外道若沙門若婆羅門實知實見若說正見無有是事復次菩薩不生疑不著戒取不墮邪見亦不求世俗吉事以為清淨不以華香瓔珞幡蓋伎樂禮拜供養餘天須菩提以是行類相貌當知是名阿鞞跋致菩薩摩訶薩復次須菩提阿鞞跋致菩薩摩訶薩常不生下賤家乃至不生八難之處常不受女人身須菩提以是行類相貌當知是名阿鞞跋致菩薩摩訶薩復次須菩提菩薩摩訶薩常行十善道自不殺生不教人殺生讚歎不殺生法歡喜讚歎不殺生者乃至自不邪見不教人邪見不讚歎邪見法不歡喜讚歎行邪見者須菩提以是行類相貌當知是名阿鞞跋致菩薩摩訶薩復次須菩提菩薩摩訶薩乃至夢中亦不行十不善道以是行類相貌當知是名阿鞞跋致菩薩摩訶薩復次須菩提菩薩摩訶薩為利益一切眾生故行檀波羅蜜乃至為利益一切眾生故行般若波羅蜜須菩提以是行類相貌當知是名阿鞞跋致菩薩摩訶薩復次須菩提菩薩摩訶薩所有諸法受讀誦說正憶念所謂修姤路乃至優波提舍是菩薩法施時作是念是法施因緣故滿一切眾生願以是法施功德與一切眾生共之迴向阿耨多羅三藐三菩提須菩提以是行類相貌當知是名阿鞞跋致菩薩摩訶薩復次須菩提菩薩摩訶薩於甚深法中不疑不悔須菩提言世尊菩薩於甚深法中何因緣故不疑不悔佛言是阿鞞跋致菩薩都不見有法可生疑處若色受想行識乃至阿耨多羅三藐三菩提不見是法可生疑處悔處須菩提以是行類相貌當知是名阿鞞跋致菩薩摩訶薩復次須菩提菩薩摩訶薩身口意業柔軟須菩提以是行類相貌當知是名阿鞞跋致菩薩摩訶薩復次須菩提菩薩摩訶薩以慈身口意業成就須菩提以是行類相貌當知是名阿鞞跋致菩薩摩訶薩復次須菩提菩薩摩訶薩不與五蓋俱婬欲瞋恚睡眠掉悔疑須菩提以是行類相貌當知是名阿鞞跋致菩薩摩訶薩復次須菩提菩薩摩訶薩一切處無所愛著須菩提以是行類相貌當知是名阿鞞跋致菩薩摩訶薩復次須菩提菩薩摩訶薩出入去來坐臥行住常念一心出入去來坐臥行住舉足下足安隱庠序常念一心視地而行須菩提以是行類相貌當知是名阿鞞跋致菩薩摩訶薩復次須菩提菩薩摩訶薩所著衣服及諸臥具人不惡穢好樂淨潔少於疾病須菩提以是行類相貌當知是名阿鞞跋致菩薩摩訶薩復次須菩提常人身中有八萬戶虫侵食其身是阿鞞跋致菩薩摩訶薩身無是虫何以故是菩薩功德過出世間以是故是菩薩無是戶虫是菩薩功德增益隨其功德得身清淨得心清淨須菩提以是行類相貌當知是名阿鞞跋致菩薩摩訶薩須菩提白佛言世尊云何菩薩摩訶薩得身清淨得心清淨佛言菩薩摩訶薩隨其所得增益善根滅除心曲心邪須菩提是名菩薩摩訶薩身清淨心清淨以是身心清淨故能過聲聞辟支佛地入菩薩位中須菩提以是行類相貌當知是名阿鞞跋致菩薩摩訶薩復次須菩提菩薩摩訶薩不貴利養雖行十二頭陀不貴阿蘭若法乃至不貴但三衣法須菩提以是行類相貌當知是名阿鞞跋致菩薩摩訶薩復次須菩提菩薩摩訶薩常不生慳貪心不生破戒心瞋動心懈怠心散亂心不生愚癡心不生嫉妬心須菩提以是行類相貌當知是名阿鞞跋致菩薩摩訶薩復次須菩提菩薩摩訶薩心住不動智慧深入一心聽受所從聞法及世間事皆與般若波羅蜜合是菩薩摩訶薩不見產業之事不入法性者是事一切皆見與般若波羅蜜合以是因緣故須菩提是名阿鞞跋致菩薩阿鞞跋致相論問曰上來處處說阿鞞跋致相今何以復問答曰上雖處處略說今欲廣說此中多是阿鞞跋致相故名阿鞞跋致相品復次上來解般若波羅蜜相次說魔因緣壞般若波羅蜜相今說信受般若波羅蜜者是阿鞞跋致欲說其相貌故須菩提問復次菩薩初發心來所行因緣所得果報是阿鞞跋致受記必當作佛如人受職已得印信心無復疑又如聲聞人所行眾行皆為四沙門果阿鞞跋致是決定安隱地過凡夫不入二乘地雖未成佛道能為世間作福田是事微妙難得故須菩提問其行貌佛本命須菩提說般若波羅蜜故須菩提問世尊阿鞞跋致有何行類相貌問曰是三事有何等異答曰有人言是三事皆一義以此知是阿鞞跋致非阿鞞跋致有人言行名是阿鞞跋致菩薩身口意業異於他人以此行表阿鞞跋致甚深智慧類者分別知諸菩薩是阿鞞跋致非阿鞞跋致相貌者除行類餘種種因緣得知阿鞞跋致相佛說義趣若菩薩能具足五波羅蜜深入般若波羅蜜方便力故不著般若波羅蜜但觀如所謂諸法實相菩薩爾時不以凡夫二乘地為下賤不以佛地為高貴入諸法如故諸法如中無有分別二法但以如入如更無餘事亦不分別取相何以故如平等故能如是入者即入諸佛法藏心不生疑更求諸法決定相是故經說須菩提凡夫地乃至佛地如相中無二無別得如是法名阿鞞跋致行類相貌復次略說是義菩薩因諸法如所謂畢竟空捨一切世間事亦不住畢竟空何以故得諸法畢竟清淨實相故菩薩若聞是無依止法心無疑悔不念依止自上事是阿鞞跋致正體自是以下盡是畢竟空行果得畢竟空故心淳熟寂滅相不說無益語所說常是法不是非法所說皆實非妄語所言柔軟不麁穬皆以慈悲心說不以瞋恚心所說應時常得機會觀察人心隨其方俗今此中略說利益之言若教佛道若二乘若人天道若今世得非罪樂常遠離口四惡故於眾生中慈悲心大故又能自摧薄諸煩惱故是以能種種因緣說諸利益語問曰聲聞人直趣涅槃可不觀他人菩薩視眾生如子常欲教化云何不觀其長短答曰若眾生不可伏折不可化度如是等莫觀何以故若以好心教詔則謂嫉己如刀刺心既無所益更增其罪是故不觀長短復次菩薩應作是念如諸佛一切智煩惱習盡尚不能盡度眾生何況我未得菩薩神通未得無礙智云何能普觀眾生阿鞞跋致有得神通者有不得者得阿鞞跋致已別修神通道乃得若先得神通者不具足故不能遍觀問曰須菩提初問行相類佛何以不即答無行相類今此中方說答曰初問時眾生未著阿鞞跋致相故佛答或說空相或說有相今以眾生著阿鞞跋致相欲從凡夫入阿鞞跋致地是故佛說一切無行無類無相貌須菩提更問若諸法盡空者何以言於何法轉名不轉法應當從凡夫地轉於佛地不轉佛答若菩薩能觀色等諸法空無所有轉諸著心故於佛道中不轉色等法和合因緣生菩薩知是有為過罪故不應此中住諸法空故能轉著心轉著心故名不轉復次阿鞞跋致菩薩入正位故心決定不疑一切外道中有實智若有實智不名外道如是名阿鞞跋致相問曰今說不生疑後說深法不疑是二不疑有何差別答曰今不疑者四諦中如須陀洹所斷後不疑者於佛所知深法中不疑是菩薩福德智慧力故雖不作須陀洹未作佛而能無此二疑戒取名外道戒行此外道戒不得涅槃餘四見皆名邪見深信業因緣果報故不求吉事不以華香等供養天求道破憍慢根本故常不生下賤家不障他功德常行勸助故不生八難處折薄婬欲遠離諂媚心故不受女人身復次餘人雖行十善道或一或二或三不能具足四種是菩薩大悲心深愛善法故具足行四種常修集十善道故乃至夢中不行十不善道餘人所修福德但自為身小菩薩雖為眾生亦自為己阿鞞跋致諸所作福皆為眾生不為其身若福德可以與人則盡與眾生更自修習但不可得與故菩薩以十二部經教化眾生亦但為眾生不自為己復次菩薩信等五根利故雖未作佛於諸法能信佛此中更說空因緣菩薩不見色等法故無生疑處復次是菩薩常行慈悲心故意業柔軟意業柔軟故身口慈業成就問曰慈悲心外道亦有云何說是阿鞞跋致相答曰外道雖有而不深不能遍念眾生亦不常有非諸法實相和合故菩薩不爾復次是菩薩呵五欲除五蓋入五支初禪不與五蓋俱五蓋覆心能耗減智慧破佛道開魔路故是菩薩知一切有為作法虛妄不實如幻如夢無為法空無所有寂滅相是故於一切處無所愛著於眾生中乃至佛亦不著於法中乃至涅槃亦不著瞋麁罪小菩薩已斷故不說愛深微難斷故今說復次是菩薩深入禪定故守護一切眾生守護一切眾生故常一心念不惱眾生不破戒故出入來去等安詳一心舉足下足視地而行者為護眾生為避亂心故復次是菩薩久修集無量無邊善法身中無八萬戶虫亦少於病痛故衣服臥具等常淨潔無污得諸法實相等善根力故身中無八萬戶虫心清淨故身口等亦清淨離虛誑邪曲等下賤煩惱故心清淨二事清淨故雖行世間離諸逼迫苦惱心不厭沒故出過聲聞辟支佛地是菩薩貴佛道故不貴利養雖行頭陀不貴是法以是法是究竟道因緣少分非究竟道是名阿鞞跋致菩薩行類相貌問曰是菩薩未得佛道未斷諸煩惱云何常不生慳貪等諸惡心答曰阿鞞跋致菩薩得無生法忍時斷諸煩惱但未斷習若不斷者云何常能不生諸慳貪等障道心如經說須陀洹乃至阿羅漢即是菩薩無生法忍復次有人言菩薩行六波羅蜜深修集諸功德故諸煩惱折薄心中不生故是名常不生復次是菩薩無量世行禪波羅蜜故心住不動積習般若故深入智慧是菩薩知法味微妙故從他聞法一心聽受樂法情深故所聞若三乘法若外道及世間法自心妙故皆與般若和合不破法相譬如壯夫無病所食之物無不消化又如佛得最上味相雖復苦辛不美之食在佛口中皆是上味又如煮石蜜欲熟時種種物內中皆成石蜜妙味力盛故菩薩亦如是般若波羅蜜力盛故種種諸法能令皆與般若合為一味無諸過罪復次世間事者菩薩所起身口諸業皆為憐愍度眾生故此憐愍心皆入般若波羅蜜初門又復世間諸事因緣乃至坐起行步飲食言語常念安隱眾生是來去等法皆入法性如破來去中說產業之事亦如是是名阿鞞跋致相經復次須菩提若惡魔於阿鞞跋致菩薩前化作八大地獄一一地獄中有千萬億菩薩皆被燒煮受諸辛酸苦毒語菩薩言是諸菩薩皆是阿鞞跋致佛所授記墮大地獄中汝若為佛授阿鞞跋致記者當入是大地獄中佛為授汝地獄記汝不如還捨菩薩心可得不墮地獄得生天上須菩提若是菩薩見是事聞是事心不動不疑不驚作是念阿鞞跋致菩薩若墮地獄畜生餓鬼中終無是處須菩提以是行類相貌當知是名阿鞞跋致菩薩摩訶薩復次須菩提惡魔化作比丘被服來至菩薩所語菩薩言汝先聞應如是淨修六波羅蜜乃至應如是修行得阿耨多羅三藐三菩提是事汝疾悔捨汝先於過去未來現在諸佛所從初發心乃至法住於其中間所作善根隨喜迴向阿耨多羅三藐三菩提是事汝亦疾放捨若汝疾捨我當語汝真佛法汝先所聞皆非佛法非佛教皆是文飾合集作耳我所說是真佛法若是菩薩聞作是說心驚疑悔當知是菩薩未得諸佛授記未定住阿鞞跋致性中若是菩薩心不動不驚不疑不悔隨順依止無作無生法不信他語不隨他行行六波羅蜜時不隨他語乃至行阿耨多羅三藐三菩提時亦不隨他語須菩提譬如漏盡阿羅漢不信他語不隨他行現見諸法實相惡魔不能轉如是須菩提阿鞞跋致菩薩摩訶薩亦如是求聲聞道辟支佛道人不能破壞不能折伏其心須菩提是菩薩摩訶薩必定住阿鞞跋致地中不隨他語乃至佛語不直信取何況求聲聞辟支佛人及惡魔外道梵志語終無是處何以故是菩薩不見有法可隨信者所謂色若受想行識若色如乃至識如乃至不見阿耨多羅三藐三菩提何況阿耨多羅三藐三菩提如須菩提以是行類相貌當知是名阿鞞跋致菩薩摩訶薩復次須菩提惡魔作比丘身來到菩薩所語菩薩言汝所行者是生死法非薩婆若道汝今身取苦盡證是時惡魔為菩薩用世間行說似道法是似道法三界繫所謂骨相若初禪乃至非有想非無想語善男子用是道用是行當得須陀洹果乃至當得阿羅漢果汝行是道今世苦盡汝用受生死中種種苦惱為今是四大身尚不用受何況當更受未來身須菩提若是菩薩摩訶薩心不驚不疑不悔作是念是比丘益我不少為我說似道法行是似道法不得至須陀洹果證不得至阿羅漢辟支佛道證何況得至阿耨多羅三藐三菩提是菩薩摩訶薩益復歡喜作是念是比丘益我不少為我說障道法我知是障道法不障學三乘道是時惡魔知菩薩歡喜作是言善男子汝欲見是菩薩摩訶薩供養如恒河沙等諸佛衣被飲食臥具醫藥資生所須亦於如恒河沙等諸佛所行檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜亦親近如恒河沙等諸佛諮問菩薩摩訶薩道世尊菩薩摩訶薩云何住菩薩摩訶薩乘云何行檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜四念處乃至大慈大悲是菩薩摩訶薩如佛所教如是住如是行如是修是菩薩摩訶薩如是教如是學尚不得阿耨多羅三藐三菩提不得薩婆若何況汝當得阿耨多羅三藐三菩提若菩薩摩訶薩聞是事心不異不驚益復歡喜作是念是比丘益我不少為我說障道法是障道法不得須陀洹道乃至不得阿羅漢辟支佛道何況得阿耨多羅三藐三菩提是時惡魔知是菩薩心不沒不驚即於是處化作多比丘語菩薩言此皆是發意求佛道菩薩今皆住阿羅漢地是輩尚不能得阿耨多羅三藐三菩提汝云何能得若菩薩摩訶薩即作是念此是惡魔說相似道行菩薩摩訶薩行般若波羅蜜不應轉阿耨多羅三藐三菩提心亦不應墮聲聞辟支佛道中復作是念行檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜乃至一切種智不得阿耨多羅三藐三菩提無有是處須菩提以是行類相貌當知是名阿鞞跋致菩薩摩訶薩復次須菩提菩薩摩訶薩作是念若菩薩能如佛所說不遠離般若波羅蜜心乃至一切種智是菩薩終不退阿耨多羅三藐三菩提若菩薩覺知魔事亦不失阿耨多羅三藐三菩提以是行類相貌當知是名阿鞞跋致菩薩摩訶薩相須菩提白佛言世尊於何法轉名為不轉佛言於色相轉於受想行識相轉於十二入相十八界相婬欲瞋恚愚癡相邪見相四念處相乃至聲聞辟支佛相乃至佛相轉以是故名為不退轉菩薩摩訶薩相何以故是阿鞞跋致菩薩摩訶薩以是自相空法入菩薩位得無生法忍乃至少許法不可得不可得故不作不作故不生是名無生法忍菩薩摩訶薩以是行類相貌當知是名阿鞞跋致菩薩摩訶薩論釋曰魔了了知是菩薩是阿鞞跋致者不復沮壞若未了了知者則種種因緣驗試破壞或作八大地獄化作無數菩薩在中燒煮語菩薩言此皆是阿鞞跋致諸佛授記者汝若受記為受地獄記問曰惡魔何因緣故言行善者受地獄記答曰惡魔以是菩薩欲代一切眾生受苦故言受地獄記汝若行福德生天者則自為身無豫眾生事若菩薩聞是事心動疑悔若信受魔語當知是未受阿鞞跋致記若菩薩聞是事不疑不動不驚作是念阿鞞跋致得諸法實相故不著一切法者乃至不生小罪何況三惡道罪如火中有水水中生火無有是處復有魔作比丘被服來語菩薩汝先從小師聞修六波羅蜜法皆是虛妄所集隨喜心功德亦是虛誑汝先所聞皆是虛誑文飾不真非是佛口所說今我為汝說者真是佛法汝疾捨之若是菩薩聞是心動瞋疑當知諸佛未與受記譬如偽金火燒磨打若黑若赤若白乃知非真若菩薩聞是不瞋不疑隨無生無滅無起無作法行於六波羅蜜相中自知不隨於他語當知是真阿鞞跋致譬如阿羅漢漏盡故諸魔事來不能破阿鞞跋致菩薩亦如是無能降伏者自現前知諸法實相故乃至魔作佛身來所說異於法相者亦不信受譬如狗著師子皮諸獸見之雖怖聞聲則知是狗何況變作餘身等此中佛自說因緣是菩薩見色等法空故誰當隨他語復次惡魔來作比丘身語菩薩言是六波羅蜜皆是生死道布施等福德因緣故欲界中受福樂禪波羅蜜因緣故色界中受樂是般若波羅蜜無定相故名虛誑法迴轉五道中不能自出是生死道人誑汝言是一切種智道我今實語汝取涅槃今世盡苦是菩薩若默然魔即為說似道法若觀三十六種不淨若觀骨人若出入息因是道得四禪四無色定汝因是禪定可得須陀洹乃至阿羅漢汝今此身是罪因緣所生佛說彈指頃不讚更受身何況久住生死中阿鞞跋致菩薩聞是事心喜作是念是比丘大益我為我說似道法我得是似道法即知真道如行路人知邪逕則知正道障道亦如是阿鞞跋致是大人貴重故不與是比丘諍語魔見菩薩默然歡喜言是人信受我語語菩薩言善男子有無量菩薩供養如恒河沙等諸佛諮問奉行六波羅蜜及菩薩道法面受佛教盡受行諸菩薩行尚不得無上道今皆作阿羅漢汝欲見不菩薩聞是事已默然魔於是處即化作無數阿羅漢比丘語菩薩言是諸比丘皆久行無上道今皆取阿羅漢汝今云何獨欲作佛阿鞞跋致即復歡喜是比丘為我說似道障道法是菩薩實行六波羅蜜諸功德定不退墮二乘如佛所說心常不離六波羅蜜等諸功德不得無上道無有是處菩薩若知是魔事則大得利益而無所失以是故菩薩心不動轉是名阿鞞跋致相爾時須菩提白佛言世尊於何法轉名為不轉佛言於色相等法中轉還上略說今廣說若菩薩於色等相皆能轉是名行一切法性空得無生法忍入菩薩位無生法忍者乃至微細法不可得何況大是名無生得是無生法不作不起諸業行是名得無生法忍得無生法忍菩薩是名阿鞞跋致如是等無量行類相貌是阿鞞跋致相經復次須菩提惡魔到菩薩所壞其心作是言薩婆若與虛空等無所有相諸法亦與虛空等空無有相虛空等諸法空無所有相中無有得阿耨多羅三藐三菩提者亦無有不得者是諸法皆如虛空無所有相汝唐受勤苦汝所聞阿耨多羅三藐三菩提皆是魔事非佛所說汝當放捨是願汝莫長夜受是不安隱憂苦墮惡道是諸善男子善女人聞是呵時應如是念是惡魔事壞我阿耨多羅三藐三菩提心諸法雖如虛空無所有自相空而眾生不知不見不解我亦以是如虛空等無所有自相空大誓莊嚴得一切種智為眾生說此法令得解脫得須陀洹果斯陀含果阿那含果阿羅漢果辟支佛道阿耨多羅三藐三菩提須菩提菩薩摩訶薩從初發意已來聞是法應堅固其心不動不轉菩薩摩訶薩以是堅固心不轉不動心行六波羅蜜當入菩薩位中須菩提白佛言世尊不轉故名阿鞞跋致轉故亦名阿鞞跋致佛言不轉故名阿鞞跋致轉故亦名阿鞞跋致須菩提白佛言世尊云何不轉故名阿鞞跋致轉故亦名阿鞞跋致佛告須菩提若菩薩摩訶薩於聲聞地辟支佛地不轉是故名不轉若菩薩摩訶薩於聲聞地辟支佛地轉是故亦名不轉須菩提以是行類相貌當知是名阿鞞跋致菩薩摩訶薩相以是行類相貌故惡魔不能壞其意令離阿耨多羅三藐三菩提復次須菩提阿鞞跋致菩薩摩訶薩若欲入初禪第二第三第四禪乃至滅定禪即得入復次須菩提阿鞞跋致菩薩摩訶薩若欲修四念處乃至八聖道分空無相無作三昧乃至五神通即能修是菩薩雖修四念處乃至五神通是人不受四念處果雖修諸禪不受諸禪果乃至不受滅定禪果不證須陀洹果乃至不證辟支佛道是菩薩故為眾生受身隨其所應而利益之須菩提以是行類相貌當知是名阿鞞跋致菩薩摩訶薩復次須菩提是阿鞞跋致菩薩摩訶薩常憶念阿耨多羅三藐三菩提終不離薩婆若心故不貴色不貴相不貴聲聞辟支佛不貴檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜不貴四禪四無量心四無色定不貴五神通不貴四念處乃至八聖道分不貴佛十力乃至十八不共法不貴淨佛世界不貴成就眾生不貴見佛不貴種善根何以故一切法自相空不見可貴法能生貴心者何以故是一切法與虛空等無所有自相空須菩提是阿鞞跋致菩薩摩訶薩成就是心於四種身儀中出入來去坐臥行住一心不亂須菩提以是行類相貌當知是阿鞞跋致菩薩摩訶薩復次須菩提阿鞞跋致菩薩摩訶薩若在居家以方便力為利益眾生故受五欲布施眾生須食與食須飲與飲衣服臥具乃至資生所須盡給與之是菩薩自行檀波羅蜜教人行檀波羅蜜讚歎行檀波羅蜜法歡喜讚歎行檀波羅蜜者尸羅波羅蜜乃至般若波羅蜜亦如是須菩提阿鞞跋致菩薩摩訶薩在家時能以滿閻浮提珍寶施與眾生乃至三千大千世界滿中珍寶給施眾生亦不自為常修梵行不凌易虜掠他人令其憂惱須菩提以是行類相貌當知是名阿鞞跋致菩薩摩訶薩復次須菩提阿鞞跋致菩薩摩訶薩執金剛神王常隨逐作是願是菩薩摩訶薩當得阿耨多羅三藐三菩提我常隨逐乃至五姓執金剛神常隨守護以是故若天若魔若梵若餘世間大力者不能破壞是菩薩摩訶薩薩婆若心乃至得阿耨多羅三藐三菩提須菩提是名菩薩摩訶薩阿鞞跋致相復次須菩提菩薩摩訶薩常具足菩薩五根信根精進根念根定根慧根是名阿鞞跋致相復次須菩提阿鞞跋致菩薩摩訶薩為上人不為下人須菩提白佛言世尊云何為上人佛告須菩提若菩薩摩訶薩一心行阿耨多羅三藐三菩提心不散亂是名上人以是行類相貌當知是名阿鞞跋致相復次須菩提阿鞞跋致菩薩一心常念佛道不作呪術合和諸藥不呪鬼神令著男女問其吉凶男女祿相壽命長短何以故須菩提是菩薩摩訶薩知諸法自相空不見諸法相故行淨命須菩提以是行類相貌當知是名阿鞞跋致菩薩摩訶薩相論釋曰復有阿鞞跋致菩薩相若惡魔作是言薩婆若與虛空等薩婆若有種種名字或說一切智或說一切種智或說無上道或說無量諸佛法或說菩提皆是薩婆若名字此中說薩婆若當知是阿耨多羅三藐三菩提一切菩薩皆願欲得薩婆若魔來欲壞作是言是薩婆若空無所有但諸師誑汝耳如虛空無所有無色無形不可知薩婆若亦如是是故說與虛空等諸法者六波羅蜜等趣薩婆若助道法是法亦空薩婆若亦空無所有相是法但有名字無有實事是中無得薩婆若者無趣薩婆若無有助道者汝唐受辛苦汝師常教汝離魔事薩婆若即是魔事何以故捨涅槃取生死故汝先所聞經若六波羅蜜義非是佛法皆是人造汝今疾悔捨是邪心若不捨長夜受三惡道苦阿鞞跋致菩薩聞是事即覺知魔事是魔毀呰薩婆若欲令我遠離阿耨多羅三藐三菩提何以故一切法雖空無所有而凡夫眾生顛倒覆心故不知不見我亦當以自相空莊嚴得一切智為眾生說法若一切法空我以實莊嚴是不相應若諸法空莊嚴亦空者是則相稱為眾生說法亦如是令眾生得須陀洹果須陀洹果有二種一者三結斷無為法二者空無相無作三昧相應有為須陀洹果是二皆空有為法中三解脫門故空無為法中無生無住無滅相故即是空乃至阿耨多羅三藐三菩提亦如是阿鞞跋致菩薩從初發意已來聞是法堅固其心不動不轉一切諸煩惱箭不入故名為堅一切外道魔民不能轉故名不動於阿耨多羅三藐三菩提不退故名不轉是菩薩以如是三種心行六波羅蜜入菩薩位菩薩位義如先說是名入菩薩位入菩薩位者名阿鞞跋致須菩提問不轉故名阿鞞跋致轉故名阿鞞跋致佛二種答以二諦故所謂世諦第一義諦若菩薩入菩薩位轉聲聞辟支佛心直入菩薩位是名轉不轉者入阿鞞跋致第一義諸法一相中所謂無相尚無一乘定相何況三乘則無所轉無所轉故名阿鞞跋致復次阿鞞跋致雖行欲界法度眾生於禪定出入自在於禪定自在故若欲教化他人修四念處乃至八聖道分三解脫門乃至五神通皆得自在雖入禪定其心清淨柔軟故不受長壽天福於欲界教化雖修四念處道法亦不證須陀洹果乃至不證辟支佛道是菩薩觀十方國土知何處有可利益眾生處故為受身生其國如是等名阿鞞跋致相是菩薩一心深念常不離阿耨多羅三藐三菩提故但貴阿耨多羅三藐三菩提不貴餘事所謂諸佛三十二相金色身不捨本願度眾生故不貴聲聞辟支佛道是人貴無所得畢竟空故不貴是布施乃至不貴種善根何況五欲世間利養何以故菩薩觀一切法自相空不見實定法可生貴心復次有人有所貪貴故心動不能自安若得則歡喜失則憂慼菩薩無所貴無所貪故至於得失心清淨不動故身行口行調和不異故身四威儀一心常念無所違失復次深入禪波羅蜜故身四威儀無所違失是阿鞞跋致菩薩相問曰經中說阿鞞跋致菩薩方便力為利益眾生故受五欲是何等方便答曰譬如以鉗取火雖捉而不燒五欲如火能燒人善根是菩薩思惟我出家一身云何能以布施攝眾生眾生多須飲食衣服須法者少菩薩為攝眾生故故生富貴家布施眾生恣其所須出家在家眾生能廣利益譬如大地人民鳥獸皆蒙利潤是時四種行六波羅蜜若出家讚布施或有人言汝自一身無財但教人施則不信受是故菩薩方便作白衣以財充滿一切而勸行施人則信受是菩薩或作轉輪聖王心念施時則滿閻浮提珍寶如頂生王宮殿中心生欲寶則寶至于膝或作帝釋或作梵王能雨珍寶滿三千世界供養於佛充滿一切為攝眾生故而自不受人受五欲則心生憍慢凌易於人是人常斷婬欲故諸煩惱薄不生憍慢不生憍慢故不凌易眾生是名阿鞞跋致相復次若菩薩得無生法忍入菩薩位得受記即時執金剛神王等法應隨逐守護得佛道時則現其身時令人見此中自說因緣若人若非人無能破壞人破者若殺若縛若論議得勝等非人破者與病令狂若奪命若作惡身令其恐怖若變作佛身說邪道如是等不能折伏菩薩問曰若為金剛神王所守護者菩薩自無有力答曰菩薩亦自有力復以菩薩功德故能使金剛神所守護金剛神所守護故雖未得法身而功德增益又使天神見金剛神侍衛故益加敬畏具足菩薩根者如人無眼等五情根則無異木石五情力故能見能聞菩薩心中無信等五根即是凡夫不入聖數問曰如阿毘曇經說誰成就五根答曰不斷善根者今何以言無信等五根即是凡夫答曰不斷善根眾生雖成就五根而不能發起為用譬如小兒雖成就煩惱婬欲等未能發用故言無信等五根亦如是眾生雖有不發不用是故不數信等五根有二種一者屬聲聞辟支佛二者屬佛諸菩薩屬聲聞辟支佛道五根能深信涅槃能以智慧知世間無常空能知涅槃寂滅菩薩五根能生深慈悲心於怨惡眾生亦能觀諸法實相所謂無生無滅等雖未得佛亦能信受佛事復有以菩薩根故能見能聞能知諸佛神通力非諸聲聞辟支佛所及如不可思議解脫經中說舍利弗目連須菩提等雖在佛左右以無菩薩根故不見是大菩薩會及所有神通力亦不聞佛說不可思議解脫是故說若菩薩具足得是信等五根故名阿鞞跋致問曰餘經中說善人身口意業無惡知恩報恩能為一切眾生故自捨身樂安隱眾生有所利益不求果報如是等上人相何以故但說不散亂心行無上道一事名為上人答曰此中佛自略說一心不散亂盡攝諸善法何以故貪重佛道故一切諸煩惱折薄是故於眾生深加慈心能自以身命給施何況不知報恩等常一心念阿耨多羅三藐三菩提清淨持戒故不行邪命所謂不作祝術合藥祝術者能翳身令人不見能變人為畜獸如是等種種祝術合藥者餌食求仙亦合和諸藥療疾求財及求名聲祝鬼者有人欲知未來事祝鬼令著男女問其吉凶生男生女壽命脩短豐樂勝負等若有作者為攝眾生破其憍慢不為財利名聞何以故是人知一切諸法自相空故不見諸法相所謂己身妻子男女等不見是相故不行邪命經復次須菩提今當更說阿鞞跋致菩薩摩訶薩行類相貌一心諦聽佛告須菩提菩薩摩訶薩行般若波羅蜜常不離阿耨多羅三藐三菩提心故不說五眾事不說十二入事不說十八界事何以故常念觀五眾空相十二入十八界空相故是菩薩摩訶薩不好說官事何以故是菩薩諸法空相中住不見法若貴若賤不好說賊事何以故諸法自相空故不見若得若失不好說軍事何以故諸法自相空故不見若多若少不好說鬪事何以故是菩薩摩訶薩住諸法如中不見法若憎若愛不好說婦女事何以故住諸法空中不見好醜故不好說聚落事何以故諸法自相空故不見法若合若散不好說城邑事何以故住諸法實相中不見有勝有負不好說國事何以故住實際中不見法有所屬有不屬不好說我事何以故法性中住不見法是我是無我乃至不見知者見者如是等不說種種世間事但好說般若波羅蜜不遠離薩婆若心若行檀波羅蜜時不為慳貪事行尸波羅蜜時不為破戒事行羼提波羅蜜時不為瞋諍事行毘梨耶波羅蜜時不為懈怠事行禪波羅蜜時不為散亂事行般若波羅蜜時不為愚癡事是菩薩雖行一切法空而樂法愛法是菩薩雖行法性常讚不壞法而愛樂善知識所謂諸佛及菩薩聲聞辟支佛諸能教化令樂住阿耨多羅三藐三菩提者是人常願欲見諸佛聞在所處國土中有現在佛隨願往生如是心常晝夜行所謂念佛心如是須菩提阿鞞跋致菩薩摩訶薩行初禪乃至非有想非無想處以方便力故起欲界心若眾生能行十善道者及現在有佛處在中生如是行類相貌當知是為阿鞞跋致菩薩摩訶薩復次須菩提阿鞞跋致菩薩摩訶薩行般若波羅蜜時住內空外空乃至無法有法空住四念處乃至空無相無作解脫門於自地中了了不疑我是阿鞞跋致非阿鞞跋致何以故乃至不見少許法於阿耨多羅三藐三菩提中若轉若不轉須菩提譬如人得須陀洹果住須陀洹地中自了知終不疑不悔阿鞞跋致菩薩摩訶薩亦如是住阿鞞跋致地中終不疑住是地中淨佛世界成就眾生種種魔事起即時覺知亦不隨魔事破壞魔事須菩提譬如有人作五逆罪五逆罪心乃至死時常逐不捨雖有異心不能障隔須菩提阿鞞跋致菩薩摩訶薩亦如是自住其地心常不動一切世間天人阿修羅不能動轉何以故是菩薩摩訶薩出一切世間天人阿修羅上入正法位中自證地中住具足諸菩薩神通能淨佛世界成就眾生從一佛界至一佛界於十方佛所殖諸善根親近諮問諸佛是菩薩如是住種種魔事起覺而不隨以方便力處魔事著實際中自證地中不疑不悔何以故實際中無疑相故知是實際非一非二以是因緣故是人乃至轉身終不向聲聞辟支佛地是菩薩摩訶薩諸法自相空中不見法若生若滅若垢若淨須菩提是菩薩摩訶薩乃至轉身亦不疑我當得阿耨多羅三藐三菩提若不得何以故須菩提諸法自相空即是阿耨多羅三藐三菩提須菩提是菩薩摩訶薩住自證地中不隨他語無能壞者何以故是阿鞞跋致菩薩摩訶薩成就不動智慧故須菩提以是行類相貌當知是名阿鞞跋致菩薩摩訶薩復次須菩提是菩薩摩訶薩若惡魔作佛身來語菩薩言汝今於是間取阿羅漢道汝亦無阿耨多羅三藐三菩提記汝亦未得無生法忍汝亦無是阿鞞跋致行類相貌亦無是相得受阿耨多羅三藐三菩提記須菩提若菩薩摩訶薩聞是語心不異不沒不驚不畏是菩薩應自知我必從諸佛受阿耨多羅三藐三菩提記何以故諸菩薩以是法受記我亦有是法得受記須菩提若惡魔若為魔所使作佛形像來與菩薩受聲聞辟支佛記須菩提是菩薩作是念是惡魔若為魔所使作佛形像來語佛不應教菩薩遠離阿耨多羅三藐三菩提教住聲聞辟支佛道須菩提以是行類相貌當知是名阿鞞跋致相復次須菩提惡魔作佛身來到菩薩所作是言汝所學經書非佛所說亦非聲聞說是魔所說須菩提是菩薩摩訶薩當作是知是惡魔若魔所使教我遠離阿耨多羅三藐三菩提須菩提當知是菩薩已為過去佛所受記住阿鞞跋致地何以故諸菩薩所有阿鞞跋致行類相貌是菩薩亦有是行類相貌是名阿鞞跋致菩薩相復次須菩提阿鞞跋致菩薩摩訶薩行般若波羅蜜時為護持諸法故不惜身命何況餘物是菩薩護持法故作是念我不為護持一佛法故我為護持三世十方諸佛法故須菩提云何菩薩摩訶薩護持佛法故不惜身命須菩提如佛說一切諸法真空是時有愚癡人破壞不受作是言是非法非善非世尊教須菩提菩薩護持如是法故不惜身命菩薩亦應作是念未來世諸佛我亦在是數中在中受記是法亦是我法以是故不惜身命須菩提菩薩見是利益故護持是法不惜身命須菩提以是行類相貌知是阿鞞跋致相復次須菩提阿鞞跋致菩薩摩訶薩聞佛說法不疑不悔聞已受持終不忘失何以故得陀羅尼故須菩提言世尊得何等陀羅尼聞佛所說諸經而不忘失佛告須菩提菩薩得聞持等陀羅尼故聞佛說諸經不忘不失不疑不悔須菩提白佛言世尊但聞佛說法不忘不失不疑不悔聲聞辟支佛說天龍鬼神阿修羅緊那羅摩睺羅伽說亦復不忘不失不疑不悔耶佛告須菩提所有言說眾事得陀羅尼菩薩皆不忘不失不疑不悔須菩提如是行類相貌成就故當知是阿鞞跋致菩薩摩訶薩論釋曰佛更欲細說阿鞞跋致相故告須菩提一心諦聽是菩薩常不離阿耨多羅三藐三菩提樂行畢竟空故不喜說分別五眾十二入十八界決定相又不喜說國王等事如餘外道受他供養無正道故虛妄深著心懈怠故說諸國事分別過去世諸王力勢等樂阿鞞跋致菩薩不說是事見一切世間常為無常火燒眾生可愍我未得佛道我但應說度眾生法不應說餘事一切法畢竟空故大小相不可得賊等事亦如是畢竟空即是如法性實際行六波羅蜜不說六弊菩薩雖安住一切法空中而樂法愛法何以故是菩薩不著是一切法空故又我行次第法禪定智慧等然後得一切法空此空不可但口說而心著是故先行次第法復次法性中不分別諸法故法性非破壞相是菩薩不著法性憐愍眾生為種種分別善不善法等令眾生得解雖為眾生如是說亦常讚歎不壞法引導眾生令入法性中故復次阿鞞跋致菩薩更無親善但以諸佛及大菩薩諸能讚歎實相法者為親善是人功德智慧大故隨意所往若欲至諸佛世界隨意得生是菩薩雖離欲得諸禪定以方便力故為眾生生欲界有現在佛處生欲界者故為眾生留愛慢分不以此禪定果報生色無色界但以禪定柔和其心不受其報復次是菩薩安住內空等諸空中安住者深入通達心無所著故不生疑我是阿鞞跋致非阿鞞跋致自心中深入智慧故是名自地證又是人不見一切法若轉若不轉是故不生疑疑名取相有所得如人夜見樹杌尋復生念人形亦爾便生疑心若取此二相故名疑菩薩行無相三昧故於一切法中不取相則無生疑處此中佛說譬喻如須陀洹從無始世來未得是無漏智慧三結斷故即自知得無漏法於四諦中定心不疑若苦若樂阿鞞跋致亦如是從無始世來未得諸法實相所謂阿鞞跋致地得時亦不生疑諸生疑者見違失事不如本所聞故是菩薩於一切法畢竟空故不得是不如所聞法疑無住處故無疑自知此是究竟道不可論不可破住是地中教化眾生淨佛世界亦能以方便力故破種種魔事是阿鞞跋致法常隨逐菩薩乃至成佛此中佛說二譬喻一者須陀洹二者五逆是二心厚重故不可却須陀洹心常不却五逆心罪畢乃除如人著衰鬼常隨逐阿鞞跋致心復過於是阿鞞跋致心一切無能動轉者種種苦事逼迫不能動種種供養利樂因緣不能令捨實相心及慈悲心上來種種說阿鞞跋致相貌今說其行事所謂教化眾生淨佛世界從諸佛所新種善根從一佛諮問諸佛諸深法要及種種度眾生門十方種種魔事起而不隨逐以方便力觀是魔事如佛法觀諸魔身如佛無異所以者何一切法及實際同一相所謂無相故是人轉身亦不向聲聞辟支佛地何以故是菩薩初得阿鞞跋致地時知一切法實相空轉身心亦不向二地心不自疑若得無上道若不得是菩薩世世無人能降伏破壞者佛為驗是菩薩故作譬喻若魔作佛身來欲誑試是菩薩語言汝可今世取阿羅漢汝無阿鞞跋致相可得佛道無生忍法即是無一切法是中云何可得忍若菩薩聞是心不退沒是菩薩自知必從諸佛受記何以故我有無生法忍聞是魔事心不怖畏故復次惡魔知菩薩歡喜與授聲聞辟支佛道記若今世得阿羅漢後世得辟支佛道若菩薩不隨此變化佛身語覺知是魔若魔所使何以故身是而言非如試金錢彈之聲出則知其真偽若佛與菩薩受聲聞辟支佛記終無是處所以者何諸佛種種方便欲令一切人盡入佛道云何引菩薩與聲聞記復次魔作佛身語菩薩言汝所行經書盡是魔所說是菩薩覺知是魔事當知是菩薩已得受記安住阿鞞跋致中復次阿鞞跋致菩薩深愛樂法故聞即心深衣毛皆竪念佛大悲則歡喜悲泣或於甚深法中生大歡喜當知是阿鞞跋致譬如大軍退敗則怖懅迷悶臥地似死親族見之欲知活不以杖鞭之若癮疹起者則知必活菩薩亦如是皆是肉身何以故知必能成佛若聞說佛法身中相現衣毛為竪顏色相異餘人聞不入心則無異相如死人無異是菩薩深愛法故能捨身命為法若佛若佛弟子於大會種種因緣說諸法畢竟空有一狂人取音聲名字相著是畢竟空出其過罪若諸法盡畢竟空則無佛無法無罪福業因緣亦無修行精進得道果報如是等出無量過罪阿鞞跋致菩薩觀察籌量知說法有無著心隨佛語憐愍故說知狂人著語言取相破是畢竟空爾時阿鞞跋致則沒命佐助言是狂人言是邪見人自沒邪見亦多化眾人令墮邪見壞滅佛法深懷瞋恨故或自殺或使弟子殺爾時菩薩若死事至為佐法故不以怖畏而壞諸法性此中佛說因緣菩薩作是念未來世佛我亦在是數中是法亦是我法是我法故不惜身命而守護之作是思惟我無量世中為煩惱邪見故喪身無數今為十方三世諸佛法佐助發起若有益而死勝無益而生如是等為法故不惜身命復次是菩薩未成佛道從佛聞甚深法能盡受不失信力故能受聞持陀羅尼力故不失斷疑陀羅尼力故不疑須菩提問但聞佛語能信持不疑聞餘語亦爾佛言一切有所說者皆能持若二乘天龍等所說有道理能信持不疑無道理者持之無疑而不信復次有人言信是邪法不疑不善是善有人言諸天龍二乘所說皆是佛法是阿鞞跋致相聞則能持無疑無悔是菩薩雖未作佛於諸法實相中都無有疑如是等行類相貌是阿鞞跋致菩薩問曰得何事來名阿鞞跋致答曰阿毘曇毘婆沙中說過三阿僧祇劫後種三十二相因緣從是以來名阿鞞跋致毘泥阿波陀那中說從見然燈佛以五莖花散佛以髮布地佛為授阿鞞跋致記騰身虛空以偈讚佛從是已來名阿鞞跋致此般若波羅蜜中若菩薩具足行六波羅蜜得智慧方便力不著是畢竟空波羅蜜觀一切法不生不滅不增不減不垢不淨不來不去不一不異不常不斷非有非無如是等無量相待二法因是智慧觀破一切生滅等無常相先因無常等故破常等倒今亦捨無生無滅等捨無常觀等於不生不滅亦不著亦不墮空無所有中亦知是不生不滅相不得不著故亦信用是不生不滅法三世十方諸佛真智慧中信力故通達無礙是名菩薩得無生忍法入菩薩位名阿鞞跋致是菩薩雖從初發心以來名阿鞞跋致阿鞞跋致相未具足故不與授記何以故外道聖人諸天小菩薩等作此念佛見是人有何等事而與授記是人於佛道因緣中未住云何與授記是故佛未與授記是菩薩有二種一者生死肉身二者法性生身得無生忍法斷諸煩惱捨是身後得法性生身肉身阿鞞跋致亦有二種有於佛前得授記有不於佛前授記若佛不在世時得無生法忍是不於佛前授記問曰若爾者有人讀誦說正憶念隨順無生法忍義是人未得禪定或生疑心或為著心所牽如是人比是何等菩薩為是阿鞞跋致不答曰是人不名為阿鞞跋致阿鞞跋致菩薩於甚深佛法中尚無疑何況無生忍初法門是未得阿鞞跋致者有二種一者信少疑多二者疑少信多疑多信少者於讀誦經人小勝信多疑少者若得禪定即時得柔順忍未斷法愛故或生著心或還退沒是人若常修習此柔順忍柔順忍增長故斷法愛得無生忍入菩薩位略說阿鞞跋致相義經須菩提白佛言世尊是阿鞞跋致菩薩摩訶薩大功德成就世尊是阿鞞跋致菩薩摩訶薩無量功德成就無邊功德成就佛告須菩提如是如是是阿鞞跋致菩薩摩訶薩大功德成就是阿鞞跋致菩薩摩訶薩無量無邊功德成就何以故是菩薩摩訶薩得無量無邊智慧不與一切聲聞辟支佛共故阿鞞跋致菩薩住是智慧中生四無礙智得是無礙智故一切世間天及人無能窮盡須菩提白佛言世尊佛能以如恒河沙等劫歎說阿鞞跋致菩薩摩訶薩行類相貌須菩提言世尊何等是深奧處阿鞞跋致菩薩摩訶薩住是中行六波羅蜜時具足四念處乃至具足一切種智佛讚須菩提善哉善哉須菩提汝能為阿鞞跋致菩薩摩訶薩問是深奧處須菩提深奧處者空是其義無相無作無起無生無染離寂滅如法性實際涅槃須菩提如是等法是為深奧義須菩提白佛言世尊但空乃至涅槃是深奧非一切法深奧耶佛言一切法亦是深奧義須菩提色亦深奧受想行識亦深奧眼亦深奧乃至意色乃至法眼界乃至意識界檀波羅蜜乃至般若波羅蜜四念處乃至阿耨多羅三藐三菩提亦深奧世尊云何色深奧乃至阿耨多羅三藐三菩提亦深奧佛言色如深奧故色深奧受想行識如乃至阿耨多羅三藐三菩提如深奧故阿耨多羅三藐三菩提深奧世尊云何色如深奧乃至阿耨多羅三藐三菩提如深奧須菩提是色如非是色非離色乃至識如非是識非離識乃至阿耨多羅三藐三菩提如非是阿耨多羅三藐三菩提非離阿耨多羅三藐三菩提須菩提白佛言希有世尊微妙方便力故令阿鞞跋致菩薩離色處涅槃亦令離受想行識處涅槃亦令離一切法若世間若出世間若有諍若無諍若有漏若無漏法處涅槃佛言如是如是須菩提佛以微妙方便力故令阿鞞跋致菩薩離色處涅槃乃至離有漏無漏法處涅槃須菩提若菩薩摩訶薩如是甚深法與般若波羅蜜相應觀察籌量思惟作是念我應如是行如般若波羅蜜中教我應如是學如般若波羅蜜中說須菩提若是菩薩摩訶薩能如說行如說學如般若波羅蜜中觀具足勤精進一念生時當得無量無邊阿僧祇福德是菩薩摩訶薩超越無量劫近阿耨多羅三藐三菩提何況常行般若波羅蜜應阿耨多羅三藐三菩提念須菩提譬如多婬欲人與端正淨潔女人共期此女人限礙不得時往於須菩提意云何是人所念為在何處世尊是人念念常在彼女人所恒作是念憶想當來與共坐臥歡樂須菩提是人一日一夜為有幾念生須菩提言世尊是人一日一夜其念甚多佛告須菩提菩薩摩訶薩念般若波羅蜜如般若波羅蜜中說行是道一念頃超越劫數亦如彼人一日一夜心念之數是菩薩摩訶薩行般若波羅蜜遠離眾罪所謂離阿耨多羅三藐三菩提罪是菩薩摩訶薩行般若波羅蜜一日所得善根功德假令滿如恒河沙等三千大千世界中餘功德猶亦不減於餘殘功德百分不及一分千分千億萬分乃至算數譬喻所不能及論釋曰須菩提聞阿鞞跋致相時具聞阿鞞跋致功德心大歡喜欲讚歎阿鞞跋致功德故白佛言世尊阿鞞跋致成就大功德成就無量無邊功德佛可其所讚更自說大功德等因緣所謂阿鞞跋致菩薩得無量無邊智慧不與聲聞辟支佛共行者要先知而後行行已受其功德以是故說功德因緣由於智慧無量無邊智慧者所謂般若波羅蜜菩薩住是般若波羅蜜中能生四無礙智一切法實義中智慧無礙無障既知義無礙已分別種種諸法名字為說義故是名法無礙是名字要由語言由語言故出是種種名字是名辭無礙得是法無礙及辭無礙故便樂說諸法實義是名樂說無礙是菩薩安住四無礙中一切眾生問難無能窮盡如大海水不可傾竭須菩提聞佛上二品中說阿鞞跋致具足相入此品佛方開四無礙門更欲說阿鞞跋致相是故須菩提讚佛世尊智慧無量無邊阿鞞跋致功德亦無量無邊佛若恒河沙等劫樂說樂說亦不可盡阿鞞跋致相貌亦不可盡世尊何等是阿鞞跋致深奧處阿鞞跋致菩薩住是深奧處能具足六波羅蜜四念處乃至一切種智佛歎須菩提善哉汝能為阿鞞跋致菩薩問深奧義佛語須菩提空等乃至涅槃是名深奧問曰諸有法種種細分別人不解故有深空無所有以何為深答曰非直口說名字故空分別解諸有相內不見有我外不見定實法得是空已觀一切法相皆是虛誑有諸過罪若滅諸相更不作願生三界此空是得道空非但口說是故言深復次空亦復空若著是空則有過失是不名深若空從破邪見有故出是為深若於空中亦不著空故亦深復次觀五眾生滅破常顛倒觀畢竟空破生滅何以故空中無無常無生滅故無生滅有二種一者邪見人謂世間常有故無生滅二者破生滅故言無生滅此中破生滅亦不著是不生不滅故名為深諸煩惱難除故言離欲寂滅故深錯誤易真實難故如法性實際為深涅槃諸梵天等九十六種道所不能及故深復次涅槃中一切得道人入者永不復出故深問曰此中說空等法深是何等空答曰有人言三三昧空無相無作心數法名為定定故能觀諸法空有人言外所緣色等諸法皆空緣外空故名為空三昧此中佛說不以空三昧故空亦不以所緣外色等諸法故空何以故若外法不實空以三昧力故空者是虛妄不實若緣外空故生三昧者是亦不然所以者何若色等法實是空相則不能生空三昧若生空三昧則非是空此中說離是二邊說中道所謂諸法因緣和合生是和合法無有一定法故空何以故因緣生法無自性無自性故即是畢竟空是畢竟空從本以來空非佛所作亦非餘人所作諸佛為可度眾生故說是畢竟空相是空相是一切諸法實體不因內外有是空有種種名字所謂無相無作寂滅離涅槃等須菩提知諸菩薩利根深著涅槃為是菩薩故問世尊但涅槃甚深諸法不甚深耶佛答正觀色等一切法得涅槃色等諸法因涅槃故甚深是故經中說色等如故甚深色等如即是正觀須菩提問云何色等如故色等法甚深此中佛自說深因緣所謂如非是色非離色譬如以泥為瓶泥非即是瓶不離泥有瓶亦不得言無瓶須菩提知是因緣法甚深如大海無有底故讚言希有世尊佛以微妙方便力故令菩薩離色等諸法處於涅槃亦不著涅槃亦不住世間是微妙方便佛可其所說讚歎菩薩行諸法實相果報福德告須菩提如是甚深法與般若相應觀察籌量等一念生時得無量無邊阿僧祇福德問曰二乘無漏法尚無果報福德何況大乘畢竟空觀法得無量福德而福德從大慈悲愍眾生故生如罪亦由惱害眾生故得答曰二乘無漏心中煩惱盡故無果報福德菩薩煩惱未盡故應有福德果報復次二乘於實際證故燒盡諸功德菩薩不證更有生故便有福德復次人於實事錯謬故福德少正行實事故得福多如施畜生得百倍施惡人得千倍施善人得十萬倍施離欲人得十億萬倍施須陀洹等諸聖人得無量福凡夫人雖離欲行慈悲心不得實法相故不得作無量福田須陀洹雖未離欲分別諸法實相故福田無量諸法實相得有深淺是故菩薩深入實相故一念中福德無量無邊此中念念福德多故說譬喻眾生心雖念念生滅但相續生故不覺隨滅淫欲人心深著所欲不遂情故心生憶念取相種種分別不來因緣事所謂彼女為心自悔不來為人遮不來如是等多生覺觀心是心易覺知故以為譬喻如是一念因緣事超一劫如人服軟藥一歲乃差病服大力藥一日能差菩薩亦如是行五波羅蜜久久乃成佛者有行般若波羅蜜疾得成佛者復次一日行般若波羅蜜功德假令有形取滿如恒河沙等三千大千世界中於一日中正功德體猶故不減於此福德百分不及一乃至算數譬喻所不能及經復次須菩提若菩薩摩訶薩遠離般若波羅蜜如恒河沙等劫布施三寶佛寶法寶比丘僧寶須菩提於意云何是菩薩摩訶薩以是因緣故得福多不須菩提言世尊甚多無量無邊阿僧祇佛告須菩提不如菩薩摩訶薩深般若波羅蜜中一日如說修行得福多何以故般若波羅蜜是諸菩薩摩訶薩道乘是道疾得阿耨多羅三藐三菩提須菩提若菩薩遠離般若波羅蜜如恒河沙劫供養須陀洹斯陀含阿那含阿羅漢辟支佛及諸佛須菩提於意云何是菩薩摩訶薩以是因緣故得福多不須菩提言世尊甚多佛言不如是菩薩摩訶薩深般若波羅蜜如說修行一日得福多何以故菩薩摩訶薩行是般若波羅蜜過一切聲聞辟支佛地入菩薩位漸漸得阿耨多羅三藐三菩提須菩提菩薩摩訶薩遠離般若波羅蜜如恒河沙劫行布施持戒忍辱精進禪定智慧於意云何是人以是因緣故得福多不須菩提言世尊甚多佛言不如是菩薩摩訶薩行般若波羅蜜如說修行一日布施持戒忍辱精進禪定智慧得福多何以故須菩提般若波羅蜜是菩薩摩訶薩母故是般若波羅蜜能生諸菩薩摩訶薩諸菩薩摩訶薩住般若波羅蜜中能具足一切佛法須菩提若菩薩摩訶薩遠離般若波羅蜜如恒河沙劫壽行法施須菩提於汝意云何是人得福多不須菩提言甚多世尊佛言不如是善男子善女人深般若波羅蜜如說修行乃至一日法施得福多何以故須菩提是菩薩摩訶薩不遠離般若波羅蜜則不遠離一切種智不遠離一切種智則不遠離般若波羅蜜以是故須菩提菩薩摩訶薩欲得阿耨多羅三藐三菩提不當遠離般若波羅蜜須菩提若菩薩摩訶薩如恒河沙劫遠離般若波羅蜜修行四念處乃至八聖道分內空乃至一切種智須菩提於汝意云何是善男子善女人得福多不須菩提言世尊甚多佛言不如是善男子善女人深般若波羅蜜如說一日修行四念處乃至一切種智得福多何以故須菩提若菩薩摩訶薩不遠離般若波羅蜜於薩婆若轉者無有是處須菩提若菩薩摩訶薩遠離般若波羅蜜於薩婆若轉則有是處須菩提以是故菩薩摩訶薩常不應遠離般若波羅蜜行須菩提若菩薩摩訶薩遠離般若波羅蜜如恒河沙劫壽財施法施及禪定福德迴向阿耨多羅三藐三菩提於汝意云何是人得福多不須菩提言世尊甚多甚多佛言不如是善男子善女人深般若波羅蜜如說修行乃至一日財施法施禪定福德迴向阿耨多羅三藐三菩提得福多何以故是第一迴向所謂般若波羅蜜迴向若遠離般若波羅蜜迴向是不名迴向須菩提以是故菩薩摩訶薩欲得阿耨多羅三藐三菩提應方便學般若波羅蜜迴向須菩提若善男子善女人遠離般若波羅蜜如恒河沙劫壽過去未來現在諸佛及弟子善根和合隨喜迴向阿耨多羅三藐三菩提須菩提於汝意云何是人得福多不須菩提言世尊甚多佛言不如是善男子善女人深般若波羅蜜如說修行乃至一日隨喜善根迴向阿耨多羅三藐三菩提得福多須菩提以是故菩薩摩訶薩欲得阿耨多羅三藐三菩提應學般若波羅蜜中方便迴向阿耨多羅三藐三菩提須菩提白佛言世尊如佛所說因緣起法從妄想生非實云何善男子善女人得大福德世尊用是因緣起法不應得正見入法位不應得須陀洹果乃至不應得阿耨多羅三藐三菩提果佛告須菩提如是如是須菩提用是因緣起法不應得正見入法位乃至不應得阿耨多羅三藐三菩提須菩提行般若波羅蜜菩薩摩訶薩知因緣起法亦空無堅固虛誑不實何以故須菩提是菩薩摩訶薩善學內空乃至善學無法有法空故是菩薩摩訶薩住是十八空種種觀作法空即不遠離般若波羅蜜若菩薩摩訶薩如是漸漸不離般若波羅蜜漸漸得無數無量無邊福德須菩提白佛言世尊無數無量無邊有何等異須菩提無數者名不墮數中若有為性中若無為性中無量者量不可得若過去若未來若現在無邊者諸法邊不可得須菩提言世尊頗有色亦無數無量無邊頗有受想行識亦無數無量無邊須菩提有因緣色亦無數無量無邊受想行識亦無數無量無邊世尊何等因緣故色亦無數無量無邊受想行識亦無數無量無邊佛告須菩提色空故無數無量無邊受想行識空故無數無量無邊世尊但色空受想行識空非一切法空耶須菩提我不說一切法空耶須菩提言世尊說一切法空世尊諸法空即是不可盡無有數無量無邊世尊空中數不可得量不可得邊不可得以是故世尊是不可盡無數無量無邊義無有異佛告須菩提如是如是是法義無別異須菩提是法不可說佛以方便力故分別說所謂不可盡無數無量無邊無著空無想無作無起無生無滅無染涅槃佛種種因緣以方便力說須菩提白佛言希有世尊諸法實相不可說而佛以方便力說世尊如我解佛所說義一切法亦不可說佛言如是如是須菩提一切法不可說一切法不可說相即是空是空不可說世尊不可說義有增有減不佛言不也須菩提不可說義無增無減世尊若不可說義無增無減檀波羅蜜亦當無增無減乃至般若波羅蜜亦當無增無減四念處乃至八聖道分亦當無增無減四禪四無量心四無色定五神通八背捨八勝處九次第定佛十力四無所畏四無礙智十八不共法亦當無增無減世尊若菩薩摩訶薩六波羅蜜不增乃至十八不共法不增者云何菩薩摩訶薩得阿耨多羅三藐三菩提佛言如是如是須菩提不可說義無增無減菩薩摩訶薩習行般若波羅蜜有方便力故不作是念我增般若波羅蜜乃至增檀波羅蜜當作是念但名字故名檀波羅蜜是菩薩摩訶薩行檀波羅蜜時是心及善根如阿耨多羅三藐三菩提相迴向乃至行般若波羅蜜時是心及善根如阿耨多羅三藐三菩提相迴向須菩提白佛言世尊何等是阿耨多羅三藐三菩提佛言一切法如相是名阿耨多羅三藐三菩提須菩提白佛言世尊何等是一切法如相是阿耨多羅三藐三菩提佛告須菩提色如相受想行識如相乃至涅槃如相是阿耨多羅三藐三菩提是如相亦不增不減須菩提是菩薩摩訶薩不離般若波羅蜜常觀是如法不見有增有減以是因緣故須菩提不可說義無增無減檀波羅蜜亦不增不減乃至十八不共法亦不增不減須菩提菩薩摩訶薩以是不增不減法故應般若波羅蜜行論釋曰離般若波羅蜜恒河沙劫供養三寶不及一日行般若又復有人住壽如恒河沙等劫供養須陀洹等亦不及一日行般若此中佛自說因緣菩薩行般若過二地入菩薩位成無上道又復遠離般若恒河沙等劫行布施等六法亦不及一日如所說住般若中行布施等六法是中說勝因緣般若是諸佛母住是般若中能具足諸佛法若遠離般若如恒河沙等劫行法施不及一日住般若中行法施復次遠離般若用聲聞辟支佛法修行四念處如恒河沙等劫不如一日如所說住般若中修四念處乃至一切種智此中自說勝因緣所謂不離般若於薩婆若轉者無有是處復次菩薩離般若如恒河沙等劫財施法施禪定生福德迴向無上道不如一日應般若財施法施禪定生福德迴向無上道何以故般若波羅蜜無雜毒正迴向故復次若菩薩離般若壽如恒河沙劫等十方三世諸佛功德隨喜迴向無上道不如一日應般若隨喜迴向爾時須菩提難佛如佛說一切有為法虛誑不實如幻不能生正見入正位云何菩薩一日福德勝佛可其言如是如是有為法皆虛誑不得以虛誑法入正位得聖道菩薩行般若波羅蜜時所作福德知皆虛誑空無堅固心不著是福德是福德清淨故勝餘福德如金剛雖小能摧破大山此中佛說菩薩善學十八空雖觀空而能行諸功德雖知涅槃無上道而憐愍眾生故修集福德雖知一切法相不可說而為眾生種種方便說法雖知法性中無有分別一相無相而為眾生分別是善是不善是可行是不可行是取是捨是利是失等若菩薩雖觀畢竟空而能起諸福德是名不離般若波羅蜜行若菩薩常不離般若波羅蜜漸得無數無量無邊功德何以故若菩薩初學般若時煩惱力強般若力弱漸漸得般若力斷諸煩惱滅諸戲論是故得福德無數無量無邊無數無量無邊義佛自分別說所謂無數者不墮若有為性中若無為性中三世量不可得故名無量十方邊不可得故名無邊須菩提問佛五眾頗有因緣亦無數無量無邊耶佛答有以五眾空故亦無數無量無邊須菩提問世尊但五眾空非一切法空耶佛答一切法空須菩提言是空法即不可盡不可盡故即是無數無數即是無量無量即是無邊是故空中盡不可得故名無盡數不可得故名無數量不可得故名無量邊不可得故名無邊四事名雖異義是一所謂畢竟空佛可其言如是更自說因緣須菩提是空法相不可說若不可說不名為空佛以大慈悲心憐愍眾生故方便為說強作名字語言令眾生得解所謂空或說不可盡無數無量無邊等是實相不生不作故說不盡諸聖人得諸法實相入無餘涅槃時不墮六道數是實相法亦不墮有為無為等諸法數中是故說無數量名以智慧稱量好醜多少大小是非等諸法實相中滅諸相故是故說無量諸法實相不可量故說無邊是實相法寂滅故說無著是實相法我我所定相不可得故說空空故無相無相故則無作無起是法常住不壞故無生無滅是法能斷三界染故名無染更不織煩惱業故名涅槃如是等有無量名字種種因緣說是諸法實相爾時須菩提白佛希有世尊諸法實相雖不可說而佛以方便力說如我解佛義非但實相不可說一切諸法亦不可說佛可其言而說因緣一切法終歸於空歸於空故不可說不可說義即是無增無減若一切法無增無減六波羅蜜等諸善法亦無增無減若六波羅蜜善法不增者云何得無上道佛可其言更為說因緣法雖無增減而可得無上道所謂菩薩習行般若波羅蜜方便力故雖行檀波羅蜜諸助道法我我所憍慢斷故不作是念我增長是六波羅蜜等法不取內外諸法相行是謂善法如無上道相迴向須菩提問何等是無上道佛答諸法如即是無上道須菩提問何等是一切法佛答色等法乃至涅槃是諸法如即是寂滅相是無上道相寂滅者不增不減不高不下滅諸煩惱戲論不動不壞無所障礙菩薩以般若波羅蜜方便力故亦能令布施等如寂滅相如是種種因緣說無上道相若菩薩常念無上道寂滅相令一切法皆同寂滅相亦觀不可說義所謂不增不減相菩薩如是疾得無上道以不增不減不可得故經須菩提白佛言世尊菩薩摩訶薩用初心得阿耨多羅三藐三菩提用後心得阿耨多羅三藐三菩提世尊是初心不至後心後心不在初心世尊如是心心數法不俱云何善根增益若善根不增云何當得阿耨多羅三藐三菩提佛告須菩提我當為汝說譬喻智者得譬喻則於義易解須菩提譬如燃燈為用初焰燋炷為用後焰燋炷須菩提言世尊非初焰燋炷亦非離初焰世尊非後焰燋炷亦非離後焰須菩提於汝意云何炷為燋不世尊炷實燋佛告須菩提菩薩摩訶薩亦如是不用初心得阿耨多羅三藐三菩提亦不離初心得阿耨多羅三藐三菩提不用後心得阿耨多羅三藐三菩提亦不離後心得阿耨多羅三藐三菩提而得阿耨多羅三藐三菩提須菩提是中菩薩摩訶薩從初發意行般若波羅蜜具足十地得阿耨多羅三藐三菩提須菩提白佛言世尊何等是十地菩薩具足已得阿耨多羅三藐三菩提佛言菩薩摩訶薩具足乾慧地性地八人地見地薄地離欲地已作地辟支佛地菩薩地佛地具足是地得阿耨多羅三藐三菩提須菩提菩薩摩訶薩學是十地已非初心得阿耨多羅三藐三菩提亦不離初心得阿耨多羅三藐三菩提非後心得阿耨多羅三藐三菩提亦非離後心得阿耨多羅三藐三菩提而得阿耨多羅三藐三菩提須菩提言世尊是因緣法甚深所謂非初心非離初心非後心非離後心得阿耨多羅三藐三菩提而得阿耨多羅三藐三菩提佛告須菩提於汝意云何若心滅已是心更生不不也世尊須菩提於汝意云何心生是滅相不世尊是滅相須菩提於汝意云何以心滅相是滅不不也世尊佛告須菩提於汝意云何亦如是住不須菩提言世尊亦如是住如如住佛告須菩提於汝意云何若是心如如住當作實際不不也世尊佛告須菩提於汝意云何是如深不世尊甚深須菩提於汝意云何但如是心不不也世尊離如是心不不也世尊須菩提於汝意云何如見如不不也世尊須菩提於汝意云何若菩薩能如是行為行深般若波羅蜜不須菩提言世尊若菩薩摩訶薩能如是行為行深般若波羅蜜須菩提於汝意云何菩薩摩訶薩如是行是何處行須菩提言世尊若菩薩摩訶薩如是行為無處所行何以故若菩薩摩訶薩行般若波羅蜜住諸法如中無如是念無念處無念者佛告須菩提若菩薩摩訶薩如是行為何處行須菩提言世尊是菩薩摩訶薩如是行為第一義中行二行不可得故須菩提於汝意云何若菩薩第一義無念中行為行相不不也世尊佛告須菩提於汝意云何是菩薩摩訶薩壞相不不也世尊佛告須菩提云何名不壞相須菩提言世尊是菩薩摩訶薩行般若波羅蜜不作是念我當壞諸法相世尊菩薩摩訶薩行般若波羅蜜未具足佛十力四無所畏四無礙智大慈大悲十八不共法不得阿耨多羅三藐三菩提世尊菩薩摩訶薩以方便力故於諸法亦不取相亦不壞相何以故世尊是菩薩摩訶薩知一切諸法自相空故菩薩摩訶薩住是自相空中為眾生故入三三昧用三三昧成就眾生須菩提言世尊云何菩薩摩訶薩入三三昧成就眾生佛言菩薩住是三三昧見眾生作法中行菩薩以方便力故教令得無作見眾生我相中行以方便力故教令行空見眾生一切相中行以方便力故教令行無相如是須菩提菩薩摩訶薩行般若波羅蜜入三三昧以三三昧成就眾生論須菩提問佛以初心得無上道為用後心得者問曰須菩提何因緣故作是問難答曰須菩提上聞諸法不增不減心自生疑若諸法不增不減云何得無上道復次若以如實正行得無上道唯佛能爾菩薩未斷無明等煩惱云何能如實正行復次須菩提此中自說難問因緣所謂初心不至後心後心不在初心云何增益善根得無上道如是等因緣故作是問以初心得後心得佛以深因緣法答所謂不但以初心得亦不離初心得所以者何若但以初心得不以後心者菩薩初發心便應是佛若無初心云何有第二第三心第二第三心以初心為根本因緣亦不但後心亦不離後心者是後心亦不離初心若無初心則無後心初心集種種無量功德後心則具足具足故能斷煩惱習得無上道須菩提此中自說難因緣初後心心數法不俱不俱者則過去已滅不得和合若無和合則善根不集善根不集云何成無上道佛以現事譬喻答如燈炷非獨初焰燋亦不離初焰非獨後焰燋亦不離後焰而燈炷燋佛語須菩提汝自見炷燋非初非後而炷燋我亦以佛眼見菩薩得無上道不以初心得亦不離初心亦不以後心得亦不離後心而得無上道燈譬菩薩道炷喻無明等煩惱焰如初地相應智慧乃至金剛三昧相應智慧燋無明等煩惱炷亦非初心智焰亦非後心智焰而無明等煩惱炷燋盡得成無上道此中佛更解得無上道因緣所謂菩薩從初發心來行般若波羅蜜具足初地乃至十地是十地皆佐助成無上道十地者乾慧地等乾慧地有二種一者聲聞二者菩薩聲聞人獨為涅槃故勤精進持戒心清淨堪任受道或習觀佛三昧或不淨觀或行慈悲無常等觀分別集諸善法捨不善法雖有智慧不得禪定水則不能得道故名乾慧地於菩薩則初發心乃至未得順忍性地者聲聞人從煖法乃至世間第一法於菩薩得順忍愛著諸法實相亦不生邪見得禪定水八人地者從苦法忍乃至道比智忍是十五心於菩薩則是無生法忍入菩薩位見地者初得聖果所謂須陀洹果於菩薩則是阿鞞跋致地薄地者或須陀洹或斯陀含欲界九種煩惱分斷故於菩薩過阿鞞跋致地乃至未成佛斷諸煩惱餘氣亦薄離欲地者離欲界等貪欲諸煩惱是名阿那含於菩薩離欲因緣故得五神通已作地者聲聞人得盡智無生智得阿羅漢於菩薩成就佛地辟支佛地者先世種辟支佛道因緣今世得少因緣出家亦觀深因緣法成道名辟支佛辟支迦秦言因緣亦名覺菩薩地者從乾慧地乃至離欲地如上說復次菩薩地從歡喜地乃至法雲地皆名菩薩地有人言從一發心來乃至金剛三昧名菩薩地佛地者一切種智等諸佛法菩薩於自地中行具足於他地中觀具足二事具故名具足問曰何以故不說菩薩似辟支佛地答曰餘地不說名字辟支佛地說辟支佛名字故復次菩薩能分別知眾生可以辟支佛因緣度者是故菩薩以智慧行辟支佛事如首楞嚴經中文殊尸利七十二億反作辟支佛菩薩亦如是滿足九地修集佛法十力四無所畏等雖未具足以修習近佛道故名具足以是故言十地具足故得無上道是諸法皆因緣和合故非初亦不離初非後亦不離後而得無上道須菩提尊重是法故歎言世尊是因緣法甚深所謂過去心不滅不住而能增益得無上道是事甚深希有難可信解此心為住為滅耶佛反問須菩提於汝意云何若心滅已更生不者諸法雖畢竟空不生不滅為眾生以六情所見生滅法故問心已滅更生不須菩提言不也世尊何以故心滅已云何當更生若心滅已更生則墮常中若心生是滅相不者上問過去心已今問現在心相當滅不是故答是滅相何以故生滅是相待法有生必有滅故先無今有已有還無故心滅相是滅不者若心滅相即是滅耶更有滅耶答言不也世尊何以故若即是滅則一心有兩時生時滅時說無常者心不過一念時如阿毘曇經說有生法有不生法有欲生法有不欲生法有滅法有不滅法有欲滅法有不欲滅法生法現在一心中有二種一者生二者欲滅生非欲滅相欲滅相非生是事不然故言不也當如是住不者若滅相非即是滅者應常住不若常住即是不滅相佛如是翻覆難須菩提理窮故作是念我若言滅相即是滅則一心墮二時若言不滅實是滅相云何言不滅以上二理有過故須菩提自以所證智慧答世尊如是住如如住若是心如如住當作實際不者若說心相同如住者如即是實際若爾者心可即作實際不須菩提言不也世尊何以故須菩提久尊重是實際心是虛誑法小乘智慧力少不能觀心即作實際是故言不也問曰若須菩提已說是心如如何以不得作實際答曰如名一切法實相心實相亦名如須菩提心謂凡夫六情所見虛妄顛倒故有過今說心相如實無咎故言如如住今實際即是涅槃須菩提久貴涅槃故不能即以心為涅槃是故言不也復次以實際無相故不得言心即是實際是如深不者以須菩提言心如如住復言不得作實際是故問如是甚深不須菩提不能遍知故答言甚深但如是心不須菩提答言不也世尊何以故如是一相不二相心憶想分別因緣生故是二相如無所知心有所知又復如畢竟清淨故無所知心有所覺知故離如心亦如是何以故一切法皆有如云何離如而有心佛問須菩提如能見如不答如中無分別是知是可知是菩薩不住如法性實際真行深菩薩道佛問須菩提若如是行能行深般若波羅蜜不須菩提自觀小乘淺薄觀大乘法深故答言如是行是為行深般若波羅蜜爾時有未得無生法忍菩薩聞是法則心高自謂出小乘深入大乘佛欲破其高心故問須菩提菩薩如是行為何處行須菩提言如是行為無處所行何以故菩薩住如中無所分別故菩薩聞無處所行或墮斷滅中是故佛復問須菩提菩薩行般若為何處行須菩提言第一義中行第一義相者無有二相佛語須菩提於汝意云何若菩薩無念行第一義是行取相法不須菩提言不也世尊何以故一切法畢竟空無憶念即是不行相佛問須菩提是菩薩壞相得無相不須菩提言不也相從本已來無但為除顛倒故不壞法相佛語須菩提若不壞相云何行無相行須菩提言世尊菩薩不作是念我當破相故行般若是菩薩未具足佛十力等諸佛法以方便力故不作有相不作無相何以故若取相是相皆虛誑妄語有諸過失若破相則墮斷滅中亦多過失是故不取有相不取無相取相即是有法不取相即是無法方便力故離是有無二邊行於中道此中佛自說因緣所謂知一切法自性空故不著有無自相空破一切法相亦自破其相菩薩住是自相空中起三三昧利益眾生眾生於六道中種種作願受身有人不攝心不能修福自放恣隨意造業若墮地獄臨死時冷風逼切則願欲得火便入地獄等三惡道若得為人貧窮下賤有人攝心能折伏慳貪行布施持戒等善行是人生欲界人天中富樂處有人離欲界除五蓋因信等五根得五支等諸禪則生色界有人捨諸色相滅有對相不念雜相故入無邊虛空處無色定等是諸所作皆是邪願何以故久久皆當破壞墮落譬如以繩繫鳥繩盡復還菩薩以是無作三昧斷眾生作願又復是身皆空但有筋骨五藏血塗皮裹不淨充滿風隨心動作是心生滅不住如幻如化無定實相眾生見是來去語言諸相故謂有人有我有我所起顛倒心但憶想分別故有是錯謬菩薩以空三昧斷眾生我我所心令住空中又復眾生取諸男女色聲香味好醜脩短相以取相故生種種煩惱受諸憂苦菩薩以是無相三昧斷眾生諸相令住無相問曰若教化眾生令得空便足何用無相無作三昧答曰眾生根有利鈍利根者聞空即得無相無作鈍根者聞空破諸法即取空相是故說無相若人雖知空無相因是智慧更欲作身是有為法有種種過患是故不應作身如經說離菩薩身餘身彈指頃不可樂何況久住是故說無作以是因緣故具說三三昧教化眾生經爾時舍利弗問須菩提若菩薩摩訶薩夢中入三三昧空無相無作三昧寧有益於般若波羅蜜不須菩提報舍利弗若菩薩晝日入三三昧有益於般若波羅蜜夜夢中亦當有益何以故晝夜夢中等無異故舍利弗若菩薩摩訶薩晝日行般若波羅蜜有益是菩薩夢中行般若波羅蜜亦應有益舍利弗問須菩提菩薩摩訶薩若夢中所作業是業有集成不如佛說一切法如夢以是故不應集成何以故夢中無有法集成若覺時憶想分別應有集成須菩提語舍利弗若人夢中殺眾生覺已憶念取相分別我殺是快耶舍利弗是事云何舍利弗言無緣業不生無緣思不生有緣業生有緣思生舍利弗如是如是無緣業不生無緣思不生有緣業生有緣思生於見聞覺知法中心生不從不見聞覺知法中心生是中心有淨有垢以是故舍利弗有緣故業生不從無緣生有緣故思生不從無緣生舍利弗語須菩提如佛說一切諸業諸思自相離云何言有緣故業生無緣不生有緣故思生無緣不生須菩提語舍利弗取相故有緣業生不從無緣生取相故有緣思生不從無緣生舍利弗語須菩提若菩薩摩訶薩夢中布施持戒忍辱精進禪定修智慧是善根福德迴向阿耨多羅三藐三菩提是實迴向不須菩提語舍利弗彌勒菩薩今現在前佛授不退轉記當作佛當問彌勒彌勒當答舍利弗白彌勒菩薩須菩提言彌勒菩薩今現在前佛受不退轉記當作佛彌勒當答彌勒菩薩語舍利弗當以彌勒名答耶若色受想行識答耶若色空答耶若受想行識空答是色不能答受想行識不能答色空不能答受想行識空不能答我不見是法可答不見能答者我不見是人授記亦不見法可授記者亦不見授記處是一切法皆無二無別舍利弗語彌勒菩薩如仁者所說如是為得法作證不彌勒答舍利弗如我所說法如是不證爾時舍利弗作是念彌勒菩薩智慧甚深久行檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜用無所得故能如是說爾時佛告舍利弗於汝意云何汝用是法得阿羅漢見是法不舍利弗言不見也舍利弗菩薩摩訶薩行般若波羅蜜亦如是不作是念是法當得授記是法已授記是法當得阿耨多羅三藐三菩提如是舍利弗菩薩摩訶薩行般若波羅蜜不疑我若得若不得自知實得阿耨多羅三藐三菩提論問曰舍利弗何以故夢難菩薩三三昧答曰以夢虛誑如狂非實見故是三三昧是實法又復餘處說夢中亦有三種善不善無記若菩薩善心行三三昧應得福德然夢是狂癡法不應於中行實法得果報若有實法不名為夢以是故問若菩薩夢中行三三昧增益般若波羅蜜福德集善根近佛道不須菩提意若言有益夢是虛誑般若是實法云何得增益若言無益夢中有善云何無益不得答言有益無益是故須菩提離此二邊難故以諸法實相答尚破晝日所行何況夢中作是言舍利弗菩薩若晝日行般若有益者夜亦應有益而晝日無益故何況夢中何以故般若波羅蜜不分別有晝夜舍利弗聞須菩提所說既知般若無增無減不應復難今更因餘事問夢中須菩提若夢中所作業是業有集成不集成者是業實集能成果報不是業若有實佛常說一切法空如夢不應得集成何以故是夢心微弱故不能集成晝日微弱心尚不能集成何況夢中若夢覺已分別夢中生善不善心是應集成須菩提語舍利弗如人夢中殺人覺已分別我殺是快耶舍利弗是業云何為集成不舍利弗語須菩提一切業若晝若夢皆從因緣生無因緣則不生須菩提可其言如是業有因緣生無因緣不生思有因緣生無因緣不生業者身口業思者但意業思是真業身口業為思故名為業是三業因四種法若見若聞若覺若知因此四種則心生是心隨因緣生或淨或不淨不淨罪業淨福業是故若夢中所見皆因先見聞覺知夢中所作善惡為眠覆心不自在故無有勢力不能集成果報若是業得覺時善惡心和合故能助成果報須菩提意謂夢中業實有集成何以故有因緣起故晝日心夢中心無異所以者何皆因四種生故舍利弗以空難須菩提如佛說一切諸業自相離汝云何定說諸業有因緣生無因緣不生須菩提答諸法雖空遠離相而凡夫取相有因緣故業生若不取相無因緣則不生是故一切業皆從取相因緣生故有晝日夢中無異舍利弗復問若菩薩夢中行六波羅蜜迴向無上道是實迴向不舍利弗難若夢中晝日無異者是夢中迴向應當是實又復若晝日著心取相不名為迴向何況眠睡覆心須菩提以此二難深難答故語舍利弗當問彌勒問曰彌勒何以但說空而不答答曰是二大弟子為利益菩薩故分別覺夢若同若異以佛常說一切法如夢故若晝日行道夢中亦應行道彌勒知見二人各有所執不能通達故是故彌勒不答復有人言彌勒以是空答舍利弗問彌勒如所說空以此為證不舍利弗意若以此法為證即欲生難云何為證若不證汝自不得不知云何能說彌勒意汝以涅槃為證我以涅槃亦空無所得故不證有人言彌勒未具足佛法故說言不證菩薩法應知空無相無作法不應證爾時舍利弗作是念彌勒菩薩其智甚深能如是說能知涅槃相而不取證是名甚深此中舍利弗自說因緣久行六波羅蜜故其智甚深舍利弗意彌勒次當作佛應當能答而今不答是故佛還問舍利弗於汝意云何汝見用是法得阿羅漢不舍利弗言不見何以故是法空無相無作云何得見若見即是有相肉眼天眼分別取相故不應見慧眼無分別相故亦不見以是故言不見佛言菩薩摩訶薩亦如是得無生忍時不作是言見是法得授記當得無上道雖不作是見亦不生疑我不得無上道如汝雖不見法亦不疑我成阿羅漢不成阿羅漢經佛告須菩提有菩薩摩訶薩行檀波羅蜜時若見眾生飢寒凍餓衣服弊壞菩薩當作是願我隨爾所時行檀波羅蜜我得阿耨多羅三藐三菩提時令我國土眾生無如是事衣服飲食資生之具當如四天王天三十三天夜摩天兜率陀天化樂天他化自在天須菩提菩薩摩訶薩作如是行能具足檀波羅蜜近阿耨多羅三藐三菩提復次須菩提菩薩摩訶薩行尸羅波羅蜜時見眾生殺生乃至邪見短壽多病顏色不好無有威德貧乏財物生下賤家形殘醜陋當作是願我隨爾所時行尸羅波羅蜜如我得佛時令我國土眾生無如是事須菩提菩薩摩訶薩作如是行能具足尸羅波羅蜜近阿耨多羅三藐三菩提復次須菩提菩薩摩訶薩行羼提波羅蜜時見諸眾生互相瞋恚罵詈刀杖瓦石共相殘害奪命當作是願我隨爾所時行羼提波羅蜜我作佛時令我國土眾生無如是事相視如父如母如兄如弟如姊如妹如善知識皆行慈悲須菩提菩薩摩訶薩作如是行能具足羼提波羅蜜近阿耨多羅三藐三菩提復次須菩提菩薩摩訶薩行毘梨耶波羅蜜時見眾生懈怠不勤精進棄捨三乘聲聞辟支佛佛乘當作是願我隨爾所時行毘梨耶波羅蜜如我得阿耨多羅三藐三菩提時令我國土眾生無如是事一切眾生勤修精進於三乘道各得度脫須菩提菩薩摩訶薩作如是行能具足毘梨耶波羅蜜近阿耨多羅三藐三菩提復次須菩提菩薩摩訶薩行禪波羅蜜時見眾生為五蓋所覆婬欲瞋恚睡眠掉悔疑失於初禪乃至第四禪失慈悲喜捨虛空處識處無所有處非有想非無想處當作是願我隨爾所時行禪波羅蜜如我得阿耨多羅三藐三菩提時令我國土眾生無如是事須菩提菩薩摩訶薩作如是行能具足禪波羅蜜近阿耨多羅三藐三菩提復次須菩提菩薩摩訶薩行般若波羅蜜時見眾生愚癡失世間出世間正見或說無業無業因緣或說神常或說斷滅或說無所有當作是願我隨爾所時行般若波羅蜜淨佛世界成就眾生如我得阿耨多羅三藐三菩提時令我國土眾生無如是事須菩提菩薩摩訶薩作如是行能具足般若波羅蜜近一切種智復次須菩提菩薩摩訶薩行六波羅蜜時見眾生住於三聚一者必正聚二者必邪聚三者不定聚當作是願我隨爾所時行六波羅蜜淨佛世界成就眾生我得佛時令我國土眾生無邪聚乃至無其名須菩提菩薩摩訶薩作如是行能具足六波羅蜜近一切種智復次須菩提菩薩摩訶薩行六波羅蜜時見地獄中眾生畜生餓鬼中眾生當作是願我隨爾所時行六波羅蜜淨佛世界成就眾生我得佛時令我國土中乃至無三惡道名須菩提菩薩摩訶薩作如是行能具足六波羅蜜近一切種智復次須菩提菩薩摩訶薩行六波羅蜜時見是大地株杌荊棘山陵溝坑穢惡之處當作是願我隨爾所時行六波羅蜜淨佛世界成就眾生我作佛時令我國土無如是惡地平如掌須菩提菩薩摩訶薩作如是行能具足六波羅蜜近一切種智復次須菩提菩薩摩訶薩行六波羅蜜時見是大地純土無有金銀珍寶當作是願我隨爾所時行六波羅蜜淨佛世界成就眾生我作佛時令我國土以金沙布地須菩提菩薩摩訶薩作如是行能具足六波羅蜜近一切種智復次須菩提菩薩摩訶薩行六波羅蜜時見眾生有所戀著當作是願我隨爾所時行六波羅蜜淨佛世界成就眾生我作佛時令我國土眾生無所戀著須菩提菩薩摩訶薩作如是行能具足六波羅蜜近阿耨多羅三藐三菩提復次須菩提菩薩摩訶薩行六波羅蜜時見四姓眾生剎帝利婆羅門鞞舍首陀羅當作是願我隨爾所時行六波羅蜜淨佛世界成就眾生我作佛時令我國土眾生無四姓之名須菩提菩薩摩訶薩作如是行能具足六波羅蜜近阿耨多羅三藐三菩提復次須菩提菩薩摩訶薩行六波羅蜜時見眾生有下中上生下中上家當作是願我隨爾所時行六波羅蜜淨佛世界成就眾生我作佛時令我國土眾生無如是優劣須菩提菩薩摩訶薩作如是行能具足六波羅蜜近一切種智復次須菩提菩薩摩訶薩行六波羅蜜時見眾生種種別異色當作是願我隨爾所時行六波羅蜜淨佛世界成就眾生我作佛時令我國土眾生無種種別異色一切眾生皆端政淨潔妙色成就須菩提菩薩摩訶薩作如是行能具足六波羅蜜近一切種智復次須菩提菩薩摩訶薩行六波羅蜜時見眾生有主當作是願我隨爾所時行六波羅蜜淨佛世界成就眾生我作佛時令我國土眾生無有主名乃至無其形像除佛法王須菩提菩薩摩訶薩作如是行能具足六波羅蜜近一切種智復次須菩提菩薩摩訶薩行六波羅蜜時見眾生有六道別異當作是願我隨爾所時行六波羅蜜淨佛世界成就眾生我作佛時令我國土眾生無六道之名是地獄是畜生是餓鬼是神是天是人一切眾生皆同一業修四念處乃至八聖道分須菩提菩薩摩訶薩作如是行能具足六波羅蜜近一切種智復次須菩提菩薩摩訶薩行六波羅蜜時見眾生有四生卵生胎生濕生化生當作是願我隨爾所時行六波羅蜜淨佛世界成就眾生我作佛時令我國土眾生無三種生等一化生須菩提菩薩摩訶薩作如是行能具足六波羅蜜近一切種智復次須菩提菩薩摩訶薩行六波羅蜜時見眾生無五神通當作是願我隨爾所時行六波羅蜜淨佛世界成就眾生我作佛時令我國土眾生一切皆得五神通乃至近一切種智復次須菩提菩薩摩訶薩行六波羅蜜時見眾生有大小便患當作是願我作佛時令我國土眾生皆以法喜為食無有便利之患乃至近一切種智復次須菩提菩薩摩訶薩行六波羅蜜時見眾生無有光明當作是願我作佛時令我國土眾生皆有光明乃至近一切種智復次須菩提菩薩摩訶薩行六波羅蜜時見有日月時節歲數當作是願我作佛時令我國土中無有日月時節歲數之名乃至近一切種智復次須菩提菩薩摩訶薩行六波羅蜜時見眾生短命當作是願我作佛時令我國土中眾生壽命無量劫乃至近一切種智復次須菩提菩薩摩訶薩行六波羅蜜時見眾生無有相好當作是願我作佛時令我國土中眾生皆有三十二相成就乃至近一切種智復次須菩提菩薩摩訶薩行六波羅蜜時見眾生離諸善根當作是願我作佛時令我國土中眾生諸善根成就以是福德供養諸佛乃至近一切種智復次須菩提菩薩摩訶薩行六波羅蜜時見眾生有三毒四病當作是願我作佛時令我國土中眾生無四種病冷熱風病三種雜病及三毒病乃至近一切種智復次須菩提菩薩摩訶薩行六波羅蜜時見眾生有三乘當作是願我作佛時令我國土中眾生無二乘之名純一大乘乃至近一切種智復次須菩提菩薩摩訶薩行六波羅蜜時見眾生有增上慢當作是願我作佛時令我國土中眾生無增上慢之名乃至近一切種智復次須菩提菩薩摩訶薩行六波羅蜜時應作是願若我光明壽命有量僧數有限當作是願我行六波羅蜜淨佛世界成就眾生我作佛時令我光明壽命無量僧數無限乃至近一切種智復次須菩提菩薩摩訶薩行六波羅蜜時應作是願若我國土有量當作是願我隨爾所時行六波羅蜜淨佛世界成就眾生我作佛時令我一國土如恒河沙等諸佛世界須菩提菩薩摩訶薩作如是行能具足六波羅蜜近一切種智復次須菩提菩薩摩訶薩行六波羅蜜時當作是念雖生死道長眾生性多爾時應如是正憶念生死邊如虛空眾生性邊亦如虛空是中實無生死往來亦無解脫者菩薩摩訶薩作如是行能具足六波羅蜜近一切種智論問曰有何次第故說菩薩見眾生饑寒凍餓等答曰菩薩過聲聞辟支佛地得無生法忍授記更無餘事唯行淨佛世界成就眾生今說淨佛世界因緣見不淨世界相願我國土無如是事是故次第說是事菩薩行檀波羅蜜時若見眾生飢渴衣服弊壞即作念言我今福德智慧未成就不能給足眾生所須若我但行慈悲心則於眾生無益我當爾所時深行三種福德住三種福德中能令貧窮眾生皆得滿足若作轉輪聖王若作天王若作神通聖人則能多引導眾生破其堅貪令住布施以是眾生布施乃至菩薩布施因緣故後成佛時國土中無有貧窮者心生隨意所得如欲界第六天所有諸物菩薩如是隨爾所時積集檀波羅蜜功德故充滿一切何以故一切有為法屬因緣行善因緣具足故皆隨意得果報復次眾生破尸羅波羅蜜因緣故短命多病無有威德等菩薩作是願我自具足持戒亦教眾生令持戒餘殘諸願亦如是隨義分別最後願義不明了今當略說菩薩作如是上願已疲厭心起佛道無量無數阿僧祇劫行諸功德然後可得但一劫歲數不可得數故佛以譬喻示人何況無量無邊阿僧祇劫經此生死受諸苦惱眾生亦無量無邊非可譬喻算數所及但以三千大千世界中微塵等眾生猶尚難度何況十方無量世界微塵等眾生而可得度以是事故或心生退沒是名邪憶念是故佛教是菩薩正憶念生死雖長是事皆空如虛空如夢中所見非實長遠不應生厭心又未來世亦是一念所緣亦非長遠復次菩薩無量福德智慧力故能超無量劫如是種種因緣故不應生厭心此中佛說大因緣所謂生死如虛空眾生亦如是眾生雖多亦無定實眾生如眾生無量無邊佛智慧亦無量無邊度亦不難是故菩薩不應生疲厭心經爾時有一女人字恒伽提婆在眾中坐是女人從坐起偏袒右肩右膝著地合掌白佛言世尊我當行六波羅蜜取淨佛世界如般若波羅蜜中所說我盡當行是時女人以金銀華及水陸生華種種莊嚴供養之具金縷織成疊兩張以散佛上散已於佛頂上虛空中化成四柱寶臺端正嚴好是女人持是功德與一切眾生共之迴向阿耨多羅三藐三菩提爾時世尊知是女人深心因緣即時微笑如諸佛法種種色光從口中出青黃赤白紅縹遍照十方無量無邊佛國還遶佛三匝從頂上入爾時阿難從座起右膝著地合掌白佛佛何因緣微笑諸佛法不以無因緣而笑佛告阿難是恒伽提婆姊未來世中當作佛劫名星宿佛號金花阿難是女人畢女身受男子形當生阿閦佛阿毘羅提國土於彼淨修梵行阿難是菩薩在彼國土亦號金花是金華菩薩於彼壽終復至他方佛國從一佛國至一佛國不離諸佛譬如轉輪聖王從一觀至一觀從生至終足不蹈地阿難是金花菩薩摩訶薩亦如是從一佛國至一佛國乃至阿耨多羅三藐三菩提未甞不見佛時阿難作是念言是金華菩薩摩訶薩後作佛時諸菩薩摩訶薩會當知為如佛會佛知阿難意所念告阿難言如是如是是金花佛時菩薩摩訶薩會當知為如佛會阿難是金花佛比丘僧無量無邊不可數不可數若干百千萬億那由他阿難是金花菩薩作佛時其國土無有是諸眾惡如上所說阿難白佛言世尊是女人從何處殖德本種善根佛告阿難是女人從然燈佛所種善根初發阿耨多羅三藐三菩提心以是功德迴向阿耨多羅三藐三菩提亦以金華散然燈佛上求阿耨多羅三藐三菩提阿難如我爾時以五華散然燈佛上求阿耨多羅三藐三菩提然燈佛知我善根成就與我受阿耨多羅三藐三菩提記是女人聞我受記發心言我當來世亦如是菩薩得受阿耨多羅三藐三菩提記阿難當知是女人於然燈佛所初發心阿難白佛言世尊是女人久習行阿耨多羅三藐三菩提佛言如是如是是女人久習行阿耨多羅三藐三菩提論問曰如是大眾聞說淨國土行何以但一女人取淨國土願答曰多有發淨國土願者但不發言女人性輕躁好勝世世習氣故發言復次有人言大人有得道分餘人無分佛法不然隨眾生業因緣譬如良藥療治諸病不擇貴賤雖復女人淺智而先世業因緣應得受記心生欲說故佛聽自說復次若佛默然與受記者人則生疑有何因緣故獨與此女受記是故佛因其自說故而與受記問曰何以名為恒伽提婆答曰一切皆有名字為識故何足求義有人言是女父母供養恒伽神得此女故言恒伽提婆恒伽是河名提婆名天是女人福德因緣生於富家聞佛法信樂故能以金銀寶華金縷織成上下衣并莊嚴自身瓔珞具用供養上佛佛報以受記觀是女人宿世所行便微笑微笑義如先說此中小因緣而起大事故佛微笑問曰是女福德應久轉女人何以方於阿閦佛國乃轉女身答曰世間五欲難斷女人著欲情多故雖世世行諸福德不能得男子身今得受記諸煩惱折薄是故於阿閦佛國方得男子身有人言此女宿世以人多輕女人故願女身受記如是等因緣不轉女身而得受記復次經說女人五礙不說不得受記是故不應生難阿難聞是女人無量劫中從一佛國至一佛國廣集功德當來得淨佛世界其中菩薩皆有三十二相八十種隨形好無量光明是故阿難歎未曾有能如是淨佛國土便為如佛會佛可其言已阿難等疑此女人希有聞少法而得大果報是故難問是女人從何處殖諸德本佛答定光佛授我記時是女人持金華散佛彼作是願此人後成佛時亦當受與我記從彼種善根今得果報經須菩提白佛言世尊若菩薩摩訶薩欲行般若波羅蜜云何學空三昧云何入空三昧云何學無相無作三昧云何入無相無作三昧云何學四念處云何修四念處乃至云何學八聖道分云何修八聖道分佛告須菩提菩薩摩訶薩行般若波羅蜜時應觀色空受想行識空十二入十八界乃至應觀欲色無色界空作是觀時不令心亂是菩薩摩訶薩若心不亂則不見是法若不見是法則不作證何以故是菩薩摩訶薩善學自相空故不有餘不有分證法證者皆不可見須菩提白佛言世尊如佛所說菩薩摩訶薩不應空法作證世尊云何菩薩住空法中而不作證佛告須菩提若菩薩摩訶薩具足觀空先作是願我今不應空法作證我今學時非是證時菩薩摩訶薩不專攝心繫在緣中是故菩薩摩訶薩於阿耨多羅三藐三菩提中不退亦不取漏盡證須菩提菩薩摩訶薩如是大善妙法成就何以故住是空中作是念我今是學時非是證時須菩提菩薩摩訶薩應如是念我是學檀波羅蜜時非是證時學尸羅波羅蜜羼提波羅蜜毘梨耶波羅蜜禪波羅蜜時修四念處時乃至修八聖道分時非是證時修空三昧無相三昧無作三昧時非是證時修佛十力四無所畏四無礙智十八不共法大慈大悲時非是證時我今學一切種智時非是得須陀洹果證乃至阿羅漢辟支佛道證時如是須菩提菩薩摩訶薩行般若波羅蜜學空觀住空中學無相無作觀住無相無作中修四念處不證四念處乃至修八聖道分不證八聖道分是菩薩雖學三十七品雖行三十七品而不作須陀洹果證乃至辟支佛道須菩提譬如壯夫勁勇猛健善於兵法六十四能堅持器仗安立不動巧諸伎術端正淨潔人所愛敬少修事業得報利多以是因緣故眾所恭敬尊重讚歎見人敬重倍復歡喜少有因緣當至他處扶將老弱過諸險難恐怖之處安慰父母曉喻妻子莫有恐懅我能過此必無所苦嶮難道中多有怨賊潛伏劫害其人智力具足故能度惡道還歸本處不遇賊害歡喜安樂須菩提菩薩摩訶薩亦如是於一切眾生中慈悲喜捨心遍滿足爾時菩薩摩訶薩住四無量心具足六波羅蜜不取漏盡證學一切種智入空無相無作解脫門是時菩薩不隨一切諸相亦不證無相三昧以不證無相三昧故不墮聲聞辟支佛地須菩提譬如有翼之鳥飛騰虛空而不墮墜雖在空中亦不住空須菩提菩薩摩訶薩亦如是學空解脫門學無相無作解脫門亦不作證以不作證故不墮聲聞辟支佛地未具足佛十力大慈大悲無量諸佛法一切種智亦不證空無相無作解脫門須菩提譬如健人學諸射法善於射術仰射空中復以後箭射於前箭箭箭相拄不令箭墮隨意自在若欲令墮便止後箭爾乃墮地須菩提菩薩摩訶薩亦如是行般若波羅蜜以方便力故為阿耨多羅三藐三菩提諸善根未具足不於實際作證若善根成就是時便於實際作證以是故須菩提菩薩摩訶薩行般若波羅蜜時應如是觀諸法法相須菩提白佛言世尊菩薩摩訶薩所為甚難何以故雖學是諸法相學實際學如學法性學畢竟空乃至學自相空及三解脫門終不中道墮落世尊是甚希有佛告須菩提是菩薩摩訶薩不捨一切眾生故作如是願須菩提若菩薩摩訶薩作是念我不應捨一切眾生眾生沒在無所有法中我應當度爾時即入空解脫門無相解脫門無作解脫門須菩提當知是菩薩摩訶薩成就方便力未得一切種智行是解脫門亦不中道取實際證復次須菩提菩薩摩訶薩欲觀是諸甚深法所謂內空乃至無法有法空四念處乃至三解脫門爾時菩薩摩訶薩應生如是心是諸眾生長夜行我相乃至知者見者相著於得法為眾生斷是諸相故得阿耨多羅三藐三菩提當說法爾時菩薩行空解脫門無相無作解脫門亦不取實際證以不證故不墮須陀洹果乃至辟支佛道須菩提是菩薩摩訶薩以是心欲成就善根故不中道實際作證不失四禪四無量心四無色定四念處乃至八聖道分空無相無作佛十力四無所畏四無礙智大慈大悲十八不共法是時菩薩摩訶薩成就一切助道法乃至阿耨多羅三藐三菩提終不耗減是菩薩有方便力故常增益善法諸根通利勝於阿羅漢辟支佛根復次須菩提若菩薩摩訶薩作是念眾生長夜著四顛倒常想樂想我想淨想為是眾生故求薩婆若我得阿耨多羅三藐三菩提時為說無常法苦不淨無我法是菩薩成就是心以方便力行般若波羅蜜不得佛三昧未具足佛十力四無所畏四無礙智大慈大悲十八不共法亦不實際作證爾時菩薩修無作解脫門雖未得阿耨多羅三藐三菩提亦不實際作證復次須菩提若菩薩摩訶薩作是念眾生長夜著得法所謂我眾生乃至知者見者是色是受想行識是入是界是四禪四無量心四無色定我如是行如我得阿耨多羅三藐三菩提時令眾生無是得法菩薩是心成就以方便力行般若波羅蜜未具足佛十力四無所畏四無礙智大慈大悲十八不共法不於實際作證爾時菩薩具足修空三昧復次須菩提若菩薩摩訶薩作是念眾生長夜行諸相所謂男相女相色相無色相我如是行如我得阿耨多羅三藐三菩提時令眾生無是諸相過失是心成就以方便力行般若波羅蜜未具足佛十力乃至十八不共法不於實際作證爾時菩薩摩訶薩具足修無相三昧須菩提若菩薩摩訶薩學六波羅蜜學內空乃至無法有法空學四念處乃至空無相無作解脫門學佛十力四無所畏四無礙智大慈大悲學十八不共法如是智慧成就若著作法若住三界無有是處是菩薩摩訶薩學助道法行助道法時應當試問諸菩薩摩訶薩欲得阿耨多羅三藐三菩提云何學是法觀空不證實際以不證故不墮須陀洹果乃至辟支佛道觀無相無作無起無生無所有亦不取證而修行般若波羅蜜應如是問須菩提若諸菩薩摩訶薩若試問時是菩薩若如是答菩薩摩訶薩但應觀空但應觀無相無作無起無生無所有是菩薩摩訶薩不應學空無相無作無起無生無所有不應學是助道法須菩提當知是菩薩諸佛未授阿耨多羅三藐三菩提記何以故是人不能說阿鞞跋致菩薩所學相不能示不能答若是菩薩摩訶薩能說能示能答阿鞞跋致所學相當知是菩薩摩訶薩已習學菩薩道入薄地如餘阿鞞跋致菩薩摩訶薩阿鞞跋致相須菩提白佛言世尊頗有未得阿鞞跋致菩薩能如是答不佛言有須菩提是菩薩摩訶薩六波羅蜜若聞若不聞能如是答如阿鞞跋致菩薩摩訶薩須菩提言世尊多有菩薩求佛道少有菩薩能如是答如阿鞞跋致菩薩摩訶薩學道無學道中佛語須菩提如是如是是菩薩甚少何以故菩薩摩訶薩少有如是得授記行阿鞞跋致慧地若有得授記是人能如是答是人善根明了諸天世人所不能壞論問曰學空入空有何差別答曰初名學空後是入空因是學空果是入空方便名學空得名入空如是等二道無相無作三十七品亦如是三解脫門三十七品是聲聞辟支佛涅槃道佛勅菩薩應行是道須菩提作是念此是涅槃道云何菩薩行是道法而不取涅槃證佛答菩薩觀色等一切法空是菩薩以深入禪定心不可亂得利智慧力故不見是空法以不見故無所證聲聞辟支佛斷吾我捨愛著直趣涅槃是菩薩善學自相空色法中乃至微塵不留遺餘微細之分無色法中乃至不留一念直入畢竟空中乃至不見是空法可以為證佛雖答須菩提未達佛意更問如佛所說菩薩不應空法作證今入空中云何不作證佛答以深入故能不作證具足者即是深入譬如執菅草捉緩則傷手若急捉則無傷菩薩亦如是深入空故知空亦空涅槃亦空故無所證復次菩薩未入空時作是思惟我應遍觀諸法空不應不具足知而取證是故不專心攝念入禪繫在空緣中所以者何若專心繫在空緣中則心柔軟不能從空自出問曰上言深入禪定不令心亂今云何言不專心答曰今言不專心是初入時為不能自出故上言深入者入已深知空亦空不令心在餘事故言不亂復次是菩薩應作是念我今未具三十二相八十種隨形好十力四無所畏諸佛法云何取涅槃證我今是學時薄諸煩惱教化眾生令入佛道若我得佛事具足是時當取證是故菩薩雖入三解脫門而不取證是中說譬喻壯夫是菩薩父母親族是可度眾生險道是三界生死惡賊是魔民及諸煩惱器仗是菩薩五神通等種種方便力還歸本處是菩薩所行道安立不動是菩薩住畢竟空以四無量心運致可度眾生著涅槃安樂處時會者疑空中無所有云何可行是故佛說鳥喻如鳥飛虛空無所依止而遠逝不墜復次是菩薩未具足道法未至佛道於其中間而不作證如鳥未到所至終不中住學是空法為自斷煩惱為度眾生故又為明了故說善射譬喻如人善於射術弓是菩薩禪定箭是智慧虛空是三解脫門地是涅槃是菩薩以智慧箭射三解脫門虛空更以方便力故以後箭射前箭不令墮涅槃地未具足十力等佛事故終不取證須菩提歡喜白佛言諸菩薩所為甚難實為希有所謂行空而不作證佛答是菩薩本願諸一切眾生令得離苦以是本願大悲心所持故雖行空不作證復次若菩薩作是念一切眾生處在苦中為顛倒所縛沒在無所有中是時即行空無相無作解脫門當知是菩薩有方便力行三解脫門而不捨眾生復次菩薩欲觀甚深法所謂十八空三十七品三解脫門先應作是念眾生長夜著我相等行者若直觀甚深法或得聲聞道或墮邪見以無憐愍心不能深入自相空故是以菩薩欲觀是法先生悲心所謂眾生長夜著吾我心諸煩惱長夜名久遠無量劫來是我必不可得但空虛誑顛倒故受諸憂惱菩薩見是已作願我當為眾生成佛道斷是眾生著我顛倒是時即是行空等三解脫門而不證實際是善根成就菩薩不取實際證亦不失四禪等諸功德菩薩深入空故諸根猛利勝於二乘破四顛倒義亦如上說復次菩薩作是念眾生長夜著得法所謂我眾生乃至若著作法若住三界無有是處義皆同觀空而不取證問曰云何知是菩薩未得道而能行此深空答曰經中自說因緣是菩薩應試問云何菩薩應學空而不取證若菩薩答但應念空一心習行如聲聞辟支佛法不但學知而已乃至無生無所有亦如是當知是菩薩未為諸佛所授記所以者何不說方便學知故觀空若是菩薩異於上答者當知是阿鞞跋致已習學入於薄地學習名先學知空薄地名阿鞞跋致地中諸煩惱薄須菩提聞阿鞞跋致相非阿鞞跋致相已白佛言世尊頗有菩薩未得阿鞞跋致能如是答不佛言有菩薩若聞六波羅蜜若不聞能如阿鞞跋致答若聞者但從師聞自未具足菩薩地若不聞者自思惟正憶念雖未得無生忍能求諸法相如阿鞞跋致菩薩答須菩提言多有人求佛道少能如是答如阿鞞跋致菩薩學地無學地中未得無生法忍名學地得無生法忍名無學地佛言少何以故少有菩薩從諸佛受記已從諸佛受記者能如是答何以故諸法實相惟佛能遍知佛知此人能如法答故懸與受記是菩薩雖少善根明了能廣利益眾生無能壞者經佛告須菩提若菩薩摩訶薩乃至夢中不貪聲聞辟支佛地亦不貪三界觀諸法如夢如幻如嚮如焰如化亦不作證須菩提當知是阿鞞跋致菩薩摩訶薩阿鞞跋致相復次須菩提菩薩摩訶薩夢中見佛與無數百千萬億比丘比丘尼優婆塞優婆夷天龍鬼神甄陀羅等說法從佛聞法即解中義隨法行須菩提當知是阿鞞跋致菩薩摩訶薩阿鞞跋致相復次須菩提菩薩摩訶薩夢中見佛三十二相八十隨形好大光明踊在虛空於大比丘僧中說法現大神力化作化人到他國土施作佛事須菩提當知是阿鞞跋致菩薩摩訶薩阿鞞跋致相復次須菩提若菩薩摩訶薩夢中見兵起若破聚落若破城邑若失火時若見虎狼師子猛害之獸若見欲來級其頭者若見父母喪亡兄弟姊妹及諸親友知識死者見如是等種種愁苦之事不驚不怖亦不憂惱從夢覺已即時思惟三界虛妄皆如夢耳我得阿耨多羅三藐三菩提時亦當為眾生說三界如夢須菩提當知是阿鞞跋致菩薩摩訶薩阿鞞跋致相復次須菩提云何當知是阿鞞跋致菩薩摩訶薩得阿耨多羅三藐三菩提時國中無三惡道須菩提菩薩摩訶薩若夢中見地獄畜生餓鬼作是念我當勤精進得阿耨多羅三藐三菩提時令我國中無一切三惡道何以故是夢及諸法無二無別須菩提當知是阿鞞跋致菩薩摩訶薩阿鞞跋致相復次須菩提菩薩摩訶薩夢中見地獄火燒眾生作是誓若我實是阿鞞跋致者是火當滅是火即滅若地獄火滅即是阿鞞跋致相復次若菩薩晝日見城郭火起作是念我夢中見阿鞞跋致行類相貌我今實有是者自立誓言是火當滅若火滅者當知是菩薩得受阿耨多羅三藐三菩提記住阿鞞跋致地若火不滅燒一家置一家燒一里置一里須菩提當知被燒家破法業因緣厚集以是故燒一家置一家是諸眾生今世受破法餘殃故被燒須菩提以是因緣故當知是阿鞞跋致菩薩摩訶薩阿鞞跋致相佛告須菩提今當更為汝說阿鞞跋致行類相貌須菩提若男子若女人為非人所持是時菩薩摩訶薩作是念若我為過去諸佛所授記我心清淨求阿耨多羅三藐三菩提行清淨正道遠離聲聞辟支佛心遠離聲聞辟支佛念應當成阿耨多羅三藐三菩提我必得阿耨多羅三藐三菩提非不得十方國土中現在無量諸佛無所不知無所不見無所不解無所不證諸佛知我深心審定必當得阿耨多羅三藐三菩提以是至誠誓故是男子女人為非人所持為非人所惱是非人當遠去須菩提是菩薩摩訶薩如是誓若非人不去者當知是菩薩摩訶薩未從過去諸佛受阿耨多羅三藐三菩提記須菩提若菩薩摩訶薩如是誓若非人去者當知是菩薩摩訶薩已從過去諸佛受阿耨多羅三藐三菩提記須菩提以是行類相貌當知是阿鞞跋致菩薩摩訶薩阿鞞跋致相復次須菩提菩薩摩訶薩遠離六波羅蜜及方便力不久行四念處乃至不久行空無相無作三昧未入菩薩位是菩薩為惡魔所嬈菩薩作是誓若我實從諸佛受記者是非人當去是時惡魔即作方便勅非人令去惡魔有威力勝諸非人故非人即去是時菩薩作是念以我誓力故非人去不知是惡魔力恃是證故輕弄毀蔑諸餘菩薩作是言我已從諸佛受記汝等未得用是空誓無方便力故生增上慢以是事故遠離薩婆若遠離阿耨多羅三藐三菩提須菩提當知是人墮於二地若聲聞地若辟支佛地以是誓因緣故起於魔事是人以不親近依止善知識不問阿鞞跋致相故為魔所縛益復堅固所以者何是菩薩不久行六波羅蜜無方便力故須菩提當知是為菩薩魔事須菩提云何菩薩摩訶薩不久行六波羅蜜乃至未入菩薩位為惡魔所嬈須菩提惡魔變化作種種身語菩薩言汝於諸佛所得受阿耨多羅三藐三菩提記汝字某汝父字某汝母字某汝兄弟姊妹字某汝七世父母名字如是汝在某方某國某城某聚落中生若見菩薩性行和柔語菩薩言汝先世亦復柔和若見急性卒暴便言汝先世亦爾若見菩薩修阿蘭若行語言汝先世亦修阿蘭若行若見菩薩乞食納衣中後不飲漿一坐食一鉢他食死屍間住露地住樹下住常坐不臥如敷坐但受三衣若少欲若知足若遠離住若不塗腳若少言語便語菩薩言汝先世亦有是行何以故汝今有此頭陀功德汝先世亦必有是功德是菩薩聞是先世事及名姓聞今讚頭陀功德即歡喜生慢憍心是時惡魔語菩薩言汝有如是功德如是相汝實從諸佛受阿耨多羅三藐三菩提記須菩提惡魔或作比丘被服或作居士形或作父母身來到菩薩所如是言汝已得受阿耨多羅三藐三菩提記何以故是阿鞞跋致功德相汝盡具足有之須菩提我所說實阿鞞跋致行類相貌是人永無須菩提當知是菩薩摩訶薩為惡魔所持何以故是阿鞞跋致行類相貌是人永無以聞是名字故生憍慢心輕弄毀蔑餘人須菩提是名菩薩摩訶薩為魔所持當知是為菩薩魔事復次須菩提菩薩摩訶薩不久行六波羅蜜不知名字相不知色相不知受想行識相惡魔來語言汝當來世得阿耨多羅三藐三菩提時有如是名字隨其本念說其名號是無智無方便菩薩作是念我先亦有是成佛名號念是人如我所念說是人所說合我本念我必為諸佛所授記須菩提我所說阿鞞跋致行類相貌是人永無但以空名字輕弄毀蔑餘人以是事故遠離阿耨多羅三藐三菩提是菩薩摩訶薩遠離般若波羅蜜無方便力遠離善知識與惡知識相得故墮二地若聲聞辟支佛地若久久往來生死中然後還依止般若波羅蜜若值善知識常隨逐親近故得阿耨多羅三藐三菩提是人於是身若不即悔當墮二地若阿羅漢地若辟支佛地須菩提譬如比丘於四重禁法若犯一事非沙門非釋子是人現身不得四沙門果須菩提是著空名字菩薩心亦如是輕弄毀蔑餘人故當知是罪重於比丘四禁須菩提置是重罪其罪過於五逆以受是名字故生高心輕弄毀蔑餘人若生是心當知其罪甚重如是名字等微細魔事菩薩當覺知復次須菩提菩薩在空閑山澤曠遠之處魔來到菩薩所讚歎遠離法作是言善男子汝所行是佛所稱譽遠離法須菩提我不讚是遠離所謂但在空閑山澤曠遠之處須菩提言世尊若空閑山澤曠遠之處非遠離法者云何更有異遠離佛言須菩提若菩薩摩訶薩遠離聲聞辟支佛心住空閑山澤曠遠之處是佛所許遠離法須菩提如是遠離法菩薩摩訶薩應所修行晝夜行是遠離法是名遠離行菩薩須菩提若惡魔所說遠離法空閑山澤曠遠之處是菩薩心在憒閙所謂不遠離聲聞辟支佛心不勤修般若波羅蜜是菩薩摩訶薩不能具足一切種智是菩薩行惡魔所說遠離法心不清淨而輕餘菩薩城傍心清淨無聲聞辟支佛憒閙心亦無諸餘雜惡心具足禪定解脫智慧神通者是遠離般若波羅蜜無方便菩薩摩訶薩雖在絕曠百由旬外禽獸鬼神羅剎所住之處若一歲百千萬億歲若過萬億歲不知是菩薩遠離法所謂諸菩薩以是遠離法深心發阿耨多羅三藐三菩提不雜行是菩薩憒閙行而依受著是遠離法是人所行佛所不許須菩提我所說實遠離法是菩薩不在是中亦不見是遠離相何以故但行是空遠離故爾時惡魔來在虛空中住讚言善哉善哉善男子此是佛所說真遠離法汝行是遠離疾得阿耨多羅三藐三菩提是菩薩摩訶薩念著是遠離而輕易諸餘求佛道清淨比丘以為憒閙以憒閙為不憒閙以不憒閙為憒閙應恭敬而不恭敬不應恭敬而恭敬是菩薩作是言非人念我來稱讚我我所行者是真遠離住城傍者誰當稱美汝以是因緣故輕餘菩薩摩訶薩須菩提當知是名菩薩旃陀羅污染諸菩薩是人似像菩薩實是天上人中之大賊亦是沙門被服中賊如是人諸求佛道者所不應親近不應供養恭敬何以故須菩提當知是人墮增上慢以是故若菩薩摩訶薩欲不捨一切智欲得阿耨多羅三藐三菩提一心欲求阿耨多羅三藐三菩提欲利益一切眾生不應親近是人恭敬供養菩薩摩訶薩法常應勤求自利厭患世間心常遠離三界於是人當起慈悲喜捨心我行菩薩道不應生如是過罪若生當疾滅須菩提菩薩摩訶薩當善覺是事是事中善自免出復次須菩提菩薩摩訶薩深心欲得阿耨多羅三藐三菩提者當親近恭敬供養善知識須菩提白佛言世尊何等是菩薩摩訶薩善知識佛告須菩提諸佛是菩薩摩訶薩善知識諸菩薩摩訶薩亦是菩薩善知識須菩提阿羅漢亦是菩薩善知識是為菩薩摩訶薩善知識復次須菩提六波羅蜜亦是菩薩善知識四念處乃至十八不共法亦是菩薩善知識須菩提如實際法性亦是菩薩善知識須菩提六波羅蜜是世尊六波羅蜜是道六波羅蜜是大明六波羅蜜是炬六波羅蜜是智六波羅蜜是慧六波羅蜜是救六波羅蜜是歸六波羅蜜是洲六波羅蜜是究竟道六波羅蜜是父是母四念處乃至一切種智亦如是何以故六波羅蜜三十七道法亦是過去諸佛父母六波羅蜜三十七道法亦是未來現在十方諸佛父母何以故須菩提六波羅蜜三十七道法中生過去未來現在十方諸佛故以是故須菩提菩薩摩訶薩欲得阿耨多羅三藐三菩提淨佛世界成就眾生當學六波羅蜜三十七道法及四攝法攝取眾生何等四布施愛語利益同事須菩提以是利益故我言六波羅蜜及三十七道法是諸菩薩摩訶薩世尊是道是大明是炬是智是慧是救是歸是洲是究竟道是父是母須菩提以是故菩薩摩訶薩欲不隨他人教住欲斷一切眾生疑欲淨佛世界成就眾生當學是般若波羅蜜所以者何是般若波羅蜜中廣說諸法是菩薩摩訶薩所應學處論問曰阿鞞跋致品中已廣說阿鞞跋致相今何以更說答曰所說般若波羅蜜義皆是阿鞞跋致相但阿鞞跋致品中多說其事餘品中亦處處有說阿鞞跋致相但不次第有人言為後來眾生異語說阿鞞跋致相有人言有二種阿鞞跋致一者已得記二者未得記得授記有二種一者現前授記二者不現前授記不現前授記有二種一者具足授記因緣二者未具足授記因緣具足授記因緣者知諸法實相具足六波羅蜜不具足授記因緣者但知諸法實相得般若波羅蜜分餘波羅蜜未具足是菩薩能如阿鞞跋致菩薩答此是前品末所說阿鞞跋致是故次第說夢中不貪二地雖未具足阿鞞跋致法亦名阿鞞跋致欲說如是等阿鞞跋致相故此品中次第說是菩薩晝日常習行空故夜夢中亦不貪三界是人常行慈悲心於眾生深樂佛法故不貪二乘若夢若覺觀一切法如夢如幻等是菩薩雖未得現前授記餘法未具足亦名阿鞞跋致相何以故菩薩於二處退轉一者著世間樂故轉二者取二乘故轉是菩薩堅心深入空及慈悲心故乃至夢中亦不貪三界二乘何況覺時復次若菩薩夢見佛在人天大眾中說法所謂諸法實相義菩薩知是義心與法合復次諸佛祕密法菩薩夢中得見所謂見佛身無量過須彌山色如閻浮檀金三十二相八十種隨形好以自莊嚴放無量光明梵音聲說法及身毛孔出無量化佛至十方種種方便力施作佛事度脫眾生爾時是菩薩見是佛神通力故深心清淨問佛法得諸法實相是名阿鞞跋致是菩薩常行畢竟空故我我所等諸煩惱折薄乃至自身不惜何況餘親是因緣故若夢中見若自身若父母等若殺若死因緣及聚落破等不憂惱怖畏覺已思惟如夢中不死而見死不畏而見畏一切三界皆爾何但夢中我作佛時當為眾生說諸法畢竟空皆如夢復次有菩薩種清淨國土因緣時作是願我爾許時積集淨國土行是心修習故夢中若見三惡道眾生即時得是心我作佛時令我國土乃至無三惡道名復次是菩薩常修慈悲心故夢中見地獄火燒眾生作誓火即滅覺已取是相若見實火燒城郭作是念我夢中能滅火此火亦當可滅所以者何佛說夢覺無異故是菩薩於無量劫修集福德得諸法實相故鬼神龍王等助滅是火其中有不滅燒一家置一家者是眾生重罪故菩薩福德智慧力不能滅重罪者所謂破法業法者般若波羅蜜諸餘法利益無及般若波羅蜜者是故破者罪重以菩薩誓力故不次第燒惟罪重者不救不妨是阿鞞跋致相非人所持亦如呪火有菩薩未得無生法忍聞是阿鞞跋致呪故鬼去便作呪是菩薩自未有力魔來遣鬼神故自恃為己力有如是失故佛示令覺知復次菩薩未入正位魔作種種形隨其念而示語汝已得授記汝有是相但以肉眼故不知以是因緣故生增上慢輕蔑餘人復次菩薩不得諸法實相不知色等五眾和合邊更有名字相魔來與授記汝當作佛字名某甲是菩薩思惟我本有是名字念今所說者同我所願必是諸佛授記是故心生憍慢輕餘大菩薩以是因緣故遠離無上道受罪畢墮於二乘若即此身悔當久久償罪畢還依止般若波羅蜜得作佛所以者何若轉身乃悔則罪重叵滅不得作佛是心著是空名字得重罪故佛說四重禁喻破是重禁現身不得四道果所以者何是四禁中妄語稱我是阿羅漢此中著是受莂名字自言我當作佛是故重於四禁過五逆罪者如地獄品中破般若波羅蜜罪說微細魔事者細名不逆其意隨其本念助成其心是菩薩未得阿鞞跋致法魔誑言已得是微細魔事利根菩薩應覺除遠復次菩薩在遠離處魔來讚歎汝能遠離親族同學獨在深山林中為佛道故是為真菩薩道行是菩薩用是故生憍慢心輕餘在眾中住菩薩以是事故遠離佛道墮於二乘佛種種因緣訶是菩薩是賊是旃陀羅等如經中說不應親近佛所說遠離心離二乘三界是名真遠離如經中廣說如是等細微魔事應當覺而遠離復次菩薩欲深心得無上道深心名一心重心深愛佛道出於一切世間所樂當親近善知識所以者何有二因緣故得無上道一者內二者外內名正憶念思惟籌量諸法外名諸善知識佛餘處種種說善知識相是故須菩提問佛世尊何等是菩薩善知識佛答諸佛大菩薩及聲聞是菩薩善知識六波羅蜜乃至一切種智如法性實際等諸法亦是善知識法能成辦其事故說六波羅蜜等諸法名善知識三種聖人以此六波羅蜜法令菩薩奉行得作佛是故法及人通名善知識問曰佛及菩薩六波羅蜜能成菩薩故應是善知識小乘道異云何能與作善知識答曰有小乘人先世求佛道故利根雖是小乘有憐愍心觀應成大乘者為說大乘法知報佛恩故令佛種不斷如舍利弗六十劫求佛道雖退轉作阿羅漢亦利根智慧能為諸菩薩說大乘須菩提常行無諍三昧常有慈悲心於眾生故亦能教化菩薩大乘法如摩訶迦葉以神通力持此身至彌勒出世於九足山中出與大眾作得道因緣如是等甚多問曰六波羅蜜攝一切法今何以別說三十七品至如法性實際答曰六波羅蜜是略說四念處等是廣說解六波羅蜜六波羅蜜是菩薩初道小遠三十七品是近因緣於六波羅蜜中禪波羅蜜般若波羅蜜最大譬如雖有星宿日月最勝是二波羅蜜中四念處佛十力等法最妙能大利益現世令人得道故持戒布施等不如故別說如等無為法實不虛誑故能成菩薩事行四念處等法得如是等法令菩薩得出虛誑法故名善知識復次是六波羅蜜等法如佛無異佛現在亦以是法度人是故言世尊如世尊所說不可壞六波羅蜜等所說亦不可壞是故言六波羅蜜是世尊是道者行是道徑入無量佛法中六波羅蜜中所說人籌量思惟分別常修行令人得大智慧破諸世間無明是故說六波羅蜜是大明是大炬是智是慧是救是歸是洲是究竟道如上說般若波羅蜜是母五波羅蜜是父和合說故言六波羅蜜是父母如六波羅蜜說四念處等亦如是是中說因緣六波羅蜜等法亦是三世十方佛父母是六波羅蜜等是自利法行者欲以六波羅蜜教化眾生淨佛世界應以四攝法攝取眾生四攝法義如先說如是自利利他故佛說六波羅蜜三十七品等諸法是世尊是道等是故菩薩若欲不隨他教不隨他教名自知諸法實相乃至變作佛身來說異於法相亦不信不隨自得菩薩道漸漸具足諸佛法淨佛世界成就眾生得佛道能斷一切眾生疑若欲得是者當學般若般若波羅蜜中世間出世間若大若小無事不說經爾時須菩提白佛言世尊何等是般若波羅蜜相佛告須菩提如虛空相是般若波羅蜜相須菩提般若波羅蜜無所有相須菩提白佛言世尊頗有因緣如般若波羅蜜相諸法相亦如是耶佛告須菩提如是如是如般若波羅蜜相諸法相亦如是何以故須菩提一切法離相空相以是因緣故須菩提如般若波羅蜜相諸法相亦如是所謂離相空相故須菩提白佛言世尊若一切法一切法離一切法一切法空云何知眾生若垢若淨世尊離相法無垢無淨空相法無垢無淨離相空相法不能得阿耨多羅三藐三菩提離相空相無法可得世尊離相中空相中無有菩薩得阿耨多羅三藐三菩提者世尊我云何當知佛所說義佛告須菩提於汝意云何是眾生長夜行我我所心不如是世尊眾生長夜行我我所心於汝意云何是我我所心離相不空相不須菩提言世尊我我所心離相空相於汝意云何以此我我所心眾生往來生死中不如是世尊以此我我所心眾生往來生死中如是須菩提眾生往來生死中故知有垢惱須菩提若眾生無我我所心無著心是眾生不復往來生死中若不往來生死中則無垢惱如是須菩提眾生有淨須菩提白佛言世尊若菩薩摩訶薩如是行為不行色不行受想行識為不行四念處乃至八聖道分為不行內空乃至無法有法空為不行佛十力乃至一切種智何以故是法不可得亦無行者亦無行處亦無行法世尊菩薩摩訶薩如是行一切世間諸天人阿修羅不能降伏是菩薩摩訶薩一切聲聞辟支佛所不能及何以故所住處無能及故所謂菩薩位世尊是菩薩摩訶薩行應薩婆若心無能及者須菩提菩薩摩訶薩如是行疾近薩婆若須菩提於汝意云何若閻浮提眾生盡得人身得人身已皆得阿耨多羅三藐三菩提若有善男子善女人盡其形壽供養恭敬尊重讚歎持是善根迴向阿耨多羅三藐三菩提是人以是因緣得福多不須菩提言甚多世尊佛言不如是善男子善女人於大眾中說是般若波羅蜜出示分別照明開演亦應般若波羅蜜行正憶念其福多乃至三千大千世界中眾生亦如是須菩提於汝意云何閻浮提中眾生一時皆得人身得人身已若善男子善女人教行十善道四禪四無量心四無色定教令得須陀洹道乃至阿羅漢辟支佛道教令得阿耨多羅三藐三菩提持是善根迴向阿耨多羅三藐三菩提須菩提於汝意云何是善男子善女人得福多不須菩提言甚多世尊佛言不如是善男子善女人以是甚深般若波羅蜜為眾生說出示分別照明開演亦不離薩婆若得福多乃至三千大千世界亦如是是菩薩摩訶薩不遠離應薩婆若心則到一切福田邊何以故除諸佛無有餘法如菩薩摩訶薩勢力何以故諸菩薩摩訶薩行般若波羅蜜時於一切眾生中起大慈心見諸眾生趣死地故而起大悲行是道時歡悅而生大喜不與想俱便得大捨須菩提是為菩薩摩訶薩大智光明大智明者所謂六波羅蜜須菩提是諸善男子雖未作佛能為一切眾生作大福田於阿耨多羅三藐三菩提亦不轉所受供養衣服飲食臥具床敷疾藥資生所須行應般若波羅蜜念能畢報施主之恩疾近薩婆若以是故須菩提若菩薩摩訶薩欲不虛食國中施欲示眾生三乘道欲為眾生作大明欲拔出三界牢獄欲與一切眾生眼應常行般若波羅蜜行般若波羅蜜時若欲有說但說般若波羅蜜說般若波羅蜜已常憶念般若波羅蜜常憶念般若波羅蜜已常行般若波羅蜜不令餘念得生晝夜勤行般若波羅蜜相應念不息不休須菩提譬如士夫未曾得摩尼珠後時得得已大歡喜踊躍後復失之便大憂愁常憶念是摩尼珠作是念我奈何忽亡失此大寶須菩提菩薩摩訶薩亦如是常憶念般若波羅蜜不離薩婆若心須菩提白佛言世尊一切念性自離一切念性自空云何菩薩摩訶薩行般若波羅蜜不離應薩婆若念是遠離空法中無菩薩亦無念無應薩婆若佛告須菩提若菩薩摩訶薩如是知一切法性自離一切法性自空非聲聞辟支佛作亦非佛作諸法相常住法相法住法位如實際是名菩薩行般若波羅蜜不離薩婆若念何以故般若波羅蜜性自離性自空不增不減故須菩提白佛言世尊若般若波羅蜜性自離性自空云何菩薩摩訶薩與般若波羅蜜等得阿耨多羅三藐三菩提佛告須菩提菩薩摩訶薩與般若波羅蜜等不增不減何以故如法性實際不增不減故所以者何般若波羅蜜非一非異故若菩薩聞如是般若波羅蜜相不驚不沒不畏不怖不疑須菩提當知是菩薩摩訶薩行般若波羅蜜當知是菩薩摩訶薩必住阿鞞跋致地中須菩提白佛言世尊般若波羅蜜空無所有不堅固是行般若波羅蜜不不也須菩提世尊離空更有法行般若波羅蜜不不也須菩提世尊是般若波羅蜜行般若波羅蜜不不也須菩提世尊離般若波羅蜜行般若波羅蜜不不也須菩提世尊色是行般若波羅蜜不不也須菩提世尊受想行識是行般若波羅蜜不不也須菩提世尊六波羅蜜是行般若波羅蜜不不也須菩提世尊四念處乃至十八不共法是行般若波羅蜜不不也須菩提世尊色空相虛誑不實無所有不堅固相色如相法相法住法位實際是行般若波羅蜜不不也須菩提世尊受想行識乃至十八不共法空相虛誑不實無所有不堅固相如法相法住法位實際是行般若波羅蜜不不也須菩提世尊若是諸法皆不行般若波羅蜜云何行名菩薩摩訶薩行般若波羅蜜佛告須菩提於汝意云何汝見有法行般若波羅蜜者不不也世尊須菩提汝見般若波羅蜜菩薩摩訶薩可行處不不也世尊須菩提汝所不見法是法可得不不也世尊須菩提若法不可得是法當生不不也世尊須菩提是名菩薩摩訶薩無生法忍菩薩摩訶薩成就是忍得受阿耨多羅三藐三菩提記須菩提是名諸佛無所畏無礙智菩薩摩訶薩行是法忍勤精進若不得大智一切種智所謂阿耨多羅三藐三菩提智者無有是處何以故是菩薩摩訶薩得無生法忍故乃至阿耨多羅三藐三菩提不減不退須菩提白佛言世尊諸法無生相此中得阿耨多羅三藐三菩提記不不也須菩提世尊諸法生相此中得阿耨多羅三藐三菩提記不不也須菩提世尊諸法非生非不生相得阿耨多羅三藐三菩提記不不也須菩提世尊諸菩薩摩訶薩云何知諸法得阿耨多羅三藐三菩提記佛告須菩提汝見有法得阿耨多羅三藐三菩提記不不也世尊我不見有法得阿耨多羅三藐三菩提記我亦不見法有得者得處佛言如是如是須菩提若菩薩摩訶薩於一切法無所得時不作是念我當得阿耨多羅三藐三菩提用是事得阿耨多羅三藐三菩提是阿耨多羅三藐三菩提處何以故諸菩薩摩訶薩行般若波羅蜜無諸憶想分別所以者何般若波羅蜜中無諸分別憶想故論問曰上已種種說般若相今何以更問答曰般若波羅蜜第一微妙聞者無厭足無滿時無一定相故不應難如十住大菩薩於般若波羅蜜猶未滿足何況須菩提小乘人復次上聞種種讚般若是父是母等是故更問佛因須菩提問為餘眾生故廣說般若波羅蜜相須菩提所謂虛空相是般若波羅蜜相如虛空無色相無非色相般若波羅蜜亦如是無所有相須菩提更問頗有因緣諸法相如般若相不佛答有一切法究竟空究竟離相故說如般若波羅蜜相一切法亦如是須菩提難若一切法離相空相云何知有垢淨云何菩薩得無上道佛告須菩提於汝意云何眾生長夜行我我所等是佛所說義如我我所畢竟無眾生狂顛倒因緣故生諸煩惱煩惱因緣故有業業因緣故於生死中往來是事本末空何以故我無故我所心虛誑我所心虛誑故諸餘因果展轉法皆是虛誑若因般若波羅蜜實智慧觀五眾無常苦空無我離自相自相空從本來畢竟不生爾時我我所心則滅如日出眾冥皆除我我所心滅故餘煩惱滅餘煩惱滅故業因緣亦滅業因緣滅故往來生死中斷是名為淨雖一切法相皆空亦以如是因緣故有淨有垢爾時須菩提思惟籌量佛語已白佛言世尊菩薩如是行實不行色等一切法何以故是菩薩不得是法若行行處行者世尊若菩薩能如是行一切人天世間無能降伏者世間人皆著假名是行者行實法是故不能伏世間人著一切虛誑顛倒及虛誑果報是菩薩於畢竟空中尚不著何況餘法如是云何可降伏天人阿修羅世間者是三種善道中有智慧人故說不能降伏又復一切聲聞辟支佛所不能及者上三善道據未得道人此中說得道者不能及此中說不能及因緣所謂菩薩入法位一切魔魔所使無能惱者是菩薩常行應薩婆若心則近阿耨多羅三藐三菩提何以故不著一切法常集一切助道法故佛可其言而讚佛欲以如是智慧為他人說故先讚菩薩自利益今為利益他分別福德果報故問須菩提於汝意云何閻浮提眾生盡得人身如經廣說乃至應薩婆若心出一切福田之上是中說因緣若菩薩能自行般若波羅蜜亦能教化是人於一切福田能到其邊福田者從須陀洹乃至佛是菩薩能如所說般若波羅蜜履行則得作佛餘福德善法離般若波羅蜜故皆盡般若波羅蜜不可盡故言無有餘福德如菩薩摩訶薩力勢者是中自說因緣菩薩行般若時得諸法平等忍得平等忍故雖行空亦能生四無量心四無量心中大悲是大乘之本見眾生就於死法如囚受戮諸菩薩能生六波羅蜜等乃至一切種智是故諸菩薩能生大悲是故是人雖未得無上道已是一切眾生之福田是故言菩薩摩訶薩若欲不空食國中施者當學般若波羅蜜不空食名能報施主能生道能令施主之福無盡乃至入涅槃若示眾生三乘道為眾生示一切智大明亦欲拔出三界獄中四縛欲令眾生得五眼應常行般若波羅蜜相應念相應念者即是般若心若行般若波羅蜜心若有所說但說般若波羅蜜佛勅弟子若和合共住常行二事一者賢聖默然二者說法賢聖默然者是般若心說法者說般若波羅蜜是人從般若心出說般若波羅蜜說般若波羅蜜已還入般若中不令餘心餘語得入晝夜常行是不休不息如是得先所說功德佛欲令是事明了故說譬喻如貧人失大價寶常念不離菩薩亦如是不離薩婆若心常行般若波羅蜜不休不息爾時須菩提聞是事白佛言世尊若一切諸念空云何菩薩不離薩婆若念空中菩薩不可得薩婆若亦不可得佛答若菩薩知一切法離自性非聲聞辟支佛所作亦非佛所作自從因緣出諸法法相如實際常住世間即是菩薩不離般若波羅蜜行佛自說因緣般若波羅蜜空故離故不增不減須菩提聞是復問佛若般若波羅蜜性空云何菩薩與般若合得無上道佛隨須菩提語若菩薩與般若波羅蜜合則不增不減諸法如法性實際不增不減故般若波羅蜜不增不減般若波羅蜜即是諸法如法性實際如法性實際即是般若波羅蜜此中佛自說因緣如如等三法非一非異般若亦如是世間法非一即是二不異即是一般若波羅蜜則不爾是故般若波羅蜜無量無邊空無相無作故不增不減若菩薩得是不增不減則能得阿耨多羅三藐三菩提若菩薩聞是事通達無礙入佛智慧雖未作佛信力故於佛法中亦無疑不怖不畏所以者何凡夫著我心故有畏是菩薩我相斷故無所畏當知是菩薩即住阿鞞跋致地亦能正行般若須菩提聞是菩薩正行般若波羅蜜是故問佛世尊般若波羅蜜觀一切空不牢固是空相為行般若不佛言不也何以故若空無有法云何行般若離是空更有法行般若不佛言不也何以故若一切法空無相無作云何離空更有法是故說不須菩提聞空非行般若離空非行般若一切法皆攝在般若中今但問般若行般若不法不自行應以異法行是故言不復問離般若更有法行般若不佛言不何以故一切法攝在般若中更無法行般若先來略問行般若者今問名字因緣五眾行般若不佛言不何以故是五眾從虛誑和合因緣不自在故無住相云何能行須菩提更問若菩薩假名字空不實故不行般若今六波羅蜜等諸助道法行般若波羅蜜不佛言不何以故如五眾和合有故不能行是諸法亦如是色等法空相不牢固如法相法位法住實際是法行般若不佛答是法無為法不生不滅常住自性故不行須菩提問佛世尊假名字故人不行諸法亦和合因緣生無自性故亦不行誰當行般若若不行云何得無上道今佛以反問答於汝意云何須菩提從佛急求行般若者是故佛問汝以慧眼見定有一法行般若不須菩提因三解脫門入諸法實相中法相不可得何況行者是故答言世尊不見有行般若者復問汝見是般若波羅蜜菩薩行處不須菩提答不見何以故般若波羅蜜中一切諸觀滅若常若無常若生滅等無一法定相是般若云何當說是般若波羅蜜復問若汝以智慧眼不見法是不見法為有為無答言無何以故佛說智慧眼實肉眼天眼虛誑須菩提以慧眼觀不見故言無復問若法無不可得是法有生不答言不生是法本自無畢竟空無所有是法有無等戲論已滅云何有生佛語須菩提若菩薩於是法中通達無疑信力智慧力故能住是法中是名無生忍五眾中假名菩薩得如是法是名行般若波羅蜜世俗法故說非第一義第一義中諸戲論語言即是無生得是無生忍便受無上道記佛言若菩薩一心勤精進不休不息隨無生忍行不得是大智慧無上智慧一切智無有是處何以故如經說若無因無緣則無果報邪因緣亦無果報因緣少亦無果報如是菩薩得是無生法忍捨是生死肉身得法性生身住菩薩果報神通中一時能作無量變化身淨佛世界度脫眾生是人末後身具足佛法坐道場具足正因緣若不得阿耨多羅三藐三菩提無有是處所以者何是人得無生忍法一心直進無有廢退故菩薩未得無生法忍深著世間法諸煩惱厚雖有福德善心軟薄不進故為煩惱所遮得無生忍法無復是事未得無生忍法用力艱難譬如陸行得無生法忍已用力甚易譬如乘船是故無生法忍諸菩薩所貴以是貴故須菩提問世尊得無生法故受記佛言不也何以故無生法不生不滅無得相云何因是受記復問生法得記耶佛言不得何以故生法虛誑妄語作法云何得阿耨多羅三藐三菩提真實法復問生不生得受記不佛言不也何以故此二俱有過故復問世尊若爾者云何當授記佛反問汝以慧眼觀見有法與菩薩授記不答言不見何以故是法從本已來寂滅相是中無見不見授記不授記亦不見阿耨多羅三藐三菩提亦無得法亦無得者此中自說因緣般若波羅蜜無是憶想分別問曰須菩提上問菩薩得無生忍故受記佛言不佛何以還以無生理答所謂菩薩行般若時無一切憶想分別答曰行者實以無生忍故受記而須菩提為菩薩故以著心得心問以是故言不如一切法實無我婆蹉梵志問佛有我不佛默然不答無我不佛亦不答一切雖實無我以梵志著心問欲戲弄無我故不答須菩提問意知定有受記事但不知觀何法得記故問是故佛以須菩提所得法問汝以慧眼見定有法受記不須菩提住三解脫門中觀法性不見定有受記者諸法法性無相無量故若不見受記法云何當得阿耨多羅三藐三菩提者須菩提聞是受記者空難情則息自解無疑佛可其意如是如是汝不見不得法是實何以故般若波羅蜜相無所分別故經爾時釋提桓因白佛言世尊是般若波羅蜜無諸憶想分別畢竟離故世尊是眾生聞是般若波羅蜜能受持讀誦說正憶念親近如說行乃至阿耨多羅三藐三菩提不雜餘心心數法者不從小功德來佛言如是如是聞是深般若波羅蜜乃至不雜餘心心數法者不從小功德來憍尸迦於汝意云何若閻浮提眾生成就十善道四禪四無量心四無色定復有善男子善女人受持深般若波羅蜜讀誦親近正憶念如說行勝於閻浮提眾生成就十善道乃至四無色定百倍千倍千萬億倍乃至算數譬喻所不能及爾時有一比丘語釋提桓因憍尸迦是善男子善女人行般若波羅蜜功德勝於仁者釋提桓因言是善男子善女人一發心勝於我何況聞是般若波羅蜜書持讀誦正憶念如說行是善男子善女人行般若波羅蜜非但勝我亦勝一切世間天及人阿修羅非但勝一切世間天及人阿修羅亦勝諸須陀洹斯陀含阿那含阿羅漢辟支佛非但勝是須陀洹乃至辟支佛亦勝菩薩行五波羅蜜遠離般若波羅蜜者非但勝菩薩行五波羅蜜遠離般若波羅蜜者亦勝菩薩行般若波羅蜜無方便力者是菩薩摩訶薩如說行般若波羅蜜不斷佛種常見諸佛疾近道場菩薩如是行為欲拔出眾生沈沒長流者是菩薩如是學為不學聲聞辟支佛學菩薩如是學四天王天來至菩薩所如是言善男子當勤疾學坐道場成阿耨多羅三藐三菩提時如過去諸佛所受四鉢亦當應受我當持來奉上菩薩及諸餘天四天王天三十三天夜摩天兜率陀天化樂天他化自在天梵天乃至首陀會天亦當供養十方諸佛亦常念是菩薩摩訶薩如說行是深般若波羅蜜者是菩薩諸所有世間厄難勤苦之事永無復有一切世間有四百四病是菩薩身中無是諸病以行深般若波羅蜜故得是現世功德爾時阿難作是念釋提桓因自以力說耶以佛神力說乎釋提桓因知阿難意所念語阿難言我之所說皆佛威神佛告阿難如是如是如釋提桓因所說皆佛威神阿難是菩薩摩訶薩習學是深般若波羅蜜時三千大千世界中諸惡魔皆生狐疑今是菩薩為當得阿耨多羅三藐三菩提當中道於實際作證墮聲聞辟支佛地復次阿難若菩薩摩訶薩不離般若波羅蜜時魔大愁毒如箭入心是時魔復放大火風四方俱起欲令菩薩心沒恐怖懈怠於薩婆若中乃至起一亂念阿難白佛言世尊魔為都嬈亂諸菩薩有不嬈亂者佛告阿難有嬈者有不嬈者阿難白佛言世尊何等菩薩為惡魔所嬈佛言有菩薩摩訶薩先世聞是深般若波羅蜜心不信解如是菩薩魔得其便復次阿難菩薩聞說是深般若波羅蜜時意疑是般若波羅蜜為實有為實無如是菩薩魔得其便復次阿難有菩薩遠離善知識為惡知識所攝故不聞深般若波羅蜜不聞故不知不見不問云何應行般若波羅蜜云何應修般若波羅蜜是菩薩惡魔得其便復次阿難若菩薩遠離般若波羅蜜受惡法是菩薩為惡魔得其便魔作是念是輩當有伴黨當滿我願是菩薩自墮二地亦使他人墮於二地復次阿難若菩薩聞說深般若波羅蜜時語他人言是般若波羅蜜甚深我尚不能得其底汝復用聞用學是般若波羅蜜為如是菩薩魔得其便復次阿難若菩薩輕餘菩薩言我行般若波羅蜜行遠離空汝無是功德是時惡魔大歡喜踊躍若有菩薩自恃名姓多人知識故輕餘行善菩薩是人無實阿鞞跋致行類相貌功德無是功德故生諸煩惱但著虛名故輕賤餘人言汝不在如我所得法中爾時惡魔作是念今我境界宮殿不空增益三惡道惡魔助其威力令餘人信受其語信受其語故受行其經如說修學如說修學時增益諸結使是諸人心顛倒故身口意業所作皆受惡報以是因緣增益三惡道魔之眷屬宮殿益多阿難魔見是利故大歡喜踊躍阿難若行菩薩道者與求聲聞道家共諍鬪魔作是念是遠離薩婆若阿難若菩薩菩薩共諍鬪瞋恚罵詈是時惡魔便大歡喜踊躍言兩離薩婆若遠復次阿難若未受記菩薩向得記菩薩生惡心諍鬪罵詈隨起念多少劫若干劫數若不捨一切種智然後乃補爾所劫大莊嚴阿難白佛言世尊是惡心乃經爾所劫數於其中間寧得出除不佛告阿難我雖說求菩薩道及聲聞人得出罪阿難若求菩薩道人共鬪諍瞋恚罵詈懷恨不悔不捨者我不說有出必當更爾所劫數若不捨一切種智然後乃大莊嚴阿難若是菩薩鬪諍瞋恚罵詈便自改悔作是念我為大失我當為一切眾生下屈今世後世皆使和解我當忍受一切眾生履踐如橋梁如聾如瘂云何以惡語報人我不應壞是甚深阿耨多羅三藐三菩提心我得阿耨多羅三藐三菩提時應當度是一切苦惱眾生云何當起瞋恚阿難白佛言世尊菩薩菩薩共住云何佛告阿難菩薩菩薩共住相視當如世尊何以故是菩薩摩訶薩應作是念是我真伴共乘一船彼學我學所謂檀波羅蜜乃至一切種智若是菩薩雜行離薩婆若心我不應如是學若是菩薩不雜行不離薩婆若心我亦應如是學菩薩摩訶薩如是學者是為同學論釋曰釋提桓因上說善男子書受持般若乃至正憶念得無量功德今說其義是人讀誦般若乃至阿耨多羅三藐三菩提不令餘心心數雜者得如上所說功德但從聞說而不能行餘心不入者雖得功德不名為無上餘心心數法雜者有人言慳貪等及破六波羅蜜惡心是有人言但不令惡心增長成其勢力來則滅除有人言不令聲聞辟支佛心得入有人言無記散亂心雖非惡以遮善道故亦不令得入是故是人不從小功德來佛可其言如是欲分別清淨行勢力故反問憍尸迦若閻浮提人一切成就十善道等如經說是福德雖多離諸法實相故虛妄不牢固無常盡滅不足為多如草芥雖多不如一小金剛問曰是比丘何以語帝釋善男子福德勝仁者答曰帝釋已作福德果報中人天之主威德尊重是比丘重是善法欲顯此功德故言勝於仁者復次是比丘聞帝釋得聲聞道是故言汝雖有福德是菩薩勝汝帝釋得道深念佛法故不生高心受其語言菩薩為阿耨多羅三藐三菩提但發心便勝我何況如所說行何以故帝釋福報微薄是菩薩功德淳厚又以帝釋福德著天樂自為其身菩薩功德為一切眾生迴向佛道樂故時會聽者聞比丘說勝於仁者帝釋受其語咸生輕帝釋心是故帝釋言不但勝我乃至勝菩薩行般若無方便力者如所說行般若波羅蜜時不雜餘心心數法故是中帝釋自說勝因緣所謂是菩薩如說行般若不斷佛種乃至以行般若波羅蜜故得是現世功德問曰阿難何以作是念言帝釋自以力說用佛力說答曰阿難知帝釋是聲聞而所說甚深過聲聞辟支佛智是故生疑而問問曰帝釋自有智能問能答何以言佛力答曰般若甚深甚難無量無邊若在異處說尚難何況於佛前大眾中說是故言佛力如持心經說佛以光明威神入其身故能於佛前難問有所說佛告阿難可帝釋所語更歎行深般若菩薩有大威德所謂阿難是菩薩習學深般若時惡魔生疑惡魔是菩薩怨賊常求菩薩便如魔品中說以菩薩深行般若波羅蜜故魔大作方便壞菩薩心若菩薩懈怠者魔大歡喜是人自當墮落有人言一切菩薩應有魔怨是故阿難問為盡有魔亦有無者佛分別答所謂深清淨心行菩薩道則無魔擾不清淨為魔所壞者如經廣說問曰如佛所說一切有為法皆可轉可捨阿難何以疑而問佛是罪可悔不答曰阿難知般若波羅蜜是無盡因緣若供養福無邊乃至得佛福猶不盡若訶瞋罪亦如是無邊是故問佛佛答我法雖有出罪若菩薩共鬪結恨不即捨則不可出何以故是菩薩深心輕慢瞋餘菩薩故以瞋憍慢故不能下意共悔欲更行餘功德求滅此罪佛言此罪不可出以懷恨故雖作餘福德皆不清淨不清淨故無力無力故不能滅罪此人若欲作佛不捨一切智下意懺悔者補爾所劫乃得發大莊嚴問曰心中懷恨云何可滅答曰破瞋因緣如經說阿難知一切眾生屬業因緣不得自在無能救者心懷怖畏問佛菩薩共住云何云何用心恭敬佛答供養恭敬當如視佛是未來佛故此中佛自說因緣菩薩共住應作是念是我真伴俱到佛道共乘一船船者六波羅蜜三界三漏為水彼岸是佛道彼所學者我亦應學學者所謂六波羅蜜等同戒同見同道如白衣兄弟不應共鬪我是同法兄弟亦不應共諍若是菩薩雜行離薩婆若心我不應如是學何以故勝事應從他學惡事應捨菩薩若作是學輕慢瞋恨事皆滅是則名菩薩同學經須菩提白佛言世尊何等是菩薩摩訶薩等法菩薩所應學須菩提內空是菩薩等法外空乃至自相空是菩薩等法須菩提色色相空受想行識識相空乃至阿耨多羅三藐三菩提阿耨多羅三藐三菩提相空須菩提是名菩薩摩訶薩等法住是等法得阿耨多羅三藐三菩提須菩提白佛言世尊若菩薩摩訶薩為色盡故學為學薩婆若為色離故學為色滅故學為學薩婆若為色不生故學為學薩婆若受想行識亦如是修行四念處乃至十八不共法盡離滅不生故學為學薩婆若佛告須菩提如須菩提所說為色盡離滅不生故學為學薩婆若受想行識乃至十八不共法盡離滅不生故學為學薩婆若佛告須菩提於汝意云何色如受想行識如乃至阿耨多羅三藐三菩提如佛如是諸如盡滅斷不須菩提言不也世尊佛告須菩提菩薩摩訶薩如是學如為學薩婆若是如不作證不滅不斷須菩提菩薩摩訶薩如是學如為學薩婆若須菩提菩薩摩訶薩如是學為學六波羅蜜為學四念處乃至十八不共法若學六波羅蜜乃至十八不共法為學薩婆若須菩提如是學為盡諸學邊如是學魔若魔天所不能壞如是學直到阿鞞跋致地如是學為學佛所行道如是學為得擁護為學大慈大悲為學淨佛世界成就眾生須菩提如是學為學三轉十二行法輪轉故如是學為學度眾生如是學為學不斷佛種如是學為學開甘露門如是學為學欲示無為性須菩提下劣之人不能作是學如是學者為欲拔出沈沒生死眾生菩薩摩訶薩如是學終不墮地獄餓鬼畜生中終不生邊地終不生栴陀羅家終不聾盲瘖瘂拘癖諸根不缺眷屬成就終不孤窮菩薩如是學終不殺生乃至終不邪見如是學不作邪命活不攝惡人及破戒者如是學以方便力故不生長壽天何等是方便力如般若波羅蜜品中所說菩薩摩訶薩以方便力故入四禪四無量心四無色定不隨禪無量無色定生須菩提菩薩如是學一切法中得清淨所謂淨聲聞辟支佛心須菩提白佛言世尊一切法本性清淨云何言菩薩一切法中得清淨佛告須菩提如是如是一切諸法本性清淨若菩薩摩訶薩於是法中心通達不沒即是般若波羅蜜如是諸法一切凡夫不知不見菩薩摩訶薩為是眾生故行檀波羅蜜乃至般若波羅蜜行四念處乃至一切種智須菩提菩薩如是學於一切法中得智力無所畏如是學為了知一切眾生心所趣向譬如大地少所處出金銀珍寶須菩提眾生亦如是少所人能學般若波羅蜜多墮聲聞辟支佛地須菩提譬如少所人受行轉輪聖王業多受行小王業如是須菩提少所眾生行般若波羅蜜求一切智多行聲聞辟支佛道須菩提諸菩薩摩訶薩發心求阿耨多羅三藐三菩提中少有如說行多住聲聞辟支佛地多有菩薩摩訶薩行般若波羅蜜無方便力故少所人住阿鞞跋致地須菩提以是故菩薩摩訶薩欲住阿鞞跋致地欲在阿鞞跋致數中應當學是深般若波羅蜜復次須菩提菩薩摩訶薩學是般若波羅蜜時不生慳貪心不生破戒瞋恚懈怠散亂愚癡心不生諸餘過失心不生取色相取受想行識相心不生取四念處相心乃至不生取阿耨多羅三藐三菩提相心何以故是菩薩摩訶薩行是深般若波羅蜜無有法可得以不可得故於諸法不生心取相須菩提菩薩摩訶薩如是學深般若波羅蜜總攝諸波羅蜜令諸波羅蜜增長諸波羅蜜悉隨從何以故須菩提是深般若波羅蜜諸波羅蜜悉入中須菩提譬如我見中悉攝六十二見如是須菩提是深般若波羅蜜悉攝諸波羅蜜須菩提譬如人死命根滅故餘根悉隨滅如是須菩提菩薩摩訶薩行深般若波羅蜜時諸波羅蜜悉隨從須菩提菩薩摩訶薩欲令諸波羅蜜度彼岸應學深般若波羅蜜須菩提菩薩摩訶薩學是深般若波羅蜜者出一切眾生之上須菩提於汝意云何三千大千世界中眾生多不須菩提言一閻浮提中眾生尚多何況三千大千世界佛告須菩提若三千大千世界中眾生一時皆得人身悉得阿耨多羅三藐三菩提若有菩薩盡形壽供養爾所佛衣服飲食臥具湯藥資生所須須菩提於汝意云何是人以是因緣故得福德多不須菩提言甚多甚多佛言不如是善男子善女人學般若波羅蜜如說行正憶念得福多何以故般若波羅蜜有勢力能令菩薩摩訶薩得阿耨多羅三藐三菩提須菩提以是故菩薩摩訶薩欲出一切眾生之上當學般若波羅蜜欲為無救護眾生作救護欲與無歸依眾生作歸依欲與無究竟道眾生作究竟道欲為盲者作目欲得佛功德欲作諸佛自在遊戲欲作佛師子吼欲撞擊佛鍾鼓欲吹佛唄欲昇佛高座說法欲斷一切眾生疑當學深般若波羅蜜須菩提菩薩摩訶薩若學深般若波羅蜜諸善功德無事不得須菩提白佛言世尊寧復得聲聞辟支佛功德不佛言聲聞辟支佛功德皆能得但不於中住以智觀已直過入菩薩位中須菩提菩薩摩訶薩如是學近薩婆若疾得阿耨多羅三藐三菩提須菩提菩薩摩訶薩如是學為一切世間天人阿修羅作福田須菩提菩薩摩訶薩如是學過諸聲聞辟支佛福田之上疾近薩婆若須菩提菩薩摩訶薩如是學是名不捨不離般若波羅蜜常行般若波羅蜜須菩提菩薩摩訶薩如是學深般若波羅蜜當知是不退轉菩薩疾近薩婆若遠離聲聞辟支佛近阿耨多羅三藐三菩提須菩提菩薩摩訶薩行般若波羅蜜時若作是念是般若波羅蜜我以是般若波羅蜜得一切種智若如是念不名行般若波羅蜜須菩提若不作是念是般若波羅蜜是人有般若波羅蜜是般若波羅蜜法是人行般若波羅蜜得阿耨多羅三藐三菩提是名行般若波羅蜜須菩提若菩薩作是念無是般若波羅蜜無人有是般若波羅蜜無有行是般若波羅蜜得阿耨多羅三藐三菩提何以故一切法如法性實際常住故如是行是為菩薩摩訶薩行般若波羅蜜論釋曰上阿難問鬪諍佛答同學清淨今須菩提問佛甚深同心等法是菩薩所學處佛答內空乃至自相空是名等法有二種等忍上品末說眾生等忍此品說法等忍如稱兩頭停等如是內空等諸空於諸法中平等如內法有種種差別得內空則皆平等無法乃至自相空一切法相皆自空是時心則平等菩薩住是等中能得阿耨多羅三藐三菩提須菩提復問為色等盡故為學薩婆若觀色等無常念念滅不住若得是觀心則離色心離色故諸煩惱滅煩惱滅故得不生法須菩提問如是學為學薩婆若佛反問須菩提於汝意云何色等諸法如及如來如是如為盡滅斷不須菩提言不是如從本已來不集不和合云何有盡本來不生云何有滅是法本來虛誑無有定相云何可斷須菩提菩薩摩訶薩能如是學如為學薩婆若是如常不可證不可滅不可斷是盡離斷除顛倒故行非是究竟此中說究竟事於是佛讚歎如是學雖不定為一法故學而學薩婆若若學薩婆若即是學六波羅蜜等若能學六波羅蜜等是為盡諸學邊若盡諸學邊是人無量福德智慧具足故魔若魔民無能降伏如是正學故直到阿鞞跋致地如是學為學佛所行道如是學皆為十方諸佛及大菩薩諸天善人所守護能如是學是人無有邪見心無所著於一切眾生能起大慈大悲大慈大悲故能教化眾生眾生心清淨故佛界清淨佛界清淨已得佛道三轉十二行法輪以三乘度無量眾生以大乘度眾生故不斷佛種不斷佛種故於世間常開甘露法門常示眾生無為性無為性者所謂如法性實際涅槃甘露者無為性門者三解脫門下劣者名懈怠放逸不樂佛法不一心行道罪福雜行如是等不能學是法何以故是下劣者作是念我身及親屬是我所應護諸餘眾生何豫我事而以頭目髓腦施之令其得樂一切人皆方便求樂我今何為捨樂求苦或生邪見復作是念眾生無量無邊度不可盡若可度盡即是有量有邊一佛便可度盡或作是念佛說一切法空不生不滅我復何所度求佛道不求佛道同如幻夢如是等下劣人以種種邪見貪欲因緣故不能學此大法或時有大人出世籌量思惟諸法實相所謂非常非無常非有邊非無邊非有非無等行如是道破顛倒見還捨此道直入法性常住是清淨法性中以一切眾生不知是事故生大悲心然後修集六波羅蜜等諸功德佛神通智慧無礙解脫得阿耨多羅三藐三菩提以種種方便門廣度眾生如是人為希有問曰如先說眾生無量無邊又言眾生空復何所度如是云何可有所度答曰此是下劣人所說何足以之為證復次先所說以邪見貪欲因緣故下劣之人作是念言眾生有邊無邊一切法空無所有一切法常實皆是六十二邪見所攝大人無欲思惟籌量離如是過罪住於法性生大悲心譬如大人但以施心施與他財而不取價貪欲之人求因緣而與邪見之人依有邊無邊等無有能無利事而有所作譬如小人市易求利乃與又復大人菩薩無所求欲能以頭目等施與眾生所得果報亦以施與一切法心無所依而能集諸功德是故佛說欲拔一切眾生沈沒生死者能如是學復次菩薩如是學者常有慈悲憐愍心不惱眾生故不墮地獄常觀因緣諸法實相不生愚癡故不墮畜生常行布施破慳貪心故不生餓鬼中佛所說十二部經八萬四千法聚常不悋惜故不生邊地常供養尊長善人破憍慢故不生旃陀羅等下賤人中深心愛眾生具足行利益事故受身完具以善法多化眾生故眷屬成就終不孤窮深愛樂尸羅波羅蜜故不行十惡道及以邪命無有我心但利益眾生不自為身故不攝惡人及破戒者惡人名心惡破戒者名身口惡復次行三不善道名惡人行七不善道名破戒復次菩薩若在家攝惡人名惡人出家攝惡人名破戒問曰菩薩為度惡人故出現於世譬如良醫療諸疾病何以故不攝惡人答曰惡人破戒者有可化有不可化此中但說不可化者若攝取共住則自壞其道於彼無益譬如救溺自不能浮而欲濟彼二俱不免是故說遠離惡人以欲界多惡生憐愍心故生欲界中雖行禪心調柔軟以方便力故命終時不隨禪生如經中廣說須菩提菩薩如是學於一切法中得清淨所謂淨聲聞辟支佛心淨名捨離無所有畢竟空須菩提白佛言若一切法從本已來空清淨云何言菩薩如是學得一切法中清淨佛可須菩提言為說因緣若菩薩知一切法從本已來空清淨於是中心不沒不却不沒名不疑不生邪見通達不與空諍是名般若波羅蜜一切凡夫人不知不見如是清淨法為是人故行六波羅蜜等諸助道法菩薩法應教化是眾生是名菩薩一切法中得清淨所謂捨三界顛倒過聲聞辟支佛地一切法中得清淨智慧力得是功德故三世十方一切眾生心心數法心所行起種種業因緣悉能遍知知已隨其所應為說法開化如是等利益皆是學般若故得是故言盡諸學邊少有能如是學是人難得佛欲令此義明了故說譬喻金銀及轉輪聖王業等復次菩薩學是般若時不生慳等心不生慳等心者菩薩學般若波羅蜜故抑制諸煩惱煩惱雖未盡無所能作是故言不生菩薩行般若知一切諸法相皆虛誑不實故是以不取色乃至阿耨多羅三藐三菩提相何以故不欲令墮有無見中故直行中道集菩薩行此中佛自說因緣菩薩行般若於一切法無所得無所得故無有法可取相若善若不善等菩薩若能如是學總攝諸波羅蜜檀等諸波羅蜜不離般若波羅蜜般若波羅蜜力故令餘波羅蜜離諸邪見貪著各得增長佛欲令此義明了故說譬喻如我見及命根等問曰我見諸見各有別相云何攝入我見中答曰雖有別相我見是本人以無明因緣故空五眾中生我見生我見故言是身死如去不如去若如去則是常見若不如去則是斷見若謂斷滅現今受樂著五欲以惡法為最則生見取若謂常出家學道持戒苦行則生戒取或時見斷常俱有過故便言無因緣果報則生邪見住是五見中世間常無常前際後際等生五十七見是故說身見攝六十二見無咎如是等種種因緣譬喻故知般若波羅蜜諸法中最第一般若波羅蜜諸法中最第一故菩薩學是般若故於眾生中第一佛欲以是事善化眾生故說譬喻須菩提於汝意云何三千大千世界中眾生多不如是等乃至菩薩如是學當知是不退轉遠離二乘近佛乘復次佛告須菩提若菩薩作是念是般若波羅蜜是般若波羅蜜者示般若波羅蜜相若有若無等見般若得般若著般若等我以是般若波羅蜜得一切種智者五眾和合假名菩薩菩薩隨逐假名字計以為我以是般若有所作般若是無著相而是人說有相般若是第一義是人隨假名而生我心般若是無作相而是人欲用般若有所作所謂我用是般若得阿耨多羅三藐三菩提是故佛言作如是念者不名行般若若不如是念名為行般若波羅蜜問曰作是念不作是念事已盡何以復有第三說答曰初者是邪行相第二遮邪行未說正行相是故第三說正行相復次初是著心取相第二破是著相不說云何是諸法相第三中破邪著亦說實相菩薩作是念於一切處不顯示般若波羅蜜相亦不生我心我用般若波羅蜜有所作但知一切法常住如法性實際中於如法性實際中不諍是故說第三無咎經爾時釋提桓因作是念菩薩摩訶薩行般若波羅蜜禪波羅蜜毘梨耶波羅蜜羼提波羅蜜尸羅波羅蜜檀波羅蜜乃至十八不共法時出一切眾生之上何況得阿耨多羅三藐三菩提時是諸眾生聞是薩婆若信者得人中之善利壽命中最何況發阿耨多羅三藐三菩提意者是眾生能發阿耨多羅三藐三菩提意者其餘眾生應當願樂爾時釋提桓因以天曼陀羅華而散佛上發是言以此福德若有求阿耨多羅三藐三菩提者令此人具足佛法具足一切種智具足自然法若求聲聞者令具足聲聞法世尊若有菩薩發阿耨多羅三藐三菩提意者我終不生一念令其轉還我亦不生一念令其轉還墮聲聞辟支佛地世尊我願諸菩薩倍復精進於阿耨多羅三藐三菩提見眾生生死中種種苦惱欲利益安樂一切世間天及人阿修羅以是心作是願我既自度亦當度未度者我既自脫當脫未脫者我既安隱當安未安者我既滅度當使未入滅度者得滅度世尊善男子善女人於初發意菩薩功德隨喜心得幾許福德於久發意菩薩功德隨喜心得幾許福德於阿鞞跋致菩薩功德隨喜心得幾許福德於一生補處菩薩功德隨喜心得幾許福德佛告釋提桓因憍尸迦四天下世界可稱知斤兩是隨喜心福德不可稱量復次憍尸迦是三千大千世界皆可稱知斤兩是隨喜心福德不可稱量復次憍尸迦三千大千世界滿中海水取一髮破為百分以一分髮渧取海水可知渧數是隨喜心福德不可數知釋提桓因白佛言世尊若眾生心不隨喜阿耨多羅三藐三菩提者皆是魔眷屬諸心不隨喜者從魔中來生何以故世尊是諸發心菩薩為破魔境界故生是故欲愛敬三尊者應生隨喜心隨喜已應迴向阿耨多羅三藐三菩提以不一不二相故佛言如是如是憍尸迦若有人於菩薩能如是隨喜迴向者常值諸佛終不見惡色終不聞惡聲終不嗅惡香終不食惡味終不觸惡觸終不隨惡念終不遠離諸佛從一佛界至一佛界親近諸佛種善根何以故善男子善女人為無量阿僧祇初發意菩薩諸善根隨喜迴向為無量阿僧祇第二地第三地乃至第十地一生補處諸菩薩摩訶薩善根隨喜迴向阿耨多羅三藐三菩提以是善根因緣故疾近阿耨多羅三藐三菩提是諸菩薩得阿耨多羅三藐三菩提已度無量無邊阿僧祇眾生憍尸迦以是因緣故善男子善女人於初發意菩薩善根應隨喜迴向阿耨多羅三藐三菩提非心非離心於久發意阿鞞跋致一生補處善根隨喜迴向阿耨多羅三藐三菩提非心非離心須菩提白佛言世尊是心如幻云何能得阿耨多羅三藐三菩提佛告須菩提於汝意云何汝見是心如幻不不也世尊我不見幻亦不見心如幻須菩提於汝意云何若無幻亦無心如幻汝見是心不不也世尊須菩提於汝意云何離幻離心如幻汝見更有法得阿耨多羅三藐三菩提不不也世尊我不見離幻離心如幻更有法得阿耨多羅三藐三菩提世尊我不見更有法何等法可說若有若無是法相畢竟離故不墮有不墮無若法畢竟離者不能得阿耨多羅三藐三菩提無所有法亦不應得阿耨多羅三藐三菩提何以故世尊一切法無所有是中無垢者無淨者世尊以是故般若波羅蜜畢竟離禪波羅蜜毘梨耶波羅蜜羼提波羅蜜尸羅波羅蜜檀波羅蜜畢竟離乃至阿耨多羅三藐三菩提亦畢竟離若法畢竟離則不應修不應壞行般若波羅蜜亦無有法可得畢竟離故世尊若般若波羅蜜畢竟離者云何因般若波羅蜜得阿耨多羅三藐三菩提阿耨多羅三藐三菩提亦畢竟離二離中云何能有所得佛告須菩提善哉善哉是般若波羅蜜畢竟離禪波羅蜜毘梨耶波羅蜜羼提波羅蜜尸羅波羅蜜檀波羅蜜畢竟離乃至一切種智畢竟離須菩提若般若波羅蜜畢竟離乃至一切種智畢竟離以是故能得阿耨多羅三藐三菩提須菩提若般若波羅蜜非畢竟離乃至一切種智非畢竟離是不名般若波羅蜜不名禪波羅蜜乃至一切種智須菩提若般若波羅蜜畢竟離乃至一切種智畢竟離以是故須菩提非不因般若波羅蜜得阿耨多羅三藐三菩提亦不以離得離而得阿耨多羅三藐三菩提非不因般若波羅蜜須菩提白佛言世尊菩薩摩訶薩所行義甚深佛言如是須菩提菩薩摩訶薩所行義甚深須菩提諸菩薩摩訶薩能為難事所謂行是深義而不證聲聞辟支佛地須菩提白佛言世尊如我從佛聞義菩薩摩訶薩所行不為難何以故是菩薩摩訶薩不得是義可作證亦不得般若波羅蜜作證亦無作證者世尊若一切法不可得何等是義可作證何等是般若波羅蜜作證何等是作證者作證已得阿耨多羅三藐三菩提世尊是名菩薩摩訶薩無所得行菩薩行是於一切法皆得明了世尊若菩薩摩訶薩聞是深法心不驚不沒不怖不畏是名為行般若波羅蜜是菩薩摩訶薩行般若波羅蜜時不見我行般若波羅蜜亦不見是般若波羅蜜亦不見我當得阿耨多羅三藐三菩提何以故菩薩摩訶薩行般若波羅蜜時不作是念聲聞辟支佛地去我遠薩婆若去我近世尊譬如虛空不作是念有法去我遠去我近何以故世尊虛空無分別故世尊行般若波羅蜜菩薩亦不作是念聲聞辟支佛地去我遠薩婆若去我近何以故般若波羅蜜中無分別故世尊譬如幻人不作是念幻師去我近觀人去我遠何以故幻人無分別故行般若波羅蜜菩薩亦不作是念聲聞辟支佛地去我遠薩婆若去我近世尊譬如鏡中像不作是念所因者去我近餘者去我遠何以故像無分別故行般若波羅蜜菩薩亦不作是念聲聞辟支佛地去我遠薩婆若去我近何以故般若波羅蜜中無分別故世尊行般若波羅蜜菩薩無愛無憎何以故般若波羅蜜自性不可得故世尊譬如佛無愛無憎行般若波羅蜜菩薩無愛無憎亦如是何以故般若波羅蜜中無憎無愛故世尊譬如佛一切分別想斷行般若波羅蜜菩薩亦如是一切分別想斷畢竟空故世尊譬如佛所化人不作是念聲聞辟支佛去我遠阿耨多羅三藐三菩提去我近何以故佛所化人無分別故行般若波羅蜜菩薩亦如是不作是念聲聞辟支佛去我遠阿耨多羅三藐三菩提去我近世尊譬如有所為故作化化所作事無分別世尊般若波羅蜜亦如是有所為事而修是事成就而般若波羅蜜亦無分別世尊譬如工匠若工匠弟子有所為故作木人若男若女象馬牛羊是所作亦能有所作是亦無分別世尊般若波羅蜜亦如是有所為故說是事成就而般若波羅蜜亦無分別舍利弗問須菩提但般若波羅蜜無分別禪波羅蜜乃至檀波羅蜜亦無分別須菩提語舍利弗禪波羅蜜無分別乃至檀波羅蜜亦無分別舍利弗問須菩提色無分別乃至識亦無分別眼乃至意無分別色乃至法無分別眼識觸乃至意識觸無分別眼觸因緣生受乃至意觸因緣生受四禪四無量心四無色定四念處乃至八聖道分空無相無作佛十力四無所畏四無礙智大慈大悲十八不共法阿耨多羅三藐三菩提無為性亦無分別須菩提若色無分別乃至無為性無分別若一切法無分別云何分別有六道生死是地獄是餓鬼是畜生是天是人是阿修羅云何分別是須陀洹斯陀含阿那含阿羅漢辟支佛諸佛須菩提報舍利弗眾生顛倒因緣故造作身口意業隨欲本業報受六道身地獄餓鬼畜生人天阿修羅身如汝言云何分別有須陀洹乃至佛道舍利弗須陀洹即是無分別故有須陀洹果亦是無分別故有乃至阿羅漢阿羅漢果辟支佛辟支佛道佛佛道亦是無分別故有舍利弗過去諸佛亦是無分別斷分別故有以是故舍利弗當知一切法無有分別不壞相如法如法性實際故舍利弗如是菩薩摩訶薩應行無分別般若波羅蜜行無分別般若波羅蜜已便得無分別阿耨多羅三藐三菩提論釋曰是時釋提桓因及會中人皆共歡喜釋提桓因作是念是菩薩行菩薩道時所有功德尚勝一切眾生何況成阿耨多羅三藐三菩提眾生有二種一者發心二者未發心發心菩薩勝一切未發心者所以者何是人種無量無上佛法因緣欲度一切眾生令離苦得樂其餘眾生但自求樂欲與他苦如是等因緣故發心者勝問曰諸阿羅漢辟支佛及五通是離欲人發心者或有未離欲但發心云何得勝答曰是事先品中已種種答阿羅漢等雖漏盡不如初發心菩薩譬如轉輪聖王太子雖在胎中已勝餘子又如國王太子雖未即位勝諸大臣有位富貴者發心菩薩有二種一者行諸波羅蜜等菩薩道二者但空發心此中說行菩薩道者是人雖事未成就能勝一切眾生何況成就如歌羅頻伽鳥在𣫘中未發聲已能勝諸鳥何況成就菩薩亦如是雖未成佛行菩薩道說諸法實相音聲破諸外道及魔民戲論何況成佛有人言若有能一發心言我當作佛滅一切眾生苦雖未斷煩惱未行難事以心口業重故勝於一切眾生一切眾生皆自求樂自為身故愛其所親阿羅漢辟支佛雖不貪世樂自為滅苦故求涅槃樂不能為眾生菩薩心生口言為度一切是故勝譬如一六神通阿羅漢將一沙彌令負衣鉢循路而行沙彌思惟我當以何乘入涅槃即發心佛為世尊最上最妙我當以佛乘入涅槃師知其念即取衣鉢自擔推沙彌在前行沙彌覆復思惟佛道甚難久住生死受無量苦且以小乘早入涅槃師復以衣鉢囊還與沙彌令擔語在後行如是至三沙彌白師師年老耄狀如小兒戲方始令我在前已復令我在後何其太速師答汝初念發心作佛是心貴重則住我師道中如是人諸辟支佛尚應供養何況阿羅漢以是故推汝在前汝心還悔欲取小乘而未便得汝去我懸遠是故令汝在後沙彌聞已驚悟我師能知我心我一發意已勝阿羅漢何況成就即自堅固住大乘法復次勝名不必一切事中皆勝但以一發心欲作佛度眾生是事為勝諸餘禪定解脫等猶尚未有何得言勝譬如以飛言之鳥則勝人未來當得功德此事不論小乘人言乃至補處菩薩尚不勝小沙彌得無量律儀者摩訶衍論中或有人如是言其有發大乘心者雖復在弊惡小人中猶勝二乘得解脫者是名二邊離是二邊名為中道中道義如上說以其有義理實故應當取是故說初發心時勝一切眾生何況成佛聞薩婆若信者得人中善利有人言六波羅蜜是利有人言六波羅蜜果報是利所謂轉輪聖王釋梵天王人王法王等有人言得阿鞞跋致不墮惡道常生人天富貴處有人言菩薩住於果報神通遊至十方供養諸佛種種方便教化眾生信受因緣教化眾生得如是等大利壽命中最者眾生有二種命一者命根二者智慧命是人得智慧命故說壽命中最何況發心發心者可敬可貴所以者何如先說因緣能捨自樂與他樂不自憂苦憂他人苦故爾時釋提桓因欲現歡喜相以天文陀羅花散佛上如經廣說問曰罪福不可以與人雖欲與亦不得釋提桓因何以言以此福德令求佛道者具足佛法答曰雖不可與人然自令心好又是釋提桓因顯此不著福是故以隨喜心與求佛道者與聲聞人亦爾釋提桓因白佛我雖得聲聞道亦不生一念令菩薩轉還向二乘心所以者何諸菩薩見眾生在生死中有種種苦欲利益一切世間故作是願未度者我當等度爾時會中眾生有作是念若如上說隨喜有功德初發心人隨喜於久發心人隨喜有何差別釋提桓因欲解眾人疑故問佛言世尊於初發心菩薩功德隨喜得幾許福德如經廣說是福德無量無邊以種無量無邊田中人不能數知故說譬喻令解如經中廣說隨喜之德雖無量無邊於近佛道者隨喜福德轉多是時帝釋歡喜故白佛言世尊諸有聞是功德不隨喜者則是魔民從魔天來所以者何在魔境界積集惡心故不隨喜此中說因緣隨喜心能破魔界是故求佛道者欲愛敬三尊不捨者當以隨喜心迴向阿耨多羅三藐三菩提不一不二相者不見諸法有一定相不屬因緣者故言不一不分別隨喜心迴向心是名不二畢竟空故佛可帝釋意已更稱說隨喜功德是人常憶念十方諸佛功德隨喜故疾得見佛又以深心於一切眾生欲令離苦得樂是故往來生死六情初不受惡塵終不離生諸佛前以不斷種見佛行故此中佛自說因緣是人於無央數阿僧祇初發心菩薩乃至無量一生補處菩薩皆隨喜故得如上果報疾成佛道度無量阿僧祇眾生復次憍尸迦是菩薩因是福德如諸法實相迴向於實相中心不可得是故說非心亦不離心如上說不一不二義以事異故更說須菩提聞已取是空無有心相難佛是心非心空無所有如幻云何能得阿耨多羅三藐三菩提佛反問須菩提汝見是空心定相如幻不須菩提作是念心若空如幻云何可見若可見則非空是故答言不佛言心若空無所有汝見是中有是若有若無戲論不答言不也離是空無所有如幻心汝見更有法能得無上道不答言不見不見不可得故何有法若有若無一切諸法畢竟離故畢竟空故不墮有不墮無若法不墮有無中是則畢竟無所有不應得無上道以是因緣故般若波羅蜜畢竟離相見有無二俱過故禪波羅蜜乃至阿耨多羅三藐三菩提亦如是畢竟離相若法畢竟離則不可得見不可得修不可得斷不可得證行是法則更無所得畢竟離故世尊今般若波羅蜜畢竟離阿耨多羅三藐三菩提畢竟離云何以畢竟離得畢竟離若一法畢竟離尚不應有所得何況二離譬如以指觸虛空虛空無觸故指不能觸何況二皆無觸亦如虛空涅槃般若波羅蜜畢竟離阿耨多羅三藐三菩提畢竟離云何用離得離佛知須菩提隨諸法實相說故可其言善哉善哉即說因緣須菩提若般若波羅蜜畢竟離阿耨多羅三藐三菩提畢竟離以是因緣故可得何以故若一法定有相非空者則是常法不生相從未來至現在從現在至過去若無實生相則無滅相若無生滅則無四諦若無四諦則無法寶法寶無故亦無阿耨多羅三藐三菩提法寶即是阿耨多羅三藐三菩提故若無法寶則無佛寶若無佛法則無僧寶若無三寶則無一切諸法有如是等過罪故畢竟離相則通達無礙若說畢竟離當知亦離空若不離空不名畢竟離是故經說言般若波羅蜜畢竟離故能得阿耨多羅三藐三菩提雖不離般若波羅蜜得阿耨多羅三藐三菩提亦不以二離而得二離畢竟空故不應難須菩提知佛所說甚深相是故白佛言若菩薩能如是行則是行甚深義佛可其言是菩薩能為難事能行如是甚深義而不證二乘所以者何是菩薩一心以利智深入空而不證涅槃是則為難須菩提言如我解佛所說義是不為難何以故是人不得是甚深義一定相可作證不得般若波羅蜜不得證者誰當以甚深義得證若不證是甚深義誰當得阿耨多羅三藐三菩提是名菩薩無所得行行是道則照明一切法問曰佛說言難須菩提言不難師弟子義應同何以各相違背答曰佛以世諦故說須菩提以第一義諦故說佛說菩薩得是甚深義須菩提說菩薩亦不得是甚深義佛以須菩提為眾生故說有人聞難事則發心故說難事有人聞難事而廢退故說無難是名菩薩無所得行住是行中於一切法通達無礙須菩提言若菩薩聞如是說畢竟離無法可證無取證者亦無般若及阿耨多羅三藐三菩提是時不驚不沒通達無礙者是名行般若波羅蜜行般若波羅蜜者是名真行深行何以故是菩薩不見般若波羅蜜亦不見我行般若波羅蜜不見阿耨多羅三藐三菩提亦不見是法可得阿耨多羅三藐三菩提都無所分別是菩薩安住一切諸法實相中故不作是分別言二乘離我遠佛道離我近此中說虛空等譬喻此諸譬喻為明了畢竟空義故般若波羅蜜雖空若有所修能成其事乃至如木人隨作何事皆能成就舍利弗問須菩提但般若無分別諸波羅蜜亦無分別若但般若空無分別餘波羅蜜應是有相是則菩薩道有別異不平等又初品中說行檀波羅蜜時無施者受者亦無財物今云何言別若五事皆空則無分別無有六名亦無可修行須菩提言五波羅蜜亦空無有分別初發心未得無生法忍者有分別譬如四河未會大海則有別名既入大海則無差別菩薩亦如是世俗諦中有差別第一義諦則無分別舍利弗問色乃至阿耨多羅三藐三菩提乃至無為性亦無分別若此法空無差別云何有六道別異云何有分別須陀洹乃至佛道須菩提答舍利弗諸法雖畢竟空無分別而是眾生狂顛倒心而起身口意業隨業受身業報貪欲是本但為欲所逼而生著心諸法無有定相業果報者所謂六道以是故知空無所分別是其實本但以顛倒不實故有六道差別又須陀洹等賢聖亦因畢竟空無分別法生所謂斷三結法名須陀洹果三結使即是顛倒覺顛倒除却名為斷是故斷法即是空無有分別世諦故假名人得是法故名須陀洹果是故當知須陀洹人及果畢竟空無分別乃至佛佛道亦如是此中說因緣非但現在無分別過去如恒河沙諸佛一切分別斷故入無餘涅槃無有少許法定相可分別一切法畢竟空入是如法性實際門故是故言因緣法甚深入是三昧門故菩薩應如是行無分別般若波羅蜜行無分別般若波羅蜜故得無分別法所謂阿耨多羅三藐三菩提經舍利弗語須菩提菩薩摩訶薩行般若波羅蜜為行真實法為行無真實法須菩提報舍利弗菩薩摩訶薩行般若波羅蜜為行無真實法何以故是般若波羅蜜無真實乃至一切種智無真實故菩薩摩訶薩行般若波羅蜜無真實不可得何況真實乃至行一切種智無真實法不可得何況真實爾時欲色界諸天子作是念諸有善男子善女人發阿耨多羅三藐三菩提意如深般若波羅蜜所說義行於等法不作實際證不墮聲聞辟支佛地應當為作禮須菩提語諸天子諸菩薩摩訶薩於等法不作證聲聞辟支佛地不為難諸菩薩摩訶薩大誓莊嚴我當度無量無邊阿僧祇眾生知眾生畢竟不可得而度眾生是乃為難諸天子諸菩薩摩訶薩發阿耨多羅三藐三菩提心作是願我當度一切眾生眾生實不可得是人欲度眾生如欲度虛空何以故虛空離故當知眾生亦離虛空空故當知眾生亦空虛空無堅固當知眾生亦無堅固虛空虛誑當知眾生亦虛誑諸天子以是因緣故當知菩薩所作為難為利益無所有眾生故而大莊嚴是人為眾生結誓為欲與虛空共鬪是菩薩結誓已亦不得眾生而為眾生結誓何以故眾生離故當知大誓亦離眾生虛誑故當知大誓亦虛誑若菩薩摩訶薩聞是法心不驚不沒當知是菩薩摩訶薩行般若波羅蜜何以故色離即是眾生離受想行識離即是眾生離色離即是六波羅蜜離受想行識離即是六波羅蜜離乃至一切種智離即是六波羅蜜離若菩薩摩訶薩聞是一切諸法離相心不驚不沒不怖不畏當知是菩薩摩訶薩行般若波羅蜜佛告須菩提何因緣故菩薩摩訶薩於深般若波羅蜜中心不沒須菩提白佛言世尊般若波羅蜜無所有故不沒般若波羅蜜離故不沒般若波羅蜜寂滅故不沒世尊以是因緣故菩薩於深般若波羅蜜中心不沒何以故是菩薩不得沒者不得沒事不得沒處是一切法皆不可得故世尊若菩薩摩訶薩聞是法心不驚不沒不怖不畏當知是菩薩為行般若波羅蜜何以故沒者沒事沒處是法皆不可得故菩薩摩訶薩如是行般若波羅蜜諸天及釋提桓因天梵天王天及世界主天皆為作禮佛告須菩提不但釋提桓因諸天梵王及諸天世界主及諸天禮是菩薩行般若波羅蜜者過是上光音天遍淨天廣果天淨居天皆為是菩薩摩訶薩作禮須菩提今現在十方無量諸佛亦念是行般若波羅蜜菩薩摩訶薩當知是菩薩為如佛須菩提若恒河沙等世界中眾生悉使為魔是一一魔復化作魔如恒河沙等魔是一切魔不能留難菩薩行般若波羅蜜論釋曰爾時舍利弗聞上無分別相法心大歡喜問須菩提若菩薩行般若波羅蜜為行真實法為行無真實法真實法者審定不變異即是可取可著若不真實即是虛誑妄語須菩提常樂行深空心無障礙故答行般若者即是行無真實何以故般若波羅蜜空無定相無分別故乃至一切種智亦如是菩薩行如是般若波羅蜜時先來生死中所習所著虛誑有為法尚不可得何況後來觀虛誑因緣生般若波羅蜜非所著法而可得是故菩薩觀一切世間不真實亦不著是般若波羅蜜世諦故說真實第一義中真實不可得何況不真實爾時欲色界諸天子歡喜言其有發菩薩心者皆應禮敬能為難事能行第一深義而不作證故第一義即是平等法但以異名說須菩提語諸天子菩薩於平等法不作證不為難菩薩欲度無量眾生眾生畢竟不可得是則為難何以故欲度眾生者為欲度虛空虛空離故眾生亦離虛空虛誑不實故眾生亦虛誑不實問曰於平等法而不證眾生畢竟空而度眾生此二俱畢竟空云何言一難一不難答曰眾生虛誑假名故是所著處平等法無為故非所著處眾生從有為法假名而生無為法是第一義於顛倒著處而能不著為難於無著處不著是不為難以是故如是說眾生空故大莊嚴亦空若大莊嚴空而能發心為難菩薩若聞是第一平等義度眾生大莊嚴皆畢竟空而心不驚不沒譬如調馬自見影不驚何以故自知影從身出故菩薩亦如是知畢竟空因有為和合虛妄法生故菩薩聞是事不驚不沒是為行般若波羅蜜色等法離故眾生亦離離名為空若眾生空法不空應有怖畏若法亦空無生怖畏處若菩薩聞是一切法離相心不畏是亦名菩薩行般若波羅蜜上聞眾生空故不畏今聞法空故不畏若聞是二空不畏是為真行般若佛問須菩提何以故菩薩心不沒者問曰佛是一切智人何以問弟子心不驚不沒答曰以眾會有疑敬難故不敢問是以佛問復次是第一平等義甚深難得深處應當沒而不沒故試問須菩提復次佛以須菩提為說法主聽者法應問難問曰佛為一切智何以不自為說主而令須菩提說答曰眾中有人以佛智慧無量無邊我等智力有量若心有所疑不敢發問為是人故命須菩提說問曰若爾者何以不令大菩薩說答曰大菩薩智慧亦大不可思議威德重故亦不敢問難復次有人言阿羅漢辟支佛佛三界繫無明永盡無餘故能如實說法諸菩薩雖廣集福德漏未盡故或不可信是故不命問曰若爾者舍利弗智慧第一及餘大弟子何以不命答曰是事先已答所謂須菩提樂於空行偏善說空般若波羅蜜多說空故令須菩提說須菩提白佛一切法畢竟空無所有無所有故自相離離相故常寂滅常寂滅故無憶想分別是故菩薩不應驚不應沒沒者沒處沒法皆不可得若菩薩聞是事不驚不沒是為行般若波羅蜜須菩提答已白佛言能如是行亦名為行般若波羅蜜世尊菩薩能如是行一切諸天帝釋及世界主禮菩薩者地神虛空中神四天王忉利天帝釋為主皆共禮是菩薩梵天王初禪中梵世界眾生主世界主者欲界餘天主眾生多信有此天故須菩提說言作禮何以故是菩薩捨自樂欲利益眾生是三種天但自求樂故佛語須菩提非但是三種天作禮光音天等清淨一心諸天皆亦作禮欲界諸天著婬欲心多故禮不足為貴初禪天有覺觀散亂亦不足為妙上諸天心清淨以菩薩有大功德故作禮爾乃為難須菩提菩薩若能如是行般若為十方無量諸佛所念佛念因緣如先說今佛說是菩薩諸佛念果報所謂當知是菩薩為如佛以其必至佛道不退故所以者何如恒河沙等魔不能壞是菩薩如經廣說經須菩提菩薩摩訶薩成就二法魔不能壞何等二觀一切法空不捨一切眾生須菩提菩薩成就此二法魔不能壞復次須菩提菩薩摩訶薩復有二法成就魔不能壞何等二所作如所言亦為諸佛所念菩薩成就此二法魔不能壞須菩提菩薩如是行是諸天皆來至菩薩所親近諮問勸喻安慰作是言善男子汝疾得阿耨多羅三藐三菩提不久善男子汝常當行是空無相無作行何以故善男子汝行是行無護眾生汝為作護無依眾生為作依無救眾生為作救無究竟道眾生為作究竟道無歸眾生為作歸無洲眾生為作洲冥者為作明盲者為作眼何以故是菩薩摩訶薩行般若波羅蜜十方現在無量阿僧祇諸佛在大眾中說法時自讚歎稱揚是菩薩摩訶薩名姓言某甲菩薩成就般若波羅蜜功德須菩提如我今說法時自稱揚寶相菩薩尸棄菩薩復有諸菩薩摩訶薩在阿閦佛世界中行般若波羅蜜淨修梵行我亦稱揚是菩薩名姓須菩提亦如東方現在諸佛說法時是中有菩薩摩訶薩淨修梵行佛亦歡喜自稱揚讚歎是菩薩南西北方四維上下亦如是復有菩薩從初發意欲具足佛道乃至得一切種智諸佛說法時亦歡喜自稱揚讚歎是菩薩何以故是諸菩薩摩訶薩所行甚難不斷佛種行須菩提白佛言世尊何等菩薩摩訶薩諸佛說法時自讚歎稱揚佛告須菩提阿鞞跋致菩薩諸佛說法時自讚歎稱揚須菩提言何等阿鞞跋致菩薩為佛所讚佛言如阿閦佛為菩薩時所行所學諸菩薩亦如是學是諸阿鞞跋致菩薩諸佛說法時歡喜讚歎復次須菩提有菩薩行般若波羅蜜信解一切法無生未得無生忍法信解一切法空未得無生忍法信解一切法虛誑不實不堅固未得無生忍法須菩提如是等諸菩薩摩訶薩佛說法時歡喜自讚歎稱揚名姓須菩提若諸菩薩摩訶薩諸佛說法時歡喜自讚歎者是菩薩滅聲聞辟支佛地當得阿耨多羅三藐三菩提記須菩提若菩薩摩訶薩諸佛說法時歡喜自讚歎者是菩薩當住阿鞞跋致地住是地已當得薩婆若復次須菩提若菩薩摩訶薩聞是深般若波羅蜜其心明利不疑不悔作是念是事如佛所說是菩薩亦當於阿閦佛及諸菩薩所廣聞是般若波羅蜜亦信解信解已如佛所說當住阿鞞跋致地如是須菩提但聞般若波羅蜜得大利益何況信解信解已如說住如說行如說住行已住一切種智中須菩提白佛言世尊若佛說菩薩摩訶薩如所說住如所說行住薩婆若若菩薩摩訶薩無所得法云何住薩婆若佛告須菩提菩薩摩訶薩住諸法如中住薩婆若須菩提言世尊除如更無法可得誰住如中住如中已當得阿耨多羅三藐三菩提誰住如中當說法如尚不可得何況住如得阿耨多羅三藐三菩提誰住如中而說法無有是處佛告須菩提如汝所言除如更無法誰住如中住如中已當得阿耨多羅三藐三菩提誰住如中當說法如尚不可得何況住如得阿耨多羅三藐三菩提誰住如中而說法無有是處佛言如是如是須菩提除如更無有法可得誰住如中住如中已當得阿耨多羅三藐三菩提誰住如中當說法如尚不可得何況住如中得阿耨多羅三藐三菩提誰住如中而說法何以故是如生不可得滅不可得住異不可得若法生滅住異不可得是中誰當住如誰當住如已得阿耨多羅三藐三菩提誰當住如而說法無有是處釋提桓因白佛言世尊諸菩薩摩訶薩所為甚難深般若波羅蜜中欲得阿耨多羅三藐三菩提何以故世尊無有如中住者亦無當得阿耨多羅三藐三菩提者亦無說法者菩薩摩訶薩於是處心不驚不沒不怖不畏不疑不悔爾時須菩提語釋提桓因如憍尸迦說菩薩摩訶薩所為甚難是甚深法中心不驚不沒不怖不畏不疑不悔憍尸迦諸法空中誰驚誰沒誰怖誰畏誰疑誰悔是時釋提桓因語須菩提須菩提所說但為空事無所罣礙譬如仰射空中箭去無礙須菩提說法無礙亦如是論釋曰眾會疑菩薩何因緣故得如是力魔不能壞佛答有二因緣故魔不能壞一者觀諸法空二者不捨一切眾生以日月因緣故萬物潤生但有月而無日則萬物濕壞但有日而無月則萬物燋爛日月和合故萬物成熟菩薩亦如是有二道一者悲二者空悲心憐愍眾生誓願欲度空心來則滅憐愍心若但有憐愍心無智慧則心沒在無眾生而有眾生顛倒中若但有空心捨憐愍度眾生心則墮斷滅中是故佛說二事兼用雖觀一切空而不捨眾生雖憐愍眾生不捨一切空觀一切法空空亦空故不著空是故不妨憐愍眾生觀憐愍眾生亦不著眾生不取眾生相但憐愍眾生引導入空是故雖行憐愍而不妨空雖行空亦不取空相故不妨憐愍心如日月相須諸神天輕賤妄語人若菩薩不如所說行則五種執金剛神捨離不復守護惡鬼得便是人喜生惡心惡心故則生惡業生惡業故則墮惡道菩薩不為諸佛所念者則善根朽壞如魚子不為母念則爛壞不生是故言所作如所言亦為諸佛所念得此二法故不可破壞若菩薩能如是真行般若波羅蜜魔不能壞功德智慧增益諸天則來親近諮問安慰勸喻作是言善男子汝疾得阿耨多羅三藐三菩提不久以是因緣故常行空行問曰諸天未得一切智云何能與菩薩授記答曰諸天長壽從過去諸佛聞如是行得記今見菩薩有如是行故說見因知有果故諸天見是菩薩行三解脫門印亦兼行慈悲心於眾生是故說言不久作佛無守護眾生汝為作守護無歸與作歸等義如先說若菩薩能如是行甚深般若波羅蜜十方現在無量諸佛說法時稱揚讚歎是名字者如我今稱揚寶相菩薩尸棄菩薩及阿閦佛世界中菩薩又如十方佛說法時稱揚諸妙行菩薩菩薩能如所說應諸法實相者十方諸佛說法時亦以是菩薩為譬喻作是言某方某世界菩薩雖未作佛能如是行甚深般若波羅蜜功德希有故如大國王有大將不惜身命有方便能破怨敵常為國王所稱譽菩薩亦如是觀畢竟空不惜我身破煩惱賊有方便而不作證教化眾生諸佛所稱譽諸佛雖無著心無分別善不善法視諸阿羅漢外道亦無憎愛為利益眾生故讚歎善人稱揚善法毀訾不善所以者何欲使眾生依附好人心隨善法令出世間故問曰何經中說二菩薩佛所讚歎答曰佛經無量佛涅槃後諸惡邪見王出焚燒經法破壞塔寺害諸沙門五百歲後像法不淨諸阿羅漢神通菩薩難可得見故諸深經不盡在閻浮提行者受者少故諸天龍神持去問曰如遍吉菩薩觀世音菩薩大力勢菩薩文殊尸利彌勒菩薩等何以故不讚歎而但稱譽二菩薩答曰是二菩薩未得無生忍法而能似無生忍法行必有此事一切魔民所不能壞是故佛歎希有復次是二菩薩清淨大願行深大慈悲心不期疾作佛為度眾生故有如是等功德故佛稱讚復次遍吉觀世音菩薩等功德極大人皆知是二菩薩人未知故稱揚阿閦佛世界菩薩皆效阿閦佛初發心來行清淨不雜行生彼菩薩皆效其行是故說阿閦佛世界菩薩稱譽其德又如十方諸佛亦稱揚諸世界上妙菩薩亦如釋迦文尼佛稱揚二菩薩何等是菩薩從初發意乃至十地佛讚歎是菩薩所為甚難能不斷佛種此中須菩提問何等菩薩佛說法時稱揚讚歎說其名字問曰佛已先說須菩提何以更問答曰佛初說大菩薩後稱說一切菩薩從初發意乃至十地是故須菩提疑問佛佛讚歎何等菩薩稱其名字佛答佛雖皆愛念一切菩薩其中有德行勝者稱揚其名字何等菩薩佛所稱歎如阿閦佛初發心時行清淨行不休不息乃至阿耨多羅三藐三菩提如是等菩薩佛所讚歎復次有菩薩未得無生法忍未入菩薩位行般若波羅蜜力故常思惟籌量求諸法實相能信解忍通一切法無生相空虛誑不堅固有如是等相諸菩薩摩訶薩佛稱名讚歎虛誑不實不堅固者皆是無常苦無我門一切法空者即是空門一切法無生者即是諸法實相滅諸觀復次虛誑不實不堅固即是無作解脫門一切法空即是空解脫門一切法無生即是無相解脫門如是等三種差別是人出柔順法忍未得無生法忍出凡夫法未入聖法而能信受聖法似得聖法人是故希有如佛所稱譽阿鞞跋致菩薩能斷二地得受記是人為佛所稱譽亦如是如是相人雖未得無生法忍智慧力故為諸佛稱名讚歎今以信根力勝故佛亦稱名讚歎何者是所謂復次須菩提若菩薩摩訶薩聞是深般若其心明利不疑不悔作是念是事如佛所說問曰是菩薩已信解般若波羅蜜何以更從阿閦佛及諸菩薩邊聞答曰是人聞阿閦佛作菩薩時所行清淨是人聞已欲效阿閦佛所行是故佛說此人於是得信力於彼得智慧力故當住阿鞞跋致地是人未得無生忍法以智慧力故得如阿鞞跋致為諸佛所讚有信力故得如阿鞞跋致為諸佛所讚若但聞般若得如是利益何況信受如所說行漸住一切種智中須菩提問佛一切法空相無所得云何菩薩住薩婆若佛言如中住如者即是空菩薩住是畢竟空中名為住薩婆若此中須菩提問佛除如更無法可得誰住如中乃至無有是處如經廣說佛可須菩提所語說如亦空因緣所謂是如生滅住異不可得若法無三相即是畢竟空云何可住若住此中得阿耨多羅三藐三菩提而說法無有是處釋提桓因欲取般若一定相聞佛共須菩提說無相亦不可得是故白佛言希有世尊是般若甚深是菩薩所為甚難欲得阿耨多羅三藐三菩提何以故是如畢竟空除如更無菩薩住是如中得阿耨多羅三藐三菩提亦無定法名為佛說法者所度眾生亦不離如亦無拔出處涅槃諸法常住如相故菩薩聞是事心不疑悔是事為難雖信一切法畢竟空而欲求阿耨多羅三藐三菩提精進不休不息是為難須菩提語帝釋若諸法畢竟空無所有疑從何生何有難事帝釋心歡喜作是念須菩提實是樂說空法須菩提有所解說皆說空事雖說色等餘事其義皆趣向空若有難問不能作礙空亦空故若人難空須菩提先已破空於有無中都無所礙譬如仰射空中虛空即是畢竟空箭是須菩提智慧所說如箭於空無礙勢盡自墮非為空盡須菩提說法因緣事辦故便止非為法盡若有人雖有利箭射壁不能過人雖有利智慧邪見著有則礙而不能通是故須菩提說無障無礙法經爾時釋提桓因白佛言世尊我如是說如是答為隨順法不為正答不佛告釋提桓因言憍尸迦汝所說所答實皆隨順釋提桓因言希有世尊須菩提所樂說皆為空為無相無作為四念處乃至為阿耨多羅三藐三菩提佛告釋提桓因須菩提比丘行空時檀波羅蜜不可得何況行檀波羅蜜者乃至般若波羅蜜不可得何況行般若波羅蜜者四念處不可得何況修四念處者乃至八聖道分不可得何況修八聖道分者禪解脫三昧定不可得何況修禪解脫三昧定者佛十力不可得何況修佛十力者四無所畏不可得何況能生四無所畏者四無礙智不可得何況能生四無礙智者大慈大悲不可得何況行大慈大悲者十八不共法不可得何況生十八不共法者阿耨多羅三藐三菩提不可得何況得阿耨多羅三藐三菩提者一切智不可得何況得一切智者如來不可得何況當作如來者無生法不可得何況無生法作證者三十二相不可得何況得三十二相者八十隨形好不可得何況得八十隨形好者何以故憍尸迦須菩提比丘一切法離行一切法無所得行一切法空行一切法無相行一切法無作行憍尸迦是為須菩提比丘所行欲比菩薩摩訶薩般若波羅蜜行百分不及一千分千萬億分乃至算數譬喻所不能及何以故除佛行是菩薩摩訶薩行般若波羅蜜於聲聞辟支佛諸行中最尊最妙最上以是故菩薩摩訶薩欲得於一切眾生中最上當行是般若波羅蜜行何以故憍尸迦諸菩薩摩訶薩行般若波羅蜜時過聲聞辟支佛地入菩薩位能具足佛法得一切種智斷一切煩惱習作佛是會中諸三十三天以天文陀羅花散佛及僧是時八百比丘從坐起以華散佛偏袒右肩合掌右膝著地白佛言世尊我等當行是無上行聲聞辟支佛所不能行爾時佛知諸比丘心行便微笑如諸佛法種種色光青黃赤白紅縹從口中出遍照三千大千世界遶佛三匝還從頂入爾時阿難偏袒右肩右膝著地白佛言世尊何因緣故笑諸佛不以無因緣而笑佛告阿難是八百比丘於星宿劫中當得阿耨多羅三藐三菩提佛名散華皆同一字比丘僧世界壽命皆等各各過十萬歲出家作佛是時諸世界常雨五色天花以是故阿難菩薩摩訶薩欲行最上行當行般若波羅蜜佛告阿難若有善男子善女人能行是深般若波羅蜜當知是菩薩人中死此間生若兜率天上死來生此間若人中若兜率天上廣聞是深般若波羅蜜阿難我見是諸菩薩摩訶薩能行是深般若波羅蜜阿難若有善男子善女人聞是深般若波羅蜜受持讀誦親近正憶念轉復以般若波羅蜜教行菩薩道者當知是菩薩面從佛聞深般若波羅蜜乃至親近亦從諸佛所種善根善男子善女人當作是念我等非聲聞所種善根亦不從聲聞所聞是深般若波羅蜜阿難若有善男子善女人受持是深般若波羅蜜讀誦親近隨義隨法行當知是善男子善女人則為面見佛阿難若有善男子善女人聞是深般若波羅蜜信心清淨不可沮壞當知是善男子善女人曾供養諸佛種善根與善知識相得阿難於諸佛福田種善根雖不虛誑要得聲聞辟支佛佛而得解脫應當深了了行六波羅蜜乃至一切種智阿難若菩薩深了了行六波羅蜜乃至一切種智是人若住聲聞辟支佛道不得阿耨多羅三藐三菩提無有是處是故阿難我以般若波羅蜜囑累汝阿難汝若受持一切法除般若波羅蜜若忘若失其過小小無有大罪阿難汝受持深般若波羅蜜若忘失一句其過甚大阿難汝若受持深般若波羅蜜後還忘失其罪甚多以是故阿難囑累汝是深般若波羅蜜汝當善受持讀誦令利阿難若有善男子善女人受持般若波羅蜜則為受持過去未來現在諸佛阿耨多羅三藐三菩提阿難若善男子善女人現在供養我恭敬尊重讚歎華香瓔珞擣香澤香衣服幡蓋應當受持般若波羅蜜讀誦說親近供養恭敬尊重讚歎華香乃至幢幡阿難供養般若波羅蜜則為供養我亦供養過去未來現在佛已若有善男子善女人聞說深般若波羅蜜信心清淨恭敬愛樂則為信心清淨恭敬愛樂過去未來現在諸佛已阿難汝愛樂佛不捨離當愛樂般若波羅蜜莫捨離阿難深般若波羅蜜乃至一句不應令失阿難我說囑累因緣甚多今但略說如我為世尊般若波羅蜜亦是世尊以是故阿難種種因緣囑累汝般若波羅蜜阿難今我於一切世間人天阿修羅眾中囑累汝諸欲不捨佛不捨法不捨僧不捨過去未來現在諸佛阿耨多羅三藐三菩提者慎莫捨般若波羅蜜阿難是我所教化弟子法阿難若善男子善女人受持深般若波羅蜜讀誦說正憶念復為他人種種廣說其義開示演暢分別令易解是善男子善女人疾得阿耨多羅三藐三菩提疾近薩婆若何以故般若波羅蜜中生諸佛阿耨多羅三藐三菩提阿難過去未來諸佛阿耨多羅三藐三菩提皆從般若波羅蜜中生今現在東方南方西方北方四維上下諸佛阿耨多羅三藐三菩提亦從般若波羅蜜中生以是故阿難諸菩薩摩訶薩欲得阿耨多羅三藐三菩提應當學六波羅蜜何以故阿難六波羅蜜是菩薩摩訶薩母生諸菩薩故阿難若有菩薩摩訶薩學是六波羅蜜皆當得阿耨多羅三藐三菩提以是故我以六波羅蜜倍復囑累汝阿難是六波羅蜜是諸佛無盡法藏阿難十方諸佛現在說法皆從六波羅蜜法藏中出過去諸佛亦從六波羅蜜中學得阿耨多羅三藐三菩提未來諸佛亦從六波羅蜜中學得阿耨多羅三藐三菩提現在諸佛亦從六波羅蜜中學得阿耨多羅三藐三菩提過去未來現在諸佛弟子皆從六波羅蜜中學得滅度已得今得當得滅度阿難汝為諸聲聞人說法令三千大千世界中眾生皆得阿羅漢果證猶未為我弟子事汝若以般若波羅蜜相應一句教菩薩摩訶薩則為我弟子事我亦歡喜勝教三千大千世界中眾生令得阿羅漢果復次阿難是三千大千世界中眾生不前不後一時皆得阿羅漢果證是諸阿羅漢行布施功德持戒禪定功德是功德多不阿難言甚多世尊佛言阿難不如弟子以般若波羅蜜相應法為菩薩摩訶薩說乃至一日其福多置一日但半日置半日但一食頃置一食頃但須臾間說其福多何以故菩薩摩訶薩善根勝一切聲聞辟支佛故菩薩摩訶薩自欲得阿耨多羅三藐三菩提亦示教利喜他人令得阿耨多羅三藐三菩提阿難如是菩薩行六波羅蜜行四念處乃至行一切種智增益善根若不得阿耨多羅三藐三菩提無有是處說是般若波羅蜜品時佛在四眾中天人龍鬼神甄陀羅摩睺羅伽等於大眾前而現神足變化一切大眾皆見阿閦佛比丘僧圍繞說法大眾譬如大海水皆是阿羅漢漏盡無煩惱皆得自在得好解脫心好解脫慧好解脫其心調柔譬如大象所作以辦逮得己利盡諸有結正智得解脫一切心心數法中得自在及諸菩薩摩訶薩無量功德成就爾時佛攝神足一切大眾不復見阿閦佛聲聞人菩薩摩訶薩及其世界不與眼作對何以故佛攝神足故爾時佛告阿難如是阿難一切法不與眼作對法法不相見法法不相知如是阿難如阿閦佛弟子菩薩世界不與眼作對如是阿難一切法不與眼作對法法不相知法法不相見何以故一切法無知無見無作無動不可捉不可思議如幻人無受無覺無真實菩薩摩訶薩如是行為行般若波羅蜜亦不著諸法阿難菩薩摩訶薩如是學名為學般若波羅蜜欲得諸波羅蜜當學般若波羅蜜何以故如是學名為第一學最上學微妙學如是學安樂利益一切世間無護者為作護是諸佛所學諸佛住是學中能以右手舉三千大千世界還著本處是中眾生無覺知者何以故阿難諸佛學是般若波羅蜜過去未來現在法中得無礙智見阿難如般若波羅蜜於諸學中最尊第一微妙無上阿難若有人欲得般若波羅蜜邊際為欲得虛空邊際何以故阿難般若波羅蜜無有量我初不說般若波羅蜜量名眾句眾字眾是有量般若波羅蜜無有量阿難白佛言世尊般若波羅蜜何以故無有量佛告阿難般若波羅蜜無盡故無有量般若波羅蜜離故無有量阿難過去諸佛皆學般若波羅蜜得度般若波羅蜜故不盡未來世諸佛亦學是般若波羅蜜得度是般若波羅蜜故不盡現在十方諸佛皆學是般若波羅蜜得度般若波羅蜜故不盡已不盡今不盡當不盡阿難欲盡般若波羅蜜為欲盡虛空般若波羅蜜不可盡已不盡今不盡當不盡禪波羅蜜乃至檀波羅蜜不可盡已不盡今不盡當不盡乃至一切種智亦如是何以故是一切法皆無生若法無生云何有盡爾時佛出覆面舌相告阿難從今日於四眾中廣演開示分別般若波羅蜜當令分明易解何以故是深般若波羅蜜中廣說諸法相是中求聲聞辟支佛求佛者皆當於中學學已各得成就阿難是深般若波羅蜜則是一切字門行是深般若波羅蜜能入陀羅尼門學是陀羅尼門諸菩薩得一切樂說辯才阿難般若波羅蜜是三世諸佛妙法以是故阿難我為汝了了說若有人受持深般若波羅蜜讀誦親近是人則能持三世諸佛阿耨多羅三藐三菩提阿難我說般若波羅蜜是行者足汝持是般若波羅蜜陀羅尼故則能持一切諸法論問曰釋提桓因何以自疑所說言我為隨順法正答不答曰釋提桓因非一切智人雖得初道三毒未盡猶有錯謬而自籌量我雖福德因緣為諸天主雖得聖道味而未有一切智一切漏未盡故所說或能錯謬不自覺知是故問復次眾中大有阿鞞跋致菩薩漏盡阿羅漢及離欲諸天是諸人見釋提桓因與佛須菩提共問難心不怯弱作是念是釋提桓因漏尚未盡何能問難盡諸法邊釋提桓因以是事故問佛復次釋提桓因自知所說諸法相無違錯求佛印可使聽者信受故佛即可之問曰佛何以可釋提桓因說答曰釋提桓因雖非一切智人常從佛聞誦讀力強是故所說有理佛便印可佛說有三種慧聞慧思慧修慧有人聞慧思慧明了故能與修慧人問難譬如乘船隨流不自用力而疾於陸行如阿難雖未離欲未得甚深禪定而能與佛漏盡阿羅漢等論議隨法無違釋提桓因白佛言世尊須菩提好樂說空善巧說空於諸弟子中最為第一有所言說皆趣向空無相無作所謂四念處乃至阿耨多羅三藐三菩提是法中皆和合畢竟空說佛語釋提桓因須菩提是行畢竟空人世世修集非但今世是人以空解脫門入道亦以此門教化眾生是人若入深空法尚不得法何況行是法者如經說檀波羅蜜不可得何況行檀者乃至八十隨形好不可得何況得八十種隨形好者須菩提所行空行欲比菩薩空行百分不及一問曰法空眾生空復有何不盡而言百分不及一答曰佛此中自說除佛諸聲聞辟支佛無有及菩薩者諸法實相有種種名字或說空或說畢竟空或說般若波羅蜜或名阿耨多羅三藐三菩提此中說諸法實相名為空行如一切聲聞弟子中須菩提空行最勝如是除佛諸菩薩空行勝於二乘何以故智慧分別利鈍入有深淺故皆名得諸法實相但利根者得之了了譬如破闇故然燈更有大燈明則轉勝當知先燈雖炤微闇不盡若盡後燈則無用行空者亦如是雖俱得道智慧有利鈍故無明有盡不盡惟有佛智能盡諸無明復次聲聞辟支佛無慈悲心無度眾生心無淨佛世界無無量佛法願無轉法輪度眾生亦無入無餘涅槃乃至遺法度眾生願無有三世度眾生心所謂菩薩時作佛時滅度時非但以空行故與菩薩等復次二乘得空有分有量諸佛菩薩無分無量如渴者飲河不過自足何得言俱行空不應有異又如毛孔之空欲比十方空無有是理是故比佛菩薩千萬億分不及一佛分別是空行已告釋提桓因若欲於一切眾生最上當行般若波羅蜜此中佛自說因緣菩薩學是般若波羅蜜空行不取空相故過於二地得無生忍法入菩薩位入菩薩位故具足佛法佛法是菩薩道菩薩道具足故當得一切種智得一切種智故名為佛斷一切煩惱習人是諸事空行為根本問曰涅槃是無量何以言二乘所得有量答曰言智慧有分有量不說諸法法性有量不聞說大水喻耶器有量非水有量復次量無量相待法於凡人是無量佛皆能量爾所分是須陀洹乃至爾所分是阿羅漢辟支佛菩薩餘殘究盡法性是佛爾時會中諸天以天曼陀羅華散佛等如經中說問曰華供養佛及僧是八百比丘何以獨取供養佛答曰諸天所散華諸比丘當分所得墮衣上者見其色香甚妙因以發心供養於佛白言我從今日當行是無上行所謂畢竟空無相無作等為度一切眾生故如佛所說二乘所不及爾時佛微笑笑義如恒伽提婆品中說是八百比丘皆是善知識行同心等世世共修集功德故一時作佛皆同一字五色天華供養佛故世界中常雨五色天曼陀羅華佛因是事讚般若作是言阿難欲行最上菩薩道當行般若波羅蜜阿難若有善男子能行是深般若波羅蜜當知是人人道中來或兜率天上來所以者何三惡道中罪苦多故不得行深般若欲界天著淨妙五欲心則狂惑不能行色界天深著禪定味故不能行無色界無形故不能行鬼神道眼根等利諸煩惱覆心故不能專行深般若人道中苦差三惡道樂不如諸天眼等諸根濁重身多地種故能制苦樂意而行般若兜率天上常有一生補處菩薩彼中諸天常聞說般若五欲雖多法力勝是故說二處來若從他方佛世界來若此間有般若波羅蜜處來復次阿難若有求佛道者能問能信受持乃至正憶念當知是人佛常以佛眼見是諸人等應當作是念我等便是面從佛受從佛發心種善根不從二乘發阿難若有人信心清淨不可破壞者當知是人先世供養無量諸佛為善知識守護故能受持問曰佛亦名為寶亦名為無上福田若人從佛種善根必以三乘法入涅槃不虛如法華中說有人或以一華或以少香供養於佛乃至一稱南無佛如是等人皆當作佛若爾者有人作是念但行五波羅蜜欲作佛時乃觀空何用常行般若波羅蜜難知難得空行答曰以是事故佛自答阿難於佛福田中雖不虛誑要得三乘入涅槃應當了了行六波羅蜜乃至一切種智了了行故疾得佛道不久受生死苦般若有如是等利益功德故應當行阿難般若有如是功德利益故我囑累汝問曰佛無所貪乃至一切種智佛無礙解脫清淨微妙諸佛法猶尚不貪何以故以般若波羅蜜慇懃囑累阿難似如貪惜答曰諸佛為利益眾生故出世現三十二相八十種隨形好無量光明神足變化皆為眾生故第一利益眾生無過般若波羅蜜能盡諸苦故是般若波羅蜜因語言文字章句可得其義是故佛以般若經卷慇懃囑累阿難復次有人見佛慇懃囑累故言佛大事辦猶尚尊重般若是法必尊必妙譬如大富長者命欲終時以眾寶與兒偏以如意寶珠慇懃囑累汝勿以此寶自無定色質如虛空微妙難識故而不守護若失餘寶為可此寶不可失也大富長者是佛以般若波羅蜜囑累阿難汝好受持守護無令忘失除般若雖有十二部經盡皆忘失其過尚少若失般若一句其過太多何以故是深般若法藏是十方三世諸佛母能令人疾至佛道如經中說三世諸佛皆從般若得乃至為聲聞人說法其中皆是讚般若事問曰說法令三千大千世界眾生盡得阿羅漢云何不如以般若一句教菩薩答曰是事先雖答今當更略說是三千大千世界中眾生雖皆得阿羅漢自度其身不中作佛若說般若一句聞者得作佛故如人種眾果樹不如一人種一如意樹能隨人所願如意皆得復次為聲聞說法中無大慈悲心大乘法中一句雖少有大慈悲聲聞法中皆自為身大乘法中廣為眾生聲聞法中無欲廣知諸法心但欲疾離老病死大乘法中欲了了知一切法聲聞法功德有限量大乘法中欲盡諸功德無有遺餘如是等大小乘差別譬如金剛雖小能勝一切寶不得言少故不如多三千大千世界中阿羅漢福德比般若一句教菩薩一日乃至須臾其福甚多此中佛自說因緣是人自欲得阿耨多羅三藐三菩提亦教人令得自行六波羅蜜諸功德亦為人說菩薩集二處功德不得佛道無有是處爾時佛欲明了是事故引證亦欲證一切法空不著是空法但憐愍眾生故囑累如阿閦佛大眾莊嚴不與眼作對一切法不與眼作對亦如是肉眼天眼所見皆是作法虛誑不實慧眼法眼佛眼皆是無相無為法故不可見若不可見亦不可知無作等亦如是所見阿閦佛會如幻如夢能如是觀諸法是名菩薩行般若名無所著佛所囑累亦無所著但以大慈悲故讚是般若一切法雖是不可思議相而以利益眾生故讚歎作是言阿難如是學為學般若若欲得一切諸波羅蜜當學般若波羅蜜如是等如經廣說佛以無量讚般若若佛智慧不可盡般若功德亦不可盡何以故般若波羅蜜無量相故名眾等言語章句卷數有量如小品放光光讚等般若波羅蜜經卷章句有限有量般若波羅蜜義無量阿難問般若波羅蜜云何無量佛答般若波羅蜜相自離離故從本已來不生不集不生不集故不盡不滅此中佛自說因緣過去無量阿僧祇諸佛及弟子用是般若波羅蜜照明十方度無量眾生皆共入無餘涅槃般若波羅蜜故不盡未來現在亦如是譬如有人欲盡虛空虛空不可盡般若波羅蜜等諸功德乃至一切種智亦如是今不盡已不盡當不盡有人知過去不盡謂未來現在有盡是故說三世不可盡何以故諸法本無生云何當盡佛知般若是真無盡為名字語言句眾有盡故囑累如人以香油瓶囑累子弟雖不惜瓶為受持香油故語言能持義亦如是若失語言則義不可得爾時佛為人信受般若故出舌相覆面告阿難我今於四眾中囑累汝般若汝當為眾生解說顯示分別令易解所以現舌相者世間相法舌能覆鼻是不妄語相何況覆面是故佛示眾生我從父母生身有此舌相欲以般若波羅蜜令汝信解以汝等未得一切智不能遍知欲令汝等信故非以神通力所現佛於甚深妙法智慧禪定中猶尚不著何況世間八法供養利故而作虛誑於一切法中如鳥飛虛空無所觸礙但以本願誓度眾生大悲心憐愍一切故以第一利般若波羅蜜慇懃囑累汝復次阿難是行深般若波羅蜜者能入一切文字陀羅尼因一字即入畢竟空是名文字陀羅尼如先陀羅尼中說諸文字法皆因般若波羅蜜得餘聞持等諸陀羅尼亦皆從學般若波羅蜜得菩薩得諸陀羅尼已得種種樂說辯才無量阿僧祇劫說一句義不可盡是名三世諸佛真法更無異法又復阿難般若是十方三世諸佛妙法如一門城四方來者無異門入阿難我今為汝了了說若有人受持般若非但受持我法是人受持三世諸佛阿耨多羅三藐三菩提阿難是般若波羅蜜我處處說是行者足所以者何菩薩得是般若能行菩薩道阿難汝得是般若波羅蜜陀羅尼故能持一切佛所說法問曰以聞持陀羅尼力故能持何以言得般若故能持一切諸佛法答曰聞持陀羅尼能持有數有量法世間亦有如須尸摩外道亦得聞持陀羅尼是人雖少時得久則忘失從般若得陀羅尼廣受持諸法終不忘失以是為差別問曰般若便是波羅蜜何以名為陀羅尼答曰諸法實相是般若能種種利益眾生愛念故作種種名如佛有十號等文字般若波羅蜜亦如是能到一切諸智慧邊是名為般若波羅蜜菩薩行般若作佛已變名為阿耨多羅三藐三菩提若在小乘心中但名為三十七品三解脫門若人欲得聞而不忘在是人心中名為陀羅尼是故佛說如意珠譬喻隨前物色變為名佛如是種種說般若大功德經爾時須菩提作是念是諸佛阿耨多羅三藐三菩提甚深我當問佛作是念已白佛言世尊是般若波羅蜜不可盡佛言虛空不可盡故般若波羅蜜不可盡世尊云何應生般若波羅蜜佛言色不可盡故般若波羅蜜應生受想行識不可盡故般若波羅蜜應生檀波羅蜜不可盡故般若波羅蜜應生尸羅波羅蜜羼提波羅蜜毘梨耶波羅蜜禪波羅蜜般若波羅蜜不可盡故般若波羅蜜應生乃至一切種智不可盡故般若波羅蜜應生復次須菩提癡空不可盡故菩薩摩訶薩般若波羅蜜應生行空不可盡故菩薩般若波羅蜜應生識空不可盡故菩薩般若波羅蜜應生名色空不可盡故菩薩般若波羅蜜應生六處空不可盡故菩薩般若波羅蜜應生六觸空不可盡故菩薩般若波羅蜜應生受空不可盡故菩薩般若波羅蜜應生愛空不可盡故菩薩般若波羅蜜應生取空不可盡故菩薩般若波羅蜜應生有空不可盡故菩薩般若波羅蜜應生生空不可盡故菩薩般若波羅蜜應生老死憂悲苦惱空不可盡故菩薩般若波羅蜜應生如是須菩提菩薩摩訶薩般若波羅蜜應生須菩提是十二因緣是獨菩薩法能除諸邊顛倒坐道場時應如是觀當得一切種智須菩提若有菩薩摩訶薩以虛空不可盡法行般若波羅蜜觀十二因緣不墮聲聞辟支佛地住阿耨多羅三藐三菩提須菩提若求菩薩道而轉還者皆離般若波羅蜜念故是人不知云何行般若波羅蜜以虛空不可盡法觀十二因緣須菩提若求菩薩道而轉還者皆不得是方便力故於阿耨多羅三藐三菩提而轉還須菩提若菩薩摩訶薩於阿耨多羅三藐三菩提不轉還者皆得是方便力故須菩提菩薩摩訶薩應以虛空不可盡法觀般若波羅蜜應以虛空不可盡法生般若波羅蜜如是須菩提菩薩摩訶薩觀十二因緣時不見法無因緣生不見法常不滅不見法有我人壽者命者眾生知者見者不見法無常不見法苦不見法無我不見法寂滅非寂滅如是須菩提菩薩摩訶薩行般若波羅蜜應如是觀十二因緣須菩提若菩薩摩訶薩能如是行般若波羅蜜是時不見色若常若無常若苦若樂若我若無我若寂滅若非寂滅受想行識亦如是須菩提菩薩摩訶薩是時亦不見般若波羅蜜亦不見以是法見般若波羅蜜禪波羅蜜乃至阿耨多羅三藐三菩提亦不見阿耨多羅三藐三菩提亦不見以是法見阿耨多羅三藐三菩提如是須菩提一切法不可得故是為應般若波羅蜜行若菩薩行無所得般若波羅蜜時惡魔愁毒如箭入心譬如人新喪父母如是須菩提惡魔見菩薩行無所得般若波羅蜜時便大愁毒如箭入心須菩提白佛言世尊但一魔愁毒三千大千世界中魔亦復愁毒佛告須菩提三千大千世界中諸惡魔皆愁毒如箭入心各於其坐不能自安須菩提菩薩摩訶薩能如是行般若波羅蜜是時一切世間天及人阿修羅不能得其便令其憂惱須菩提以是故菩薩摩訶薩欲得阿耨多羅三藐三菩提當行是般若波羅蜜菩薩摩訶薩行般若波羅蜜時具足修檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜須菩提菩薩摩訶薩行般若波羅蜜時具足諸波羅蜜須菩提白佛言世尊菩薩摩訶薩行般若波羅蜜時云何具足檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜佛告須菩提菩薩摩訶薩所有布施皆迴向薩婆若如是須菩提菩薩摩訶薩行般若波羅蜜時具足檀波羅蜜須菩提菩薩摩訶薩所有持戒皆迴向薩婆若是為具足尸羅波羅蜜菩薩摩訶薩所有忍辱皆迴向薩婆若是為具足羼提波羅蜜菩薩摩訶薩所有精進皆迴向薩婆若是為具足毘梨耶波羅蜜菩薩摩訶薩所有禪定皆迴向薩婆若是為具足禪波羅蜜菩薩摩訶薩所有智慧皆迴向薩婆若是為具足般若波羅蜜如是須菩提菩薩摩訶薩行般若波羅蜜具足六波羅蜜論釋曰須菩提從佛聞般若波羅蜜種種相初聞畢竟空相中聞囑累如似有後還聞說空所謂般若義無量名字句眾有量是時須菩提作是念諸佛阿耨多羅三藐三菩提甚深我當問佛所以甚深佛說菩提少許分但為破眾生顛倒故不具足說所以者何無能受者故若人取如相佛言如亦空無生住滅故若法無生住滅是法即無法性實際亦如是若有取畢竟空者亦言非也何以故若畢竟空是定相可取是非畢竟空是故言甚深我當更問佛須菩提作是念已如佛自說三世諸佛用般若波羅蜜得道般若故不盡已不盡今不盡當不盡是故我今但問不盡義佛答如虛空不盡故般若亦不盡如虛空無有法但有名字般若波羅蜜亦如是般若波羅蜜若如虛空無所有故不可盡云何菩薩能生是般若波羅蜜能生者菩薩云何心中生能行能得佛答色無盡故般若波羅蜜應生如色初後中生不可得色即生色不可得離色生色不可得生不可得生生不可得如先破生中說生不可得故色亦不可得色不可得故色生不可得二法不可得故色如幻如夢但誑人眼若色有生必有盡以無生故亦無盡色真相即是般若波羅蜜相是故說色不可盡般若波羅蜜亦不可盡受想行識檀波羅蜜乃至一切種智亦如是復次應生般若者無明虛空不可盡故若人但觀畢竟空多墮斷滅邊若觀有多墮常邊離是二邊故說十二因緣空何以故若法從因緣和合生是法無有定性若法無定性即是畢竟空寂滅相離二邊故假名為中道是故說十二因緣如虛空無法故不盡癡亦從因緣和合生故無自相無自相故畢竟空如虛空復次因緣生故無實如經中說因眼緣色生觸念觸念從癡生觸念不在眼中不在色中不在內不在外亦不在中間亦不從十方三世來是法定相不可得何以故一切法入如故若得是無明定相即是智慧不名為癡是故癡相智慧相無異癡實相即是智慧取著智慧相即是癡是故癡實相畢竟清淨如虛空無生無滅是故說得是觀故迴向阿耨多羅三藐三菩提即名般若波羅蜜問曰若無無明亦無諸行等云何說十二因緣答曰說十二因緣有三種一者凡夫肉眼所見顛倒著我心起諸煩惱業往來生死中二者賢聖以法眼分別諸法老病死心厭欲出世間求老死因緣由生故是生由諸煩惱業因緣何以故無煩惱人則不生是故知煩惱為生因煩惱因緣是無明無明故應捨而取應取而捨何者應捨老病諸苦因緣煩惱應捨以少顛倒樂因緣故而取持戒禪定智慧諸善根本是涅槃樂因緣是事應取而捨是中無有知者見者作者何以故是法無定相但從虛誑因緣相續生行者知是虛誑不實則不生戲論是但滅苦故入於涅槃不究盡求諸苦相三者諸菩薩摩訶薩大智人利根故但求究盡十二因緣根本相不以憂怖自沒求時不得定相老法畢竟空但從虛誑假名有所以者何分別諸法相者說老是心不相應行是相不可得頭白等是色相非老相二事不可得故無老相復次世人名老相髮白齒離面皺身曲羸瘦力薄諸根闇塞如是等名老相但是事不然所以者何髮白非唯老者又年壯而白老年而黑者羸瘦皺曲亦爾有人老而諸根明利少而闇塞者又服還年藥雖老而壯如是老無定相無定相故諸法和合假名為老又如假輪軸轅輻等為車是假名非實復次有人言說果報五眾故相名為老是亦不然所以者何一切有為法念念生滅不住若不住則無故無故則無老一切有為法若有住則無無常若無無常即是常若常則無老何況非常非無常畢竟空中而有老復次諸法畢竟空中生相不可得何況有老如是等種種因緣求老法不可得不可得故無相如虛空不可盡如老乃至無明亦如是破無明如上說菩薩觀諸法實相畢竟空無所有無所得亦不著是事故於眾生中而生大悲眾生愚癡故於不實顛倒虛妄法中受諸苦惱初十二因緣但是凡夫人故於是中不求是非第二十二因緣二乘人及未得無生忍法菩薩所觀第三十二因緣從得無生忍法乃至坐道場菩薩所觀是故說無明虛空不可盡乃至憂悲苦惱虛空不可盡故菩薩行般若波羅蜜如是深觀因緣法離諸邊顛倒者邊名常邊斷滅邊有邊無邊實邊空邊世間有邊等著諸邊顛倒者無常中起常等諸顛倒煩惱觀是十二因緣法諸邊顛倒滅諸煩惱有二分一者外道邪見人名為邊二者餘眾生煩惱名為顛倒觀十二因緣是二種煩惱皆滅是第三十二因緣觀甚深唯諸菩薩坐道場者能觀先雖能觀未能具足如城譬喻經中說佛言我本未得道時如是思惟眾生可愍深入嶮道所謂數數生數數老數數死往來世間不知出處我即時復作是念何因緣有老死如是求覓時得實智慧生因緣是老死等是故知第三觀坐道場乃得如經廣說又復觀如是因緣法過於二乘得一切種智若有人於佛道退者皆不得是甚深觀故若得是觀則不退何以故深入畢竟空中則不見聲聞辟支佛地不見故則不於是中住復次能如是觀因緣法者不見有一法定自在無因緣而生一切法不自在皆屬因緣生有人雖見一切法從因緣生謂為從邪因緣生邪因緣者微塵世性等是故說不見法無因緣生亦不見法從常因緣微塵世性生如虛空常常故則無生虛空亦不與物作因以是故無有法從常因緣生復次菩薩如是觀一切法屬因緣生不自在不自在故無我乃至無知者見者爾時菩薩安住畢竟空十二因緣中不見一切色等法若有若無等亦不見般若亦不見用是法行般若乃至阿耨多羅三藐三菩提亦如是是名菩薩無所得般若波羅蜜得是無所得般若於一切法中便得無所障礙般若爾時諸魔極大愁毒何以故以是菩薩深入十二因緣畢竟空中不著有無非有非無等六十二諸邪見魔網我今無有法可得菩薩便譬如捕魚人見一魚深入大水鉤網所不及則絕望憂愁亦如新喪父母復次菩薩能如是行無所得般若波羅蜜則能具足檀波羅蜜等何以故行如是法諸煩惱障般若法皆折薄諸魔人民不能得便故諸波羅蜜得具足先來雖行六波羅蜜未能得如是具足須菩提問世尊菩薩云何能行如是般若波羅蜜能具足檀波羅蜜等諸波羅蜜佛答若菩薩所有布施皆迴向薩婆若者有二種人軟根利根軟根者少多布施皆取相迴向阿耨多羅三藐三菩提利根者破是取相而戲論空法信力轉薄不用薩婆若但求諸法實相是二種人皆不能具足檀波羅蜜一者以信力多慧力少二者以慧力多信力少故佛今說信力慧力等故能迴向薩婆若念薩婆若者是信力如薩婆若迴向者是智力乃至般若波羅蜜亦如是經須菩提白佛言世尊云何菩薩摩訶薩住檀波羅蜜取尸羅波羅蜜佛告須菩提菩薩摩訶薩布施時持是布施迴向薩婆若於眾生中住慈身口意業是為菩薩住檀波羅蜜取尸羅波羅蜜世尊云何菩薩住檀波羅蜜取羼提波羅蜜佛告須菩提菩薩布施時受者嗔恚罵辱惡言加之是時菩薩忍辱不生瞋心是為菩薩住檀波羅蜜取羼提波羅蜜世尊云何菩薩住檀波羅蜜取毘梨耶波羅蜜佛言菩薩布施時受者瞋恚罵辱惡言加之菩薩增益布施心作是念我應當施不應有所惜即時生身精進心精進是為菩薩住檀波羅蜜取毘梨耶波羅蜜世尊云何菩薩摩訶薩住檀波羅蜜取禪波羅蜜佛言菩薩布施時迴向薩婆若不趣聲聞辟支佛地但一心念薩婆若是為菩薩住檀波羅蜜取禪波羅蜜世尊云何菩薩摩訶薩住檀波羅蜜取般若波羅蜜佛言菩薩布施時知布施空如幻不見為眾生布施有益無益是為菩薩住檀波羅蜜取般若波羅蜜須菩提白佛言世尊云何菩薩摩訶薩住尸羅波羅蜜取檀波羅蜜羼提波羅蜜毘梨耶波羅蜜禪波羅蜜般若波羅蜜佛告須菩提菩薩摩訶薩住尸羅波羅蜜中身口意生布施福德助阿耨多羅三藐三菩提持是功德不取聲聞辟支佛地住尸羅波羅蜜中不奪他命不劫奪他物不行邪婬不妄語不兩舌不惡口不綺語不貪嫉不瞋恚不邪見所有布施飢者與食渴者與飲須乘與乘須衣與衣須香與香須瓔珞與瓔珞塗香臥具房舍燈燭資生所須盡給與之持是布施與眾生共之迴向阿耨多羅三藐三菩提如是迴向不墮聲聞辟支佛地須菩提是為菩薩摩訶薩住尸羅波羅蜜取檀波羅蜜世尊云何菩薩摩訶薩住尸羅波羅蜜取羼提波羅蜜佛言菩薩摩訶薩住尸羅波羅蜜中若有眾生來節節支解菩薩於是中不生瞋恚心乃至一念作是言我得大利眾生來取我支節用我無一念瞋恚是為菩薩住尸羅波羅蜜中取羼提波羅蜜世尊云何菩薩摩訶薩住尸羅波羅蜜取毘梨耶波羅蜜佛言若菩薩摩訶薩身精進心精進常不捨作是念一切眾生在生死中我當拔著甘露地是為菩薩住尸羅波羅蜜中取毘梨耶波羅蜜世尊云何菩薩摩訶薩住尸羅波羅蜜取禪波羅蜜佛言菩薩入初禪第二第三第四禪不貪聲聞辟支佛地作是念我當住禪波羅蜜中度一切眾生生死是為菩薩住尸羅波羅蜜取禪波羅蜜世尊云何菩薩摩訶薩住尸羅波羅蜜取般若波羅蜜佛言菩薩住尸羅波羅蜜中無有法可見若作法若有為法若數法若相法若有若無但見諸法不過如相以般若波羅蜜漚和拘舍羅力故不墮聲聞辟支佛地是為菩薩住尸羅波羅蜜取般若波羅蜜論釋曰上品末說云何菩薩行般若波羅蜜時具足六波羅蜜佛一一答此品中須菩提問云何菩薩行一波羅蜜攝五波羅蜜問曰六波羅蜜各各異相云何行一波羅蜜攝五波羅蜜答曰菩薩以方便力故行一波羅蜜能攝五波羅蜜復次有為法因緣果報相續故相成善法善法因緣故是波羅蜜皆是善法故行一則攝五以一波羅蜜為主餘波羅蜜有分有菩薩摩訶薩深行檀波羅蜜安住檀波羅蜜中布施眾生時得慈心從慈能起慈身口業是時菩薩即取尸羅波羅蜜何以故慈業是三善道尸羅波羅蜜根本所謂不貪不瞋正見是三慈業能生三種身業四種口業慈即是善業為利益眾生故名為慈取羼提波羅蜜者菩薩為一切智慧故布施受者瞋若施主唱言我能一切施受者不得稱意便作是言誰使汝請我而不隨我意瞋者是心惡業罵者是口惡業打害者是身惡業瞋有上中下上者害殺中者罵詈下者心瞋爾時菩薩不生三種惡業意業是根本故但說意業作是念是我之罪我請彼人而不能得稱意由我薄福不能具足施與我若瞋者既失財物又失福德是故不應瞋取毘梨耶波羅蜜者若菩薩布施時受者打害心不沒不捨布施如先說為布施故身心勤精進作是念我先世不強意布施故今不能得稱受者意但當勤布施不應計餘小事取禪波羅蜜者菩薩布施不求今世福樂亦不求後世轉輪聖王天王人王亦不求世間禪定樂為眾生故不求涅槃樂但攝是諸意在一切種智中不令散亂取般若波羅蜜者菩薩布施時常觀一切有為作法虛誑不堅固如幻如夢施眾生時不見有益無益何以故是布施物非定是樂因緣或時得食腹脹而死或時得財為賊所害亦以得財物故生慳貪心而墮餓鬼中又此財物有為相故念念生滅無常生苦因緣復次此財物入諸法實相畢竟空中不分別有利無利是故菩薩於受者不求恩分於布施不望果報設求報若彼不報則生怨恨菩薩作是念諸法畢竟空故我無所與若求果報當求畢竟空阿耨多羅三藐三菩提如布施相是故不見有益以畢竟空故亦不見無益如是於檀波羅蜜邊取五波羅蜜菩薩以尸羅波羅蜜為主所有身口意善業布施多聞思惟持戒等助阿耨多羅三藐三菩提持戒力大故總名尸羅波羅蜜何以故欲界中持戒為上餘布施聞思修慧等以欲界心散亂故得力微薄如阿毘曇中說出法名欲界繫戒色無色界繫淨禪定學無學法及涅槃菩薩以是持戒等法不趣聲聞辟支佛地但安住尸羅波羅蜜中不奪眾生命乃至不為邪見住是助道戒具足十善道戒菩薩住是二種戒中布施眾生須食與食食等義如初品中說皆以此福迴向佛道不趣二乘何以故菩薩有二種破戒一者十不善道二者向聲聞辟支佛地與此相違則是二種持戒取羼提波羅蜜者菩薩住尸羅波羅蜜欲具足忍辱波羅蜜若眾生來節節支解持去乃至不生一念瞋心何況起身口惡業問曰忍辱名一切侵奪能忍何以但說割截身體答曰所著物有內外內名自身頭目髓腦等外名妻子珍寶等雖俱是著處內著最深復次或有人雖隨逐財物而死亦是為身故又復人多惜身時有惜財惜財者少故不說復次是人尚不惜身何況餘物是故但說大因緣當知已攝小者問曰乃至不生一念瞋心者為是變化身為是父母生身若是變化身則不足為奇若是父母生身未斷結人云何能不生一念瞋心答曰有人言煩惱業因緣生身是菩薩於無量劫為眾生修集慈心故雖有割截不生瞋心如慈母養育嬰兒雖復屎尿污身以深愛故而不生瞋又愍其無知菩薩於眾生亦如是未得聖道者皆如小兒我為菩薩應生慈心當如父母眾生雖復加惡於我我不應瞋何以故眾生不自在煩惱所使故復次菩薩無量劫來常修畢竟空法不見割者罵者亦不見善者惡者皆如幻如夢諸瞋恚者皆愚癡若我報彼與彼無異復次菩薩作是念我應瞋處而不瞋則為大利取毘梨耶波羅蜜者住尸羅波羅蜜多是出家人時有在家者一切出家人得無量戒律儀具足四十種善道深入諸法實相過聲聞辟支佛地是三種戒名尸羅波羅蜜在家者無無量戒律儀是故不具足住尸羅波羅蜜菩薩作是念我今捨世樂入道不可但住持戒持戒是餘功德住處若但得住處不得餘功德者得利甚薄譬如人在寶洲但得水精珠則所利益薄是故菩薩欲具足五波羅蜜故身心勤精進身精進者如法致財以用布施等心精進者慳貪等諸惡心來破六波羅蜜者不令得入得此二種精進已應作是念一切眾生沈沒生死我應拯濟著甘露地聲聞人但度自身尚不應懈怠何況菩薩自度及為一切眾生而當懈怠以是事故我不應懈廢雖身疲苦心不應息所以者何此大乘法若不運用則為敗壞取禪波羅蜜者菩薩住尸羅波羅蜜或未得無生忍法故諸煩惱風吹動願樹欲壞其尸羅波羅蜜爾時應求禪定樂除去五欲樂五欲樂除故戒德清淨煩惱雖未斷已折伏故不能生亂譬如毒蛇以呪術力故毒不得螫禪者四禪四無色定四無量心等諸禪定菩薩得禪心雖柔軟安住尸羅波羅蜜故亦不取聲聞辟支佛地是菩薩但作是念我應行禪波羅蜜不為小乘涅槃亦不為果報但為度一切眾生故說諸法實相是實智從禪定生是心不為覺觀所動亦不為貪欲瞋恚所濁繫心一處清淨柔軟則能生實智如水澄靜照鑒分明菩薩住尸羅波羅蜜得是禪得禪故心清淨心清淨故知諸法如實有為法從因緣和合生虛誑菩薩以慧眼觀不見是有為法實有為法有種種名所謂作法有為數法相法若有若無以有為故可說無為有為相尚不可得何況無為問曰有為法是有相無為法是無相今何以有為相中說無相答曰無為有二種一者無相寂滅無戲論如涅槃二者相待無因有而生如廟堂上無馬能生無心此無心是生諸煩惱因緣云何是無為法是菩薩不見此有無等法但見諸法如法性實際問曰汝先言離有則無無今云何見如法性實際答曰不見有為法若常樂我淨等是虛誑法若無即是諸法實見無生法故能離有生法是無生法無定實相可取但能令人離虛誑有生法故名無生若得如是智慧以方便力本願悲心故不取二乘證直至阿耨多羅三藐三菩提是名菩薩住尸羅波羅蜜取五波羅蜜經須菩提白佛言世尊云何菩薩摩訶薩住羼提波羅蜜取檀波羅蜜佛言菩薩從初發心乃至坐道場於其中間若一切眾生來瞋恚罵詈若節節支解菩薩住於忍辱作是念我應布施一切眾生不應不與是眾生須食與食須飲與飲乃至資生所須盡皆與之持是功德與一切眾生共之迴向阿耨多羅三藐三菩提是菩薩迴向時不生二心誰迴向者迴向何處是為菩薩住羼提波羅蜜取檀波羅蜜世尊云何菩薩摩訶薩住羼提波羅蜜取尸羅波羅蜜佛言菩薩從初發心乃至坐道場於其中間終不奪他命不與不取乃至不邪見亦不貪聲聞辟支佛地持是功德與一切眾生共之迴向阿耨多羅三藐三菩提是菩薩迴向時三種心不生誰迴向阿耨多羅三藐三菩提用何法迴向迴向何處是為菩薩住羼提波羅蜜取尸羅波羅蜜世尊云何菩薩摩訶薩住羼提波羅蜜取毘梨耶波羅蜜佛言菩薩住羼提波羅蜜生精進作是念我當往一由旬若十由旬百千萬億由旬過一世界乃至過百千萬億世界乃至教一人令持五戒何況令得須陀洹果乃至阿羅漢果辟支佛道阿耨多羅三藐三菩提持是功德與一切眾生共之迴向阿耨多羅三藐三菩提是為菩薩住羼提波羅蜜取毘梨耶波羅蜜世尊云何菩薩摩訶薩住羼提波羅蜜取禪波羅蜜佛言菩薩住羼提波羅蜜離欲離惡不善法有覺有觀離生喜樂入初禪乃至入第四禪是諸禪中淨心心數法皆迴向薩婆若迴向時是菩薩諸禪及禪支皆不可得是為菩薩住羼提波羅蜜取禪波羅蜜世尊云何菩薩摩訶薩住羼提波羅蜜取般若波羅蜜佛言菩薩住羼提波羅蜜觀諸法若離相若寂滅相若無盡相不以寂滅相作證乃至坐道場得一切種智從道場起便轉法輪是為菩薩住羼提波羅蜜取般若波羅蜜不取不捨故須菩提白佛言世尊云何菩薩摩訶薩住毘梨耶波羅蜜取檀波羅蜜佛告須菩提菩薩住毘梨耶波羅蜜身心精進不懈不息作是念我必應當得阿耨多羅三藐三菩提不應不得是菩薩為利益眾生故往一由旬若百千萬億由旬若過一世界若過十世界若過百千萬億世界住毘梨耶波羅蜜中若不能得一人教令入佛道中若聲聞道中若辟支佛道中或得一人教令行十善道精進不懈法施及以財施令具足持是功德與眾生共之迴向阿耨多羅三藐三菩提不迴向聲聞辟支佛地是為菩薩住毘梨耶波羅蜜取檀波羅蜜世尊云何菩薩摩訶薩住毘梨耶波羅蜜取尸羅波羅蜜佛言菩薩住毘梨耶波羅蜜從初發意乃至坐道場自不殺生不教他殺讚不殺生法歡喜讚歎不殺生者乃至自遠離邪見教他遠離邪見讚不邪見法歡喜讚歎不邪見者是菩薩住尸羅波羅蜜因緣不求欲界色界無色界福不求聲聞辟支佛地持是功德與眾生共之迴向阿耨多羅三藐三菩提不生三種心不見迴向者不見迴向法不見迴向處是為菩薩住毘梨耶波羅蜜取尸羅波羅蜜世尊云何菩薩摩訶薩住毘梨耶波羅蜜取羼提波羅蜜佛言菩薩住毘梨耶波羅蜜從初發意乃至坐道場於其中間若人若非人來節節支解菩薩作是念割我者誰截我者誰奪我者誰復作是念我大得善利我為眾生故受身眾生還自來取是時菩薩正憶念諸法實相持是功德與眾生共之迴向阿耨多羅三藐三菩提不向聲聞辟支佛地是為菩薩住毘梨耶波羅蜜取羼提波羅蜜世尊云何菩薩摩訶薩住毘梨耶波羅蜜取禪波羅蜜佛言菩薩住毘梨耶波羅蜜離欲離惡不善法有覺有觀離生喜樂入初禪第二第三第四禪入慈悲喜捨乃至入非有想非無想處持是禪無量心無色定不受果報生於利益眾生之處以六波羅蜜成就眾生所謂檀波羅蜜乃至般若波羅蜜從一佛土至一佛土親近供養諸佛種善根是為菩薩住毘梨耶波羅蜜取禪波羅蜜世尊云何菩薩摩訶薩住毘梨耶波羅蜜取般若波羅蜜佛言菩薩住毘梨耶波羅蜜不見檀波羅蜜法不見檀波羅蜜相乃至不見禪波羅蜜法不見禪波羅蜜相四念處乃至一切種智亦不見法亦不見相不見一切法非法非非法於一切法中無所著是菩薩所作如所言是為菩薩住毘梨耶波羅蜜取般若波羅蜜須菩提白佛言世尊云何菩薩摩訶薩住禪波羅蜜取檀波羅蜜佛言菩薩摩訶薩住禪波羅蜜離諸欲離惡不善法有覺有觀離生喜樂入初禪第二第三第四禪入慈悲喜捨乃至入非有想非無想處住禪波羅蜜中心不亂行二施以施眾生法施財施自行二施教他行二施讚歎二施法歡喜讚歎行二施者持是功德與眾生共之迴向阿耨多羅三藐三菩提不向聲聞辟支佛地是為菩薩住禪波羅蜜取檀波羅蜜世尊云何菩薩摩訶薩住禪波羅蜜取尸羅波羅蜜佛言菩薩住禪波羅蜜不生婬欲瞋恚愚癡心不生惱他心但修行一切智相應心持是功德與眾生共之迴向阿耨多羅三藐三菩提不向聲聞辟支佛地是為菩薩住禪波羅蜜取尸羅波羅蜜世尊云何菩薩摩訶薩住禪波羅蜜取羼提波羅蜜佛言菩薩住禪波羅蜜觀色如聚沫觀受如泡觀想如野馬觀行如芭蕉觀識如幻作是觀時見五眾無堅固相作是念割我者誰截我者誰誰受誰想誰行誰識誰罵者誰受罵者誰生瞋恚是為菩薩住禪波羅蜜取羼提波羅蜜世尊云何菩薩摩訶薩住禪波羅蜜取毘梨耶波羅蜜佛言菩薩住禪波羅蜜離欲離惡不善法有覺有觀離生喜樂入初禪第二第三第四禪是諸禪及支取相生種種神通履水如地入地如水如先說天耳聞二種聲若天若人知他心若攝心若亂心乃至有上心無上心憶種種宿命如先說以天眼淨過人眼見眾生乃至如業受報如先說菩薩住是五神通從一佛世界至一佛世界親近供養諸佛種善根成就眾生淨佛世界持是功德與眾生共之迴向阿耨多羅三藐三菩提是為菩薩住禪波羅蜜取毘梨耶波羅蜜世尊云何菩薩摩訶薩住禪波羅蜜取般若波羅蜜佛言菩薩住禪波羅蜜不得色不得受想行識不得檀波羅蜜尸羅波羅蜜羼提波羅蜜毘梨耶波羅蜜禪波羅蜜不得般若波羅蜜不得四念處乃至不得一切種智不得有為性不得無為性不得故不作不作故不生不生故不滅何以故有佛無佛是如法相法性常住不生不滅常一心應薩婆若行是為菩薩住禪波羅蜜取般若波羅蜜須菩提白佛言世尊云何菩薩摩訶薩住般若波羅蜜取檀波羅蜜佛言菩薩住般若波羅蜜內空內空不可得外空外空不可得內外空內外空不可得空空空空不可得乃至一切法空一切法空不可得菩薩住是十四空中不得色相若空若不空不得受想行識相若空若不空不得四念處若空若不空乃至不得阿耨多羅三藐三菩提若空若不空不得有為性無為性若空若不空是菩薩摩訶薩如是住般若波羅蜜中有所布施若飲食衣服種種資生之具觀是布施空何等空施者受者及財物空不令慳著心生何以故菩薩摩訶薩行般若波羅蜜從初發意乃至坐道場無有妄想分別如諸佛得阿耨多羅三藐三菩提時無慳著心菩薩摩訶薩亦如是行般若波羅蜜時無慳著心是菩薩所可尊者般若波羅蜜是為菩薩住般若波羅蜜取檀波羅蜜世尊云何菩薩摩訶薩住般若波羅蜜取尸羅波羅蜜佛言菩薩住般若波羅蜜不生聲聞辟支佛心何以故是菩薩聲聞辟支佛地不可得趣向聲聞辟支佛心亦不可得是菩薩摩訶薩從初發意乃至坐道場於其中間自不殺生不教他殺生讚不殺生法歡喜讚歎不殺生者乃至自不邪見不教他邪見讚不邪見法歡喜讚歎不邪見者以是持戒無法可取若聲聞若辟支佛地何況餘法是為菩薩住般若波羅蜜取尸羅波羅蜜世尊云何菩薩摩訶薩住般若波羅蜜取羼提波羅蜜佛言菩薩住般若波羅蜜隨順法忍生作是念此法中無有法若起若滅若生若死若受罵詈若受惡口若割若截若破若縛若打若殺是菩薩從初發意乃至坐道場若一切眾生來罵詈惡口刀杖瓦石割截傷害心不動作是念甚可怪此諸法中無有法受罵詈惡口割截傷害者而眾生受苦惱是為菩薩住般若波羅蜜取羼提波羅蜜世尊云何菩薩摩訶薩住般若波羅蜜取毘梨耶波羅蜜佛言菩薩住般若波羅蜜為眾生說法令行檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜教令行四念處乃至八聖道分令得須陀洹果斯陀含阿那含阿羅漢果辟支佛道令得阿耨多羅三藐三菩提不住有為性中不住無為性中是為菩薩住般若波羅蜜取毘梨耶波羅蜜世尊云何菩薩摩訶薩住般若波羅蜜取禪波羅蜜佛言菩薩住般若波羅蜜除諸佛三昧入餘一切三昧若聲聞三昧若辟支佛三昧若菩薩三昧皆行皆入是菩薩住諸三昧逆順出入八背捨何等八內有色相外觀色是初背捨內無色相外觀色二背捨淨背捨身作證三背捨過一切色相滅有對相不念種種相故入無量虛空處四背捨過一切虛空處入無邊識處五背捨過一切識處入無所有處六背捨過一切無所有處入非有想非無想處七背捨過一切非有想非無想處入滅受想處八背捨於是八背捨逆順出入九次第定何等九離諸欲離諸惡不善法有覺有觀離生喜樂入初禪乃至過非有想非無想處入滅受想定是名九次第定逆順出入是菩薩依八背捨九次第定入師子奮迅三昧云何名師子奮迅三昧須菩提菩薩離欲惡不善法有覺有觀離生喜樂入初禪乃至入滅受想定從滅受想定起還入非有想非無想處從非有想非無想處起乃至還入初禪是菩薩依師子奮迅三昧入超越三昧云何為超越三昧須菩提菩薩離欲離諸惡不善法有覺有觀離生喜樂入初禪從初禪起乃至入非有想非無想處非有想非無想處起入滅受想定滅受想定起還入初禪從初禪起入滅受想定滅受想定起還入二禪二禪起入滅受想定滅受想定起入三禪三禪起入滅受想定滅受想定起入四禪四禪起入滅受想定滅受想定起入空處空處起入滅受想定滅受想定起入識處識處起入滅受想定滅受想定起入無所有處無所有處起入滅受想定滅受想定起入非有想非無想處非有想非無想處起入滅受想定滅受想定起入散心中散心中起入滅受想定滅受想定起還入散心中散心中起入非有想非無想處非有想非無想處起還住散心中散心中起入無所有處無所有處起住散心中散心中起入識處識處起住散心中散心中起入空處空處起住散心中散心中起入第四禪第四禪中起住散心中散心中起入第三禪第三禪中起住散心中散心中起入第二禪第二禪中起住散心中散心中起入初禪初禪中起住散心中是為菩薩摩訶薩住超越三昧得諸法等相是為菩薩住般若波羅蜜取禪波羅蜜論問曰何以但一波羅蜜為主答曰行因緣次第應爾菩薩有二種在家出家在家菩薩福德因緣故大富大富故求佛道因緣行諸波羅蜜宜先行布施何以故既有財物又知罪福兼有慈悲心於眾生故宜先行布施隨次第因緣行諸波羅蜜出家菩薩以無財故次第宜持戒忍辱禪定次第所宜故名為主除財施餘波羅蜜皆出家人所宜行菩薩以羼提波羅蜜為主作是願若人來截割身體不應生瞋心我今行菩薩道應具足諸波羅蜜諸波羅蜜中檀波羅蜜最在初於檀中所重惜者無過於身能以施人不惜不瞋能具足忍辱波羅蜜攝取檀菩薩住忍辱中布施眾生衣食等諸物盡給與受者逆罵打害菩薩破其施忍菩薩作是念我不應為虛誑身故毀波羅蜜道我應布施不應生惡心不以小惡因緣故而生廢退是菩薩命未盡間增益施心若命終時二波羅蜜力故即生好處續行布施取尸羅波羅蜜者問曰住忍辱時不為惡即是戒何以故更說住忍取戒波羅蜜應當住戒攝忍答曰此中說相不說次第相生雖和合而各各有相若次第法應先戒後忍戒名不奪他命忍名不自惜命是故於忍辱中別說戒相復次忍名自攝其心不起瞋恚持戒有二種一者不惱眾生二者自為生禪定根本故有菩薩行忍辱未受持戒法但以畏罪故忍辱未能深憐愍眾生是人或從師聞或自思惟持戒是佛道因緣不嬈眾生我今已能忍辱則行此事易是名說忍辱能取尸羅波羅蜜復次忍辱是心數法持戒是色法持戒名心生口說受持忍辱但是心生非受持法復次身口清淨名持戒意清淨名忍辱問曰禪智波羅蜜亦是心清淨法何以但說忍辱答曰禪智力大故不說持戒時心未能清淨須忍辱守心故此經中自說因緣有菩薩大功德智慧利根於現在佛所發心行諸波羅蜜是故世世增益乃至阿耨多羅三藐三菩提不墮惡處為是菩薩故說從初發心乃至坐道場不生瞋心奪眾生命亦不著二乘皆是二波羅蜜功德故離三種心迴向阿耨多羅三藐三菩提三心者無人無法無迴向處無有我心顛倒心取毘梨耶波羅蜜者若自集功德若度眾生發心不懈乃至成辦其事若有遮道因緣心不沒不退能堪受眾苦不以久遠勤苦為難如經中說是菩薩乃至過千萬由旬乃至不得一人令入實法得涅槃是時心亦不愁若得一人令持五戒等爾時心歡喜不作是念我過此無量國土正得此一人以為愁苦何以故一人相即是一切人相一切人相即是一人相是諸法相不二故取禪波羅蜜者是菩薩忍辱力故其心調柔心調柔故易得禪定於禪定中得慈悲等諸清淨心心數法皆以是不著心迴向阿耨多羅三藐三菩提取般若波羅蜜者菩薩住眾生忍中忍一切眾生加惡事行大慈悲是故得大福德得大福德故心柔軟心柔軟故易得法忍所謂一切畢竟無生住是法忍中觀一切法空相離相無盡寂滅相如涅槃相爾時還增長眾生忍如是畢竟空中誰有罵者誰有害者爾時具足二忍故不見三事忍法忍者忍處如是不戲論一切法故能見一切法空寂滅相如涅槃本願求佛道不著是畢竟空法故乃至未坐道場不證實際坐道場已具足佛法得佛道轉法輪隨意利益眾生皆是般若波羅蜜力住毘梨耶波羅蜜取檀波羅蜜者菩薩初用精進門入諸波羅蜜中勤行五波羅蜜身心精進不休不息精進更無異體住是精進中不畏阿鼻泥梨苦何況餘苦菩薩亦知一切法畢竟空從畢竟空出以慈悲心故還起善業不取涅槃是精進力菩薩住精進中應作是念我久久必應當得阿耨多羅三藐三菩提不應不得是人過一由旬乃至百千由旬以財法二事施惠眾生乃至過百千萬億國土正使不得一人入三乘菩薩心亦不悔不沒不作是念我爾所佛土而不得一人可度云何可得度一切人過百千國土或得一人可令行十善不中入三乘不以一人不得實相故心懷輕悔復作是念我今並使此人行十善道漸以三乘而度脫之教十善已復以財法二施滿足眾生持是功德迴向阿耨多羅三藐三菩提身心精進過無數國為眾生說法問曰一切布施皆以精進何以但言此二施從精進生答曰雖一切施皆由精進生此以多精進力生故如經說過百千國土以二施滿足眾生取尸羅波羅蜜者菩薩直行十善道是名尸羅波羅蜜或從忍辱等波羅蜜生若菩薩從初發心乃至坐道場捨十不善道行四十種善道不休不息是名精進波羅蜜力有人一種不能行何況四種亦以尸羅波羅蜜故不生三界不受二乘眾生以懈怠煩惱心故生三界中厭惡生死故捨佛道取小乘此皆是懈怠相是故說是菩薩不貪三界不證二乘取羼提波羅蜜者菩薩從初發心乃至坐道場若人若非人來割截身體持去爾時菩薩破我顛倒善集畢竟空故作是念此中無有割者截者是事皆是凡夫虛誑所見我得大利我知諸法實相時能入涅槃但為憐愍眾生故受身眾生自來取去我不應惜爾時深入諸法實相此中無有定相眾生自生怖畏以此功德與眾生共之迴向阿耨多羅三藐三菩提是中若有罵詈打害能忍者是為忍歡喜不退是為精進是二法或從精進生忍辱或從忍辱生精進今從精進生忍辱取禪波羅蜜者有人自然得禪定如劫盡時或有退得生得或上地生下地得如是雖得禪定不從精進生有因大布施破慳貪等五蓋即得禪定或有人持戒清淨修集忍辱故因小厭心便得禪定或有人大智慧力故知欲界無常虛誑不淨即得禪定禪定雖亦虛誑猶勝欲界如是雖有精進更因餘法得禪故不名從精進生有人不因五法為主但日夜精進經行坐禪常與心鬪以信等五力深御五蓋若心馳散便攝令還如與賊鬪乃至流汗如是等人得禪定從精進生或有菩薩鈍根宿罪所覆深著世樂馳逸難制如是人深加精進爾乃得定譬如有福德之人安坐無事福祿自至薄福之人勤設方便鬪戰乃得有福之人自然得者名為福德自至方便戰鬪得者名為精進而得如是一切處雖有精進多處受名取般若波羅蜜者菩薩精進力故得禪波羅蜜得禪波羅蜜故生菩薩神通力二事因緣故以神通力遍至十方未具足功德欲令具足又欲教化一切眾生除四波羅蜜所生般若餘智慧多從精進生故住精進為主取智慧般若波羅蜜者有二種一者觀諸法實相於一切法中不見法相不見非法相二者如所說行人有懈怠心故不能行二事精進力故能具足行二事住禪波羅蜜為主取五波羅蜜者菩薩住禪波羅蜜中心調柔不動能觀察諸法實相譬如密室然燈光照明了是名住禪波羅蜜生智慧爾時不惱一切眾生又加憐愍是名甚深清淨持戒忍辱以神通力變化財物具足布施又遣化人為一切說法又菩薩從禪起以清淨柔軟心為眾生說法是名布施因禪定力起神通周至十方導利一切而不懈息是名精進又因禪定令四波羅蜜增益是名禪定生精進餘義如經廣說住般若波羅蜜為主取五波羅蜜者如經中佛自廣說問曰佛雖廣說其中猶有不解者今當問十八空中何以不說四空答曰第十四名一切法空言一切者法無不盡是故不說問曰若爾者但應說十四何以有十八答曰彼中分別一切法相空一切空皆總入十八空此中為行者說行者或行一空二空乃至十四空隨本所著多少故有深著邪見者以餘四空所以者何有法無法等是外道邪見是菩薩修慈悲心柔軟故不生如是有無見復次菩薩以十四空熏心故於有無中了了不錯是故不說後四空問曰何以故說菩薩如諸佛無貪著心此說有何義答曰佛斷諸煩惱習不起菩薩以般若力制令不起今欲讚歎般若力故結使雖未斷與佛斷無異令人知貴般若般若力故發心作是念此中無有法若生若滅若受罵詈割截等問曰此即是無生忍何以言柔順忍答曰此中說破五眾和合假名眾生不能破法是故經說無生者滅者無受罵詈者又是人破我雖觀法空未能深入猶有著法愛故如得無生忍法而有慈愍眾生柔順忍中亦有念法空是二法中一處眾生不可得故名眾生忍二於法不可得故名為法忍法忍者不妨眾生忍眾生忍不妨法忍但以深淺為別問曰超越三昧不得超二又不從散心而入滅盡定此中何以如是說答曰大小乘法異不超二者是小乘法中說菩薩無量福德智慧深入禪定力故能隨意超越如人力超躑不過丈數若以天力超之無廣遠之難又阿毘曇中皆為凡夫人聲聞人說菩薩則不然智慧力故入師子奮迅三昧能於諸法得自在般若力故能隨意自在說諸法應適眾生復有菩薩多行般若波羅蜜知諸法實相安住不動法中一切世間天及人無能難詰令傾動者若得財物布施二種眾生若施佛若施眾生以眾生空故其心平等不貴著諸佛不輕賤眾生若施貧賤人輕賤故福少若施諸佛貪著故福不具足若以金銀寶物及施草木以法空故亦等無異斷諸分別一異等諸妄想入不二法門布施是名財施法施亦如是不貪貴有智能受法者不輕無智不解法者所以者何佛法無量不可說不可思議故若說布施等淺法及說十二因緣空無相無作空無相無作等諸甚深法等無異何以故是法皆入寂滅不戲論法中故如是等名般若生布施復次是菩薩於十方三世諸佛及弟子所修三種功德隨喜皆與一切眾生共之迴向阿耨多羅三藐三菩提智慧力故無所不施能與眾生福德分復有菩薩若布施時生種種好心拔出慳貪根本而行布施慈心施故滅諸瞋恚見受者得樂歡喜故滅嫉妬心恭敬心施受者故破憍慢了了信知布施果報故破疑及無明不得與者受者定實故破有無等餘邪見觀受者如佛觀物如阿耨多羅三藐三菩提相觀己身從本已來畢竟空若如是布施不虛誑故直至阿耨多羅三藐三菩提如是等相名般若波羅蜜生檀波羅蜜復次菩薩深入清淨般若波羅蜜故非無眾生而能受持十善等諸戒欲破殺生顛倒故有不殺生戒非實相中有復次有人為百由旬眾生持戒不殺有為一閻浮提眾生故持戒不殺如是等為有量眾生持戒或有一日持戒或受五戒十戒如是等有量持戒菩薩行般若為無量國土一切眾生故持戒不為一世二世如如虛空法性實際住以畢竟空相故不取是戒相不憎破戒不著持戒是名菩薩般若波羅蜜生具足無分別戒忍辱有二種一者眾生忍二者法忍菩薩深入般若波羅蜜故得諸法忍能信受無量佛法心無是非分別如是相名般若波羅蜜中生忍辱復有菩薩勤精進具足五波羅蜜故行般若波羅蜜得諸法實相滅三業身無所作口無所說心無所念如人夢中沒在大海動以手足求渡覺已夢心即息是名從般若波羅蜜中生第一精進如持心經中說我得是精進故於然燈佛得受記別佛言雖離智慧無禪定多用智慧力得禪定是故從智慧生禪定如佛說辟支佛經中有一國王見二特牛婬欲故鬪死即自覺悟我以財色故征伐他國與此何異即捨離五欲得禪定成辟支佛菩薩亦如是少多因緣能厭患五欲籌量五欲樂禪樂相去懸遠我豈可以五欲少樂而棄禪定樂禪定樂者福德清淨遍身受樂如是等從分別智慧生禪定禪定義如經中說復次是菩薩於無量劫為佛道故種善根離欲故於諸禪定得自在深入如法性實際精進方便慈悲力故出於甚深法還修功德是人勝伏其心一念中能行六波羅蜜所謂菩薩布施時如法捨財是為檀波羅蜜安住十善道中布施不向二乘是為尸羅波羅蜜若慳貪等諸煩惱及魔人民來不能動心是名羼提波羅蜜布施時身心精進不休不息是名精進波羅蜜攝心在布施不令散亂無疑無悔正向阿耨多羅三藐三菩提是名禪波羅蜜布施時與者受者財物不可得不如邪見取相妄見一定相如諸佛賢聖觀物相受者與者及迴向處相法施時亦如是是名般若波羅蜜菩薩盡受諸戒善心起正語正業三種律儀戒律儀禪定律儀無漏律儀住是戒中施一切眾生無畏是名檀波羅蜜婬欲瞋恚等諸煩惱欲破戒能制能忍復次人來罵詈打害畏破戒故忍而不報又復飢渴寒熱諸苦所逼為持戒故如是等悉皆能忍是名羼提波羅蜜分別諸戒相輕重有殘無殘因緣本末或遮或聽等是心精進能如戒法行有犯則下意懺除是名身精進以是持戒精進不求天王人王乃至不求小乘涅槃但為戒是菩薩道住處故持戒能修集五波羅蜜是名精進波羅蜜菩薩若持戒清淨不離禪定何以故持戒清淨破諸煩惱力心則調伏譬如老奪壯力死來易壞行者不得禪定故念五欲生五蓋侵害持戒是故為戒堅牢故求禪定樂禪定者攝諸心心數法一處和合名為禪定行者能除惡身口破戒業次除三惡覺觀然後除三細覺觀所謂國土親里不死如是除已即得禪定是名禪波羅蜜持戒時知戒能生如是今世後世功德果報是名智慧復次愛戒持戒破戒者三事不可得是名智慧人有三種下人破戒中人著戒上人不著戒是菩薩思惟若我憎破戒及破戒者愛戒及持戒者而生愛恚則還受罪業因緣譬如象浴洗已還以土坌是故不應生憎愛復次一切法皆屬因緣無自在者諸善法皆因惡生若因惡生云何可著惡是善因云何可憎如是思惟直入諸法實相觀持戒破戒皆從因緣生從因緣生故無自性無自性故畢竟空畢竟空故不著是名般若波羅蜜菩薩行忍辱時作是念若眾生來割截我身我即布施不令眾生得劫盜之罪或修忍時因忍說法種種因緣分別世間涅槃令眾生住六波羅蜜中得眾生忍能以身施是名財施得法忍深入諸法為眾生說是為法施是二施從二忍生故名檀波羅蜜菩薩行忍辱時不惜身命為忍辱何況惱眾生而破戒是故因忍持戒憐愍一切眾生欲度脫之持戒名一切諸善法安立住處是名尸羅波羅蜜菩薩於忍中身心勤行四波羅蜜是名精進於忍中心調柔不著五欲攝心一處我於一切眾生能忍如地是名禪波羅蜜菩薩知忍辱果報相好嚴身等菩薩修忍能障諸煩惱能忍眾生過惡能忍受一切深法後得諸法實相是時行者心中得是無生法忍即是般若波羅蜜菩薩住精進生諸波羅蜜精進雖是一切善根本離精進則無善法可得但以精進力多生五波羅蜜故名精進生菩薩常行三種施未曾捨廢財施法施無畏施是名檀波羅蜜菩薩善身口正業直向佛道不貪二乘是名尸羅波羅蜜勤行精進時有人來毀壞菩薩道能忍不動是名羼提波羅蜜菩薩雖行種種餘法心不散亂一心念薩婆若是名禪波羅蜜有二種精進一動相身心勤行二滅一切戲論故身心不動菩薩雖勤行動精進亦不離不動精進不動精進不離般若波羅蜜菩薩入禪定慈悲心力故施一切眾生無畏或禪定力故變化寶物如須彌山充滿一切雨眾華香等供養諸佛及施貧窮眾生衣服飲食等或入禪定中為十方眾生說法是名檀波羅蜜此中隨禪定行身口善業及離聲聞辟支佛心是名尸羅波羅蜜菩薩入禪定得清淨柔軟樂能不著禪味禪定力故能深入諸法空能忍受是法心不疑悔是名羼提波羅蜜菩薩忍辱時欲起諸三昧超越三昧師子奮迅三昧等無量諸菩薩三昧不休不息是名精進波羅蜜菩薩禪定力故心清淨不動能入諸法實相諸法實相即是般若波羅蜜菩薩行般若波羅蜜能觀三種布施相如阿耨多羅三藐三菩提滅諸非有非無等戲論是名無量無盡般若中檀波羅蜜身口業隨般若行得般若故能牢固清淨持戒是名尸羅波羅蜜住般若心中眾生忍法忍轉深清淨是名羼提波羅蜜行般若菩薩身心清淨得不動精進觀動精進如幻如夢得不動精進故不入涅槃是名精進波羅蜜菩薩行是無礙般若故雖常入禪定得般若波羅蜜力故不起於禪而能度眾生是名禪波羅蜜如是等菩薩利智慧故一心中一時能具足六波羅蜜經爾時須菩提白佛言世尊是菩薩摩訶薩如是方便力成就者發意已來幾時佛告須菩提是菩薩摩訶薩能成就方便力者發心已來無量億阿僧祇劫須菩提言世尊是菩薩摩訶薩如是成就方便力者為供養幾佛佛言是菩薩成就方便力者供養如恒河沙等諸佛須菩提白佛言世尊菩薩得如是方便力者種何等善根佛言菩薩成就如是方便力者從初發意已來於檀波羅蜜無不具足於尸羅波羅蜜羼提波羅蜜毘梨耶波羅蜜禪波羅蜜般若波羅蜜無不具足須菩提白佛言世尊菩薩摩訶薩成就如是方便力者甚希有佛言如是如是須菩提菩薩摩訶薩成就如是方便力者甚希有須菩提譬如日月周行照四天下多有所益般若波羅蜜亦如是照五波羅蜜多有所益須菩提譬如轉輪聖王若無輪寶不得名為轉輪聖王輪寶成就故得名轉輪聖王須菩提五波羅蜜亦如是若離般若波羅蜜不得波羅蜜名字不離般若波羅蜜故得波羅蜜名字須菩提譬如無夫婦人易為侵凌五波羅蜜亦如是遠離般若波羅蜜魔若魔天壞之則易譬如有夫婦人難可侵凌五波羅蜜亦如是得般若波羅蜜魔若魔天不能沮壞須菩提譬如軍將鎧仗具足隣國強敵所不能壞五波羅蜜亦如是不遠離般若波羅蜜魔若魔天若增上慢人乃至菩薩旃陀羅所不能壞須菩提譬如諸小國王隨時朝侍轉輪聖王五波羅蜜亦如是隨順般若波羅蜜譬如眾川萬流皆入於恒河隨入大海五波羅蜜亦如是般若波羅蜜所守護故隨到薩婆若譬如人之右手所作事便般若波羅蜜亦如是如人左手造事不便五波羅蜜亦如是譬如眾流若大若小俱入大海合為一味五波羅蜜亦如是為般若波羅蜜所護隨般若波羅蜜入薩婆若得波羅蜜名字譬如轉輪聖王四種兵輪寶在前導王意欲住輪則為住令四種兵滿其所願輪亦不離其處般若波羅蜜亦如是導五波羅蜜到薩婆若常是中住不過其處譬如轉輪聖王四種兵輪寶在前導般若波羅蜜亦如是導五波羅蜜到薩婆若中住般若波羅蜜亦不分別檀波羅蜜隨從我尸羅波羅蜜羼提波羅蜜毘梨耶波羅蜜禪波羅蜜不隨從我檀波羅蜜亦不分別我隨從般若波羅蜜尸羅波羅蜜羼提波羅蜜毘梨耶波羅蜜禪波羅蜜不隨從尸羅波羅蜜羼提波羅蜜毘梨耶波羅蜜禪波羅蜜亦如是何以故諸波羅蜜性無所能作自性空虛誑如野馬爾時須菩提白佛言世尊若一切法自性空云何菩薩摩訶薩行六波羅蜜當得阿耨多羅三藐三菩提須菩提菩薩摩訶薩行六波羅蜜時作是念是世間心皆顛倒我若不行方便力不能度脫眾生生死我當為眾生故行檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜是菩薩為眾生故捨內外物捨時作是念我無所捨何以故是物必當壞敗菩薩作如是思惟能具足檀波羅蜜為眾生故終不破戒何以故菩薩作是念我為眾生故發阿耨多羅三藐三菩提若殺生是所不應乃至我為眾生故發阿耨多羅三藐三菩提若作邪見若貪著聲聞辟支佛地是所不應菩薩摩訶薩如是思惟能具足尸羅波羅蜜菩薩為眾生故不瞋心乃至不生一念菩薩如是思惟我應利益眾生云何而起瞋心菩薩如是思惟能具足羼提波羅蜜菩薩為眾生故乃至阿耨多羅三藐三菩提常不生懈怠心菩薩如是行能具足毘梨耶波羅蜜菩薩為眾生故乃至得阿耨多羅三藐三菩提不生散亂心菩薩如是行能具足禪波羅蜜菩薩為眾生故乃至得阿耨多羅三藐三菩提終不離智慧何以故除智慧不可以餘法度脫眾生故菩薩如是行能具足般若波羅蜜須菩提白佛言世尊若諸波羅蜜無差別相云何般若波羅蜜於五波羅蜜中第一最上微妙佛告須菩提如是如是諸波羅蜜雖無差別若無般若波羅蜜五波羅蜜不得波羅蜜名字因般若波羅蜜五波羅蜜得波羅蜜名字須菩提譬如種種色身到須彌山王邊皆同一色五波羅蜜亦如是因般若波羅蜜到薩婆若中一種無異不分別是檀波羅蜜是尸羅波羅蜜是羼提波羅蜜是毘梨耶波羅蜜是禪波羅蜜是般若波羅蜜何以故是諸波羅蜜無自性故以是因緣故諸波羅蜜無差別須菩提白佛言世尊若隨實義無分別云何般若波羅蜜於五波羅蜜中最上微妙佛言如是如是須菩提雖實義中無有分別但以世俗法故說檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜為欲度眾生生死是眾生實不生不死不起不退須菩提眾生無所有故當知一切法無所有以是因緣故般若波羅蜜於五波羅蜜中最上最妙須菩提譬如閻浮提眾女人中玉女寶第一最上最妙般若波羅蜜亦如是於五波羅蜜中第一最上最妙須菩提白佛言世尊佛以何意故說般若波羅蜜最上最妙佛告須菩提是般若波羅蜜取一切善法到薩婆若中住不住故須菩提白佛言世尊般若波羅蜜有法可取可捨不佛言不也須菩提般若波羅蜜無法可取無法可捨何以故一切法不可取不可捨故世尊般若波羅蜜於何等法不取不捨佛言般若波羅蜜於色不取不捨於受想行識乃至阿耨多羅三藐三菩提不取不捨世尊云何不取色乃至不取阿耨多羅三藐三菩提佛言若菩薩不念色乃至不念阿耨多羅三藐三菩提是名不取色乃至不取阿耨多羅三藐三菩提須菩提言世尊若不念色乃至不念阿耨多羅三藐三菩提云何得增益善根善根不增云何具足諸波羅蜜若不具足諸波羅蜜云何得阿耨多羅三藐三菩提佛告須菩提若菩薩不念色乃至不念阿耨多羅三藐三菩提是時善根增益善根增益故具足諸波羅蜜諸波羅蜜具足故得阿耨多羅三藐三菩提何以故不念色乃至不念阿耨多羅三藐三菩提時便得阿耨多羅三藐三菩提世尊何因緣故色不念時乃至阿耨多羅三藐三菩提不念時便得阿耨多羅三藐三菩提佛言以念故著欲界色界無色界不念故無所著如是須菩提菩薩摩訶薩行般若波羅蜜不應有所著世尊菩薩摩訶薩如是行般若波羅蜜當住何處佛言菩薩摩訶薩如是行不住色乃至不住一切種智世尊何因緣故色中不住乃至一切種智中不住佛言不著故不住何以故是菩薩不見有法可著可住如是須菩提菩薩摩訶薩以不著不住法行般若波羅蜜須菩提若菩薩摩訶薩作是念若能如是行如是修是行般若波羅蜜我今行般若波羅蜜修般若波羅蜜若如是取相則遠離般若波羅蜜若遠離般若波羅蜜則遠離檀波羅蜜乃至遠離一切種智何以故般若波羅蜜無有著處亦無著者自性無故菩薩摩訶薩若復如是取相則於般若波羅蜜退若退般若波羅蜜則是退阿耨多羅三藐三菩提不得受記菩薩摩訶薩復作是念住是般若波羅蜜能生檀波羅蜜乃至能生大悲若作是念則為失般若波羅蜜失般若波羅蜜者則不能生檀波羅蜜乃至不能生大悲菩薩若復作是念諸佛知諸法無受相故得阿耨多羅三藐三菩提菩薩若作如是演說開示教詔則失般若波羅蜜何以故佛於諸法無所知無所得亦無法可說何況當有所得無有是處須菩提白佛言世尊菩薩行般若波羅蜜云何無是過失佛言若菩薩摩訶薩行般若波羅蜜作是念諸法無所有不可取若法無所有不可取則無所得若如是行為行般若波羅蜜若菩薩摩訶薩著無所有法則遠離般若波羅蜜何以故般若波羅蜜中無有著法故須菩提白佛言世尊般若波羅蜜遠離般若波羅蜜耶檀波羅蜜遠離檀波羅蜜耶乃至一切種智遠離一切種智耶世尊若般若波羅蜜遠離般若波羅蜜乃至一切種智遠離一切種智菩薩云何得般若波羅蜜乃至得一切種智佛言菩薩摩訶薩行般若波羅蜜時不生色是色誰色乃至一切種智不生是一切種智誰一切種智如是菩薩能生般若波羅蜜乃至能生一切種智復次須菩提菩薩摩訶薩行般若波羅蜜時不觀色若常若無常若苦若樂若我若非我若空若不空若離若非離何以故自性不能生自性乃至一切種智亦如是若菩薩摩訶薩行般若波羅蜜如是觀色乃至觀一切種智能生般若波羅蜜乃至能生一切種智譬如轉輪聖王有所至處四種兵皆隨從般若波羅蜜亦如是有所至處五波羅蜜皆悉隨從到薩婆若中住譬如善御駕駟不失平道隨意所至般若波羅蜜亦如是御五波羅蜜不失正道至薩婆若須菩提言世尊何等是菩薩摩訶薩道何等是非道佛言聲聞道非菩薩道辟支佛道非菩薩道一切種智道是菩薩摩訶薩道須菩提是名菩薩摩訶薩道非道須菩提言世尊諸菩薩摩訶薩般若波羅蜜為大事故起所謂示是道是非道佛言如是如是須菩提般若波羅蜜為大事故起所謂示是道是非道須菩提是般若波羅蜜為度無量眾生故起為利益阿僧祇眾生故起般若波羅蜜雖作是利益亦不受色亦不受受想行識亦不受聲聞辟支佛地須菩提般若波羅蜜是諸菩薩摩訶薩導示阿耨多羅三藐三菩提能令離聲聞辟支佛地住薩婆若般若波羅蜜無所生無所滅諸法常住故須菩提言世尊若般若波羅蜜無所生無所滅云何菩薩摩訶薩行般若波羅蜜時應布施云何應持戒云何應修忍云何應勤精進云何應入禪定云何應修智慧佛告須菩提菩薩摩訶薩念薩婆若應布施念薩婆若應持戒忍辱精進禪定智慧是菩薩摩訶薩持是功德與眾生共之應迴向阿耨多羅三藐三菩提若如是迴向則具足修六波羅蜜乃至慈悲心諸功德須菩提若菩薩摩訶薩不遠離六波羅蜜則不遠離薩婆若以是故須菩提菩薩摩訶薩欲得阿耨多羅三藐三菩提應學應行六波羅蜜菩薩摩訶薩行六波羅蜜具足一切善根當得阿耨多羅三藐三菩提以是故須菩提菩薩摩訶薩應習行六波羅蜜須菩提言世尊云何菩薩摩訶薩應習行六波羅蜜佛言菩薩摩訶薩應如是觀色不合不散受想行識不合不散乃至一切種智不合不散是名菩薩摩訶薩習行六波羅蜜復次須菩提菩薩摩訶薩應作是念我當不住色中不住受想行識中乃至不住一切種智中如是應習行六波羅蜜何以故是色無所住乃至薩婆若無所住如是須菩提菩薩摩訶薩以無所住法習行六波羅蜜應當得阿耨多羅三藐三菩提須菩提譬如士夫欲食菴羅果若波羅那婆果當種其子隨時溉灌守護漸漸生長時節和合便有果實得而食之須菩提菩薩摩訶薩亦如是欲得阿耨多羅三藐三菩提當學六波羅蜜以布施攝取眾生持戒忍辱精進禪定智慧攝取眾生度眾生生死如是行當得阿耨多羅三藐三菩提以是故須菩提菩薩摩訶薩欲不隨他人語當學般若波羅蜜欲淨佛國土成就眾生欲坐道場欲轉法輪當學般若波羅蜜須菩提白佛言世尊應如是學般若波羅蜜耶佛言菩薩應如是學般若波羅蜜欲於諸法得自在當學般若波羅蜜何以故學是般若波羅蜜於一切諸法中得自在故復次般若波羅蜜於一切諸法中最大譬如大海於萬川中最大般若波羅蜜亦如是於一切諸法中最大以是故諸欲求聲聞辟支佛道及諸菩薩道應當學般若波羅蜜檀波羅蜜乃至一切種智須菩提譬如射師執如意弓箭不畏怨敵菩薩摩訶薩亦如是行般若波羅蜜乃至一切種智魔若魔天所不能壞以是故須菩提菩薩摩訶薩欲得阿耨多羅三藐三菩提應學般若波羅蜜是行般若波羅蜜菩薩為十方諸佛所念須菩提白佛言世尊云何十方諸佛念是菩薩摩訶薩佛告須菩提菩薩摩訶薩行檀波羅蜜時十方諸佛皆念行尸羅波羅蜜羼提波羅蜜毘梨耶波羅蜜禪波羅蜜般若波羅蜜時十方諸佛皆念云何念布施不可得持戒忍辱精進禪定智慧不可得乃至一切種智不可得菩薩能如是不得諸法故諸佛念是菩薩摩訶薩復次須菩提諸佛不以色故念不以受想行識故念乃至不以一切種智故念須菩提言世尊菩薩摩訶薩多有所學實無所學佛言如是如是須菩提菩薩多有所學實無所學何以故是菩薩所學諸法皆不可得須菩提白佛言世尊佛所說法若略若廣於此法中諸菩薩摩訶薩欲求阿耨多羅三藐三菩提六波羅蜜若略若廣應當受持親近讀誦讀誦已思惟正觀心心數法不行故佛告須菩提如是如是菩薩摩訶薩略廣學六波羅蜜當知一切法略廣相須菩提言世尊云何菩薩摩訶薩知一切法略廣相佛言知色如相知受想行識乃至知一切種智如相如是能知一切法略廣相須菩提言世尊云何色如相云何受想行識乃至一切種智如相佛告須菩提色如相無生無滅無住異是名色如相乃至一切種智如相無生無滅無住異是名一切種智如相是中菩薩摩訶薩應學復次須菩提菩薩摩訶薩知諸法實際時知一切法略廣相世尊何等是諸法實際佛言無際是名實際菩薩學是際知一切諸法略廣相須菩提若菩薩摩訶薩知諸法法性是菩薩能知一切法略廣相世尊何等是諸法法性佛言色性是名法性是性無分無非分須菩提菩薩摩訶薩知法性故知一切法略廣相須菩提白佛言世尊復云何應知一切法略廣相佛言若菩薩摩訶薩知一切法不合不散須菩提言世尊何等法不合不散佛言色不合不散受想行識不合不散乃至一切種智不合不散有為性無為性不合不散何以故是諸法自性無云何有合有散若法自性無是為非法非法不合不散如是應當知一切法略廣相須菩提言世尊是名菩薩摩訶薩略攝般若波羅蜜世尊是略攝般若波羅蜜中初發意菩薩摩訶薩應學乃至十地菩薩摩訶薩亦應學是菩薩摩訶薩學是略攝般若波羅蜜則知一切法略廣相論釋曰須菩提聞菩薩摩訶薩大利根相所謂一波羅蜜邊能生五波羅蜜行一波羅蜜即能具五波羅蜜如上品中說是事希有故問佛是菩薩發心已來為幾時能得如是方便佛答是菩薩發心已來除大菩薩於餘眾生無量億阿僧祇劫或有菩薩發心已來無量億阿僧祇劫大罪因緣覆心故不見佛不親近供養是故問是菩薩為供養幾佛佛答是菩薩為已供養如恒河沙等諸佛上言無量億阿僧祇今言恒河沙者多數理同故有菩薩久發心雖多以華香供養諸佛而未能種善根作是念我必當得果報深心行六波羅蜜故若以深心行六波羅蜜為阿耨多羅三藐三菩提故作功德是名種善根是故第三問種何等善根佛答是菩薩從初發心已來具足行六波羅蜜一切福德無不作者一切善法無不修集須菩提聞已歡喜白佛言希有世尊是菩薩能如是行方便所謂未斷諸煩惱未離生死而能勝斷煩惱離生死法者無始生死已來集諸惡法菩薩心後來而能用後來心不隨先所集惡心是為希有一切眾生無恩於菩薩而菩薩常欲利益是諸眾生或欲奪菩薩命割截身體菩薩欲以第一佛樂智慧命欲與眾生如是等是為希有佛可須菩提所說欲令此事明了故作譬喻如日月照四天下若無日月則百穀藥草及眾生無以生長月是陰氣日是陽氣二氣和合故萬物成長是故日月於四天下大有利益菩薩亦如是於四生中以大悲心憐愍眾生故能隨所願行一切善法大智慧力故破眾生著善法心如是六波羅蜜等諸善增長成就直至阿耨多羅三藐三菩提又復眾生雖復有眼若無日月則無所見眾生雖有世俗善根利智不得般若波羅蜜照明尚不得二乘何況得阿耨多羅三藐三菩提又復菩薩雖行五波羅蜜不得般若波羅蜜不得名波羅蜜以不破著心故若菩薩乃至能自以身命布施若無般若其心易破如無夫之婦侵凌則易若有般若則不可破壞菩薩雖行種種諸餘深法不得般若不名為行波羅蜜但名為行善法有量有盡故此中說譬喻轉輪聖王雖有千子八萬四千小王及六寶不得名為轉輪聖王不能飛行到四天下若天遣金輪寶至乃得名為轉輪聖王菩薩亦如是雖有布施等諸善法不得般若波羅蜜故不名為菩薩為行六波羅蜜人不能除障礙行菩薩道故譬如健將善知戰法器仗具足不畏怨敵健將即是菩薩器仗是般若增上慢者未得聖道意謂已得菩薩說畢竟空法是人行善法心不同故毀壞菩薩外道梵志等及諸魔民乃至菩薩旃陀羅者菩薩旃陀羅者如魔品中說聞魔來稱其名字而與受記而生輕慢復次為般若波羅蜜故說五波羅蜜若人能直行諸法實相則不為說布施等入般若初門以人鈍根罪重故種種因緣說以布施破慳持戒折薄諸煩惱忍辱開福德門能行難事精進如風吹火熾然不息禪定攝心一定觀諸法實相故是五波羅蜜皆趣向般若波羅蜜如諸小王朝宗轉輪聖王如一切眾流皆入大海布施等諸善法亦如是為般若波羅蜜所守護故得至薩婆若問曰五波羅蜜如諸川流般若波羅蜜應如大海今何以言五波羅蜜為般若波羅蜜所守護故得入薩婆若答曰汝不聞先說般若有種種名字耶薩婆若即是般若異名五波羅蜜福德入般若波羅蜜中即得清淨般若般若清淨故得佛道變名薩婆若是故言入薩婆若即是入般若有人疑諸波羅蜜各各有力何以獨言般若波羅蜜功用為大是故言譬如人之右手自然穩便五波羅蜜如左手不得般若波羅蜜則所作不便如人開目造事所作皆成如導師在前餘伴隨逐進止取捨皆隨導師不得自在般若波羅蜜亦如是導五波羅蜜所可修集成辦皆仰般若此中佛自說譬喻如轉輪聖王輪寶在四兵前導輪住餘寶則住輪是般若波羅蜜常在五波羅蜜前導五波羅蜜隨逐如般若初品中說菩薩欲具足檀波羅蜜不見施者受者及財物先籌量分別斷一切著然後布施是則般若在前導如輪寶伏四天下已常在王宮住虛空中聖王是菩薩輪是般若破諸魔民煩惱已入薩婆若宮中住是輪無所分別我常在前餘寶在後無憎愛心是可來是不可來般若無分別亦如是檀波羅蜜隨我來尸羅波羅蜜勿來如經中廣說此中佛自說因緣一切法性無所能作須菩提聞是已白佛言若一切法性空無所有云何菩薩行六波羅蜜能得阿耨多羅三藐三菩提佛答菩薩行般若作是念諸法雖畢竟空眾生狂顛倒故深著不解我若不以方便力則不可得度方便者所謂金色身三十二相八十隨形好無量光明神通變化能以一指動十方三千大千國土梵音說法無厭色身十力四無所畏十八不共法無礙解脫一切種智大慈大悲等具足無量諸佛法然後能教化眾生眾生必能信受得如是力假令妄語人猶當信何況實語如經說我雖知諸法實相能入涅槃但為眾生故行檀波羅蜜等如經中廣說乃至不可以異事度眾生須菩提白佛言世尊若諸波羅蜜畢竟空故無差別云何般若波羅蜜於諸波羅蜜中最尊佛可須菩提畢竟空中諸波羅蜜實無差別若無般若波羅蜜諸波羅蜜畢竟空無差別誰能知者若無般若五法云何得波羅蜜名字五波羅蜜未入般若時有差別既入般若則無差別如諸異色物到須彌山邊皆同一色不得言餘物色皆同何以獨稱須彌為大檀波羅蜜等亦如是雖無差別皆是般若力故不得言何以獨稱般若為大須菩提雖蒙開釋猶未善解復以異塗而問世尊若實義中無差別云何般若於五波羅蜜為上先說未得聖道空今說得聖道空是故說第一實義第一實義聖道是最可信是中亦無差別佛可言如是如是我說六波羅蜜分別皆為世俗故何以故世人不可但為說諸法實相聞則迷悶生於疑悔是故以第一義為心用世俗語言為說是故說分別有諸波羅蜜教化眾生眾生實無有法皆是空不生不死不退不起色等法亦如是是故般若波羅蜜雖空能示如是事故而最上最妙譬如玉女寶於眾女中最為第一而最上最妙須菩提白佛佛以何意故常說般若最上者須菩提種種因緣說般若五波羅蜜無差別佛亦然可其所說而復言般若最上佛言般若波羅蜜守護一切善法至薩婆若中住者一切雖空若無般若一切諸善法皆不能至薩婆若善法者五波羅蜜三十七品大慈悲等諸菩薩法問曰若行諸善法亦能至薩婆若何以但說般若故得至答曰雖諸善法和合能破煩惱得阿耨多羅三藐三菩提而般若波羅蜜於中功力最大譬如大軍摧敵而主將得功名復有人言諸善法不得般若不得至薩婆若般若不得諸善法獨能至薩婆若如經說師子雷音佛國寶樹莊嚴其樹常出無量法音所謂一切法畢竟空無生無滅等其土人民生便聞此法音故不起惡心得無生法忍如此人何有布施持戒等諸功德亦有狂人醉人從佛聞四諦即時得道如是等無有智慧行餘法得道無有是事須菩提問佛般若畢竟空不取聖法不捨凡夫法云何佛言是般若波羅蜜能至薩婆若住佛可其言如是如是是般若波羅蜜無取無捨雖言取薩婆若以不取法故取住義亦如是此中佛自說因緣所謂一切法不取相一切法者色乃至菩提是法虛誑從因緣生自性無故不取不取故不捨以不憶念取相故須菩提言若不憶念色等法云何增長善根善根不增長云何得阿耨多羅三藐三菩提佛答若菩薩能滅一切法中憶念即是空無相無作解脫門解脫即是諸法實相雖有善根以取相著心顛倒故不增長譬如種穀其苗雖好穢草多故不能增長此中說因緣以眾生憶念故生三界善不善處若無憶念則不著不著則不生須菩提從佛聞是已思惟籌量是法畢竟空無所有若行是法亦應無所得無住處何以故因果相似故是故問佛菩薩作是念行般若何所住何所得佛答色等一切法中不住乃至不住中亦不住不取相故不著不著故則不住此中佛自說因緣是菩薩不見法有可著可住著者住者此中法難破故但說法不說著者須菩提若菩薩住是眾生空法空作是念我能如是行者則是失則是離何以故般若波羅蜜是不著相是菩薩以我心外著空內著我不如般若行故言遠離般若何以故般若波羅蜜是不著相以性無故上以著空故失今以破空得般若而著般若無性故失失故不得受記若作是念住般若中能生檀波羅蜜等者亦復是失問曰上二失因緣可爾今以何為失答曰上二失以著空著無性法故便不能修檀波羅蜜等功德而生邪見故作是念若法都空復何所行是人以不著空不著無性故行檀波羅蜜等作是念能不著空無性而能行是功德是為真道是亦為失以其心有悕望故若失般若則不能行檀波羅蜜乃至大悲何以故阿耨多羅三藐三菩提是真實法般若波羅蜜與此相似檀等諸善法不相似以其取相著故若菩薩自憶想分別一切法不取相諸佛知是已得阿耨多羅三藐三菩提不取相者名畢竟空不可取諸相滅故亦為他開示演說則失般若是人以求空則失無性亦失我是凡夫生死人諸煩惱未盡云何能得但隨佛語自不分別而定心為他人說不取一切相是佛法種種因緣以此事開示教詔是亦為失何以故諸佛於諸法無所得取義亦如是是不取相法乃至假名字不可說何況有所得諸佛法寂滅相無諸戲論一切語言道斷故須菩提作是念若空有失空空中亦有失無取法中亦有失然不可無道今當問佛云何行者無是過失佛答若菩薩知諸法畢竟空無所有不可取是法不可得知如是行者則無失菩薩著畢竟空著無性著菩薩所行道佛說三種皆失菩薩聞是已則捨著心今猶著佛所行未息如佛所行必是真道我但當隨佛行一切法無所有不取相是故為失今能如佛心中所得法如是法相佛亦無所得無所得故不貪貴佛不輕賤餘人於一切眾生其心平等此中更問如是是清淨般若無有過失離自相不著不離自相是即有相著法若離自相云何可行佛答若菩薩於一切法不生是名能行般若是菩薩不說是色若常若無常等是色誰色是色破色誰色破人色乃至一切種智亦如是若法如是畢竟空推求不可得是不可生所以者何性不能生性無性不能生無性如是等破顛倒得實論議皆是般若波羅蜜力餘波羅蜜皆隨從譬如轉輪聖王有所至處四種兵常隨從聖王福故四種兵皆能飛般若力故諸餘法皆是實性同至佛道復次譬如善御駕駟不失平道馬雖有致車之力若無御者則不能有所至布施等亦如是雖有功德果報力無般若調御不能至佛道如是種種譬喻五波羅蜜入般若中雖無差別以是事故而般若波羅蜜最尊最妙須菩提聞佛種種因緣說般若最大又聞不行是行般若波羅蜜是故問佛世尊何等是菩薩道何等非菩薩道佛答二乘非菩薩道雖有凡夫及諸煩惱非菩薩道麁故不說二乘同行空同求涅槃故說非菩薩道麁事人不疑細事人疑故薩婆若是菩薩道因中說果故須菩提歡喜讚歎般若作是言世尊般若波羅蜜為大事故起如經中廣說乃至諸法常住故須菩提難若般若無所生無所滅云何行布施持戒等佛答以般若無所生無所滅即是畢竟空畢竟空故不妨行六波羅蜜菩薩聞種種因緣讚一切智為一切智故行布施等法是法為度一切眾生故迴向阿耨多羅三藐三菩提是六波羅蜜功德安立諸法實相中迴向阿耨多羅三藐三菩提如是菩薩具足六波羅蜜慈等諸功德不顛倒正行善根故須菩提問菩薩云何應習六波羅蜜佛答若菩薩觀色等諸法不合不散色等諸法顛倒煩惱和合故合以正智慧觀故散菩薩以利智慧深觀則無法合顛倒煩惱皆虛誑故非合如先破染染者事中說是故菩薩知諸法本不合故亦無散則不生高心復次菩薩不應作是念我以真智慧令色等諸法清淨而住其中何以故色等法無住處如地住於水水住於風風住於空空無所住以本無住處故一切都無住菩薩應如是住無住法中得阿耨多羅三藐三菩提此中說譬喻樹是般若波羅蜜菓是阿耨多羅三藐三菩提若人欲得阿耨多羅三藐三菩提應當種般若波羅蜜子人是行者水是五波羅蜜如人溉灌樹時雖未見果實時至則得時節和合是具足諸法如經中說讚歎般若若菩薩欲不隨他行得諸法實相若有邪見人來破壞覺而不隨若欲淨佛國土坐道場轉法輪當學般若須菩提問佛如佛所教菩薩當學般若佛言我教令學般若須菩提作是念一切法平等相何以故但教學般若佛答學是般若波羅蜜於一切法得自在故我教學般若波羅蜜般若波羅蜜於一切法中最大如佛於一切眾生中最尊又如萬川大海為大如經中說射師喻若菩薩能如是一切法中行自在般若魔若魔人所不能勝何況增上慢及邪見人是菩薩為十方諸佛所念諸佛念義如先說此中佛說若菩薩行六波羅蜜亦能觀六波羅蜜畢竟空如是人有大功夫故為諸佛所念譬如勇士入陣破賊而不被瘡則為主所念菩薩亦如是破諸煩惱賊具足六波羅蜜而不著六波羅蜜則為諸佛所念諸佛不取是菩薩色故念不取受想行識故念何以故色等諸法虛誑不實故諸佛觀是菩薩身如實相故念須菩提歡喜言菩薩多有所學亦學俗法亦學道法亦學諸波羅蜜亦學畢竟空亦學起亦學滅凡夫學起不能學滅聲聞學滅不能學起菩薩亦學起亦學滅是故言多有所學是起滅如幻如夢畢竟空故實無所學佛可其言自說因緣菩薩所學皆無所得須菩提白佛言世尊佛所說法若略若廣菩薩所應學何以故言所學皆無所得須菩提意如佛所說八萬四千法聚十二部經若廣若略諸三乘人所學此中說菩薩欲得阿耨多羅三藐三菩提應學六波羅蜜若略若廣學者應當受持親近是法讀誦思惟正觀乃至入無相三昧心心數法不行菩薩能如是學則能知諸法略廣相廣者從八萬四千法聚已來無量佛法略者乃至小品小品中一品一品中一段復次略者知諸法一切空無相無作無生無滅等廣者諸法種種別相分別如後善知識中說須菩提問云何菩薩知一切法略廣相佛答若知諸法如如相者所謂不生不滅不住異問曰若如一相無生相云何菩薩知是如故知諸法總相別相總相別相即是略廣相答曰如名諸法實相常住不壞不隨諸觀菩薩得是如即破無明邪見等諸顛倒是人得實法故一切世間法總相別相了了知先凡夫時智慧眼病以無明顛倒覆故不能實知問曰實法相者所謂空無相無作諸智滅云何言得如實相故了了知諸法總相別相答曰我已先答而汝於如中取相故復作是難汝若知如不應作是難是如畢竟無相故不妨知諸法總相別相以智慧明了了故復次譬如人年既長大乃知小時所行皆愚癡可笑菩薩亦如是入諸法實相起已還在顛倒果報六情中念寂滅解脫樂乃知世間六情所著皆是虛誑可捨法是名總相於此中分別不淨有上中下無常苦空無我等亦如是乃至八萬四千種諸錯謬復次知如法性實際故亦知諸法略廣相如法性實際差別義如初品中說此中佛說非際是實際非際者無相可取無定法可著得法性故知色等十八性皆是法性法性相者佛說無分無非分無分者不可示此示彼無分別無相無量無非分者不著是無相無量等破量相法性二事妨故不見一有相有量二無相無量有相有量為麁無相無量為細是故說法性相無分無非分菩薩入三解脫門住如等三實法則能籌量知一切法總相別相須菩提聞佛答已欲更問無量佛法異門事佛答知一切法無合無散故則知諸法總相別相問曰眼見二指有合散云何言無合散答曰我先言肉眼所見與牛羊無異不可信復次三節皮肉具足為指指無定法復次設有指法亦不盡合一分合多分不合多分不合故不得言指合問曰以少合故名為合答曰指少分不名為指云何言指合若多分不合不名為不合何以少分合故名為合是故不得言二指合復次指與分不異不一故即是無指無指故無合入破一異門中則都無合如佛此中說一切法自性無性無故即是無法無法云何有合散須菩提聞佛說如法性實際不合不散四門知略廣相是故須菩提言世尊是名略攝般若波羅蜜略攝聞是安隱道故一切菩薩所應學經世尊是門利根菩薩摩訶薩所入佛言鈍根菩薩亦可入是門中根菩薩散心菩薩亦可入是門是門無礙若菩薩摩訶薩一心學者皆入是門懈怠少精進妄憶念亂心者所不能入精進不懈怠正憶念攝心者能入欲住阿鞞跋致地欲逮一切種智者能入是菩薩摩訶薩如般若波羅蜜所說當學乃至如檀波羅蜜所說當學是菩薩摩訶薩當得一切智是菩薩摩訶薩行般若波羅蜜所有魔事欲起即滅以是故菩薩摩訶薩欲得方便力當行般若波羅蜜若菩薩摩訶薩如是行如是習如是修般若波羅蜜是時無量阿僧祇國土中現在諸佛念是行般若波羅蜜菩薩何以故是般若波羅蜜中生過去未來現在諸佛故以是故菩薩摩訶薩應如是思惟過去未來現在諸佛所得法我亦當得如是須菩提菩薩摩訶薩應習般若波羅蜜若如是習般若波羅蜜疾得阿耨多羅三藐三菩提以是故菩薩摩訶薩常應不遠離薩婆若念若菩薩摩訶薩如是行般若波羅蜜乃至彈指頃是菩薩福德甚多若有人教三千大千世界中眾生自恣布施教令持戒禪定智慧教令得解脫解脫知見教令得須陀洹果乃至阿羅漢果辟支佛道不如是菩薩修般若波羅蜜乃至彈指頃何以故是般若波羅蜜中生布施持戒禪定智慧須陀洹果乃至辟支佛道十方現在諸佛亦從般若波羅蜜中生過去未來諸佛亦從般若波羅蜜中生故復次須菩提菩薩摩訶薩應薩婆若念行般若波羅蜜若須臾時若半日若一日若一月若百日若一歲若百歲若一劫若百劫乃至無量無邊阿僧祇劫是菩薩修是般若波羅蜜福德甚多勝於教十方恒河沙等世界中眾生布施持戒禪定智慧解脫解脫知見教令得須陀洹果乃至辟支佛道何以故諸佛從般若波羅蜜中生說是布施持戒禪定智慧解脫解脫知見須陀洹果乃至辟支佛道若有菩薩摩訶薩如般若波羅蜜所說住當知是菩薩摩訶薩是阿鞞跋致為諸佛所念如是方便力成就當知是菩薩親近供養無量千萬億諸佛種善根與善知識相隨久行六波羅蜜久修十八空四念處乃至八聖道分佛十力乃至一切種智當知是菩薩住法王子地滿足諸願常不離諸佛不離諸善根從一佛國至一佛國當知是菩薩辯才無盡具足得陀羅尼身色具足受記具足故為眾生受身當知是菩薩善知字門善知非字門善於言善於不言善於一言善於二言善於多言善知女語善知男語善知色乃至識善知世間性善知涅槃性善知法相善知有為相善知無為相善知有法善知無法善知自性善知他性善知合法善知散法善知相應法善知不相應法善知相應不相應法善知如善知不如善知法性善知法位善知緣善知無緣善知陰善知界善知入善知諦善知十二因緣善知禪善知無量心善知無色定善知六波羅蜜善知四念處乃至善知一切種智善知有為性善知無為性善知有性善知無性善知色觀善知受想行識觀乃至善知一切種智觀善知色色相空善知受想行識識相空乃至善知菩提菩提相空善知捨道善知不捨道善知生善知滅善知住異善知欲善知瞋善知癡善知不欲善知不瞋善知不癡善知見善知不見善知邪見善知正見善知一切見善知名善知色善知名色善知因緣善知次第緣善知緣緣善知增上緣善知行相善知苦善知集善知滅善知道善知地獄善知餓鬼善知畜生善知人善知天善知地獄趣善知餓鬼趣善知畜生趣善知人趣善知天趣善知須陀洹善知須陀洹果善知須陀洹道善知斯陀含善知斯陀含果善知斯陀含道善知阿那含善知阿那含果善知阿那含道善知阿羅漢善知阿羅漢果善知阿羅漢道善知辟支佛善知辟支佛果善知辟支佛道善知佛善知一切智善知一切智道善知諸根善知諸根具足善知慧善知疾慧善知有力慧善知利慧善知出慧善知達慧善知廣慧善知深慧善知大慧善知無等慧善知寶慧善知過去世善知未來世善知現在世善知方便善知待眾生善知心善知深心善知義善知語善知分別三乘須菩提菩薩摩訶薩行般若波羅蜜生般若波羅蜜修般若波羅蜜得如是等利益論釋曰須菩提意以四種門雖安隱以甚深故利根者乃得入佛答無不入者須菩提明智慧利根者能入佛意但一心精進欲學者可入譬如熱時清涼池有目有足皆可入雖近不欲入者則不入四門般若波羅蜜池亦如是四方眾生無有遮者不懈怠者是正精進不妄念者是正念不亂心者是正定如等四門是正見正見等安住是戒行此八聖道能得般若波羅蜜須菩提小乘智短故但說利根者能入佛大乘大智故說雖中根鈍根八法和合故能入是四門佛此中以大悲氣故說中根鈍根皆可得入若菩薩能如般若所說六波羅蜜學不久當得薩婆若如聲聞法中不但以正見得道以八分合行故大乘法亦如是不但學般若故得薩婆若與五波羅蜜合故得是故說菩薩如所說般若波羅蜜當學得一切智問曰上說但般若能至一切種智今何以言與五波羅蜜合故得至答曰常說與六波羅蜜合故得至或時有清淨佛國但聞實相得至薩婆若不用次第行諸波羅蜜此中說菩薩得薩婆若則般若功報已足今但讚行般若人力勢如經中說是菩薩行般若所有魔事起即滅從上諸佛所念來至此皆是讚菩薩行般若功德乃至分別善知三乘善知字門者如文字陀羅尼中說非字名如法性實際此中無文字略說義是菩薩無量福德力故善知二法世間及涅槃若厭世苦則念涅槃若欲沒涅槃還念世間集諸福德道故善知字破福德中顛倒故善知無字語不語亦如是一語者以是一語能分別多少淨語不淨語一語二語多語男語女語等音聲各異菩薩善知是事故能伏諸邪道及諸豪勝善知色乃至識二種相若常若無常如先說善知捨道者菩薩從一地至一地捨下地不憂得上地不貪不捨道者住是地中邪見次世間正見一切見學無學等諸見行者十六行善知須陀洹者人也須陀洹道者見諦道也須陀洹果第十六心心數法及無漏戒等諸法乃至佛亦如是善知諸根者善分別二十二根有人言觀可度眾生根有利鈍具足者可度不具足者未可度又菩薩亦自知善根具足不具足如鳥子自知毛羽具足爾乃可飛慧者一切智慧總相疾慧者速知諸法有人雖疾而智力不強如馬雖疾而力弱有人雖有強智力而不利譬如鈍斧雖有大力不能破物出慧者於種種難中能自拔出亦能於諸煩惱中自拔出三界入涅槃達慧者究盡通達於佛法中乃至漏盡得涅槃破壞諸法到法性中廣慧者道俗種種經書論議於佛法中有無無不悉知深慧者觀一切法無量無相不可思議世間深智慧者能知久遠事利中有衰衰中有利大慧者總具上諸慧名為大又復一切眾生中佛為大諸法中般若為大知佛信法與大法和合故名為大無等慧者於般若中不著般若能如是深入更無異法可喻復次菩薩漸漸行道到不可思議性中無有與等者故名無等寶慧者如如意寶自無定色隨前物而變般若亦如是自無定相隨諸法行又如如意珠隨願皆得般若亦如是有人行者能得佛願何況餘者過去已滅未來未起不得言有不得言無於是中能行實相是名善知現在法念念生滅故不可知而能通達是名善知現在世方便名欲成辦其事能具足因緣多少得所於中不令有失如菩薩雖行空不證實際雖行福德亦復不著待眾生者如估客大將雖乘駃馬能疾到所止故待眾人菩薩亦如是乘智慧駃馬雖能疾入涅槃亦待眾生故不入善知眾生種種善惡心深心者現在雖惡其本則好如父母撾子外惡內善如佛度鴦崛魔羅知其淺心雖惡深心實善菩薩觀眾生信等五善根從深心中來是時可度義者有二亦法亦名語者語言以名字名物得義無礙法無礙故名善知義辭無礙樂說無礙故名善知語菩薩住是二善知中能以三乘度眾生是名善知分別三乘如是難解故解說易解者不說問曰何以故先說善知色乃至識後說知眾界入何以先說善知緣後說因次第緣增上答曰先廣說後略說復有人言先五眾有三種善不善無記戒眾等五亦名為五眾緣先略說後廣說經須菩提白佛言世尊菩薩摩訶薩云何行般若波羅蜜云何生般若波羅蜜云何修般若波羅蜜佛言色寂滅故色空故色虛誑故色不堅實故應行般若波羅蜜受想行識亦如是如汝所問云何生般若波羅蜜如虛空生故應生般若波羅蜜如汝所問云何修般若波羅蜜修諸法破壞故應修般若波羅蜜須菩提言世尊行般若波羅蜜生般若波羅蜜修般若波羅蜜應幾時佛言從初發意乃至坐道場應行應生應修般若波羅蜜須菩提白佛言世尊次第心應行般若波羅蜜佛言常不捨薩婆若心不令餘念得入為行般若波羅蜜為生般若波羅蜜為修般若波羅蜜若心心數法不行故為行般若波羅蜜為生般若波羅蜜為修般若波羅蜜須菩提白佛言世尊菩薩摩訶薩修般若波羅蜜當得薩婆若不佛言不世尊不修般若波羅蜜得薩婆若不佛言不世尊修不修得薩婆若不佛言不世尊非修非不修得薩婆若不佛言不世尊若不爾云何當得薩婆若佛言菩薩摩訶薩得薩婆若如如相世尊云何如如相如實際云何如實際如法性云何如法性如我性眾生性壽命性世尊云何我性眾生性壽命性佛告須菩提於汝意云何我眾生壽命法可得不須菩提言不可得佛言若我眾生壽命不可得云何當說有我性眾生性壽命性若般若波羅蜜中不說有一切法當得一切種智須菩提言世尊但般若波羅蜜是不可說禪波羅蜜乃至檀波羅蜜亦不可說佛告須菩提般若波羅蜜不可說檀波羅蜜乃至一切法若有為若無為若聲聞法若辟支佛法若菩薩法若佛法亦不可說世尊若一切法不可說云何說是地獄是畜生是餓鬼是人是天是須陀洹是斯陀含阿那含阿羅漢辟支佛是諸佛佛告須菩提於汝意云何是眾生名字實可得不世尊不可得佛言若眾生不可得云何當說有地獄餓鬼畜生人天須陀洹乃至佛如是須菩提菩薩摩訶薩行般若波羅蜜時應當學一切法不可說須菩提言世尊菩薩摩訶薩學般若波羅蜜時應學色受想行識乃至應學一切種智佛告須菩提是菩薩摩訶薩學般若波羅蜜時應學色不增不減乃至應學一切種智不增不減須菩提言世尊云何色不增不減學乃至一切種智不增不減學佛言不生不滅故學世尊云何名不生不滅學佛言不起不作諸行業若有若無故世尊云何不起不作諸行業若有若無佛言觀諸法自相空故世尊云何應觀諸法自相空佛言應觀色色相空應觀受想行識識相空應觀眼眼相空乃至意色乃至法眼識界乃至意識界意識界相空應觀內空內空相空乃至應觀自相空自相空相空應觀四禪四禪相空乃至滅受想定滅受想定相空應觀四念處四念處相空乃至阿耨多羅三藐三菩提阿耨多羅三藐三菩提相空如是須菩提菩薩行般若波羅蜜時應行諸法自相空世尊若色色相空乃至阿耨多羅三藐三菩提阿耨多羅三藐三菩提相空云何菩薩摩訶薩應行般若波羅蜜佛言不行是名行般若波羅蜜世尊云何不行是行般若波羅蜜佛言般若波羅蜜不可得故菩薩不可得行亦不可得行者行法行處亦不可得故是名菩薩摩訶薩行不行般若波羅蜜一切諸戲論不可得故世尊若不行是菩薩摩訶薩行般若波羅蜜從初發意菩薩云何行般若波羅蜜須菩提菩薩從初發意已來應學空無所得法是菩薩用無所得法故布施持戒忍辱精進禪定以無所得法故修智慧乃至一切種智亦如是須菩提白佛言世尊云何名有所得云何名無所得佛告須菩提諸有二者是有所得無有二者是無所得世尊何等是二有所得何等是不二無所得佛言眼色為二乃至意法為二乃至阿耨多羅三藐三菩提佛為二是名為二世尊從有所得中無所得從無所得中無所得佛言不從有所得中無所得不從無所得中無所得須菩提有所得無所得平等是名無所得如是須菩提菩薩摩訶薩於有所得無所得平等法中應學須菩提菩薩摩訶薩如是學般若波羅蜜是名無所得者無有過失須菩提白佛言世尊若菩薩行般若波羅蜜不行有所得不行無所得云何從一地至一地得一切種智佛告須菩提菩薩摩訶薩行般若波羅蜜時不住有所得中從一地至一地何以故有所得中住不能從一地至一地何以故須菩提無所得是般若波羅蜜相無所得是阿耨多羅三藐三菩提相無所得亦是行般若波羅蜜者相須菩提菩薩摩訶薩應如是行般若波羅蜜須菩提白佛言世尊若般若波羅蜜不可得阿耨多羅三藐三菩提亦不可得行般若波羅蜜者亦不可得云何菩薩摩訶薩分別諸法相是色是受想行識乃至是阿耨多羅三藐三菩提佛告須菩提菩薩摩訶薩行般若波羅蜜時不得色不得受想行識乃至不得阿耨多羅三藐三菩提世尊若菩薩摩訶薩行般若波羅蜜時色不可得乃至阿耨多羅三藐三菩提不可得云何具足檀波羅蜜乃至具足般若波羅蜜入菩薩法位中入已淨佛國土成就眾生得一切種智得一切種智已轉法輪作佛事度眾生生死佛告須菩提菩薩摩訶薩不為色故行般若波羅蜜乃至不為阿耨多羅三藐三菩提故行般若波羅蜜須菩提白佛言世尊菩薩為何事故行般若波羅蜜佛言無所為故行般若波羅蜜何以故一切諸法無所為無所作般若波羅蜜亦無所為無所作阿耨多羅三藐三菩提亦無所為無所作菩薩亦無所為無所作如是須菩提菩薩摩訶薩應行般若波羅蜜無所為無所作論釋曰聽者聞種種讚般若功德得善知一切事而貴愛是般若波羅蜜方便欲得須菩提知眾人意是故問佛世尊云何行般若云何生云何修有人言行者在乾慧地生者得無生忍法修者得無生忍法後以禪波羅蜜熏修般若佛答五眾是一切世間心所行結縛處涅槃是寂滅相菩薩以般若波羅蜜利智慧力故能破五眾通達令空即是涅槃寂滅相從寂滅出住六情中還念寂滅相知世間諸法皆是空虛誑不堅實是名般若行般若無定相故不可得說若有若無言語道斷故空如虛空是故說如虛空生又如虛空虛空中無有法生虛空亦不能有所生所以者何無法無形無觸無作相故般若波羅蜜亦如是復有人言有是虛空但以常法無作故不能生是為定相摩訶衍中虛空名無法不得說常不得說無常不得言有不得言無非有非無亦不可得滅諸戲論無染無著亦無文字般若波羅蜜亦如是能觀世間似如虛空是名生般若波羅蜜菩薩得般若已入甚深禪定以般若力故觀禪定及禪定緣皆破壞何以故般若波羅蜜捨一切法不著相故是名修般若波羅蜜聽者作是念一切法皆有時節是故須菩提問般若波羅蜜應幾時行佛答從初發心乃至坐道場應行問曰菩薩從初發心應行十地六波羅蜜三十七品一切善法何以但說行般若答曰須菩提但問般若故佛答以行般若又復是一切法皆與般若波羅蜜和合以般若大故不說餘法問曰般若波羅蜜無量無限何以故以道場為限答曰先已答是般若到佛心中轉名薩婆若理雖一名變故言至道場應行菩薩至道場發意已來所得諸法皆捨得無礙解脫故皆通達三世問曰彈指頃六十念念念生滅云何一心常念薩婆若不令餘念得入答曰心有二種一者念念生滅心二者相續次第生總名一心以相續次第生故雖多名為一心是時不令貪恚等心相續得入何以故貪恚等心久住則能障般若波羅蜜念少則不能為害此為新發意菩薩故說復有大菩薩雖行餘諸善法皆與般若和合能令念念中餘心不入菩薩多於般若中起種種戲論及諸邪心是故佛教常念薩婆若不令餘念得入常念者心無餘向縱使死急事至不忘薩婆若般若波羅蜜行相者所謂心心數法不行問曰凡夫人入無想定若生無想天聖人住有餘涅槃入滅盡定一切聖人入無餘涅槃心心數法皆不行是則心心數法不行菩薩行般若時云何心心數法不行答曰是事阿毘曇中說非大乘中義小乘大乘種種差別如先說是故不應以阿毘曇難摩訶衍復次無相三昧中色等諸相滅故名無相以無相故不應生心心數法此亦非無想定滅盡定問曰無相義佛種種說或名見諦道信行法行為無相人以疾故或說無色定想微細難覺故亦名無相或以三解脫門中緣涅槃故名無相是故不得但以無相故名心心數法不行乃至緣涅槃無相法心心數法不滅何況緣有相法答曰見諦道中無色定中說無相可爾若言緣涅槃無相法是事不然佛常種種讚歎涅槃無相無量不可思議法即是無相無緣法汝云何言緣問曰滅男女色等相故名無相不言無涅槃相行者取是涅槃相生心心數法是名緣答曰佛說一切有為生法皆是魔網虛誑不實若緣涅槃心心數法是實則失有為法虛誑相若不實不能見涅槃是故汝言涅槃有相可緣是事不爾問曰佛自說涅槃法有三相云何言無相答曰是三相假名無實何以故破有為三相故說無生無滅無住無異無為更無別相復次生相先已種種因緣破生畢竟不可得故云何有無生離有為相無為相不可得是故無為但有名字無有自相復次佛法真實寂滅無戲論若涅槃有相即是有定相可取便是戲論戲論故而生諍訟若諍訟瞋恚尚不得生天人中何況涅槃是故如佛說涅槃無相無量不可思議滅諸戲論此涅槃相即是般若波羅蜜是故不應有心心數法如先品說菩薩行般若離心非心相若有非心相應當難言無心相云何行般若今離此二邊故不應難復次先世無明顛倒邪見因緣故得是身是身中心心數法雖有善因緣生故無自性虛誑不實是善心果報受人天福樂皆是無常故能生大苦亦是虛誑不實何況不善無記心因虛誑故果亦虛誑般若波羅蜜真故心心數法不行須菩提聞是心心數法不行故問佛世尊修般若波羅蜜得薩婆若不佛言不何以故修名常行積集皆應是心心數法力是故言修修尚不得何況不修修不修者是般若無為法故不修能觀實相故言修二俱有過故言不問曰若第三中有過第四有何過復言不答曰須菩提以取相著心問故佛言不以受修不修故有非修非不修是故佛言不若以不取相心說非修非不修則無有過須菩提四種問佛皆不聽心惑故復問世尊今云何當得薩婆若佛答如如相如亦不解是故佛言如實際問曰如品中須菩提自善說如今云何有疑答曰是如無一定相是故不得不問若如有一定相者便應已解是如甚深無量故須菩提有處解有處不解譬如大水有人入深者入淺者皆名入水不得言入淺者不入水問曰何以不以如喻實際而以實際喻如實際有何易解故譬喻答曰如實際雖是一物觀時異如是諸法體性實際是行者心取證佛以須菩提得是實際為證故以為譬喻問曰常說法性次如實際次法性今法性何以在後答曰今欲以我性眾生性說畢竟空故轉次在後復次從見諦道學道中能觀諸法如無學道中煩惱盡故定心作證定心作證故於一切總相別相中通達名為法性諸法本生處名為性是故以法性喻實際法性有聲聞分有大乘分須菩提於聲聞分中不疑大乘分中有疑故問佛欲以凡人所可解事為證故言如我性眾生性壽命性須菩提更無所問佛欲結句故反問須菩提於汝意云何我法相實有不須菩提得道故言無須陀洹尚不見我何況阿羅漢佛言汝以小乘鈍智尚不得我何況佛佛以智慧求我不可得云何可說如我不可說有一切法亦如是菩薩能行是不可說法故當得薩婆若不可說者不可分別若有若無須菩提問世尊諸法若不可分別云何分別說有地獄等五道須陀洹等諸聖道佛答眾生無有定法但有假名字云何當分別說有地獄等眾生及諸聖人從分別眾生等故有諸道名眾生實不可得如是須菩提菩薩應如是學不可說般若波羅蜜須菩提問世尊菩薩應學色等諸法今何以言學一切法不可說佛答菩薩雖應學色等法但應作不增不減故學不增不減義如先說此中佛自說得不增不減因緣若菩薩學不生不滅法即是學不增不減須菩提問云何學不生不滅佛答不起不作諸行業若有若無故有名三有欲有色有無色有無名斷滅邊離八聖道強欲求滅以是二事凡夫人起諸行業若善若不善是菩薩知諸法實相所謂不生不滅是故不作三種業不起業相應諸法是名無作解脫門不生不滅是無相解脫門復問世尊何等方便故能不作不起諸行業佛答若菩薩能觀諸法自相空所謂色色相空乃至阿耨多羅三藐三菩提阿耨多羅三藐三菩提相空菩薩爾時能作二事一能不作不起諸行業二能於一切法中行自相空復問世尊若色等法自相空云何菩薩應般若波羅蜜中行佛答不行是名菩薩般若中行此中自說因緣般若波羅蜜體不可得行者行法行處不可得法空故般若波羅蜜不可得行處亦不可得眾生空故行者不可得一切戲論不可得故菩薩不行名為般若波羅蜜行須菩提問若不行是般若行者初發心菩薩云何應行般若須菩提意若不行為行者初發心菩薩心則迷悶若以行為行者是則顛倒是故問佛答初發心菩薩應學無所得法無所得法即是無行學名以方便力漸漸行所謂布施時以無所得法故應布施諸法實相畢竟空畢竟空中無有可得若有若無菩薩住如是智慧心中應若多若少布施布施物與者受者平等觀故所謂皆不可得乃至薩婆若亦如是須菩提作是念有所得故則是世間顛倒無所得故即是涅槃是故問佛云何有所得云何無所得佛略答二相是有所得無二相是無所得二相者眼一色一兩一和合名為二以眼故知是色以色故知是眼眼色是相待法問曰若不見色時亦有眼云何眼不離色答曰以曾見色故名為眼今雖不觀色以本為名是故一切有為法皆屬因緣因屬果果屬緣無有定自在者乃至意法菩薩佛亦如是凡夫無智各各分別作善不善業智者知是二法皆虛誑屬因緣不以是二為二須菩提問是二法即是有所得不二法即是無所得世尊從有所得法中無所得從無所得法中無所得為緣諸法取相行道故得是畢竟空無所得為不作緣不取相不行道故得是畢竟空無所得若有所得中無所得者有所得即是顛倒行顛倒云何得實若無所得中得無所得者無所得即是無所有無所有云何能生無所有佛以二俱過故皆不聽有所得無所得二事皆能平等觀平等即是畢竟空無所得因無所得破有所得事既辦亦捨無所得如是菩薩於有所得無所得平等般若中應學若菩薩能如是學是名真無所得者無有過失從一地至一地義亦如是須菩提問世尊若般若不可得菩提不可得菩薩不可得云何菩薩學般若分別諸法相所謂惱相是色苦樂相是受等若菩薩行般若波羅蜜色等法不可得云何能具足檀波羅蜜等諸善法云何能入菩薩位中如經中廣說佛語須菩提菩薩不以得色等諸法相故行般若復問為何等事故行般若佛答以無所得故行般若何以故一切法空無相無作無起般若波羅蜜菩薩菩提亦無相無作無起菩薩為一切法實相故行般若非以顛倒故須菩提菩薩應如是無作般若中行無作無起故經須菩提白佛言世尊若諸法無所為無所作不應分別有三乘聲聞辟支佛佛乘佛告須菩提諸法無所為無所作無有分別有所為有所作中有分別何以故凡夫愚人不聞聖法著五受眾所謂色受想行識著檀波羅蜜乃至著阿耨多羅三藐三菩提是人念有是色得是色乃至念有是阿耨多羅三藐三菩提得是阿耨多羅三藐三菩提是菩薩作是念我當得阿耨多羅三藐三菩提我當度眾生生死須菩提我以五眼觀尚不得色乃至阿耨多羅三藐三菩提是狂愚人無目而欲得阿耨多羅三藐三菩提度脫眾生生死須菩提白佛言世尊若佛以五眼觀不見眾生生死中可度者今世尊云何得阿耨多羅三藐三菩提分別眾生有三聚正定邪定不定須菩提我得阿耨多羅三藐三菩提初不得眾生三聚若正定若邪定若不定須菩提以眾生無法有法想我以除其妄著世俗法故說有得非第一義世尊非住第一義得阿耨多羅三藐三菩提耶佛言不也世尊住顛倒得阿耨多羅三藐三菩提耶佛言不也世尊若不住第一義中得亦不住顛倒中得將無世尊不得阿耨多羅三藐三菩提耶佛言不也我實得阿耨多羅三藐三菩提無所住若有為相若無為相須菩提譬如佛所化人不住有為相不住無為相化人亦有來有去亦坐亦立須菩提是化人若行檀波羅蜜行尸羅波羅蜜羼提波羅蜜毘梨耶波羅蜜禪波羅蜜般若波羅蜜行四禪四無量心四無色定五神通行四念處乃至行八聖道分入空三昧無相三昧無作三昧行內空乃至無法有法空行八背捨九次第定佛十力四無所畏四無礙智大慈大悲得阿耨多羅三藐三菩提轉法輪是化人化作無量眾生有三聚須菩提於汝意云何是化人有行檀波羅蜜乃至有三聚眾生不須菩提言不也須菩提佛亦如是知諸法如化如化人度化眾生無有實眾生可度如是須菩提菩薩摩訶薩行般若波羅蜜如佛所化人行須菩提白佛言世尊若一切法如化佛與化人有何等差別佛告須菩提佛與化人無有差別何以故佛能有所作化人亦能有所作世尊若無佛化獨能有所作不佛言能有所作須菩提言世尊云何無佛化能有所作須菩提譬如過去有佛名須扇多為欲度菩薩故化作佛已而自滅度是化佛住半劫作佛事授應菩薩行者記已滅度一切世間眾生知佛實滅度須菩提化人實無生無滅如是須菩提菩薩行般若波羅蜜當信知諸法如化世尊若佛佛所化人無差別者云何令布施清淨如人供養佛是眾生乃至無餘涅槃福德不盡若供養化佛是人乃至無餘涅槃福德亦應不盡耶佛告須菩提佛以諸法實相故與一切眾生天及人作福田化佛亦以諸法實相故與一切眾生天及人作福田佛告須菩提置是化佛及於化佛所種福德若有善男子善女人但以敬心念佛是善根因緣乃至畢苦其福不盡須菩提置是敬心念佛若有善男子善女人但以一華散虛空中念佛乃至畢苦其福不盡須菩提置是敬心念佛散華念佛若有人一稱南無佛乃至畢苦其福不盡如是須菩提佛福田中種其福無量以是故須菩提當知佛與化佛無有差別諸法法相無異故須菩提菩薩摩訶薩應如是行般若波羅蜜入諸法實相中是諸法實相不應壞所謂般若波羅蜜相乃至阿耨多羅三藐三菩提相須菩提白佛言世尊若諸法實相不應壞佛何以故壞諸法相言是色是受想行識是內法是外法是善法是不善法是有漏是無漏是世間是出世間是有諍法是無諍法是有為法是無為法等世尊將無壞諸法相佛告須菩提不也以名字相故示諸法欲令眾生解佛不壞諸法法相須菩提白佛言世尊若以名字相故說諸法令眾生解世尊一切法無名無相云何以名相示眾生欲令解佛告須菩提隨世俗法有名相實無著處須菩提如凡夫說苦著名隨相須菩提諸佛及弟子不著名不隨相須菩提若名著名相著相空亦應著空無相亦應著無相無作亦應著無作實際應著實際法性應著法性無為性應著無為性須菩提是一切法但有名相是法不住名相中如是須菩提菩薩摩訶薩但名相中住應行般若波羅蜜是名相中亦不應著世尊若一切有為法但名相者菩薩摩訶薩為誰故發阿耨多羅三藐三菩提心受種種勤苦菩薩行道時布施持戒行忍辱勤精進入禪定修智慧行四禪四無量心四無色定四念處乃至八聖道分行空行無相行無作行佛十力乃至具足大慈悲佛言如須菩提所說若一切有為法但名相者菩薩摩訶薩為誰故行菩薩道須菩提若有為法但名相等是名相名相相空以是故菩薩摩訶薩行菩薩道得一切種智得一切種智已轉法輪轉法輪已以三乘法度脫眾生是名相亦無生無滅無住異爾時須菩提白佛言世尊世尊說一切種智佛告須菩提我說一切種智須菩提言佛說一切智說道種智說一切種智是三種智有何差別佛告須菩提薩婆若是一切聲聞辟支佛智道種智是菩薩摩訶薩智一切種智是諸佛智須菩提白佛言世尊何因緣故薩婆若是聲聞辟支佛智佛告須菩提一切名所謂內外法是聲聞辟支佛能知不能用一切道一切種智須菩提言世尊何因緣故道種智是諸菩薩摩訶薩智佛告須菩提一切道菩薩摩訶薩應知若聲聞道辟支佛道菩薩道應具足知亦應用是道度眾生亦不作實際證須菩提白佛言世尊如佛說菩薩摩訶薩應具足諸道不應以是道實際作證耶佛告須菩提是菩薩未淨佛土未成就眾生是時不應實際作證須菩提白佛言世尊菩薩住道中應實際作證佛言不也世尊住非道中實際作證佛言不也世尊住道非道實際作證佛言不也世尊住非道亦非非道實際作證佛言不也世尊菩薩摩訶薩住何處應實際作證佛告須菩提於汝意云何汝住道中受諸法故漏盡得解脫不須菩提言不也世尊汝住非道漏盡得解脫不不也世尊汝住道非道漏盡得解脫不不也世尊汝住非道亦非非道漏盡得解脫不不也世尊我無所住不受諸法漏盡心得解脫佛告須菩提菩薩摩訶薩亦如是無所住應實際作證須菩提言世尊云何為一切種智相佛言一相故名一切種智所謂一切法寂滅相復次諸法行類相貌名字顯示說佛如實知以是故名一切種智須菩提白佛言世尊一切智道種智一切種智是三智結斷有差別有盡有餘不佛言煩惱斷無差別諸佛煩惱習一切悉斷聲聞辟支佛煩惱習不悉斷世尊是諸人不得無為法得斷煩惱耶佛言不也世尊無為法中可得差別不佛言不也世尊若無為法中不可得差別何以故說是人煩惱習斷是人煩惱習不斷佛告須菩提習非煩惱是聲聞辟支佛身口有似婬欲瞋恚愚癡相凡夫愚人為之得罪是三毒習諸佛無有須菩提白佛言世尊若道無法涅槃亦無法何以故分別說是須陀洹是斯陀含是阿那含是阿羅漢是辟支佛是菩薩是佛佛告須菩提是皆以無為法而有分別是須陀洹是斯陀含是阿那含是阿羅漢是辟支佛是菩薩是佛世尊實以無為法故分別有須陀洹乃至佛佛告須菩提世間言說故有差別非第一義第一義中無有分別說何以故第一義中無言說道斷結故說後際須菩提言世尊諸法自相空中前際不可得何況說有後際佛告須菩提如是如是諸法自相空中無有前際何況有後際無有是處須菩提以眾生不知諸法自相空故為說是前際是後際諸法自相空中前際後際不可得如是須菩提菩薩摩訶薩應以自相空法行般若波羅蜜須菩提若菩薩行自相空法則無所著若內法若外法若有為法若無為法若聲聞法若辟支佛法若佛法須菩提白佛言世尊常說般若波羅蜜般若波羅蜜以何義故名般若波羅蜜佛言得第一度一切法到彼岸以是義故名般若波羅蜜復次須菩提諸佛菩薩辟支佛阿羅漢用是般若波羅蜜得度彼岸以是義故名般若波羅蜜復次須菩提分別籌量破壞一切法乃至微塵是中不得堅實以是義故名般若波羅蜜復次須菩提諸法如法性實際皆入般若波羅蜜中以是義故名般若波羅蜜復次須菩提是般若波羅蜜無有法若合若散若有色若無色若可見若不可見若有對若無對若有漏若無漏若有為若無為何以故是般若波羅蜜無色無形無對一相所謂無相復次須菩提是般若波羅蜜能生一切法一切樂說辯一切照明須菩提是般若波羅蜜魔若魔天求聲聞辟支佛人及餘異道梵志怨讎惡人不能斷壞菩薩行般若波羅蜜何以故是人輩般若波羅蜜中皆不可得故須菩提菩薩摩訶薩應如是行般若波羅蜜義復次須菩提菩薩摩訶薩欲行深般若波羅蜜義應行無常義苦義空義無我義亦應行苦智義集智義滅智義道智義法智義比智義世智義他心智義盡智義無生智義如實智義如是須菩提菩薩摩訶薩為般若波羅蜜義故應行般若波羅蜜須菩提白佛言世尊是深般若波羅蜜中義與非義皆不可得云何菩薩為深般若波羅蜜義故應行般若波羅蜜佛告須菩提菩薩摩訶薩為深般若波羅蜜義故應如是念貪欲非義如是義不應行瞋恚愚癡非義如是義不應行一切邪見無義如是義不應行何以故三毒如相無有義無有非義一切邪見如相無有義無有非義復次須菩提菩薩摩訶薩應作是念色非義非非義乃至識非義非非義檀波羅蜜乃至阿耨多羅三藐三菩提非義非非義何以故須菩提佛得阿耨多羅三藐三菩提時無有法可得若義若非義須菩提有佛無佛諸法法相常住無有是義無有非義如是須菩提菩薩摩訶薩行般若波羅蜜應離義非義須菩提白佛言世尊何以故般若波羅蜜非義非非義佛告須菩提一切有為法無作相以是故般若波羅蜜非義非非義世尊一切賢聖若佛若佛弟子皆以無為為義云何佛言般若波羅蜜無有義非義佛言雖一切賢聖若佛若佛弟子皆以無為為義亦不以增亦不以損須菩提譬如虛空如不能益眾生不能損眾生如是須菩提菩薩摩訶薩般若波羅蜜無有增無有損世尊菩薩摩訶薩不學無為般若波羅蜜得一切種智耶佛言如是如是須菩提菩薩摩訶薩學是無為般若波羅蜜當得一切種智不以二法故世尊不二法能得不二法耶佛言不也須菩提言二法能得不二法耶佛言不也須菩提言世尊菩薩摩訶薩若不以二法亦不以不二法云何當得一切種智須菩提無所得即是得以是得無所得論釋曰須菩提復問世尊若一切法無作無起相云何分別有三乘佛可其意更說因緣凡夫人未得道著五眾故亦著是空無作無起法故生疑云何分別有三乘汝已得道不著五眾亦不著空無作無起云何生疑佛此中自說因緣我以五眼尚不得色等諸法狂人無眼而欲得須菩提問若無法無眾生云何說有三聚眾生佛答我觀眾生一聚不可得云何有三但為欲破顛倒故分別有三能破顛倒者名正定必不能破顛倒者是邪定得因緣能破不得則不能破是名不定皆以世俗法故說非最第一義問曰佛實住第一義中得道何以答須菩提言不答曰須菩提為新發意著者故問是故佛言不何以故顛倒有法中尚不可住何況第一義無所有中住是故須菩提疑若二處不住將無世尊不得正覺耶佛答實得阿耨多羅三藐三菩提道但無所住有為性虛誑不實無為性空無所有故不可住此中佛欲明了是事故說化佛譬喻如化佛不住有為性不住無為性而能來去說法問曰化人來去說法可爾云何能行檀波羅蜜等答曰不言化人能實行眾生眼見似有所行是化事如經中說乃至須扇多須菩提意已信伏種種因緣化佛真佛等無異今猶少疑問佛若無分別者供養真佛乃至無餘涅槃福故不盡供養化佛亦爾不佛答供養化佛真佛其福不異何以故佛得諸法實相故供養福無盡化佛亦不離實相故若供養者心能不異其福亦等問曰化佛無十力等諸功德云何與真佛等答曰十力等諸功德皆入諸法實相若十力等離諸法實相則非佛法墮顛倒邪見問曰若爾真化中定有諸法實相者何以言惡心出佛身血得逆罪不說化佛答曰經中但說惡心出佛身血不辯真化若供養化佛得具足福者惡心毀謗亦應得逆罪惡人定謂化佛是真而惡心出血血則為出便得逆罪問曰若爾者毘尼中何以言殺化人不犯殺戒答曰毘尼中皆為世間事攝眾僧故結戒不論實相何以故毘尼中有人有眾生逐假名而結戒為護佛法故不觀後世罪多少有後世罪重戒中便輕如道人鞭打殺牛羊等罪重而戒輕讚歎女人戒中重後世罪輕殺化牛羊則眾人不嫌不譏不論但自得心罪若殺真化牛羊心不異者得罪等然制戒意為眾人譏嫌故為重是故經中說意業最大非身口業如人大行布施不及行慈三昧行慈三昧眾生無所得而自得無量福邪見斷善根人不惱眾生而入阿鼻地獄是故供養化佛真佛以心等故其福不異復次此中佛說置是化佛光相具足有人見石泥像等慈心念佛是人乃至畢苦其福不盡佛言復置泥像若有恭敬心雖不見佛像念佛故以華散空中其福亦得畢苦復置散華但一稱南無佛是人亦得畢苦其福不盡問曰云何但空稱佛名字便得畢苦其福不盡答曰是人曾聞佛功德能度人老病死若多若少供養及稱名字得無量福亦至畢苦不盡是故福田無量故雖濡心布施其福亦無盡如是種種因緣譬喻故真佛化佛無異於佛福田供養者其福無量以一切法實相無別無異故爾時須菩提問佛世尊若諸法實相無壞故二佛無異今佛分別說諸法是色是受想行識乃至是有為是無為法將無壞諸法相耶佛答須菩提佛雖種種分別說諸法但以言說欲令眾生得解心無所著若二佛共語不應說諸法名字以眾生無及佛者欲牽引令解故說是善是惡如法華經說火宅以三乘引出諸子但以名相說諸法不壞第一義須菩提問雖以名相為眾生說無有實事將無虛妄耶佛答聖人隨世俗言說於中無有名相著處佛此中自說因緣如凡夫說苦著名取相諸佛及弟子口說苦而心不著若著不名苦聖諦苦諦即是名相等無有定實凡夫著者亦是名相無有定實云何空名相中著空名相若空名相中著名相者空亦應著空無相亦應著無相無作亦應著無作乃至無為性亦應著無為性是法皆如凡夫苦諦相但有名相名相亦不住名相中菩薩入是名相等諸法門中住是名相般若中應觀一切法無有實須菩提問若一切法但有名相菩薩為何等故發心如經中說佛答若一切法但有名相者名相中名相亦空是法皆畢竟空入如法性實際中是故菩薩能發阿耨多羅三藐三菩提乃至能以三乘度眾生若諸法有定實非名相者即是無生滅無生滅故無苦無集無盡無道云何以三乘度眾生若諸法但是空名相無實者亦無生滅無生滅故無苦集盡道亦云何可度今菩薩知一切法名相等空則離世間顛倒亦知名相空亦離名相空如是離有離無處中道能度眾生佛意菩薩行是中道般若得一切種智爾時須菩提欲難故先定佛語乃問世尊說一切種智耶佛言我說一切種智復問佛常說三種智三種智有何差別佛答薩婆若是聲聞辟支佛智何以故一切名內外十二入是法聲聞辟支佛總相知皆是無常苦空無我等道種智是諸菩薩摩訶薩智道有四種一者人天中受福樂道所謂種福德并三乘道為四菩薩法應引導眾生著大道中若不任入大道者著二乘中若不任入涅槃者著人天福樂中作涅槃因緣世間福樂道是十善布施諸福德三十七品是二乘道三十七品及六波羅蜜是菩薩道菩薩應了了知是諸道菩薩以佛道自為為人以餘三道但為眾生是菩薩道種智須菩提問何以道種智為菩薩事佛答菩薩應具足一切道以是道化眾生雖出入是道未教化眾生淨佛國土而不取證具足是事已然後坐道場乃取證是故須菩提道種智是菩薩事須菩提復問是菩薩住何處實際作證須菩提意若住道中作證是事不然有二過故一者有結使人不應有畢竟清淨正智若有則與佛無異若異者有煩惱習氣故應有錯謬二者一切有為法皆是虛誑和合故有假名無有定實是故佛言不也若住道中尚不得何況非道道非道亦有二過故非道非不道以著心取相故亦言不也爾時須菩提意或作是念佛所得道甚深不可得底是故復問菩薩住何處實際作證佛反問須菩提問曰佛何以故不直答而反問須菩提答曰須菩提自於所得道中了了無或貴尚佛所證故四句戲論如有著心不了故問是故佛以須菩提所得證反問汝得道時住四句中得證耶答言不也我無所住而得漏盡汝以無所住而心得解脫當知菩薩摩訶薩亦如是不住四句而證實際是故佛反問復有人言四種答中是名反問答問曰須菩提住金剛三昧心得解脫云何言不住道中答曰住名取相定有是法是人更求無為勝法故不名為住有為法為不用故不於中住復有人言住是名相凡夫法中便有分別是金剛是解脫得無相法則無所分別佛為無相法故反問須菩提汝不應以名相故問汝不應以名相為難一切種智是佛智一切種智名一切三世法中通達無礙知大小精麁無事不知佛自說一切種智義有二種相一者通達諸法實相故寂滅相如大海水中風不能動以其深故波浪不起一切種智亦如是戲論風所不能動二者一切諸法可以名相文字言說了了通達無礙攝有無二事故名一切種智有人言十力四無所畏四無礙法十八不共法盡是智慧相和合名為一切種智復有人言金剛三昧次第得無礙解脫故若大小近遠深淺難易無事不知如是等種種無量因緣名一切種智須菩提聞是已問佛智慧故有上中下分別煩惱斷復有差別不佛言無差別斷時有差別斷已無差別譬如刀有利鈍斷時有遲速斷已無差別如來煩惱及習都盡聲聞辟支佛但煩惱盡而習氣有餘須菩提問佛世尊三種斷是有為是無為佛答皆是無為復問世尊無為法中可得差別不佛答是法無相無量云何可得差別復問世尊若無差別云何說是斷中有餘是斷中無餘須菩提是習不名真煩惱有人雖斷一切煩惱身口中亦有煩惱相出凡人見聞是相已則起不清淨心譬如蜜婆私詫阿羅漢五百世在獼猴中今雖得阿羅漢猶騰跳樹木愚人見之即生輕慢是比丘似如獼猴是阿羅漢無煩惱心而猶有本習又如畢陵伽婆蹉阿羅漢五百世生婆羅門中習輕蔑心故雖得阿羅漢猶語恒水神言小婢止流恒神瞋恚詣佛陳訴佛教懺悔猶稱小婢如是等身口業煩惱習氣二乘不盡佛無如是事如一婆羅門惡口一時以五百事罵佛佛無慍色婆羅門心乃歡喜即復一時以五百善事讚歎於佛佛亦無喜色當知佛煩惱習氣盡故好惡無異又復佛初得道實功德中出好名聲充滿十方唯佛自知而孫陀梨梵志女殺身謗佛惡名流布佛於此二事心無有異亦不憂喜又入婆羅門聚落中空鉢而出天人種種供養又復三月食馬麥釋提桓因恭敬以天食供養阿羅婆伽林中棘刺寒風佛在中宿又於歡喜園中在天白寶石上柔濡滑澤又敷天臥具於此好惡事中心無憂喜又提婆達瞋心以石堆佛羅睺羅敬心合手禮佛於此二人其心平等如愛兩眼如是等種種干亂無有異想譬如真金燒磨鍛截其色不變佛經此眾事心無增減是故可知諸佛愛恚等諸煩惱習氣都盡須菩提意若諸法實相中若道若涅槃無所有若無所有何以分別是須陀洹乃至辟支佛習氣未盡佛習氣盡佛言三乘聖人皆以無為法而有差別雖因無為有差別而有為法中可得說須菩提欲定佛語故問世尊實以無為法故有差別耶佛答世俗法語言名相故可分別第一法中無分別何以故第一義中一切語言道斷以一切心所行斷故但以諸聖人結使斷故說有後際後際者所謂無餘涅槃須菩提問世尊諸法自相空故前際不可得何況後際何以故因前際故有後際佛可其意以眾生不知諸法自相空故說是前際是後際自相空諸法中前後際不可得何以故若先有生則後有老死若離老死有生是則不死而生是生無因無緣若先老死後有生者不生云何有老死先後既不可得一時亦不可得以是故說自相空法中無有前後際佛言如是須菩提菩薩應以自相空法行般若內外法乃至佛法不著故問曰上來常說般若波羅蜜相今何以更問答曰不但問相人常說般若波羅蜜般若波羅蜜以何義故名般若佛言以第一度一切法到彼岸名般若波羅蜜第一度者聲聞人以下智度辟支佛以中智度菩薩以上智度故名第一度復次煩惱有九種上中下各有三品智慧亦有九種下下智慧從鈍根須陀洹來乃至上下是第一聲聞舍利弗等上中是大辟支佛上上是菩薩以上上智慧度故名第一度聲聞辟支佛但總相度於別相少菩薩一切法總相別相皆了了知故名第一度復次菩薩度時智慧遍滿可知法中二乘人可知法中不能遍滿是故名第一度復次第一度者大乘福德智慧六波羅蜜三十七品具足滿故安隱度又十方諸佛大菩薩諸天皆來佐助安隱得度如人乘七寶船牢治行具上有種種好食有好導師遇隨意好風則為好度若人乘草栰度恐怖不名好度復次佛說三乘人以是般若波羅蜜度到彼岸涅槃滅一切憂苦以是義故名般若波羅蜜復次是般若波羅蜜中一切法內外大小思惟籌量分別推求乃至如微塵不得堅實既到微塵則不可分別心心數法乃至一念中亦不可分別是般若波羅蜜中心色二法破壞推求不得堅實以是義故名般若波羅蜜復次般若名慧波羅蜜到彼岸彼岸名盡一切智慧邊智慧名不可破壞相不可破壞相即是如法性實際以其實故不可破壞是三事攝入般若中故名為般若波羅蜜復次般若波羅蜜無有法與法有合有散畢竟空故是般若無色無形無對一相所謂無相是義如先說如是等種種因緣故名般若義今當說般若力所謂般若能生一切智慧禪定等諸法能生一切樂說辯才以般若力故演說一句種種莊嚴窮劫不盡星宿日月不能照處般若能照能破邪見無明黑闇故魔若魔人求聲聞辟支佛人外道惡人所不能壞何以故菩薩行般若此諸惡人於般若中皆不可得故復次若行者一心信受諷誦諸惡不能得便何況正憶念如說行如是須菩提菩薩應行般若義般若義者所謂無常義苦空無我義四諦智盡智無生智法智比智世智知他心智如實智義故應行般若是般若如大海有種種寶物或大或小唯一是如意寶般若波羅蜜亦有種種諸智慧寶無常等四聖行十智唯有如實智如如意寶問曰如先品說若常若無常等行不名行般若波羅蜜今何以言行無常等義故應行般若波羅蜜答曰我已先答無常有二種若著心戲論無常是不名行般若若以無著心不戲論無常為破常倒又不自生著心是名行般若問曰三藏中但有十智此中何以有如實智答曰是故名大乘大法能受小法小不能受大問曰十智各各有體相如實智有何等相答曰有人言能知諸法實相所謂如法性實際是名如實智相佛此中說如實智唯是諸佛所得何以故煩惱未盡者猶有無明故不能知如實二乘及大菩薩習未盡故不能遍知一切法一切種不名如實智但諸佛於一切無明盡無遺餘故能如實知問曰若除佛更無如實知者二乘云何得涅槃大菩薩得無生忍答曰如實智有二種一者遍滿具足二者未具足具足者佛不具足者二乘及大菩薩譬如闇室中為有所作故然燈所為已辦後來燈其明益增黑闇有二分一分初燈已除第二分後燈所除第二分闇與初燈明和合若不爾第二燈則無所用如是二乘及大菩薩智慧雖已破無明佛智慧所除無明分是諸人所不能除不得言初燈無照如是不得言二乘及菩薩智慧是遍如實智遍如實智是佛但如實智二乘及菩薩所共爾時須菩提問佛世尊若深般若中義非義不可得云何言菩薩為深般若義故行般若佛答貪欲等煩惱非義不應行者諸法有三分貪欲等諸煩惱是非義六波羅蜜等諸善法是義色等法無記故非義非非義若人於煩惱及行煩惱者中生怨憎心於六波羅蜜等諸善法及行善法者中生愛念心於色等無記法及行無記法者中即生癡心如經中說凡人得受樂時生貪心受苦時生瞋心受不苦不樂時生癡心是故說菩薩應作是念欲貪等非義不應念以為非如經廣說此中自說因緣惡法善法無記法一如相無有義非義如相無二無分別故復次佛得道時不見一法若義若非義諸法實相有佛無佛常住不作義非義若如是知即是義但破分別心故說義非義不應行如是須菩提菩薩應行是離義非義般若波羅蜜須菩提復問何緣故般若非義非非義佛答一切法無作無起相故無所能作云何般若波羅蜜作義以非義須菩提復問世尊若一切諸佛及弟子皆以無為法為義佛何以說般若波羅蜜不能作義以非義佛答一切聖人雖以無為法為義不作義以非義無增無損故此中說譬喻如虛空如不能益眾生不能損眾生虛空無法故無有義以非義何況虛空如虛空雖無法一切世間因虛空故得有所作般若波羅蜜亦如是雖無相無為而因般若能行五波羅蜜等一切佛道法以著心故說般若無義非義無著心故說第一實義以世諦故說言義第一義中無有義復次般若有二種一者有為二者無為學有為般若能具足六波羅蜜住十地中學無為般若滅一切煩惱習成佛道今須菩提問佛世尊菩薩學無為般若得一切智云何言無義佛答雖得薩婆若不以二法故得分別取相者是名二法復問不二法能得不二法耶佛答不也何以故不二法即是無為無為無有得不得相是無為法不可行故復問若以不二法不得可以二法得不二法不答言不也何以故二法虛誑不實故云何行不實而得實法復問世尊若不以二不以不二云何當得一切種智佛答無所得即是得此中二不二即是無分別皆無所得是無所得不以有所得為行雖行有為法得是無所得心不取相故無所得何以故與空無相無作合行故經須菩提白佛言世尊是般若波羅蜜甚深世尊諸菩薩摩訶薩不得眾生而為眾生求阿耨多羅三藐三菩提是為甚難世尊譬如人欲於虛空中種樹是為甚難世尊菩薩摩訶薩亦如是為眾生故求阿耨多羅三藐三菩提眾生亦不可得佛告須菩提如是如是諸菩薩摩訶薩所為甚難為眾生故求阿耨多羅三藐三菩提度著吾我顛倒眾生須菩提譬如人種樹不識樹根莖枝葉華果而愛護溉灌漸漸長大華葉果實成就皆得用之如是須菩提諸菩薩摩訶薩為眾生故求阿耨多羅三藐三菩提漸漸行六波羅蜜得一切種智成佛樹以葉華果實益眾生須菩提何等為葉益眾生因菩薩摩訶薩得離三惡道是為葉益眾生何等為華益眾生因菩薩得生剎利大姓婆羅門大姓居士大家四天王天處乃至非有想非無想天處是為華益眾生何等為果益眾生是菩薩得一切種智令眾生得須陀洹果斯陀含果阿那含果阿羅漢果辟支佛道佛道是眾生漸漸以三乘法於無餘涅槃而般涅槃是為果益眾生是菩薩摩訶薩不得眾生實法而度眾生令離我顛倒著作是念一切諸法中無眾生我所為眾生求一切種智是眾生實不可得須菩提白佛言世尊當知是菩薩為如佛何以故是菩薩因緣故斷一切地獄種一切畜生種一切餓鬼種斷一切諸難斷一切貧窮下賤道斷一切欲界色界無色界佛言如是如是須菩提當知是菩薩摩訶薩如佛須菩提若菩薩摩訶薩不發心求阿耨多羅三藐三菩提世間則無過去未來現在諸佛世間亦無辟支佛阿羅漢阿那含斯陀含須陀洹三惡趣及三界亦無斷時須菩提汝所說是菩薩摩訶薩當知如佛如是如是須菩提當知是菩薩實如佛何以故以如故說如來以如故說辟支佛阿羅漢一切賢聖以如故說為色乃至識以如故說一切法乃至有為性無為性是諸如如實無異以是故說名為如諸菩薩摩訶薩學是如得一切種智得名如來以是因緣故說菩薩摩訶薩當知如佛以如相故如是須菩提菩薩摩訶薩應學如般若波羅蜜菩薩學如般若波羅蜜則能學一切法如學一切法如則得具足一切法如具足一切法如已住一切法如得自在住一切法如得自在已善知一切眾生根善知一切眾生根已知一切眾生根具足知一切眾生根具足已亦知一切眾生業因緣知一切眾生業因緣已得願智具足得願智具足已淨三世慧淨三世慧已饒益一切眾生饒益一切眾生已淨佛國土淨佛國土已得一切種智得一切種智已轉法輪轉法輪已安立眾生於三乘令入無餘涅槃如是須菩提菩薩摩訶薩欲得一切功德自利利人應發阿耨多羅三藐三菩提心須菩提白佛言世尊是諸菩薩摩訶薩能如說行深般若波羅蜜一切世間天及人阿修羅應當作禮佛告須菩提如是如是是菩薩摩訶薩能如說行深般若波羅蜜一切世間天及人阿修羅應當為作禮世尊是初發意菩薩摩訶薩為眾生故求阿耨多羅三藐三菩提得幾所福德佛告須菩提若千國土中眾生皆發聲聞辟支佛意於汝意云何其福多不須菩提言甚多無量佛告須菩提其福不如初發意菩薩摩訶薩百倍千倍巨億萬倍乃至算數譬喻所不能及何以故發聲聞辟支佛意者皆因菩薩出故菩薩終不因聲聞辟支佛出二千世界三千大千世界中亦如是置是三千大千世界中住聲聞辟支佛地者若三千大千世界中眾生皆住乾慧地其福多不須菩提言甚多無量佛言不如初發意菩薩百倍千倍巨億萬倍乃至算數譬喻所不能及置是住乾慧地眾生若三千大千世界中眾生皆住性地八人地見地薄地離欲地已辦地辟支佛地是一切福德欲比初發意菩薩百倍千倍巨億萬倍乃至算數譬喻所不能及須菩提若三千大千世界中初發意菩薩不如入法位菩薩百千萬倍巨億萬倍乃至算數譬喻所不能及若三千大千世界中入法位菩薩不如向佛道菩薩百千萬倍巨億萬倍乃至算數譬喻所不能及若三千大千世界中向佛道菩薩不如佛功德百千萬倍巨億萬倍乃至算數譬喻所不能及須菩提白佛言世尊初發心菩薩摩訶薩當念何等法佛言應念一切種智須菩提言何等是一切種智一切種智何等緣何等增上何等行何等相佛告須菩提一切種智無所有無想無念無生無示如須菩提所問一切種智何等緣何等增上何等行何等相須菩提一切種智無法緣念為增上寂滅為行無相為相須菩提是名一切種智緣增上行相須菩提白佛言世尊但一切種智無法色受想行識亦無法內外法亦無法四禪四無量心四無色定四念處四正勤四如意足五根五力七覺分八聖道分空三昧無相三昧無作三昧八背捨九次第定佛十力四無所畏四無礙智十八不共法大慈大悲大喜大捨初神通第二第三第四第五第六神通有為相無為相亦無法佛告須菩提色亦無法乃至有為相無為相亦無法須菩提言世尊何因緣故一切種智無法色無法乃至有為相無為相亦無法佛言一切種智自性無故若法自性無是名無法色乃至有為無為相亦如是世尊何因緣故諸法自性無佛言諸法和合因緣故生法中無自性若無自性是名無法以是故須菩提菩薩摩訶薩當知一切法無性何以故一切法自性空故以是故當知一切法無性須菩提白佛言世尊若一切法無性初發意菩薩以何等方便力能行檀波羅蜜淨佛世界成就眾生能行尸羅波羅蜜羼提波羅蜜毘梨耶波羅蜜禪波羅蜜般若波羅蜜行初禪乃至第四禪行慈心乃至捨心行空處乃至非有想非無想處內空乃至無法有法空四念處乃至八聖道分空三昧無相三昧無作三昧八背捨九次第定佛十力四無所畏四無礙智十八不共法大慈大悲能行一切種智淨佛世界成就眾生佛告須菩提菩薩摩訶薩能學諸法無性亦能淨佛世界成就眾生知世界眾生亦無性即是方便力須菩提是菩薩摩訶薩行檀波羅蜜修學佛道行尸羅波羅蜜修學佛道行羼提波羅蜜毘梨耶波羅蜜禪波羅蜜般若波羅蜜修學佛道乃至行一切種智修學佛道亦知佛道無性是菩薩摩訶薩行六波羅蜜修學佛道乃至未成就佛十力四無所畏四無礙智十八不共法大慈大悲一切種智是為修學佛道能具足佛道因緣具足佛道因緣已用一念相應慧得一切種智爾時一切煩惱習永盡以不生故是時以佛眼觀三千大千世界無法尚不可得何況有法如是須菩提菩薩摩訶薩應行無性般若波羅蜜須菩提是名菩薩摩訶薩方便力無法尚不可得何況有法須菩提是菩薩摩訶薩若布施時布施無法尚不可得何況有法受者及菩薩心無法尚不知何況有法乃至一切種智得者得法得處無法尚不知何況有法何以故一切法本性爾非佛作非聲聞辟支佛作亦非餘人作一切法無作者故須菩提白佛言世尊諸法諸法性離耶佛言如是如是諸法諸法性離世尊若諸法諸法性離云何離法能知離法若有若無何以故無法不能知無法有法不能知有法無法不能知有法有法不能知無法世尊如是一切法無所有相云何菩薩摩訶薩作是分別是法若有若無佛言菩薩摩訶薩以世諦故示眾生若有若無非以第一義世尊世諦第一義諦有異耶須菩提世諦第一義諦無異也何以故世諦如即是第一義諦如以眾生不知不見是如故菩薩摩訶薩以世諦示若有若無復次須菩提眾生於五受眾中有著相故不知無所有為是眾生故示若有若無令知清淨無所有如是須菩提菩薩摩訶薩應當作是行般若波羅蜜論釋曰須菩提從佛聞無所得即是得歎未曾有白佛言世尊是般若甚深如經中廣說以樹為譬喻葉華果實從薄轉厚如樹葉蔭熱時涼樂眾生因菩薩道樹蔭得離三惡道熱苦何以故遮惡故如華色好香淨柔軟眾生因菩薩以布施持戒教化故受人天中福樂如樹果色香味力眾生因菩薩故得須陀洹等諸聖道果須菩提聞是歡喜言是菩薩如佛無異此中自說因緣因菩薩故斷地獄等惡道佛可其意更說因緣須菩提若菩薩不發心求阿耨多羅三藐三菩提乃至三界無斷時復次得諸法如故說名如來乃至名須陀洹以如故說色乃至無為性是諸法如皆一無異菩薩學是如必當得薩婆若是故言如佛無異不以我心貪貴菩薩故說言如佛以得如故言如佛是如在佛亦在菩薩以一相故是名菩薩為如佛離如更無有法不入如者問曰若以同如故名菩薩如佛乃至畜生中亦有是如何以不名如佛答曰畜生雖亦有如因緣未發故不能利益眾生不能行如至薩婆若故如是須菩提菩薩應學是如般若波羅蜜菩薩學是如般若波羅蜜故則能具足一切法如具足名得諸法實相能以種種門令眾生得解以得具足故於一切法如得自在得是諸法如自在已能善知眾生根能善知眾生根故能知眾生諸根具足諸根者信等五善根三乘人各各有能分別是人有是人無是人得力是人不得力具足者信等善根具足如是人能出世間信根得力則決定能受持不疑精進力故雖未見法一心求道不惜身命不休不息念力故常憶師教善法來聽入惡法來不聽入如守門人定力故攝心一處不動以助智慧智慧力故能如實觀諸法相得根有二種一者在大心人身中則成菩薩根二者在小心人身中則成小乘根得是具足根則可度或有菩薩見人雖得信等五根而不可度由先世惡業罪重故是故言知一切眾生業因緣欲知無數劫業因緣要得宿命通既知已為眾生說過去罪業因緣眾生以是過去罪故不畏是故求願智欲知三世事既知已為眾生說未來世罪業因緣當墮地獄眾生聞已則懷恐怖恐怖已心伏易度眾生若欲知未來世福報因緣為說已則歡喜可度是故說知業因緣已願智具足願智具足故得三世慧淨通達無礙知過去善惡業又知未來善惡果報知現在眾生諸根利鈍然後說法教化多所利益不虛大利益眾生故能淨佛國土淨佛國土已得一切種智得一切種智故轉法輪轉法輪已以三乘安立眾生入無餘涅槃如是利益皆從學如中來是故佛說菩薩欲得一切功德自利利人當發阿耨多羅三藐三菩提心須菩提聞是菩薩功德甚多白佛言世尊菩薩能如說行般若波羅蜜一切世間應當作禮如經中廣說分別初發意菩薩功德爾時須菩提知是甚深般若無憶想非初學所得是故問佛初發心菩薩應念何等法佛答應念一切種智一切種智者即是阿耨多羅三藐三菩提薩婆若佛法佛道皆是一切種智異名問曰佛何以答言念一切種智答曰初發意菩薩未得深智慧既捨世間五欲樂故佛教繫心念薩婆若應作是念雖捨小雜樂當得清淨大樂捨顛倒虛誑樂得實樂捨繫縛樂得解脫樂捨獨善樂得共一切眾生善樂得如是等利益故佛教初發意者常念薩婆若須菩提問世尊是一切種智為是有法為是無法何等緣何等增上何等行何等相佛答須菩提一切種智無所有無所有名非法無生無滅諸法如實緣亦無所有念為增上寂滅為行無相為相問曰皆是畢竟空念何以獨言增上答曰諸法各各有力佛智慧是畢竟空如法性實際無相所謂寂滅相佛得一切種智不復思惟無復難易遠近所念皆得故言念為增上須菩提問世尊但一切種智無法色等法亦無法佛答色等一切法亦是無法自說因緣若法從因緣和合生即無自性若法無自性即是空無法以是因緣故當知一切法無所有性須菩提問初發心菩薩以何方便行檀波羅蜜乃至一切種智淨佛世界教化眾生佛答無所有法性中學入觀亦能集諸功德教化眾生淨佛世界即是方便力所謂有無二法能一時行故所謂畢竟空集諸福德是人行六波羅蜜時亦修治佛道如佛心以畢竟空無所有法行六波羅蜜乃至一切種智是菩薩行是道能具足佛十力四無所畏四無礙智十八不共法大慈大悲行菩薩道時具足是法坐道場用一念相應慧得一切種智如人夜失貫珠電光暫現即時還得故煩惱及習永盡更不復生得佛已以佛眼觀一切十方世界中一切物尚不見無法何況有法畢竟空法能破顛倒令菩薩成佛是事尚不可得何況凡夫顛倒有法是故須菩提當知一切法無所有相是名菩薩方便空尚不可得何況有須菩提菩薩應行無所有般若波羅蜜是菩薩行是無所有般若波羅蜜若布施時即知布施物空無所有受者及菩薩心亦無所有乃至一切種智得者得法得處無法尚不知何況有法得者菩薩得法是阿耨多羅三藐三菩提用得法是菩薩道皆知是法無所有何以故一切法本性爾不以智慧故異非凡夫作亦非諸聖人作一切法無作無作者故須菩提意若諸法都是無所有相誰知是無所有是故問佛世尊諸法諸法性離云何離法能知離法若有若無何以故無法不能知無法有法不能知有法無法不能知有法有法不能知無法世尊如是一切法無所有相云何菩薩作是分別是法若有若無佛答菩薩世俗故為眾生說若有若無非第一義若有是實有無亦應有實若有不實無云何應實須菩提問世俗第一義有異耶若異破壞法性故是故佛言不異世俗如即是第一義如眾生不知是如故以世俗為說若有若無復次眾生於五受陰中有所著為是眾生離所有得無所有故菩薩說無所有世俗法故分別諸法欲令眾生知是無所有如是須菩提菩薩應學無所有般若波羅蜜經須菩提白佛言世尊世尊說菩薩行何等是菩薩行佛言菩薩行者為阿耨多羅三藐三菩提行是名菩薩行世尊云何菩薩摩訶薩為阿耨多羅三藐三菩提行佛言若菩薩摩訶薩行色空行受想行識空行眼空乃至意行色空乃至法行眼界空乃至意識界行檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜行內空行外空行內外空行空空行大空行第一義空有為空無為空畢竟空無始空散空諸法空性空自相空無法空有法空無法有法空行初禪第二第三第四禪行慈悲喜捨行無量虛空處無量識處無所有處非有想非無想處行四念處行四正勤四如意足五根五力七覺分八聖道分行空三昧行無相無作三昧行八背捨九次第定行佛十力行四無所畏行四無礙智行十八不共法行大慈大悲行淨佛國土行成就眾生行諸辯才行文字入無文字行諸陀羅尼門行有為性行無為性如阿耨多羅三藐三菩提不作二如是須菩提菩薩摩訶薩行般若波羅蜜名為阿耨多羅三藐三菩提行須菩提白佛言世尊世尊說言佛何義故名佛佛告須菩提知諸法實義故名為佛復次得諸法實相故名為佛復次通達實義故名為佛復次如實知一切法故名為佛須菩提言何義故名菩提須菩提空義是菩提義如義法性義實際義是菩提義復次須菩提名相言說是菩提義須菩提菩提實義不可壞不可分別是菩提義復次須菩提諸法實相不誑不異是菩提義以是故名菩提復次須菩提是菩提諸佛所有故名菩提復次須菩提諸佛正遍知故名為菩提須菩提白佛言世尊若菩薩摩訶薩為是菩提行六波羅蜜乃至行一切種智於諸法何得何失何增何減何生何滅何垢何淨佛告須菩提若菩薩摩訶薩行六波羅蜜乃至行一切種智於諸法無得無失無增無減無生無滅無垢無淨何以故菩薩摩訶薩行般若波羅蜜不為得失增減生滅淨垢故出須菩提白佛言世尊若菩薩摩訶薩行般若波羅蜜不為得失乃至不為淨垢故出菩薩摩訶薩云何行般若波羅蜜能取檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜云何行內空乃至無法有法空云何行禪無量心無色定云何行四念處乃至八聖道分云何行空無相無作解脫門云何行佛十力四無所畏四無礙智十八不共法大慈大悲云何行菩薩十地云何過聲聞辟支佛地入菩薩位中佛告須菩提菩薩摩訶薩行般若波羅蜜時不以二法故行檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜不以二法乃至行一切種智須菩提言世尊若菩薩摩訶薩不以二法故行檀波羅蜜乃至般若波羅蜜不以二法故乃至行一切種智菩薩從初發意乃至後意云何善根增益佛告須菩提若行二法者善根不得增益何以故一切凡夫皆依二法不得增益善根菩薩摩訶薩行不二法從初發意乃至後意於其中間增益善根以是故菩薩摩訶薩一切世間天及人阿修羅無能伏無能壞其善根令墮聲聞辟支佛地及諸眾惡不善法不能制菩薩令不能行檀波羅蜜增益善根乃至般若波羅蜜亦如是須菩提菩薩摩訶薩應如是行般若波羅蜜世尊菩薩摩訶薩為善根故行般若波羅蜜不佛言不也須菩提菩薩摩訶薩亦不為善根故行般若波羅蜜亦不為非善根故行般若波羅蜜何以故須菩提菩薩摩訶薩法未供養諸佛未具足善根未得真知識不能得一切種智須菩提言世尊云何菩薩摩訶薩供養諸佛具足善根得真知識能得一切種智佛告須菩提菩薩摩訶薩從初發意供養諸佛諸佛所說十二部經修妬路乃至憂波提舍是菩薩聞持誦利心觀了達了達故得陀羅尼得陀羅尼故能起無礙智起無礙智故所生處乃至薩婆若終不忘失是法亦於諸佛所種善根為是善根所護終不墮惡道諸難以是善根因緣故得深心清淨得深心清淨故能淨佛國土成就眾生以善根所護故常不離真知識所謂諸佛諸菩薩摩訶薩及諸聲聞能讚歎佛法眾者如是須菩提菩薩摩訶薩應供養諸佛種善根親近善知識論釋曰上品中須菩提問佛經常說般若波羅蜜何以故名般若波羅蜜佛種種因緣答因此事故此品中復問世尊經常說菩薩行何等是菩薩行是故須菩提問菩薩行問曰若般若波羅蜜中攝一切法又般若即是菩薩行何以故更問答曰一切菩薩道名菩薩行悉遍知諸法實相智慧名般若波羅蜜是為異若般若經菩薩行等共相攝無異復次有人言菩薩行者菩薩身口意業諸有所作皆名菩薩行以是事故須菩提但欲分別菩薩正行故問是故佛答菩薩行者為阿耨多羅三藐三菩提諸善行是名菩薩正行菩薩不善無記及著心行善法非菩薩行但以悲心故及空智慧為阿耨多羅三藐三菩提行是名菩薩行何等是清淨行所謂色空行受想行識空行乃至有為性無為性空行於是諸法不分別是空是實乃至是有為是無為如阿耨多羅三藐三菩提滅戲論不二相是名菩薩行無能壞者亦無過失須菩提聞是菩薩行已歡喜問菩薩行果報得作佛經常言佛何等是佛義佛答知諸法實義故名為佛問曰若爾者阿羅漢辟支佛及大菩薩是人亦知諸法實義何故不名為佛答曰上已說然燈喻於凡夫為實於佛不為實以煩惱習所覆故不名為實不能得一切種智斷一切法中疑悔故不名正智實義如上分別問曰知諸法實義得諸法實相通達實義一切法如實知是四有何異答曰有人言義無異名字異有人言有差別義名諸法實相不生不滅法相常住如涅槃知是義故名為佛是義中常覺悟無錯謬於是義以種種名相法令眾生解第一實義是故四無礙中別說義無礙法無礙有人雖得諸法實義不能通達有二因緣故一者煩惱未盡二者未得一切智故如須陀洹斯陀含阿那含未斷煩惱故不能通達阿羅漢辟支佛大菩薩煩惱雖盡未得一切種智故不能通達是故說通達實義故名為佛如實知一切法者總上三事亦義亦法一切法若有若無種種了了知故如一切種智義中說亦知寂滅相亦知有為相復次菩提名智佛名智者得是智故名為智者須菩提問世尊何等是菩提佛答空如法性實際名為菩提空三昧相應實相智慧緣如法性實際菩提名實智慧三學道未斷煩惱雖有智慧不名為菩提三無學人無明永盡無餘故智慧名菩提二無學人不得一切智正遍知諸法故不得名阿耨多羅三藐三菩提唯佛一人智慧名阿耨多羅三藐三菩提復次名相語言文字故名菩提菩提實義不可分別破壞復次菩提是如不異常不虛誑何以故一切眾生智慧轉轉有勝至佛更無勝者諸法亦轉轉有勝先者虛妄後者真實至菩提更無實者是故菩提名為實復次如得菩提故名為佛今以佛得故名菩提復次有人言盡智知生永盡是名菩提有人言盡智無生智名菩提有人言無礙解脫名菩提何以故得是解脫於一切法皆通達有人言四無礙智是菩提何以故佛知諸法實相是義無礙知諸法名相分別是名法無礙分別種種語言使眾生得解是名辭無礙有所說法教化無窮無盡是名樂說無礙以四無礙具足利益眾生故名菩提有人言佛十力四無所畏四無礙智十八不共法大慈大悲一切種智如是無量佛法盡名菩提何以故以智慧大故諸法皆名菩提有人言真菩提名佛無漏十智是十智相應受想行識身口業及心不相應諸行皆名菩提共緣共生共相佐助故皆名菩提復有人言菩提義無量無邊唯佛能遍知餘人知其少分譬如轉輪聖王寶藏中諸寶無能分別知其價者聖王出寶賜人正可知其所得者此中須菩提問佛菩提相已更問世尊若菩提畢竟空不壞相菩薩行六波羅蜜諸法增益何等善根佛答若菩薩行是菩提實相於一切法無所增益何況善根何以故般若波羅蜜不為得失乃至垢淨故出畢竟清淨故佛可其意復更問若無增減云何菩薩行般若取檀波羅蜜等諸菩薩行佛答菩薩雖行是法不以二法故行畢竟空和合共行是故不應難復問世尊若菩薩不行二法云何從初發意乃至後心增長善根佛答若人行二法即是顛倒不能增長善根如人夢中雖大得財竟無所得覺已所得多少真名為得佛語須菩提一切凡人皆著二法故不能增益善根菩薩行諸法實相所謂不二法從初發心來乃至後心增益善根無有錯謬是故菩薩一切天人阿修羅無能壞其善根令墮二乘及餘眾惡亦不能壞餘惡者慳貪等煩惱破檀波羅蜜諸善法等復問世尊菩薩為善根故行般若耶佛答不為善不為不善故行般若問曰不為不善根故行般若可爾云何不為善根故行答曰此中佛意貴阿耨多羅三藐三菩提故雖行諸善根為辦事故行不以為貴如栰喻經說善法尚應捨何況不善法善根是助佛道法若人不為栰故渡為到彼岸故渡此中佛說因緣菩薩未供養諸佛未得真知識不能得一切種智是故雖種善根不以為貴但為阿耨多羅三藐三菩提故須菩提言云何菩薩雖不為善根而能供養諸佛乃至得一切種智佛答菩薩從初發心已來供養諸佛如經中說供養佛大故但說佛當知已供養辟支佛乃至住乾慧地凡人為聞法故從其聞說十二部經以不能常得師故皆當受持以喜忘故誦讀令利心觀者常繫心經卷次第憶念先以語言宣義後得了達即得陀羅尼陀羅尼有二種一者聞持陀羅尼二者得諸法實相陀羅尼讀誦修習常念故得聞持陀羅尼通達義故得實相陀羅尼住是二陀羅尼門中能生無礙智為眾生說法故具足四無礙智問曰若菩薩有無礙智與佛何異答曰無礙有二種一真無礙二名字無礙此中除佛無礙餘者隨菩薩所得無礙是菩薩讀經等因緣故所生之處乃至得一切種智終不忘失何以故深入讀誦諸法故煩惱折薄為善根所護故終不墮惡道諸難如盲人為有目者所將護故終不墜落溝壑集善根福德故得深心清淨深心清淨者慈愛一切眾生雖怨賊中人亦不加惡所謂奪命等復次智慧福德大集故煩惱微少不能遍覆菩薩善心復次深心者於眾生中得慈悲心不捨心救度心於諸法中得無常苦空無我畢竟空心乃至佛不生佛想涅槃想是名深心清淨深心清淨故能教化眾生何以故是煩惱薄故不起高心我心瞋心故眾生愛樂信受其語教化眾生教化眾生故得淨佛世界如毘摩羅詰佛國品中說眾生淨故世界清淨為善根所護故終不離善知識善知識者諸佛大菩薩阿羅漢略說善知識相能讚歎三寶者如是菩薩應供養諸佛種善根親近善知識何以故如病人應求良醫藥草佛為良醫諸善根為藥草瞻病人為善知識病者具此三事故病得除差菩薩亦如是具此二事滅諸煩惱故能利益眾生經須菩提白佛言世尊菩薩摩訶薩若不供養諸佛不具足善根不得真知識當得薩婆若不佛告須菩提菩薩摩訶薩供養諸佛種善根得真知識一切種智尚難得何況不供養諸佛不種善根不得真知識須菩提白佛言世尊菩薩摩訶薩供養諸佛種善根得真知識何以故難得一切種智佛告須菩提是菩薩摩訶薩遠離方便力不從諸佛聞方便力所種善根不具足不常隨善知識教世尊何等是方便力菩薩摩訶薩行是方便力得一切種智佛言菩薩摩訶薩從初發意行檀波羅蜜應薩婆若念布施佛若辟支佛若聲聞若人若非人是時不生布施想受者想何以故觀一切法自相空無生無定相無所轉入諸法實相所謂一切法無作無起相菩薩以是方便力故增益善根增益善根故行檀波羅蜜淨佛國土成就眾生布施不受世間果報但欲救度一切眾生故行檀波羅蜜復次須菩提菩薩摩訶薩從初發意行尸羅波羅蜜應薩婆若念持戒時不墮婬怒癡中亦不墮諸煩惱纏縛及諸不善破道法若慳貪破戒瞋恚懈怠亂意愚癡慢大慢慢慢我慢增上慢不如慢邪慢若聲聞心若辟支佛心何以故是菩薩摩訶薩觀一切法自相空無生無定相無所轉入諸法實相所謂一切法無作無起相菩薩成就是方便力故增益善根增益善根故行尸羅波羅蜜淨佛國土成就眾生持戒不受世間果報但欲救度一切眾生故行尸羅波羅蜜復次須菩提菩薩摩訶薩從初發意行羼提波羅蜜應薩婆若念方便力成就故行見諦道思惟道亦不取須陀洹果斯陀含阿那含阿羅漢果何以故是菩薩摩訶薩知諸法自相空無生無定相無所轉雖行是助道法而過聲聞辟支佛地須菩提是名菩薩無生法忍復次須菩提菩薩摩訶薩從初發意行毘梨耶波羅蜜入初禪乃至入第四禪入四無量心四無色定雖出入諸禪而不受果報何以故是菩薩成就是方便力故知諸禪定自相空無生無定相無所轉淨佛國土成就眾生精進不受世間果報但欲救度一切眾生故行毘梨耶波羅蜜復次須菩提菩薩摩訶薩從初發意行禪波羅蜜應薩婆若念入八背捨九次第定亦不證須陀洹果乃至不證阿羅漢果何以故是菩薩摩訶薩知諸法自相空無生無定相無所轉復次須菩提菩薩摩訶薩從初發意行般若波羅蜜學佛十力四無所畏四無礙智十八不共法大慈大悲乃至未得一切種智未淨佛國土未成就眾生於其中間應如是行何以故是菩薩摩訶薩知諸法自相空無生無定相無所轉須菩提是菩薩摩訶薩應如是行般若波羅蜜不受果報論問曰須菩提何以故作是麁問不供養諸佛不具足善根不得真知識當得薩婆若不答曰有人言若一切諸法無所有性畢竟空畢竟空中種善根不種善根等無異若爾者可不供養諸佛不種善根不得真知識得薩婆若耶復有人疑言得薩婆若更有種種門可不須種善根等是故問佛佛答若供養諸佛種善根得真知識尚難得何況不須菩提問以畢竟空中無有福以非福何以但以福德故得佛答以世諦中有福故得須菩提為眾生著無所有故問佛以不著有法答所謂精進修福尚不可得何況不修福如受乞食道人至一聚落從一家至一家乞食不得見一餓狗飢臥以杖打之言汝畜生無智我種種因緣家家求食尚不能得何況汝臥而望得須菩提問世尊有是供養諸佛等因緣何故不得其果報佛答離方便故方便者所謂般若波羅蜜雖見諸佛色身不以智慧眼見法身雖少種善根而不具足雖得善知識不親近諮受又佛自說因緣所謂菩薩從初發意以有無心行檀波羅蜜有心者所謂應薩婆若心布施念諸佛種種無量功德憐愍眾生故布施無心者若施佛乃至凡人不生三想所謂施者受者財物何以故施物等一切法自相空從本已來常不生無定相若一若異若常若無常等是法自相空故不可轉安住如中故如是觀即入諸法實相所謂無作無起相一切法無所能作不生高心無所悕望如是方便力故能增益善根離不善根教化眾生淨佛世界布施若多若少不受世間果報但欲救度一切眾生故菩薩布施眾生有量有限作是念我先世不行深福德今不能廣施眾生我今當深實多行檀波羅蜜得是果報已能具足利益廣施無量眾生若今世利若後世利若道德利無如是方便菩薩雖供養諸佛種善根得真知識尚不得何況不供養餘五波羅蜜亦如是經爾時須菩提白佛言世尊是菩薩摩訶薩大智慧成就行是深法亦不受果報佛告須菩提如是如是菩薩摩訶薩大智慧成就行是深般若波羅蜜亦不受果報何以故是菩薩摩訶薩諸法性中不動故世尊何等諸法性中不動佛言於無所有性中不動復次菩薩摩訶薩色性中不動受想行識性中不動檀波羅蜜性中不動尸羅波羅蜜羼提波羅蜜毘梨耶波羅蜜禪波羅蜜般若波羅蜜性中不動四禪性中不動四無量性中不動四無色定性中不動四念處性中不動乃至八聖道分性中不動空三昧無相無作三昧乃至大慈大悲性中不動何以故須菩提是諸法性即是無所有須菩提以無所有法不能得所有法須菩提言世尊所有法能得所有法不佛言不也世尊所有法能得無所有法不佛言不也世尊無所有法能得無所有法不佛言不也世尊若無所有不能得所有所有不能得所有所有不能得無所有無所有不能得無所有將無世尊不得道耶佛言有得不以此四句世尊云何有得佛言非所有非無所有無諸戲論是名得道須菩提白佛言世尊何等是菩薩摩訶薩戲論佛告須菩提菩薩摩訶薩觀色若常若無常是為戲論觀受想行識若常若無常是為戲論觀色若苦若樂受想行識若苦若樂是為戲論觀色若我若非我受想行識若我若非我色若寂滅若不寂滅受想行識若寂滅若不寂滅是為戲論苦聖諦應見集聖諦應斷滅聖諦應證道聖諦應修是為戲論應修四禪四無量心四無色定是為戲論應修四念處四正勤四如意足五根五力七覺分八聖道分是為戲論應修空解脫門無相解脫門無作解脫門是為戲論應修八背捨九次第定是為戲論我當過須陀洹果斯陀含果阿那含果阿羅漢果辟支佛道是為戲論我當具足菩薩十地是為戲論我當入菩薩位是為戲論我當淨佛國土是為戲論我當成就眾生是為戲論我當生佛十力四無所畏四無礙智十八不共法是為戲論我當得一切種智是為戲論我當斷一切煩惱習是為戲論須菩提是菩薩摩訶薩行般若波羅蜜時色若常若無常不可戲論故不應戲論受想行識若常若無常不可戲論故不應戲論乃至一切種智不可戲論故不應戲論何以故性不戲論性無性不戲論無性離性無性更無法可得所謂戲論者戲論法戲論處以是故須菩提色無戲論受想行識乃至一切種智無戲論如是須菩提菩薩摩訶薩應行無戲論般若波羅蜜須菩提白佛言世尊云何色不可戲論乃至一切種智不可戲論佛告須菩提色性無乃至一切種智性無須菩提若法性無即是無戲論以是故色不可戲論乃至一切種智不可戲論須菩提若菩薩摩訶薩能如是行無戲論般若波羅蜜是時得入菩薩位須菩提白佛言世尊若諸法無有性菩薩行何等道入菩薩位為用聲聞道為用辟支佛道為用佛道佛告須菩提不以聲聞道不以辟支佛道不以佛道得入菩薩位菩薩摩訶薩遍學諸道得入菩薩位須菩提譬如八人先學諸道然後入正位未得果而先生果道菩薩亦如是先遍學諸道然後入菩薩位亦未得一切種智而先生金剛三昧爾時以一念相應慧得一切種智須菩提白佛言世尊若菩薩摩訶薩遍學諸道入菩薩位者八人向須陀洹得須陀洹向斯陀含得斯陀含向阿那含得阿那含向阿羅漢得阿羅漢辟支佛道佛道是諸道各各異世尊若菩薩摩訶薩遍學諸道然後入菩薩位者是菩薩若生八道應作八人生見道應作須陀洹生思惟道應作斯陀含作阿那含作阿羅漢若生辟支佛道作辟支佛世尊若菩薩摩訶薩作八人然後入菩薩位無有是處不入菩薩位得一切種智亦無是處作須陀洹乃至作辟支佛然後入菩薩位亦無是處不入菩薩位得一切種智亦無是處世尊我云何當知菩薩摩訶薩遍學諸道得入菩薩位佛告須菩提如是如是若菩薩摩訶薩作八人得須陀洹果乃至得阿羅漢果得辟支佛道然後入菩薩位無有是處不入菩薩位當得一切種智無有是處須菩提若菩薩摩訶薩從初發意行六波羅蜜時以智觀過八地何等八地乾慧地性地八人地見地薄地離欲地已辦地辟支佛地以道種智入菩薩位入菩薩位已以一切種智斷一切煩惱習須菩提是八人若智若斷是菩薩無生法忍須陀洹若智若斷斯陀含若智若斷阿那含若智若斷阿羅漢若智若斷辟支佛若智若斷皆是菩薩忍菩薩學如是聲聞辟支佛道以道種智入菩薩位入菩薩位已以一切種智斷一切煩惱習得佛道如是須菩提菩薩摩訶薩遍學諸道具足應得阿耨多羅三藐三菩提得阿耨多羅三藐三菩提已以果饒益眾生須菩提白佛言世尊世尊所說道聲聞道辟支佛道佛道何等是菩薩道種智佛告須菩提菩薩摩訶薩應生一切道種淨智須菩提何等是道種淨智若諸法相貌所可顯示法菩薩應正知正知已為他演說開示令諸眾生得解是菩薩摩訶薩應解一切音聲語言以是音聲說法遍滿三千大千世界如響相以是故須菩提菩薩摩訶薩應先具足學一切道道智具足已應分別知眾生深心所謂地獄眾生地獄道地獄因地獄果應知應障畜生餓鬼道畜生餓鬼因畜生餓鬼果應知應障諸龍鬼神犍闥婆緊那羅摩睺羅伽阿修羅道因果應知應障人道因果應知諸天道因果應知四天王天三十三天夜摩天兜率陀天化樂天他化自在天梵天光音天遍淨天廣果天無想天阿婆羅呵天無熱天易見天喜見天阿迦尼吒天道因果應知無邊虛空處無邊識處無所有處非有想非無想處道因果應知四念處四正勤四如意足五根五力七覺分八聖道分因果應知空解脫門無相解脫門無作解脫門佛十力四無所畏四無礙智十八不共法大慈大悲因果應知菩薩以是道令眾生入須陀洹道乃至阿羅漢辟支佛道乃至阿耨多羅三藐三菩提道須菩提是名菩薩摩訶薩淨道種智菩薩學是道種智已入眾生深心相入已隨眾生心如應說法所言不虛何以故是菩薩摩訶薩善知眾生根相知一切眾生心心數法生死所趣須菩提菩薩摩訶薩如是應行道般若波羅蜜何以故一切諸善助道法皆入般若波羅蜜中諸菩薩摩訶薩聲聞辟支佛所應行須菩提白佛言世尊若四念處乃至阿耨多羅三藐三菩提是一切法皆不合不散無色無形無對一相所謂無相世尊云何是助道法能取阿耨多羅三藐三菩提世尊是不合不散無色無形無對一相所謂無相法無所取無所捨譬如虛空無取無捨佛言如是如是須菩提諸法自相空無所取無所捨須菩提有眾生不知諸法自相空為是眾生故顯示助道法能至阿耨多羅三藐三菩提復次須菩提所有色受想行識所有檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜所有內空外空乃至無法有法空初禪乃至非有想非無想處四念處乃至八聖道分三解脫門八背捨九次第定佛十力四無所畏四無礙智十八不共法大慈大悲一切種智等諸法於是聖法中皆不合不散無色無形無對一相所謂無相以世俗法故為眾生說令解非以第一義須菩提於是一切法中菩薩摩訶薩以智見如法應學學已分別諸法應用不應用須菩提言世尊何等法菩薩分別已應用不應用佛言聲聞辟支佛法分別知不應用一切種智分別知應用如是須菩提菩薩摩訶薩於是聖法中應學般若波羅蜜須菩提白佛言世尊何以故說名聖法何等是聖法佛告須菩提諸聲聞辟支佛法諸菩薩摩訶薩及諸佛於欲瞋癡不合不散身見戒取疑不合不散欲染瞋恚不合不散色染無色染掉慢無明不合不散初禪乃至第四禪不合不散慈悲喜捨虛空處乃至非有想非無想處不合不散四念處乃至八聖道分不合不散內空乃至大悲有為性無為性不合不散何以故是一切法皆無色無形無對一相所謂無相無色法與無色法不合不散無形法與無形法不合不散無對法與無對法不合不散一相法與一相法不合不散無相法與無相法不合不散須菩提是無色無形無對一相所謂無相般若波羅蜜諸菩薩摩訶薩應學學已不得諸法相須菩提白佛言世尊菩薩摩訶薩不學色相耶不學受想行識相耶不學眼相乃至意相不學色相乃至法相不學地種相乃至識種相不學檀波羅蜜相尸羅波羅蜜羼提波羅蜜毘梨耶波羅蜜禪波羅蜜般若波羅蜜相不學內空乃至無法有法空相不學初禪相乃至第四禪相不學慈相乃至捨相不學無邊空相乃至非有想非無想相不學四念處相乃至八聖道分相不學空三昧相無相無作三昧相不學八背捨九次第定相不學佛十力相四無所畏四無礙智相十八不共法相大慈大悲相不學苦聖諦相集滅道聖諦相不學逆順十二因緣相不學有為性相無為性相耶世尊若不學諸法相菩薩摩訶薩云何學諸法相若有為若無為學已過聲聞辟支佛地若不過聲聞辟支佛地云何入菩薩位若不入菩薩位云何當得一切種智若不得一切種智云何當轉法輪若不轉法輪云何以三乘度眾生生死佛告須菩提若諸法實有相菩薩應學是相須菩提以一切法實無有相無色無形無對一相所謂無相以是故須菩提菩薩摩訶薩不學相不學無相何以故有佛無佛諸法一相性常住須菩提白佛言世尊若一切法非有相非無相菩薩摩訶薩云何修般若波羅蜜若不修般若波羅蜜不能過聲聞辟支佛地若不過聲聞辟支佛地不能入菩薩位若不入菩薩位不得無生法忍若不得無生法忍不能得諸菩薩神通若不得菩薩神通不能淨佛國土成就眾生若不淨佛國土成就眾生不能得一切種智若不得一切種智不能轉法輪若不轉法輪不能令眾生得須陀洹果斯陀含阿那含阿羅漢果辟支佛道不能令得阿耨多羅三藐三菩提亦不能令眾生得布施福亦不能令得持戒修定福佛告須菩提如是如是諸法無相非一相非異相若修無相是修般若波羅蜜須菩提言世尊云何修無相是修般若波羅蜜佛言修諸法壞是修般若波羅蜜世尊云何修諸法壞是修般若波羅蜜佛言修色壞是修般若波羅蜜修受想行識壞是修般若波羅蜜修眼壞耳鼻舌身意法壞是修般若波羅蜜修色法壞聲香味觸法壞是修般若波羅蜜修不淨觀壞是修般若波羅蜜修初禪壞第二第三第四禪壞是修般若波羅蜜修慈悲喜捨壞是修般若波羅蜜修無邊空處無邊識處無所有處非有想非無想處壞是修般若波羅蜜修念佛念法念僧念戒念捨念天念滅念安般壞是修般若波羅蜜修無常相苦相無我相空相集相因相生相緣相閉相滅相妙相出相道相正相跡相離相壞是修般若波羅蜜修十二因緣壞修我相眾生相壽命相壞乃至修知者見者相壞是修般若波羅蜜修常相樂相淨相我相壞是修般若波羅蜜修四念處乃至八聖道分壞是修般若波羅蜜修空三昧無相三昧無作三昧壞是修般若波羅蜜修八背捨九次第定壞是修般若波羅蜜修有覺有觀三昧無覺有觀三昧無覺無觀三昧壞是修般若波羅蜜修苦聖諦集聖諦滅聖諦道聖諦壞是修般若波羅蜜修苦智集智滅智道智壞是修般若波羅蜜修盡智無生智壞是修般若波羅蜜修法智比智世智他心智壞是修般若波羅蜜修檀波羅蜜壞是修般若波羅蜜修尸羅波羅蜜羼提波羅蜜毘梨耶波羅蜜禪波羅蜜般若波羅蜜壞是修般若波羅蜜修內空外空內外空空空大空第一義空有為空無為空畢竟空無始空散空性空諸法空自相空不可得空無法空有法空無法有法空壞是修般若波羅蜜修佛十力四無所畏四無礙智十八不共法壞是修般若波羅蜜修須陀洹果斯陀含果阿那含果阿羅漢果辟支佛道壞是修般若波羅蜜修一切智壞是修般若波羅蜜修斷一切煩惱習壞是修般若波羅蜜須菩提白佛言世尊云何名修色壞乃至修斷一切煩惱習壞是修般若波羅蜜佛告須菩提菩薩摩訶薩行般若波羅蜜時不念有色法是修般若波羅蜜不念有受想行識乃至不念有壞一切煩惱習法是為修般若波羅蜜何以故有法念者不修般若波羅蜜須菩提有法念者不修檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜何以故須菩提是人著法不行檀波羅蜜乃至般若波羅蜜如是著者無有解脫無有道無有涅槃有法念者不修四念處四正勤四如意足五根五力七覺分八聖道分不修空三昧乃至不修一切種智何以故是人著法故須菩提白佛言世尊何等是有法何等是無法佛告須菩提二者是有法不二者是無法世尊何等是二佛言色相是二受想行識相是二眼相乃至意相是二色相乃至法相是二檀波羅蜜乃至佛相阿耨多羅三藐三菩提相有為無為性相是二須菩提一切相皆是二一切二皆是有法適有法便有生死適有生死不得離生老病死憂悲苦惱以是因緣故須菩提當知二相者無有檀波羅蜜乃至般若波羅蜜無有道無有果乃至無有順忍何況見色相乃至見一切種智相若無修道云何得須陀洹果乃至阿羅漢果辟支佛道阿耨多羅三藐三菩提及斷一切煩惱習論釋曰佛說菩薩行六波羅蜜不受世間果報須菩提歎未曾有白佛言世尊是菩薩大智慧成就行是深法能作因而不受果是菩薩為大利故不受小報佛可其意已更自說因緣所謂菩薩於諸法性中不動諸法性者無所有畢竟空如法性實際菩薩定心安住是中不動須菩提問世尊何等性中不動佛答色性中不動乃至大慈悲等性中不動何以故是諸法性眾因緣生故不自在無定相無定相故無所有諸法者所謂色等法因是色等法故說無為是故無為法亦無所有何以故不可以無所有法得所有法須菩提言若無所有不能得所有者豈可以所有法得所有法耶佛答不何以故無所有法一切聖人所稱讚所住處尚不能有所得何況所有法所有法得無所有不佛言不何以故所有無所有二俱有過故言不可以無所有得無所有不佛言不何以故所有法有生相住相以虛誑故尚無所得何況無所有從本已來畢竟空而有所得此中須菩提更問世尊若以四句皆不得將無道無得果耶佛答實有得道法但不以是四句何以故四句有如上失故若離是四句戲論即是道復問世尊何等是菩薩戲論相佛答色等若常若無常是菩薩戲論何以故若常則不生不滅無罪福好醜無常亦不然何以故因常說無常常既不可得何況無常復次若無常定是色等實相亦不應有業因緣果報何以故色等諸法念念滅失故若業因緣果報滅則不名無常相如是等種種因緣故無常非是色等實相如先破無常中說乃至作是念我當斷一切煩惱習是為戲論色等諸法不可戲論而凡夫人戲論諸法菩薩於不可戲論隨法不戲論何以故自性不能戲論自性所以者何性從因緣生故但有假名云何能戲論若性不能戲論何況無性離性無性更無第三法可戲論所謂戲論者戲論法戲論處是法皆不可得須菩提色等法是不可戲論相如是菩薩應行無戲論般若波羅蜜復次佛自說不可戲論因緣色等法無性若法無性即是不可戲論若菩薩能行是不可戲論般若便得入菩薩位須菩提意無戲論是三乘道菩薩以何道入無戲論菩薩位佛答皆言不何以故菩薩大乘人故不應用二乘道六波羅蜜未具足故不能用佛道此中佛自說因緣菩薩應遍學諸道入菩薩位此中說譬喻如見諦道中八人先時遍學諸道入正位而未得須陀洹果菩薩亦如是先遍學諸道入菩薩位而未得一切種智果若菩薩住金剛三昧以一念相應慧得一切種智果須菩提問世尊若菩薩遍學諸道然後入菩薩位是諸道各各異若菩薩遍學是諸道若生八道即是八人乃至生辟支佛道即是辟支佛世尊若菩薩作八人乃至作辟支佛然後入菩薩位無有是處若不入菩薩位得一切種智亦無有是處我當云何知菩薩遍學諸道入菩薩位佛可其意已更自說因緣菩薩初發意行六波羅蜜時以智見觀入八地直過如人親親繫獄故入而看之亦不與同著杻械菩薩欲具足道種智故入菩薩位遍觀諸道入菩薩位入菩薩位已得一切種智斷煩惱習佛示須菩提二乘人於諸佛菩薩智慧得少氣分是故八人若智若斷乃至辟支佛若智若斷皆是菩薩無生法忍智名學人八智無學或九或十斷名斷十種結使所謂上下分十結須陀洹斯陀含略說斷三結廣說斷八十八結阿那含略說斷五下分結廣說斷九十二阿羅漢略說三漏盡廣說斷一切煩惱是名智斷智斷皆是菩薩忍聲聞人以四諦得道菩薩以一諦入道佛說是四諦皆是一諦分別故有四是四諦二乘智斷皆在一諦中菩薩先住柔順忍中學無生無滅亦非無生非無滅離有見無見有無見非有非無見等滅諸戲論得無生忍無生忍者佛後品中自說乃至作佛常不生惡心是故名無生忍論者言得是忍觀一切法畢竟空斷緣心心數不生是名無生忍又復言能過聲聞辟支佛智慧名無生忍聲聞辟支佛智慧觀色等五眾生滅心厭離欲得解脫菩薩以大福德智慧觀生滅時心不怖畏如小乘人菩薩以慧眼求生滅實定相不可得如先破生品中說但以肉眼麁心見有無常生滅凡夫人於諸法中著常見是所著法還歸無常眾生得憂悲苦惱是故佛說欲離憂苦莫觀常相是無常破常顛倒故不為著無常故說是故菩薩捨生滅觀入不生不滅中問曰若入不生不滅不生不滅即復是常云何得離常顛倒答曰如無常有二種一者破常顛倒不著無常二者著無常生戲論無生忍亦如是一者雖破生滅不著無生無滅故不墮常顛倒二者著不生滅故墮常顛倒真無生者滅諸觀語言道斷觀一切法如涅槃相從本已來常自無生非以智慧觀故令無生得是無生無滅畢竟清淨無常觀尚不取何況生滅如是等相名無生法忍得是無生忍故即入菩薩位入菩薩位已以一切種智斷煩惱及習種種因緣度一切眾生如好果樹多所饒益須菩提白佛言世尊何等是菩薩道種智佛答菩薩住無生忍法得諸法實相從實相起取諸法名相語言既自善解為眾生說令得開悟菩薩福德因緣故解一切眾生音聲語言以是音聲遍三千大千世界亦不著是聲知如響相是音聲即是梵音相以是故菩薩應知一切道遍觀眾生心知其本末以善法利益遮不善法如經中廣說菩薩先知諸法實相故於二乘道入出自在觀已直過入菩薩位為度眾生故起道慧欲為眾生說法解一切眾生語言音聲以梵音聲說法所謂遮惡道開善道惡道者三惡道善道者三善道人天阿修羅種種因緣呵惡道讚善道遮惡道者所謂地獄道地獄因地獄果地獄如先說地獄道者上不善道地獄因者三毒貪欲增長起貪嫉不善道瞋恚增長起恚惱不善道愚癡增長起邪見不善道三毒三不善道因三不善道是七不善道因地獄果者以是因故受地獄身身心受種種苦惱是名果菩薩應示眾生地獄果然後為說法令斷地獄道及因果十不善道有上中下上者地獄中者畜生下者餓鬼十善道亦有上中下上者天中者人下者鬼神住十善道能離欲生色界離色生無色界三惡道中常受苦故言應知應遮天人中有得道因緣為涅槃故或時應遮以不定故不說餘助道法故不應說遮乃至阿耨多羅三藐三菩提菩薩能如是分別已知眾生應以小乘法度者以小乘法而度之應以大乘法度者以大乘法而度之是菩薩知眾生深心數事及宿命業因緣又知未來世果報因緣又知眾生可化時節及知處所諸餘可度因緣盡皆知之是故所說不虛如是道種慧及諸助道法皆攝在般若中是故菩薩當行道慧般若須菩提白佛言若助道法菩提是法皆不合不散無色無形無對一相所謂無相是助道法皆空云何能取阿耨多羅三藐三菩提空無所有法應無取無捨譬如虛空無法故無取無捨須菩提所說真實無著心故佛可言如是如是更說因緣有眾生不知如是諸法自相空故為分別是助道法能得阿耨多羅三藐三菩提須菩提非但三十七品空不合不散所有色等乃至一切種智於聖法中亦自相空不合不散不合不散者是畢竟空義如此中說一相所謂無相是法雖空以世諦故為眾生說欲令得入聖法非第一義是中菩薩皆應以知見學是法初知名知後深入名見知名未了見名已了問曰知見有何差別答曰有人言有知非見有見非知有亦知亦見有非知非見有知非見者盡智無生智除世間正見及五見餘慧皆名知是慧非見見非知者五見世間正見見諦道中八忍是見非知餘無漏慧亦名知亦名見離是見知餘法非見非知復次有人言定心名為見定未定通名為知如轉法輪經中說苦諦知已應見知已分別知是法應見是苦諦是法應斷是集諦是法應證是滅諦是法應修是道諦或知煩惱斷名為見如九斷知須菩提聞般若異名字所謂聖法故問何等是聖法佛答聖法中諸賢聖若佛若辟支佛聲聞等以欲等諸法不合不散不合者一切煩惱名顛倒顛倒即無所有若無所有云何可合若不合云何有散不合故不輕凡人不散故不自高於一切眾生不憎不愛又復此中佛自說不合不散因緣所謂是法皆無色無形無對一相所謂無相無色與無色法不合不散乃至無相法與無相法不合不散何以故是法皆一性故自性不與自性合是名一相無相般若波羅蜜菩薩應學學已無法可得相須菩提白佛言世尊菩薩不學色相耶乃至不學有為無為相耶世尊若不學是諸法相云何經中說菩薩先學諸法相後過聲聞辟支佛地若不過聲聞辟支佛地云何入菩薩位如此中廣說佛告須菩提若諸法實有相應當學是相須菩提一切法實無相是故菩薩不應學相無相亦不應學以取相故破相事如問相品中說有佛無佛諸法常住一相所謂無相須菩提從佛聞一切法無相今還問佛世尊若一切法非有相非無相云何菩薩修般若若有無相因無相可修般若今相以無相皆無因何事得修般若若不修般若不能得過聲聞辟支佛地乃至不能安立於三福田佛可其言如是如是而更說修般若因緣所謂菩薩不以修相故是修般若修無相故是修般若復問世尊云何修無相是修般若若無相云何可修佛答修諸法壞是修般若以諸法壞故無相相亦壞譬如車分壞故車相亦滅又如輪分壞故輪相亦滅如是乃至微塵世尊何等是諸法可破壞者佛答修色法壞即是修般若波羅蜜乃至修斷一切煩惱習壞即是修般若波羅蜜須菩提白佛云何修色壞乃至修斷一切煩惱習壞是修般若佛答菩薩一心念薩婆若憐愍眾生欲得正行般若波羅蜜不念色是有法如是修是修般若以色是定實有相過故所以者何佛此中自說因緣有相者不修般若般若中無法尚無何況有法是人不修般若波羅蜜亦不修五波羅蜜是人著有法戲論不修布施等如是著者無有解脫無道無涅槃無三解脫門故言無解脫無聖人空法故言無道無道故言無涅槃問曰何以故無道答曰是人戲論諸法不厭老病死著法故生邪見邪見故不能如實觀身不淨等不能觀身故不修身念處不修身念處故不能修受心法念處不修四念處故不能修乃至一切種智何以故著有法故須菩提問佛世尊何等是有法何等是無法凡人或於有法中生無想無法中生有想欲分別是事故問佛答二相是有不二相是無復問何等是二相佛答取色相即是二如先品中說離色無眼離眼無色乃至有為無為性何以故離有為不得說無為離無為不得說有為實相是故是二法不得相離凡人謂此為二是故顛倒佛略說二相一切法中取相皆是二一切二皆是有適有便有生死何以故有中生著心著心因緣生諸煩惱煩惱因緣往來生死生死因緣憂悲苦惱是故說適有法便有生死有生死不得免老病憂苦須菩提以是當知二相人無有檀波羅蜜乃至無有順忍何況見色實相乃至見一切種智實相是人若不見色等諸法實相則無修道云何有須陀洹果乃至斷一切煩惱習六波羅蜜有二種世間出世間此人無有出世間六波羅蜜故是故說是有相人無有六波羅蜜若有者但有世間波羅蜜此中不說世間波羅蜜聲聞道果尚無何況有佛道問曰順忍是何等順忍答曰是小乘順忍小乘順忍尚無何況大乘問曰頂法已能不退何以說乃至忍法答曰聲聞法中亦說頂墮摩訶衍亦說頂墮汝何以故言頂法不墮有人言雖頂法不墮不牢固不能一定故不說忍是久住已入正定雖未得無漏而與無漏同以隨順苦法忍故名為忍未曾見是法故見便能忍是故名忍是人於諸佛聖人為小於凡夫為大見色有二種一者見色實相了了二者斷繫諸色煩惱故名為見如色乃至一切種智一切煩惱習事亦如是若人見色修道尚無何況能得修須陀洹果乃至斷煩惱習經爾時須菩提白佛言世尊若有法相者尚不得順忍何況得道世尊若無法相者當得順忍不若乾慧地若性地若八人地若見地若薄地若離欲地若已辦地若辟支佛地若菩薩地若佛地若修道因是修道當斷煩惱不以是煩惱故不得過聲聞辟支佛地入菩薩位若不入菩薩位則不得一切種智不得一切種智則不能得斷一切煩惱習世尊若無有法是諸法則不生若不生是諸法則不能得一切種智佛告須菩提如是如是若無有法者則有順忍乃至斷一切煩惱習須菩提白佛言世尊菩薩摩訶薩行般若波羅蜜時有法相不所謂色相乃至識相眼相乃至意相色相乃至法相眼界相乃至意識界相四念處相乃至一切種智相若色相若色斷相乃至識相識斷相十二入十八界亦如是若無明相若無明斷相乃至憂悲愁惱相憂悲愁惱斷相若欲相若欲斷相若瞋相若瞋斷相若癡相若癡斷相若苦相若苦斷相若集相若集斷相若滅相若滅斷相若道相若道斷相乃至一切種智相斷一切煩惱習相佛言不也須菩提菩薩摩訶薩行般若波羅蜜時無有法相非法相即是菩薩順忍若無有法相無有非法相即是修道亦是道果須菩提菩薩摩訶薩有法是菩薩道無法是菩薩果以是因緣故當知一切法無所有性須菩提白佛言世尊若一切法無所有性佛云何知一切法無所有性故得成佛於一切法得自在力佛告須菩提如是如是一切法無所有性我本行菩薩道修六波羅蜜離諸欲離惡不善法有覺有觀離生喜樂入初禪乃至入第四禪於是諸禪及支取相不念有是禪不受禪味不得是禪無染清淨行四禪我於是諸禪不受果報依四禪住起五神通身通天耳知他人心宿命通天眼證於諸神通不取相不念有是神通不受神通味不得是神通我於是五神通不分別行須菩提我爾時用一念相應慧得阿耨多羅三藐三菩提所謂是苦聖諦是集是滅是道聖諦成就十力四無所畏四無礙智十八不共法大慈大悲得作佛分別三聚眾生正定邪定不定須菩提白佛言云何世尊於諸法無所有性中起四禪六神通亦無眾生而分別作三聚佛言須菩提若諸欲惡不善法當有性若自性若他性我本為菩薩行時不能觀諸欲惡不善法無所有性入初禪以諸欲惡不善法無所有性若自性若他性皆是無所有性故我本行菩薩道時離諸欲惡不善法入初禪乃至入第四禪須菩提若諸神通有性若自性若他性我不能知是神通無所有性得阿耨多羅三藐三菩提須菩提以神通無有性若自性若他性皆無所有性以是故諸佛於神通知無所有性得阿耨多羅三藐三菩提論問曰諸法空一義何以故須菩提種種因緣重問此中問有法相者不得順忍乃至若不生是諸法不能得薩婆若答曰是諸法畢竟空義甚深難解說者尚難何況受者行者是故須菩提以般若垂訖恐人多疑多惑故種種因緣重問復次所問義雖一所因處異或問世尊若一切法空云何分別有五道或問若一切無所有相云何分別有三乘或問世尊有相者乃至不得順忍云何當觀八地入菩薩位如是等種種問異門故義得差別般若無一定相故佛可須菩提意如是如是須菩提先問順忍者是小乘順忍今須菩提問菩薩順忍法若菩薩行般若時有法相不佛答菩薩行般若時無法生相若有若無何以故見有無二俱有過故則是菩薩順忍於一切法中不生有相即是修道須菩提有法是菩薩道無法是果有法名有為法無法是無為法行有為八聖道斷諸煩惱得無為果復次有人言五波羅蜜名有法是菩薩道般若波羅蜜畢竟空故無有法是菩薩果有人言般若波羅蜜智慧相有為法故是為道如法性實際不從因緣生常有故名為果如是等有無法差別以是因緣故須菩提當知一切法皆是無所有性名為無法復問世尊若一切法無所有性佛云何於無所有性中正知得阿耨多羅三藐三菩提於諸法中得自在佛可其言菩薩以無所有智合行一切法能斷一切著故得阿耨多羅三藐三菩提此中佛自引為證我本為菩薩時行六波羅蜜離欲離惡不善法有覺有觀離生喜樂入初禪離欲者離五欲離惡不善法者離五蓋將人入惡道名為惡障善法故名不善有覺有觀初禪所攝善覺觀離生喜樂者捨離五欲生喜樂喜樂者色界中有二種樂一者有喜樂二者無喜樂喜樂初禪二禪中無喜樂三禪中初禪二禪俱有喜樂有何差別初禪中喜樂從離欲故生二禪喜樂從定生問曰亦離初禪煩惱得二禪何以不說離生答曰欲界中散亂故無定稱行者能離欲故名為離生初禪中有定二禪因初禪定生故名為定生復次欲界煩惱不善相故障初禪行者欲離大障故是故說離生色界煩惱名無記為患微弱以覺觀因緣故失禪是故佛說滅諸覺觀內心清淨故得二禪三禪四禪如先說我於是諸禪支取相得已不念有是禪初習禪時取相乃至得得已恐著味故觀無常不念有是禪不得是禪定相亦不受味無染心行四禪異於外道於是諸禪修不受果報禪依四禪住起五神通亦如禪法不受其味宿命通故知一切眾生本業因緣來生是間天眼通力故見眾生未來世所生之處隨其業行知一切眾生本末已心生大悲云何斷眾生生死相續苦爾時心迴向入漏盡通即時以一念相應慧得阿耨多羅三藐三菩提所謂是苦相苦因是愛愛斷苦盡為到苦盡是道通達四諦故得十力四無所畏四無礙智十八不共法分別眾生作三聚住三神通度是眾生所謂天耳知他心身通為眾生說法令度生死須菩提復問若諸法無所有云何佛為菩薩時起四禪六神通若無眾生云何分別眾生作三聚佛答諸欲諸惡若當有性若自性若他性我本為菩薩時不能觀諸欲惡不善法無所有性入初禪佛意若諸欲不善法有定性實法若多若少自相者若自身中若有淨常等性性有二種若自性若他性自性名自身不淨性他性名衣服等莊嚴身具此皆無常虛誑苦惱因緣內外五欲中無有常樂我淨實若有者我本行菩薩道時不能觀五欲空無所有性入初禪今欲惡不善法無有實性若自性若他性是故我為菩薩時離五欲惡不善法入初禪乃至入第四禪若諸神通有性若自性若他性我本行菩薩時不能知神通無所有故得阿耨多羅三藐三菩提須菩提問若諸法定無所有性空佛云何於諸法中得自在力佛答我以四禪故於諸煩惱得解脫六神通故於諸法得自在度眾生須菩提意以四禪六神通是有云何於空得自在力佛示我觀五欲等空虛誑無定相故不著此禪而起諸神通諸禪有相有量故可捨得阿耨多羅三藐三菩提初離欲時以無所有性為因得阿耨多羅三藐三菩提果亦無所有若禪定空阿耨多羅三藐三菩提不空可有是難今皆空故不應有難經須菩提言世尊若菩薩摩訶薩知諸法無所有性因四禪五神通得阿耨多羅三藐三菩提世尊新學菩薩摩訶薩云何於諸法無所有性中次第行次第學次第道以是次第行次第學次第道得阿耨多羅三藐三菩提佛告須菩提菩薩摩訶薩若初從諸佛聞若從多供養諸佛菩薩聞若諸阿羅漢若諸阿那含若諸斯陀含若諸須陀洹所聞得無所有故是佛得無所有故是阿羅漢阿那含斯陀含須陀洹一切賢聖皆以得無所有故有名一切有為作法無所有性乃至無有如毫末許所有是菩薩摩訶薩聞是已作是念若一切法無所有性得無所有故是佛乃至得無所有故是須陀洹我若當得阿耨多羅三藐三菩提若不得一切法常無有性我何以不發心得阿耨多羅三藐三菩提得阿耨多羅三藐三菩提已一切眾生行於有相當令住無所有中須菩提菩薩摩訶薩如是思惟已發阿耨多羅三藐三菩提心為度一切眾生故菩薩摩訶薩所行次第行次第學次第道者如過去諸菩薩摩訶薩所行道得阿耨多羅三藐三菩提是新發意菩薩應學六波羅蜜所謂檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜是菩薩摩訶薩若行檀波羅蜜時自行布施亦教人行布施讚歎行布施功德歡喜讚歎行布施者以是布施因緣故得大財富是菩薩遠離慳心布施眾生飲食衣服香華瓔珞房舍臥具燈燭種種資生所須盡給與之菩薩摩訶薩行是布施及持戒生天人中得大尊貴以是持戒布施故得禪定眾以是布施持戒禪定故得智慧眾解脫眾解脫知見眾是菩薩因是布施持戒禪定眾智慧眾解脫眾解脫知見眾故過聲聞辟支佛地入菩薩位入菩薩位已得淨佛國土成就眾生得一切種智得一切種智已轉法輪轉法輪已以三乘法度脫眾生生死如是須菩提菩薩以是布施次第行次第學次第道是皆不可得何以故自性無所有故復次須菩提菩薩摩訶薩從初發意自行持戒教人持戒讚歎持戒功德歡喜讚歎行持戒者持戒因緣故生天人中得大尊貴見貧窮者施以財物不持戒者教令持戒亂意者教令禪定愚癡者教令智慧無解脫者教令解脫無解脫知見者教令解脫知見以是持戒禪定智慧解脫解脫知見故過聲聞辟支佛地入菩薩位入菩薩位已得淨佛國土淨佛國土已成就眾生成就眾生已得一切種智得一切種智已轉法輪轉法輪已以三乘法度脫眾生如是須菩提菩薩以是持戒次第行次第學次第道是事皆不可得何以故一切法自性無所有故復次須菩提菩薩摩訶薩從初以來自行羼提波羅蜜教人行羼提讚歎羼提功德歡喜讚歎行羼提者行羼提波羅蜜時布施眾生各令滿足教令持戒教令禪定乃至解脫知見以是布施持戒禪定智慧因緣故過阿羅漢辟支佛地入菩薩位中入菩薩位中已得淨佛世界淨佛世界已成就眾生成就眾生已得一切種智得一切種智已轉法輪轉法輪已以三乘法度脫眾生如是須菩提菩薩以羼提波羅蜜次第行次第學次第道是事皆不可得何以故一切法自性無所有故復次須菩提菩薩摩訶薩從初以來自行毘梨耶波羅蜜教人行毘梨耶讚歎行毘梨耶功德歡喜讚歎行毘梨耶者乃至是事不可得自性無所有故復次須菩提菩薩摩訶薩從初以來自入禪入無量心入無色定亦教人入禪入無量心入無色定讚歎入禪入無量心入無色定功德歡喜讚歎行禪無量心無色定者是菩薩住諸禪定無量心布施眾生各令滿足教令持戒教令禪定智慧以是布施禪定智慧解脫解脫知見因緣故過阿羅漢辟支佛地入菩薩位入菩薩位已淨佛世界淨佛世界已成就眾生成就眾生已得一切種智得一切種智已轉法輪轉法輪已以三乘法度脫一切眾生乃至是事不可得自性無所有故復次須菩提菩薩摩訶薩從初以來行般若波羅蜜布施眾生各令滿足教令持戒禪定智慧解脫解脫知見是菩薩行般若波羅蜜時自行六波羅蜜亦教他人令行六波羅蜜讚歎六波羅蜜功德歡喜讚歎行六波羅蜜者是菩薩以是檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜因緣及方便力過聲聞辟支佛地入菩薩位乃至是事不可得自性無所有故須菩提是名初發意菩薩摩訶薩次第行次第學次第道復次須菩提菩薩摩訶薩次第行次第學次第道菩薩摩訶薩從初以來以一切種智相應心信解諸法無所有性修六念所謂念佛念法念僧念戒念捨念天須菩提云何菩薩摩訶薩修念佛菩薩摩訶薩念佛不以色念不以受想行識念何以故是色自性無受想行識自性無若法自性無是為無所有何以故無憶故是為念佛復次須菩提菩薩摩訶薩念佛不以三十二相念亦不念金色身不念丈光不念八十隨形好何以故是佛身自性無故若法無性是為無所有何以故無憶故是為念佛復次須菩提不應以戒眾念佛不應以定眾智慧眾解脫眾解脫知見眾念佛何以故是眾無有自性若法無自性是為非法無所有念是為念佛復次須菩提不應以十力念佛不應以四無所畏四無礙智十八不共法念佛不應以大慈大悲念佛何以故是諸法自性無若法自性無是為非法無所念是為念佛復次須菩提不應以十二因緣法念佛何以故是因緣法自性無若法自性無是為非法無所念是為念佛如是須菩提菩薩摩訶薩行般若波羅蜜時應念佛是為菩薩初發意次第行次第學次第道是菩薩摩訶薩次第行次第學次第道中住能具足四念處四正勤四如意足五根五力七覺分八聖道分修行空三昧無相無作三昧乃至一切種智諸法性無所有故是菩薩知諸法性無所有是中無有性無無性須菩提云何菩薩摩訶薩應修念法須菩提菩薩摩訶薩行般若波羅蜜時不念善法不念不善法不念記法無記法不念世間法不念出世間法不念淨法不念不淨法不念聖法不念凡夫法不念有漏法不念無漏法不念欲界繫法色界繫法無色界繫法不念有為法無為法何以故是諸法自性無若法自性無是為非法無所念是為念法念法中學無所有性故乃至當得一切種智是菩薩得阿耨多羅三藐三菩提時得諸法無所有性是無所有性中非有相非無相如是須菩提菩薩摩訶薩應修念法於是法中乃至無少許念何況念法須菩提菩薩摩訶薩云何應修念僧須菩提菩薩摩訶薩念僧無為法故分別有佛弟子眾是中乃至無有少許念何況念僧如是菩薩摩訶薩應修念僧須菩提菩薩摩訶薩云何應修念戒須菩提菩薩摩訶薩從初發意已來應念聖戒無缺戒無隙戒無瑕戒無濁戒無著戒自在戒智者所讚戒具足戒隨定戒應念是戒無所有性乃至無少許念何況念戒須菩提菩薩摩訶薩從初發意已來應念捨若自念捨若念他捨若捨財若捨法若捨煩惱觀是捨不可得故乃至無少許念何況念捨如是須菩提菩薩摩訶薩應念捨須菩提云何菩薩摩訶薩應念天須菩提菩薩作是念四天王諸天所有信戒施聞慧此間命終生彼天處我亦有是信戒施聞慧乃至他化自在天所有信戒施聞慧此間命終生彼天處我亦有是信戒施聞慧如是須菩提菩薩摩訶薩應念是天無所有性中尚無少許念何況念天須菩提菩薩摩訶薩行是六念是名次第行次第學次第道爾時須菩提白佛言世尊若一切法無所有性所謂念色乃至識眼乃至意色乃至法是無所有性眼界乃至意識界是無所有性檀波羅蜜乃至般若波羅蜜內空乃至無法有法空四念處乃至八聖道分佛十力乃至一切種智是無所有性世尊若一切法無所有性者是則無道無智無果佛告須菩提汝見是色性實有不乃至一切種智實有不須菩提言不見也世尊佛告須菩提汝若不見諸法實有云何作是問須菩提言世尊我於是法不敢有疑但為當來世諸比丘求聲聞辟支佛道菩薩道者是人當如是言若一切法無所有性誰垢誰淨誰縛誰解是不知不解故而破於戒破正見破威儀破淨命是人破此事故當墮三惡道世尊我畏當來世有如是事以是故問佛世尊我於是法中信不疑不悔論釋曰須菩提伏受佛語一切諸法雖空而能起四禪神通是大菩薩近成佛者能行今未知新發意者云何行是故疑問佛世尊新發意菩薩摩訶薩云何於諸法無所有性中次第行次第學次第道用是次第行得阿耨多羅三藐三菩提以次第行次第學次第道故當知是新發意菩薩雖無量劫發意未得諸法實相皆名新學問曰若如是人是新學但應教行布施持戒等佛何以教令於諸法無所有畢竟空性中行答曰今明始入無所有畢竟空法故令行無所有而是菩薩以無所有畢竟空和合布施持戒等行譬如小兒服藥須蜜乃下是故雖新發意亦觀深空無咎佛答須菩提菩薩若初從諸佛聞若從多供養諸佛者聞諸佛者若過去若現在多供養諸佛者遍吉觀世音得大勢菩薩文殊師利彌勒菩薩等四種聲聞聖人義如先說辟支佛不樂說法故不說諸佛等聖人皆因無所有故有是分別聖人雖有禪定等諸功德皆為涅槃故涅槃即是寂滅相無所有法是故說諸聖人皆因涅槃有是差別一切有為作法從因緣和合生起故有無有實定性乃至如毫末許所有有為有二種一者色二者無色色法破壞分別乃至微塵無有定實無色法中乃至無有一念定實破義如上說是菩薩從諸佛聖人聞是法餘人多以著心說諸聖人以無著心說是故但從聖人聞爾時次第學菩薩聞是法以比智籌量決定知諸法究竟必空皆入佛所得實相中所謂寂滅無戲論相我若得作佛若不作佛一等無異何以故諸法實相不增不減更無新法可得故法亦不失若度眾生眾生畢竟空本末不可得我所願所作功德及成佛時神通力皆如夢如幻故無一定實相畢竟空得不得雖同我何以不發心作佛問曰若知諸法畢竟空無所有者云何復言我何以不發心作佛答曰畢竟空無所有無所障礙何妨發心作佛復次若說畢竟空滅諸戲論云何障發心若障即是有性云何言無所有性問曰若不障發心亦應不障不發心菩薩何不安住而發心受諸勤苦答曰有人言是菩薩有種種因緣應發心或以多諸親屬知識皆不聞不知不得是諸法實相是故今世後世受諸苦惱我幸有力能使是人得離眾苦譬如人得好良藥親里知識受諸病苦云何不與是故菩薩雖知諸法性無所有因親里故而發心利益眾生菩薩復作是念我雖聞諸法實相心未深入未有禪定智慧未熟受諸苦惱是故發心求阿耨多羅三藐三菩提集諸功德以無所有法作證自為亦為他人是菩薩復聞大乘深義住眾生等法等中無別異心可得佛雖復中人及怨都無異心所以者何是菩薩以畢竟空心煩惱微薄怨親平等作是念怨親無定以因緣故親或為怨怨或為親以此大因緣具足忍波羅蜜故得作佛由何而得由忍怨故是以菩薩視怨如親譬如欲過嶮道應當敬重頂戴導師又如良醫雖賤為貴者所重如是思惟籌量分別中人怨家雖於我無用而是佛道因緣是故發阿耨多羅三藐三菩提心是名一種次第行次第學次第道是故以過去菩薩所行為證問曰次第行次第學次第道有何差別答曰有人言無差別若行若學若道義一而語異有人言初名行中名學後名道行名布施學名持戒道名智慧復次行名持戒學名禪定道名智慧復次行名正語正業正命學名正精進正念正定道名正見正思惟此八事雖名為道然分別有三分正見是道體發起是道名正思惟正語正業正命助益正見故名為行正精進正念正定能成就正見使令牢固是名學復次有人言檀波羅蜜毘梨耶波羅蜜名為行初入道故尸羅波羅蜜名為學人心常隨五欲難禁難制無須臾停息漸以尸羅波羅蜜禪波羅蜜制伏其心是故名學羼提波羅蜜般若波羅蜜名為道何以故忍為善般若為智慧善智具足故名道譬如人有眼有足隨意所至如是等名為三事差別問曰何以名次第答曰以須菩提意若一切法無所有初發心菩薩於是空法中云何能漸次第學以是故說次第諸法雖空難解次第行得力故能得成就譬如緣梯從一初桄漸上上處雖高雖難亦能得至次第行者四種行六波羅蜜如經中說自行檀教人行檀讚檀功德歡喜讚行檀者善拔慳貪根深愛檀波羅蜜慈悲於眾生通達諸法實相以此因緣故能四種行檀波羅蜜或有人自行布施不能教人布施或畏他瞋或畏為己教布施以之為恩如是等因緣故不能教人或有人教人布施自不能施或有人種種讚歎布施之德勸人令施而不能自行有人自行布施亦教人布施稱讚布施之德而見人布施不能歡喜所以者何或有破戒惡人行施而不喜見有人喜見施主而不讚歎以其邪見不識施果故如是各各不能具足菩薩大悲心深愛善法故能行四事如上說菩薩若但自布施不教他人但能今世少許利益是眾生隨業因緣墮貧窮處是故菩薩教眾生言我不惜財物我雖多施汝汝亦不得持至後世汝今當自作後當自得以布施實功德種種因緣教眾生行施見行施者雖是破戒惡人但念其好心布施之德不念其惡是故歡喜讚歎復次見三寶無盡福田中施故施福不盡必至佛道觀其未來無盡功德故歡喜行是四種布施世世財富是菩薩雖不為財富布施未具足阿耨多羅三藐三菩提六波羅蜜等法中間而財富自至譬如人為穀故種禾而稾草自至菩薩得財物報時離慳貪心隨眾生意布施須食與食等問曰是菩薩布施時先施何等人答曰是菩薩雖因眾生起大悲心而菩薩布施必先供養諸佛大菩薩辟支佛阿羅漢及諸聖人若無聖人次第施持戒精進禪定智慧離欲人若無此人施一切出家佛弟子若無是人次施持五戒行十善道及持一日戒三歸若無此人次施中人非正非邪者若無此人次施五逆惡人及諸畜生不可不與菩薩以施攝一切眾生故有人言應先布施五逆罪人斷善根者貧窮老病下賤乞匃者乃至畜生譬如慈母多有眾子先念羸病給其所須又如菩薩為餓虎欲食子故以身施之問曰如是種種應先施何者答曰一切眾生皆是菩薩福田能生大悲故菩薩常欲以阿耨多羅三藐三菩提施眾生何況衣食等而有分別又菩薩得無生忍法平等無差未得無生忍者或慈悲心多或分別心多此二心不得俱行悲心多者先施貧窮惡人作是念種福田中果報雖大憐愍眾生故先利貧者如是田雖不良以慈悲心得大果報分別心多者作是念諸佛有無量功德故應先供養以分別諸法取著佛身故心小其心雖小福田良故功德亦大若得諸法實相入般若波羅蜜方便力中心得自在二事俱行慈愍眾生又視皆如佛如是等菩薩隨因緣行布施問曰經何以不言與衣食等而言須食與食答曰有人須食與飲須飲與衣以不稱受者意故福德少是故言須食與食問曰有人若羞若怖雖有所須不能發言云何知其所須答曰菩薩觀其相貌隨時所須土地所宜或有知他心者資生之具隨意而與是人因是布施得成戒眾復作是念我憐愍眾生以衣食布施所益甚少不如持戒常以無惱無畏施於眾生菩薩住是持戒中為守護戒故生禪定心不散清淨故得成慧眾無戲論捨諸著是慧相以是慧破諸煩惱縛得解脫眾了了知見證解脫故名解脫知見眾是人先行布施及五眾因緣故過聲聞辟支佛地入菩薩位問曰菩薩應行六波羅蜜入菩薩位此中何以說五眾答曰法雖一以種種異名說是故說五眾無咎是人從一波羅蜜中欲起諸波羅蜜布施為主已先說持戒眾名尸波羅蜜定眾解脫眾名禪波羅蜜慧眾解脫知見眾是般若波羅蜜行諸波羅蜜時能忍諸惡事是名羼提波羅蜜能起諸波羅蜜不休不息是名毘梨耶波羅蜜問曰若爾者何以不但說諸波羅蜜名而說五眾答曰是人欲入菩薩位此中不但以持戒禪定得和合眾戒清淨戒無盡戒以要言之攝一切戒名為戒眾能破煩惱過二乘入菩薩位譬如一人二人不名為軍和合多人乃成為軍能破怨敵餘眾亦如是菩薩自得禪定等眾亦令眾生得是名菩薩教化眾生教化眾生已持自功德及眾生功德盡迴向淨佛國具此二法即得一切種智轉法輪以三乘度眾生是名菩薩次第行次第學次第道先麁後細先易後難漸漸習學名為次第餘五波羅蜜亦應隨義分別諸法性雖無所有而隨世諦行為破顛倒故復次念佛等六念是初次第行以易行易得故問曰六念中亦言不以色念佛云何言易答曰有法共行故名為易譬如服苦藥以蜜下之則易六念義如初品中廣說六波羅蜜六念等柔軟易行不生邪見是菩薩次第學法餘三解脫門等思惟籌量或生邪見故不說此中須菩提難世尊若實無所有云何有次第行等佛反問須菩提汝以聲聞智慧見色等法是一定實法不答言不見色等一切法但從因緣和合假有其名無有定實云何言有佛語須菩提汝若不見實定有云何以次第等難空而次第法不離於空爾時須菩提受解了了是故說我無所疑為當來世求三乘人聞佛說空無所有性以罪重智鈍故取空相便言誰垢誰淨凡夫惡人何以名垢出家得道人何以名淨是人不解佛語深義以何事而說著是空故言何用持戒等為以是因緣即生邪見破正見破正見故以少因緣而破戒及威儀無所畏忌出家人資仰白衣便妄語求利衣食等破於正命等種此罪故墮三惡道或重於白衣見有是失故問佛我已得道於諸法無所受又常聞佛說空法云何戲論生疑又我常修無諍三昧憐愍眾生是故問佛經須菩提白佛言世尊若一切法性無所有菩薩見何等利益故為眾生求阿耨多羅三藐三菩提佛告須菩提以一切法性無所有故菩薩為眾生求阿耨多羅三藐三菩提何以故須菩提諸有得有著者難可解脫須菩提諸得相者無有道無有果無阿耨多羅三藐三菩提須菩提白佛言世尊無得相者有道有果有阿耨多羅三藐三菩提不須菩提無所得即是道即是果即是阿耨多羅三藐三菩提法性不壞故若無所得法欲得道欲得果欲得阿耨多羅三藐三菩提為欲壞法性須菩提白佛言世尊若無所得法即是道即是果即是阿耨多羅三藐三菩提云何有菩薩初地乃至十地云何有無生忍法云何有報得神通云何有報得布施持戒忍辱精進禪定智慧住是果報法中能成就眾生能淨佛國土及供養諸佛衣服飲食香華瓔珞房舍臥具燈燭種種資生所須之具乃至得阿耨多羅三藐三菩提不斷是福德乃至般涅槃後舍利及弟子得供養爾乃滅盡佛告須菩提以諸法無所得相故得菩薩初地乃至十地有報得五神通布施持戒忍辱精進禪定智慧成就眾生淨佛國土亦以善根因緣故能利益眾生乃至般涅槃後舍利及弟子得供養須菩提白佛言世尊若諸法無所得相布施持戒忍辱精進禪定智慧諸神通有何差別佛告須菩提無所得法布施持戒忍辱精進禪定智慧神通無有差別以眾生著布施乃至神通故分別說世尊云何無所得法布施乃至神通無差別須菩提菩薩摩訶薩行般若波羅蜜時不得布施施者受者皆不可得而行布施不得戒而持戒不得忍而行忍不得精進而行精進不得禪而行禪不得智慧而行智慧不得神通而行神通不得四念處而行四念處乃至不得八聖道分而行八聖道分不得空三昧無相無作三昧而行空無相無作三昧不得眾生而成就眾生不得佛國土而淨佛國土不得諸佛法而得阿耨多羅三藐三菩提須菩提菩薩摩訶薩應如是行無所得般若波羅蜜菩薩摩訶薩行是無所得般若波羅蜜時魔若魔天不能破壞須菩提白佛言世尊云何菩薩摩訶薩行般若波羅蜜時一念中具足行六波羅蜜四禪四無量心四無色定四念處四正勤四如意足五根五力七覺分八聖道分三解脫門佛十力四無所畏四無礙智十八不共法大慈大悲三十二相八十隨形好佛告須菩提菩薩摩訶薩所有布施不遠離般若波羅蜜所修持戒忍辱精進禪定不遠離般若波羅蜜四禪四無量心四無色定修四念處乃至八十隨形好不遠離般若波羅蜜須菩提白佛言世尊云何菩薩摩訶薩不遠離般若波羅蜜故一念中具足行六波羅蜜乃至八十隨形好佛言菩薩行般若波羅蜜時所有布施不遠離般若波羅蜜不二相持戒時亦不二相修忍辱勤精進入禪定亦不二相乃至八十隨形好亦不二相須菩提白佛言世尊云何菩薩摩訶薩布施時不二相乃至修八十隨形好不二相須菩提菩薩摩訶薩行般若波羅蜜時欲具足檀波羅蜜檀波羅蜜中攝諸波羅蜜及四念處乃至八十隨形好世尊云何菩薩布施時攝諸無漏法佛告須菩提若菩薩摩訶薩行般若波羅蜜時住無漏心布施於無漏心中不見相所謂誰施誰受所施何物以是無相心無漏心斷愛斷慳貪心而行布施是時不見布施乃至不見阿耨多羅三藐三菩提法是菩薩以無相心無漏心持戒不見是戒乃至不見一切佛法以無相心無漏心忍辱不見是忍乃至不見一切佛法以無相心無漏心精進不見是精進乃至不見一切佛法以無相心無漏心入禪定不見是禪定乃至不見一切佛法以無相心無漏心修智慧不見是智慧乃至不見一切佛法以無相心無漏心修四念處不見是四念處乃至八十隨形好世尊若諸法無相無作云何具足檀波羅蜜尸波羅蜜羼提波羅蜜毘梨耶波羅蜜禪波羅蜜般若波羅蜜云何具足四念處四正勤四如意足五根五力七覺分八聖道分云何具足空三昧無相無作三昧佛十力四無所畏四無礙智十八不共法大慈大悲云何具足三十二相八十隨形好佛告須菩提菩薩摩訶薩行般若波羅蜜以無相心無漏心布施須食與食乃至種種所須盡給與之若內若外若支解其身若國城妻子布施眾生若有人來語菩薩言何用是布施為是無所益行般若波羅蜜菩薩作是念是人雖來訶我布施我終不悔我當勤行布施不應不與施已與一切眾生共之迴向阿耨多羅三藐三菩提亦不見是相誰施誰受所施何物迴向者誰何等是迴向法何等是迴向處所謂阿耨多羅三藐三菩提是相皆不可見何以故一切法皆以內空故空外空故空內外空故空空空有為空無為空畢竟空無始空散空性空一切法空自相空故空如是觀作是念迴向者誰迴向何處用何法迴向是名正迴向爾時菩薩能成就眾生淨佛國土能具足檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜乃至三十七助道法空無相無作三昧乃至十八不共法是菩薩能如是具足檀波羅蜜而不受世間果報譬如他化自在諸天隨意所須即皆得之菩薩亦如是心生所願隨意即得是菩薩摩訶薩以是布施果報故能供養諸佛亦能滿足一切眾生天及人阿修羅是菩薩以檀波羅蜜攝取眾生用方便力以三乘法度脫眾生如是須菩提菩薩摩訶薩於無相無得無作諸法中具足檀波羅蜜須菩提菩薩摩訶薩云何於無相無得無作法中具足尸羅波羅蜜須菩提是菩薩摩訶薩行尸羅波羅蜜時持種種戒所謂聖無漏入八聖道分戒自然戒報得戒受得戒心生戒如是等不缺不破不雜不濁不著自在戒智所讚戒用是戒無所取若色若受想行識若三十二相八十隨形好若剎利大姓若婆羅門大姓居士大家若四天王天三十三天夜摩天兜率陀天化樂天他化自在天梵眾天光音天遍淨天廣果天無想天無煩天無熱天妙見天喜見天阿迦膩吒天空處天識處天無所有處天非有想非無想處天若須陀洹果若斯陀含果若阿那含果若阿羅漢果若辟支佛道若轉輪聖王若天王但為一切眾生共之迴向阿耨多羅三藐三菩提以無相無得無二迴向為世俗法故非第一實義是菩薩具足尸羅波羅蜜以方便力起四禪不味著故得五神通因四禪得天眼是菩薩住二種天眼修得報得得天眼已見東方現在諸佛乃至得阿耨多羅三藐三菩提如所見事不失南西北方四維上下現在諸佛乃至得阿耨多羅三藐三菩提如所見不失是菩薩用天耳淨過於人耳聞十方諸佛說法如所聞不失能自饒益亦益他人是菩薩以知他心智知十方諸佛心及知一切眾生心亦能饒益一切眾生是菩薩用宿命智知過去諸業因緣是諸業因緣不失故是眾生在在處處所生悉知是菩薩用是漏盡智令眾生得須陀洹果乃至阿羅漢果辟支佛道在在處處能令眾生入善法中如是須菩提菩薩摩訶薩於諸法無相無得無作具足尸羅波羅蜜世尊云何諸法無相無作無得菩薩摩訶薩能具足羼提波羅蜜須菩提菩薩摩訶薩從初發意以來乃至坐道場於其中間若一切眾生來以瓦石刀杖加是菩薩菩薩是時不起瞋心乃至不生一念爾時菩薩應修二種忍一者一切眾生惡口罵詈若加刀杖瓦石瞋心不起二者一切法無生無生法忍菩薩若人來惡口罵詈或以瓦石刀杖加之爾時菩薩應如是思惟罵我者誰譏訶者誰打擲者誰誰有受者即時菩薩應思惟諸法實性所謂畢竟空無法無眾生諸法尚不可得何況有眾生如是觀諸法相時不見罵者不見割截者是菩薩如是觀諸法相時即得無生法忍云何名無生法忍知諸法相常不生諸煩惱從本已來亦常不生是菩薩摩訶薩住是二忍能具足四禪四無量心四無色定四念處乃至八聖道分三解脫門佛十力四無所畏四無礙智十八不共法大慈大悲是菩薩住是聖無漏出世間法不共一切聲聞辟支佛具足聖神通住聖神通已以天眼見東方諸佛是人得念佛三昧乃至阿耨多羅三藐三菩提終不斷絕南西北方四維上下亦如是是菩薩用天耳聞十方諸佛所說法如所聞為眾生說是菩薩亦知十方諸佛心及知一切眾生念知已隨其心而為說法是菩薩以宿命智知一切眾生宿世善根為眾生說法令其歡喜是菩薩以漏盡神通教化眾生令得三乘是菩薩摩訶薩行般若波羅蜜以方便力成就眾生具足一切種智得阿耨多羅三藐三菩提轉法輪如是須菩提菩薩摩訶薩無相無得無作法中具足羼提波羅蜜須菩提言世尊菩薩摩訶薩云何於諸法無相無作無得能具足毘梨耶波羅蜜佛告須菩提菩薩摩訶薩行般若波羅蜜時成就身精進心精進入初禪乃至入第四禪受種種神通力能分一身為多身乃至手捫摸日月成就身精進故飛到東方過無量百千萬諸佛世界供養諸佛飲食衣服醫藥臥具華香瓔珞種種所須乃至阿耨多羅三藐三菩提福德果報終不可盡是菩薩得阿耨多羅三藐三菩提時一切世間天及人勤設供養衣服飲食乃至入無餘涅槃後舍利及弟子得供養亦以是神通力故至諸佛所聽受法教乃至阿耨多羅三藐三菩提終不違失是菩薩修一切種智時淨佛世界成就眾生如是須菩提菩薩摩訶薩行般若波羅蜜成就身精進能具足毘梨耶波羅蜜須菩提云何菩薩成就心精進能具足毘梨耶波羅蜜須菩提菩薩摩訶薩心精進以是心精進聖無漏入八聖道分精進不令身口不善業得入亦不取諸法相若常若無常若苦若樂若我若無我若有為若無為若欲界若色界若無色界若有漏性若無漏性若初禪乃至第四禪若慈悲喜捨若無邊虛空處乃至非有想非無想處若四念處若四正勤四如意足五根五力七覺分八聖道分若空無相無作若佛十力乃至十八不共法不取相若常若無常若苦若樂若我若無我若須陀洹果斯陀含果阿那含果若阿羅漢果若辟支佛道若菩薩道若阿耨多羅三藐三菩提若是須陀洹斯陀含阿那含阿羅漢若是辟支佛是菩薩是佛不取相是眾生斷三結故得須陀洹是眾生三毒薄故得斯陀含是眾生斷下分結故得阿那含是眾生斷上分結故得阿羅漢是眾生以辟支佛道故作辟支佛是眾生行道種智故名菩薩亦不取是諸法相何以故不可以性取相是性無故是菩薩以是心精進故廣利益眾生亦不得是眾生是為菩薩具足毘梨耶波羅蜜具足諸佛法淨佛國土成就眾生不可得故是菩薩身精進心精進成就故攝取一切諸善法是法亦不著故從一佛國至一佛國為利益眾生所作神通隨意無礙若雨諸華若諸名香若作伎樂若動大地若放光明若示七寶莊嚴國土若現種種身若放大智光明令知聖道令遠離殺生乃至邪見或以布施利益眾生或以持戒或支解身體或以妻子或以國土或以己身給施隨所方便利益眾生如是須菩提菩薩摩訶薩行般若波羅蜜無相無作無得諸法中用身心精進能具足毘梨耶波羅蜜世尊云何菩薩摩訶薩行般若波羅蜜住無相無作無得法中能具足禪波羅蜜須菩提菩薩摩訶薩除佛諸禪定餘一切諸禪三昧皆能具足是菩薩離諸欲諸惡不善法離生喜樂有覺有觀入初禪乃至入第四禪以是慈悲喜捨心遍滿一方乃至十方一切世間遍滿是菩薩過一切色相滅有對相不念別異相故入無邊虛空處乃至入非有想非無想處是菩薩於禪波羅蜜中住逆順入八背捨九次第定入空三昧無相無作三昧或時入如電光三昧或時入聖正三昧或時入如金剛三昧是菩薩住禪波羅蜜中修三十七助道法用道種智入一切禪定過乾慧地性地八人地見地薄地離欲地已辦地辟支佛地入菩薩位入菩薩位已具足佛地是諸地中行乃至阿耨多羅三藐三菩提不中道取道果是菩薩住是禪波羅蜜中從一佛國至一佛國供養諸佛從諸佛所植諸善根淨佛國土從一佛國至一佛國利益眾生以布施攝取眾生或以持戒或以三昧或以智慧或以解脫或以解脫知見攝取眾生教眾生令得須陀洹果斯陀含果阿那含果阿羅漢果辟支佛道諸有善法能令眾生得道皆教令得是菩薩住此禪波羅蜜中能生一切陀羅尼門得四無礙智報得神通是菩薩終不入母人胞胎終不受五欲無生不生雖生不為生法所污何以故是菩薩見一切作法如幻而利益眾生亦不得眾生及一切法教眾生令得無所得處是世俗法故非第一實義住是禪波羅蜜一切行禪定解脫三昧乃至阿耨多羅三藐三菩提終不離禪波羅蜜是菩薩行如是道種智時得一切種智斷一切煩惱習斷已自益其身亦益他人自益益他已為一切世間天及人阿修羅作福田如是須菩提菩薩摩訶薩行般若波羅蜜時能具足無相禪波羅蜜世尊云何菩薩摩訶薩行般若波羅蜜時住無相無作無得法中修具足般若波羅蜜須菩提菩薩摩訶薩行般若波羅蜜時於諸法不見定實相是菩薩見色不定非實相乃至見識不定非實相不見色生乃至不見識生若不見色生乃至不見識生一切法若有漏若無漏不見來處不見去處亦不見集處如是觀時不得色性乃至識性亦不得有漏無漏法性是菩薩行般若波羅蜜時信解一切諸法無所有相如是信解已行內空乃至無法有法空於諸法無所著若色若受想行識乃至阿耨多羅三藐三菩提是菩薩行無所有般若波羅蜜能具足菩薩道所謂六波羅蜜乃至三十七助道法佛十力四無所畏四無礙智十八不共法三十二相八十隨形好是菩薩住空淨佛道中所謂六波羅蜜三十七助道法報得神通以是法饒益眾生宜以布施攝教令布施宜以戒攝教令持戒宜以禪定智慧解脫解脫知見攝教令修禪定智慧解脫解脫知見宜以諸道法教者教令得須陀洹果得斯陀含果阿那含果阿羅漢果辟支佛道宜以佛道化者教令得菩薩道具足佛道如是等隨其所應道地而教化之各令得所是菩薩現種種神通力時過無量恒河沙國土度脫眾生隨其所須皆化給之各令滿足從一國土至一國土見淨妙國土以自莊嚴己佛國土譬如他化自在天中資生所須隨意自至亦如諸淨佛國離於求欲是人以是報得檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜報得五神通行菩薩道種智成就一切功德當得阿耨多羅三藐三菩提是菩薩爾時不受色法乃至識不受一切法若善若不善若世間若出世間若有漏若無漏若有為若無為如是一切法皆不受是菩薩得阿耨多羅三藐三菩提時國土一切所有資生之物皆無有主何以故是菩薩行一切法不受以不可得故如是須菩提菩薩摩訶薩無相法中能具足般若波羅蜜論問曰問者答者俱言無所有云何分別知是問是答答曰所言法雖一而心異問者以著心問答者以無著心答須菩提意謂無所有中不應發心須菩提為聽者著心故作是問諸法空中不見菩薩發心者不見眾生可利益者不見阿耨多羅三藐三菩提是故於無所有法中作難者若一切法無所有性菩薩見何利故發心須菩提於菩薩眾生阿耨多羅三藐三菩提中不疑但問無所有法佛答正以無所有空故能發心若無所有空菩薩眾生阿耨多羅三藐三菩提亦皆空無所有云何起難若眾生菩薩及阿耨多羅三藐三菩提離無所有空者可有是難如先說畢竟空於諸法無所障礙何妨發心佛還以無所有空破須菩提所問亦復自說因緣須菩提著心者難得解脫是人從無始生死中來以一切煩惱故深著諸法聞有亦著聞空亦著得失亦著如是眾生難可勉出是故菩薩發無上道心自以相好嚴身得梵音聲有大威德知眾生三世心根本以種種神通力因緣譬喻為說無所有法空解脫門引導其心眾生見如是希有事即時其心柔軟信佛受法是故經說著有者難得解脫有所得者無道無果無阿耨多羅三藐三菩提須菩提問世尊若有所得者無道無果無阿耨多羅三藐三菩提無所得者有道有果不佛答無所有即是道即是果即是阿耨多羅三藐三菩提若人不分別是有所得是無所得入諸法實相畢竟空中是亦無所得即是道即是果即是阿耨多羅三藐三菩提不破壞諸法實相故法性即是諸法實相須菩提意謂法性正行邪行常不可破壞何以佛言不壞法性是道是果佛答法性雖不可破壞眾生邪行故名為破壞如虛空雲霧土塵雖不能染亦名不淨如人實欲染污虛空是人為欲染污法性無是事故佛說譬喻若人欲壞法性是人為欲於無所有法中得道得果得阿耨多羅三藐三菩提須菩提白佛若無所有即是道云何有十地等諸菩薩法如經廣說問曰此事佛已先答所謂若法空菩薩見何事故發心今言若法空云何有初地等佛皆以空答今須菩提何以更問答曰以眾生著心難解故更問是眾中有新發意菩薩聞是諸法實相空即生著心佛破其著亦著所破法須菩提為是人故更問佛答須菩提以無所得故有初地乃至般涅槃後舍利得供養有所著中不可說初地及諸功德亦以無所得因緣故從布施乃至諸神通無有差別無有差別故不應難須菩提復問云何無所得布施乃至諸神通無有差別佛答菩薩從初發心已來似阿耨多羅三藐三菩提寂滅相布施畢竟空所謂不得施者受者財物而行布施如是布施中無有分別乃至不得菩提而得阿耨多羅三藐三菩提亦如是是名菩薩行無所得般若波羅蜜行是無所得般若波羅蜜魔若魔天不能破壞一念中行六波羅蜜者問曰須菩提何以故問一念中行六波羅蜜等諸功德答曰須菩提從佛聞般若波羅蜜甚深無所有相於諸法中無礙相若爾者則無所不能無事不作云何菩薩一念中能攝六波羅蜜乃至八十隨形好初發心時以著有無心重故漸漸次第行今有無悉捨故無所不能是故問佛答菩薩不離般若波羅蜜行布施等諸功德無障礙故能一念中行若遠離般若波羅蜜則漸漸次第行須菩提問云何名不遠離佛答菩薩不以二相行布施等復問云何不以二相佛答菩薩行般若波羅蜜時欲具足檀波羅蜜於布施一念中攝一切善法如先說何等是一念所謂菩薩得無生法忍斷一切煩惱除諸憶想分別安住無漏心中布施一切無漏心是無相相菩薩住是心中不見誰施誰受誰物離一切相心布施不見有一法乃至阿耨多羅三藐三菩提尚不見何況餘法是名不二相乃至八十隨形好亦如是須菩提更以異事問此義世尊諸法無相無作無起云何能具足檀波羅蜜等乃至八十隨形好佛答菩薩無相無作法中不取相故無障礙心布施須食與食等經中已委悉又先品中亦廣說是故更不解無漏無相六波羅蜜有二種一者得無生法忍菩薩所行二者未得無生法忍菩薩所行得無生法忍菩薩所行如此中所說何以故住無相無漏心中行布施等諸法故問曰生身菩薩貪惜未除故割截甚痛是則為難得無生法忍菩薩如化人所作割截無痛有何恩分答曰得無生法忍菩薩行是六波羅蜜為難所以者何得無生法忍寂滅心應受涅槃樂而捨此寂滅樂入眾生中受種種身或為賤人或為畜生等是則為難生身菩薩貪愛未除著佛身故以身布施是為悕望非清淨施是故不如復次行無漏無相六波羅蜜是時能具足有漏有相則不能具足是故能具足者有大恩分經須菩提白佛言世尊云何無相不可分別自相空諸法中具足修六波羅蜜所謂檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜世尊云何無異法中而分別說異相云何般若波羅蜜攝檀尸羼精進禪云何行異相法以一相道得果佛告須菩提菩薩摩訶薩住五陰如夢如響如影如焰如幻如化住是中行布施持戒修忍辱勤精進入禪定修智慧知是五陰實如夢如響如影如焰如幻如化五陰如夢無相乃至如化無相何以故夢無自性響影焰幻化皆無自性若法無自性是法無相若法無相是法一相所謂無相以是因緣故須菩提當知菩薩布施無相施者無相受者無相能如是知布施是能具足檀波羅蜜乃至能具足般若波羅蜜能具足四念處乃至八聖道分能具足內空乃至無法有法空能具足空三昧無相無作三昧能具足八背捨九次第定五神通五百陀羅尼門能具足佛十力四無所畏四無礙智十八不共法是菩薩住是報得無漏法中飛到東方無量國土供養諸佛衣服飲食乃至隨其所須而供養之亦利益眾生應以布施攝者而布施攝之應以持戒攝者教令持戒應以忍辱精進禪定智慧攝者教令忍辱精進禪定智慧而攝取之乃至應以種種善法攝者以種種善法而攝取之是菩薩成就是一切善法受世間身不為世間生死所污為眾生故於天人中受尊貴富樂以是尊貴富樂攝取眾生是菩薩知一切法無相故知須陀洹果亦不於中住知斯陀含果阿那含果阿羅漢果亦不於中住知辟支佛道亦不於中住何以故是菩薩用一切種智知一切法已應當得一切種智不與聲聞辟支佛共如是須菩提菩薩摩訶薩知一切法無相已知六波羅蜜無相乃至知一切佛法無相復次須菩提菩薩摩訶薩住五陰如夢如響如影如焰如幻如化能具足無相尸羅波羅蜜是戒不缺不破不雜不著聖人所讚無漏戒入八聖道分住是戒中持一切戒所謂名字戒自然戒律儀戒作戒無作戒威儀戒非威儀戒是菩薩成就諸戒不作是願我以此戒因緣故生剎利大姓婆羅門大姓居士大家若小王家若轉輪聖王家若四天王天處生若三十三天夜摩天兜率陀天化樂天他化自在天不作是願我持戒因緣故當得須陀洹果斯陀含果阿那含果阿羅漢果辟支佛道何以故一切法無相所謂一相無相法不能得無相法有相法不能得有相法無相法不能得有相法有相法不能得無相法如是須菩提菩薩摩訶薩行般若波羅蜜時能具足無相尸羅波羅蜜而入菩薩位入菩薩位已得無生法忍行道種智得報得五神通住五百陀羅尼門得四無礙智從一佛國至一佛國供養諸佛成就眾生淨佛國土雖入五道中生死業報不能染污須菩提譬如化轉輪聖王雖坐臥行住不見來處不見去處不見住處坐處臥處而能利益眾生亦不得眾生菩薩亦如是須菩提譬如須扇多佛得阿耨多羅三藐三菩提為三乘轉法輪無有得菩薩記者化作化佛已捨身壽命入無餘涅槃須菩提菩薩亦如是行般若波羅蜜時能具足尸羅波羅蜜具足尸羅波羅蜜已攝取一切善法復次須菩提菩薩摩訶薩行般若波羅蜜時住五陰如夢如響如影如焰如幻如化具足無相羼提波羅蜜世尊云何菩薩摩訶薩具足無相羼提波羅蜜須菩提菩薩摩訶薩住二忍中能具足羼提波羅蜜何等二忍生忍法忍從初發意乃至坐道場於其中間若一切眾生來罵詈麁惡語或以瓦石刀杖加是菩薩是菩薩欲具足羼提波羅蜜故乃至不生一念惡是菩薩如是思惟罵我者誰害我者誰以惡言加我以瓦石刀杖害我者誰何以故是菩薩於一切法得無相忍故云何作是念是人罵我害我若菩薩摩訶薩如是行能具足羼提波羅蜜以是羼提波羅蜜具足故得無生法忍須菩提白佛言世尊云何為無生法忍是忍何所斷何所知佛告須菩提得法忍乃至不生少許不善法是故名無生法忍一切菩薩所斷煩惱盡是名斷用智慧知一切法不生是名知須菩提白佛言世尊諸聲聞辟支佛無生法忍菩薩無生法忍有何等異佛告須菩提諸須陀洹若智若斷是名菩薩忍斯陀含若智若斷是名菩薩忍阿那含若智若斷是名菩薩忍阿羅漢若智若斷是名菩薩忍辟支佛若智若斷是名菩薩忍是為異須菩提菩薩摩訶薩成就是忍勝一切聲聞辟支佛住如是報得無生忍中行菩薩道能具足道種智具足道種智故常不離三十七助道法及空無相無作三昧常不離五神通不離五神通故能成就眾生淨佛國土成就眾生淨佛國土已當得一切種智如是須菩提菩薩摩訶薩具足無相羼提波羅蜜復次須菩提菩薩摩訶薩住無相五陰如夢如響如影如焰如幻如化行身精進心精進以身精進故起神通起神通故到十方國土供養諸佛饒益眾生以身精進力教化眾生令住三乘如是須菩提菩薩摩訶薩行般若波羅蜜能具足無相精進波羅蜜是菩薩以心精進聖無漏精進入八聖道分中能具足毘梨耶波羅蜜是毘梨耶波羅蜜皆攝一切善法所謂四念處四正勤四如意足五根五力七覺分八聖道分四禪四無量心四無色定八解脫九次第定佛十力四無所畏四無礙智十八不共法是菩薩行是法應具足一切種智具足一切種智已斷一切煩惱習具足滿三十二相身放無等無量光明放光明已三轉十二行法輪法輪轉故三千大千世界六種震動光明遍照三千大千世界三千大千世界中眾生聞說法聲皆以三乘法而得度脫如是須菩提菩薩摩訶薩住精進波羅蜜中能大饒益及能具足一切種智復次須菩提菩薩住無相五陰如夢如響如影如焰如幻如化能具足禪波羅蜜世尊云何菩薩住五陰如夢如響如影如焰如幻如化能具足禪波羅蜜須菩提菩薩摩訶薩入初禪乃至入第四禪入慈悲喜捨無量心入無邊虛空處乃至入非有想非無想處入空三昧無相無作三昧入如電光三昧入如金剛三昧入聖正三昧除諸佛三昧諸餘三昧若共聲聞辟支佛三昧皆證皆入亦不受三昧味亦不受三昧果何以故是菩薩知是三昧無相無所有性當云何於無相法受無相法味無所有法受無所有法味若不受味則不隨禪定力生若色界若無色界何以故是菩薩不見是二界亦不見是禪亦不見入禪者亦不見用法入禪者若不得是法即能具足無相禪波羅蜜菩薩用是禪波羅蜜能過聲聞辟支佛地須菩提白佛言世尊云何菩薩具足無相禪波羅蜜故能過聲聞辟支佛地佛告須菩提菩薩善學內空善學外空乃至善學無法有法空於是諸空無法可住處若須陀洹果若斯陀含果阿那含果阿羅漢果乃至一切種智是諸空亦空菩薩摩訶薩行如是諸空能入菩薩位中須菩提白佛言世尊云何菩薩摩訶薩位云何非位須菩提一切有所得是非菩薩位一切無所得是菩薩位世尊何等是有所得何等是無所得須菩提色是有所得受想行識是有所得眼耳鼻舌身意乃至一切種智有所得是非菩薩位須菩提菩薩位者是諸法不可示不可說何等法不可示不可說若色乃至一切種智何以故須菩提色性是不可示不可說乃至一切種智性是不可示不可說須菩提如是名菩薩位是菩薩入位中一切禪定三昧具足尚不隨禪定三昧力生何況住婬怒癡於中起罪業生菩薩但住如幻法中饒益眾生亦不得眾生及如幻法若無所得是時能成就眾生淨佛國土如是須菩提是名菩薩具足無相禪波羅蜜乃至能轉法輪所謂不可得法輪復次須菩提菩薩摩訶薩行般若波羅蜜知一切法如夢如響如焰如影如幻如化須菩提白佛言世尊菩薩摩訶薩云何知一切法如夢如響如影如焰如幻如化須菩提菩薩摩訶薩行般若波羅蜜時不見夢不見見夢者不見響不見聞響者不見影不見見影者不見焰不見見焰者不見幻不見見幻者不見化不見見化者何以故是夢響影焰幻化皆是凡夫愚人顛倒法故阿羅漢不見夢不見見夢者乃至不見化不見見化者辟支佛菩薩摩訶薩諸佛亦不見夢不見見夢者乃至不見化亦不見見化者何以故一切法無所有性不生不定若法無所有性不生不定菩薩摩訶薩當云何行般若波羅蜜是中取生相定相是處不然何以故若諸法少多有性有生有定不名修般若波羅蜜如是須菩提菩薩摩訶薩行般若波羅蜜不著色乃至不著識不著欲色無色界不著諸禪解脫三昧不著四念處乃至八聖道分不著空三昧無相無作三昧不著檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜不著故能具足菩薩初地於初地中亦不生著何以故是菩薩不得是地云何生貪著乃至十地亦如是是菩薩行般若波羅蜜亦不得般若波羅蜜若行般若波羅蜜時不得般若波羅蜜是時見一切法皆入般若波羅蜜中亦不得是法何以故是諸法與般若波羅蜜無二無別何以故諸法入如法性實際故無分別須菩提白佛言世尊若諸法無相無分別云何說是善是不善是有漏是無漏是世間是出世間是有為是無為須菩提於汝意云何諸法實相中有法可說是善是不善乃至是有為是無為是須陀洹果乃至是阿羅漢是辟支佛是菩薩是阿耨多羅三藐三菩提不世尊不可說也須菩提以是因緣故當知一切法無相無分別無生無定不可示須菩提我本行菩薩道時亦無有法可得性若色若受想行識乃至若有為若無為須陀洹果乃至阿耨多羅三藐三菩提如是須菩提菩薩摩訶薩行般若波羅蜜從初發意乃至阿耨多羅三藐三菩提應善學諸法性善學諸法性故是名阿耨多羅三藐三菩提道行是道能具足六波羅蜜成就眾生淨佛國土住是法中得阿耨多羅三藐三菩提以三乘法度脫眾生亦不著三乘如是須菩提菩薩摩訶薩以無相法應學般若波羅蜜論問曰須菩提問佛若諸法無相無分別云何差別說六波羅蜜佛還答菩薩住是如夢五眾中能具足六波羅蜜須菩提以空問佛還以空答此問答云何得別異答曰須菩提問若諸法空今眼見菩薩行六波羅蜜作佛佛答凡夫遠實智慧取相見菩薩行六波羅蜜作佛著是空法故難菩薩雖住五眾住五眾如幻如夢空法中亦以空心行布施是故雖行諸法具足六波羅蜜不妨於空譬如雲霧遠視則見近之則無所見凡夫亦如是遠實相故見諸佛菩薩近實相故見皆空是故不妨不妨故能於檀波羅蜜一念中具足行諸善法是人常修無漏清淨波羅蜜故轉身還報得無漏波羅蜜報得名更不修行自然而得譬如報得眼根自然能見色得是報得無漏波羅蜜已能變一身作無量阿僧祇身於十方佛所具足聞諸佛甚深法度脫十方眾生漸漸淨佛世界隨願作佛問曰若諸法空無相云何分別云何得知行檀波羅蜜等各各具足餘波羅蜜答曰行者雖不自分別而諸佛菩薩說其行檀行尸具足諸行如聲聞人入見諦無漏無相無分別法中餘聖人亦數其所入法知諸法實相所謂無相相是名正見正見得力已名為正行是時不惱眾生不作諸惡是名正語正業正命是時雖無所說亦無所造而名為正語正業所以者何是名深妙正語正業所謂畢竟不惱眾生故是中發心有所造作是名精進繫念緣中是名正念攝心一處是名正定見身受心法實相是名四念處乃至七覺意亦如是於四念處中亦如八直聖道中諸聖人為數菩薩亦如是行是無相檀波羅蜜能具足尸波羅蜜等諸善法如檀波羅蜜尸波羅蜜等攝諸善法亦如是問曰上品中以一波羅蜜具諸波羅蜜此無相攝一切法有何差別答曰上以一念中能具諸波羅蜜此以諸法雖空無相而能具諸波羅蜜為異經須菩提白佛言世尊若諸法如夢如響如影如焰如幻如化無有實事無所有性自相空者云何分別是善法是不善法是世間法是出世間法是有漏法是無漏法是有為法是無為法是法能得須陀洹果能得斯陀含果阿那含果阿羅漢果能得辟支佛道能得阿耨多羅三藐三菩提佛告須菩提凡夫愚人得夢得見夢者乃至得化得見化者起身口意善業不善業無記業起福業若起罪業作不動業是菩薩摩訶薩行般若波羅蜜住二空中畢竟空無始空為眾生說法作是言諸眾生是色空無所有受想行識空無所有十二入十八界空無所有色是夢受想行識是夢十二入十八界是夢色是響是影是焰是幻是化受想行識亦如是十二入十八界是夢是響是影是焰是幻是化是中無陰入界無夢亦無見夢者無響亦無聞響者無影亦無見影者無焰亦無見焰者無幻亦無見幻者無化亦無見化者一切法無根本實性無所有汝等於無陰中見有陰無入見有入無界見有界是一切法皆從因緣和合生以顛倒心起屬業果報汝等何以故於諸法空無根本中而取根本相是時菩薩摩訶薩行般若波羅蜜以方便力故於慳法中拔出眾生教行檀波羅蜜持是布施功德得大福報從大福報拔出教令持戒持戒功德生天上尊貴處復拔出令住初禪初禪功德生梵天處二禪三禪四禪無邊空處無邊識處無所有處非有想非無想處亦如是眾生行是布施及布施果報持戒及持戒果報禪定及禪定果報種種因緣拔出安置無餘涅槃及涅槃道中所謂四念處四正勤四如意足五根五力七覺分八聖道分空解脫門無相無作解脫門八背捨九次第定佛十力四無所畏四無礙智十八不共法安隱眾生令住聖無漏法無色無形無對法中有可得須陀洹果者安隱教化令住須陀洹果可得斯陀含果阿那含果阿羅漢果辟支佛道者令住斯陀含果阿那含果阿羅漢果辟支佛道可得阿耨多羅三藐三菩提者亦安隱教化令住阿耨多羅三藐三菩提中須菩提白佛言世尊諸菩薩摩訶薩甚希有難及能行是深般若波羅蜜諸法無所有性畢竟空無始空而分別諸法是善是不善是有漏是無漏乃至是有為是無為佛告須菩提如是如是諸菩薩摩訶薩甚希有難及能行是深般若波羅蜜諸法無所有性畢竟空無始空而分別諸法須菩提汝等若知是菩薩摩訶薩希有難及法則知一切聲聞辟支佛不能報何況餘人須菩提白佛言世尊何等是菩薩摩訶薩希有難及法諸聲聞辟支佛所無有佛告須菩提一心諦聽有菩薩摩訶薩行般若波羅蜜住報得六波羅蜜中及住報得五神通三十七助道法住諸陀羅尼諸無礙智到十方世界可以布施度者以布施攝之可以持戒度者以持戒攝之可以忍辱精進禪定智慧度者隨其所應而攝取之可以初禪度者以初禪攝取之可以二禪三禪四禪無邊空處無邊識處無所有處非有想非無想處度者隨其所應而攝取之可以慈悲喜捨心度者以慈悲喜捨心攝取之可以四念處四正勤四如意足五根五力七覺分八聖道分空三昧無相無作三昧度者隨所攝之世尊菩薩摩訶薩云何以布施饒益眾生須菩提菩薩行般若波羅蜜時布施隨其所須飲食衣服車馬香華瓔珞種種所須盡給與之若供養佛辟支佛阿羅漢阿那含斯陀含須陀洹等無有異若施入正道中人及凡人下至禽獸皆無分別等一布施何以故一切法不異不分別故是菩薩無異無別布施已當得無分別法報所謂一切種智須菩提若菩薩摩訶薩見乞匃者若生是心佛是福田我應供養禽獸非福田不應供養是非菩薩法何以故菩薩摩訶薩發阿耨多羅三藐三菩提心不作是念是眾生應以布施饒益是不應布施是眾生布施因緣故應生剎利大姓婆羅門大姓居士大家乃至以是布施因緣以三乘法度之令入無餘涅槃若眾生來從菩薩乞亦不生異心分別應與是不應與是何以故是菩薩為是眾生故發阿耨多羅三藐三菩提心若分別簡擇便墮諸佛菩薩辟支佛學無學人一切世間天及人訶責處誰請汝救一切眾生汝為一切眾生舍一切眾生護一切眾生依而分別簡擇應與不應與復次若菩薩摩訶薩行般若波羅蜜時若人若非人來欲求乞菩薩身體支節是時不應生二心若與若不與何以故是菩薩摩訶薩為眾生故受身眾生來取何可不與我以饒益眾生故受是身眾生不乞自應與之何況乞而不與菩薩摩訶薩行般若波羅蜜應如是學復次須菩提菩薩摩訶薩見有乞者應生是念是中誰與誰受所施何物是一切法自性皆不可得以畢竟空故空相法無與無奪何以故畢竟空故內空故外空內外空大空第一義空自相空故住是諸空布施是時具足檀波羅蜜具足檀波羅蜜故若斷內外法時作是念截我者誰割我者誰復次須菩提我以佛眼見東方如恒河沙等諸菩薩摩訶薩入大地獄令火滅湯冷以三事教化一者神通二者知他心三者說法是菩薩以神通力令大地獄火滅湯冷知他心以慈悲喜捨隨意說法是眾生於菩薩生清淨心從地獄得脫漸以三乘法得盡苦際南西北方四維上下亦如是復次須菩提我以佛眼觀十方世界見如恒河沙等國土中諸菩薩為諸佛給使供養諸佛隨意愛樂恭敬若諸佛所說盡能受持乃至阿耨多羅三藐三菩提終不忘失復次須菩提我以佛眼觀十方如恒河沙等國土中諸菩薩摩訶薩為畜生故捨其壽命割截身體分散諸方諸有眾生食是諸菩薩摩訶薩肉者皆愛敬菩薩以愛敬故即得離畜生道值遇諸佛聞佛說法如說修行漸以三乘聲聞辟支佛佛法於無餘涅槃而般涅槃如是須菩提諸菩薩摩訶薩所益甚多教化眾生令發阿耨多羅三藐三菩提心如說修行乃至於無餘涅槃而般涅槃復次須菩提我以佛眼見十方如恒河沙等國土中諸菩薩摩訶薩除諸餓鬼飢渴苦是諸餓鬼皆愛敬菩薩以愛敬故得離餓鬼道值遇諸佛聞諸佛說法如說修行漸以三乘聲聞辟支佛佛法而般涅槃乃至無餘涅槃如是須菩提菩薩摩訶薩為度眾生故行大悲心復次須菩提我以佛眼見諸菩薩摩訶薩在四天王天上說法在三十三天夜摩天兜率陀天化樂天他化自在天上說法諸天聞菩薩說法漸以三乘而得滅度須菩提是諸天眾中有貪著五欲者是菩薩示現火起燒其宮殿而為說法作是言諸天一切有為法悉皆無常誰得安者復次須菩提我以佛眼觀十方世界見如恒河沙等國土中諸梵天著於邪見諸菩薩摩訶薩教令遠離邪見作是言汝等云何於空相虛妄諸法中而生邪見如是須菩提菩薩摩訶薩住大慈心為眾生說法須菩提是為諸菩薩希有難及法復次須菩提我以佛眼觀十方世界如恒河沙等國土中諸菩薩摩訶薩以四事攝取眾生何等為四布施愛語利益同事云何菩薩以布施攝取眾生須菩提菩薩以二種施攝取眾生財施法施何等財施攝取眾生須菩提菩薩摩訶薩以金銀琉璃頗梨真珠珂貝珊瑚等諸寶物或以飲食衣服臥具房舍燈燭華香瓔珞若男若女若牛羊象馬車乘若以己身給施眾生語眾生言汝等若有所須各來取之如取己物莫得疑難是菩薩施已教三歸依歸依佛歸依法歸依僧或教受五戒或教一日戒或教初禪乃至教非有想非無想定或教慈悲喜捨或教念佛念法念僧念戒念捨念天或教不淨觀或教安那般那觀或相或觸或教四念處四正勤四如意足五根五力七覺分八聖道分空三昧無相無作三昧八背捨九次第定佛十力四無所畏四無礙智十八不共法大慈大悲三十二相八十隨形好或教須陀洹果斯陀含果阿那含果阿羅漢果或教辟支佛道或教阿耨多羅三藐三菩提如是須菩提菩薩摩訶薩行般若波羅蜜以方便力教眾生財施已後教令得無上安隱涅槃須菩提是名菩薩摩訶薩希有難及法須菩提菩薩云何以法施攝取眾生須菩提法施有二種一者世間二者出世間何等為世間法施敷演顯示世間法所謂不淨觀安那般那念四禪四無量心四無色定如是等世間法及諸餘共凡夫所行法是名世間法施是菩薩如是世間法施已以種種因緣教化令遠離世間法遠離世間法已以方便力令得聖無漏法及聖無漏法果何等是聖無漏法何等是聖無漏法果聖無漏法者三十七助道法三解脫門聖無漏法果者須陀洹果乃至阿羅漢果辟支佛道阿耨多羅三藐三菩提復次須菩提菩薩摩訶薩聖無漏法須陀洹果中智慧乃至阿羅漢果中智慧辟支佛道中智慧三十七助道法中智慧六波羅蜜中智慧乃至大慈大悲中智慧如是等一切法若世間若出世間智慧若有漏若無漏若有為若無為是法中一切種智是名菩薩摩訶薩聖無漏法何等為聖無漏法果斷一切煩惱習是名聖無漏法果須菩提白佛言世尊菩薩摩訶薩得一切種智不佛言如是如是須菩提菩薩摩訶薩得一切種智須菩提言菩薩與佛有何等異佛言有異菩薩摩訶薩得一切種智是名為佛所以者何菩薩心與佛心無有異菩薩住是一切種智中於一切法無不照明是名菩薩摩訶薩世間法施須菩提菩薩摩訶薩因世間法施得出世間法施如是須菩提菩薩摩訶薩教眾生令得世間法已以方便力教令得出世間法須菩提何等是菩薩出世間法不共凡夫法同所謂四念處四正勤四如意足五根五力七覺分八聖道分三解脫門八背捨九次第定佛十力四無所畏四無礙智十八不共法三十二相八十隨形好五百陀羅尼門是名出世間法須菩提云何為四念處菩薩摩訶薩觀內身循身觀觀外身循身觀觀內外身循身觀勤精進以一心智慧觀身觀身集因緣觀身滅觀身集生滅行是道無所依於世間無所愛受心法念處亦如是須菩提云何為四正勤未生惡不善法為不生故勤生欲精進已生惡不善法為斷故勤生欲精進未生善法為生故勤生欲精進已生諸善法為增長修具足故勤生欲精進是名四正勤須菩提云何為四如意足欲三昧斷行成就初如意足精進三昧心三昧思惟三昧斷行成就如意足云何為五根信根精進根念根定根慧根云何為五力信力精進力念力定力慧力云何為七覺分念覺分擇法覺分精進覺分喜覺分除息覺分定覺分捨覺分云何為八聖道分正見正思惟正語正業正命正精進正念正定云何為三三昧空三昧門無相無作三昧門云何為空三昧以空行無我行攝心是名空三昧云何為無相三昧以寂滅行離行攝心是為無相三昧云何為無作三昧無常行苦行攝心是為無作三昧云何為八背捨內色相外觀色是初背捨內無色相外觀色是二背捨淨背捨是三背捨過一切色相滅一切對相不念一切異相故觀無邊虛空入無邊空處乃至過一切非有想非無想處入滅受想背捨是名八背捨云何九次第定行者離欲惡不善法有覺有觀離生喜樂入初禪第二第三第四禪乃至過非有想非無想處入滅受想定是名九次第定云何為佛十力是處不是處如實知知眾生過去未來現在諸業諸受法知造業處知因緣知報諸禪定解脫三昧定垢淨分別相如實知知他眾生諸根上下相知他眾生種種欲解知一切世間種種無數性知一切到道相知種種宿命一世乃至無量劫如實知天眼見眾生乃至生善惡道漏盡故無漏心解脫如實知是為佛十力云何為佛四無所畏佛作誠言我是一切正智人若有沙門婆羅門若天若魔若梵若復餘眾如實言是法不知乃至不見是微畏相以是故我得安隱得無所畏安住聖主處在大眾中師子吼能轉梵輪諸沙門婆羅門若天若魔若梵若復餘眾實不能轉一無畏也佛作誠言我一切漏盡若有沙門婆羅門若天若魔若梵若復餘眾如實言是漏不盡乃至不見是微畏相以是故我得安隱得無所畏安住聖主處在大眾中作師子吼能轉梵輪諸沙門婆羅門若天若魔若梵若復餘眾實不能轉二無畏也佛作誠言我說障法若有沙門婆羅門若天若魔若梵若復餘眾如實言受是法不障道乃至不見是微畏相以是故我得安隱得無所畏安住聖主處在大眾中師子吼能轉梵輪諸沙門婆羅門若天若魔若梵若復餘眾實不能轉三無畏也佛作誠言我所說聖道能出世間隨是行能盡苦若有沙門婆羅門若天若魔若梵若復餘眾如實言行是道不能出世間不能盡苦乃至不見是微畏相以是故我得安隱得無所畏安住聖主處在大眾中師子吼能轉梵輪諸沙門婆羅門若天若魔若梵若復餘眾實不能轉四無畏也云何為四無礙智一者義無礙智二者法無礙智三者辭無礙智四者樂說無礙智云何為義無礙智緣義智慧是為義無礙智云何為法無礙智緣法智慧是為法無礙智云何為辭無礙智緣辭智慧是為辭無礙智云何為樂說無礙智緣樂說智慧是為樂說無礙智云何為十八不共法一者諸佛身無失二者口無失三念無失四無異想五無不定心六無不知已捨心七欲無減八精進無減九念無減十慧無減十一解脫無減十二解脫知見無減十三一切身業隨智慧行十四一切口業隨智慧行十五一切意業隨智慧行十六智慧知過去世無礙十七智慧知未來世無礙十八智慧知現在世無礙云何三十二相一者足下安平立平如奩底二者足下千輻輞輪輪相具足三者手足指長勝於餘人四者手足柔軟勝餘身分五者足跟廣具足滿好六者手足指合縵網勝於餘人七者足趺高平好與跟相稱八者伊泥延鹿󰈷󰈷纖好如伊泥延鹿王九者平住兩手摩膝十者陰藏相如馬王象王十一者身縱廣等如尼俱盧樹十二者一一孔一毛生色青柔軟右旋十三者毛上向青色柔軟右旋十四者金色相其色微妙勝閻浮檀金十五者身光面一丈十六者皮薄細滑不受塵垢不停蚊蜹十七者七處滿兩足下兩手中兩肩上項中皆滿字相分明十八者兩腋下滿十九者上身如師子二十者身廣端直二十一者肩圓好二十二者四十齒二十三者齒白齊密而根深二十四者四牙最白而大二十五者方頰車如師子二十六者味中得上味咽中二處津液流出二十七者舌大軟薄能覆面至耳髮際二十八者梵音深遠如迦蘭頻伽聲二十九者眼色如金精三十者眼睫如牛王三十一者眉間白毫相軟白如兜羅綿三十二者頂髻肉成是三十二相佛身成就光明遍照三千大千世界若欲廣照則遍滿十方無量阿僧祇世界為眾生故受丈光若放無量光明則無日月時節歲數佛音聲遍滿三千大千世界若欲大聲則遍滿十方無量阿僧祇世界隨眾多少音聲遍至論問曰上來已處處說諸法性空云何分別有善不善須菩提何以從後已來品品中義無異而作種種名問答曰是事上已答復次眾生從無始生死已來著心深難解故須菩提復作是重問復次是般若波羅蜜欲說是空義要故數問復次佛在世時眾生利根易悟佛滅度五百年後像法中眾生愛著佛法墮著法中言若諸法皆空如夢如幻何以故有善不善以是故須菩提憐愍未來眾生鈍根不解故重問世尊若諸法皆空云何分別有善不善等此中佛自說因緣凡夫顛倒心故於法皆作顛倒異見乃至不見一法是實凡夫於夢中著夢得夢見夢者亦著夢中所見事是人若不信罪福起三種不善業若信罪福起三種善業善不善不動善名欲界中善法喜樂果報不善名憂悲苦惱果報不動名生色無色界因緣業菩薩知是三種業皆是虛誑不實住二空中為眾生說法畢竟空破諸法無始空破眾生相住中道為眾生說法所謂五眾十二入十八界皆是空如夢如幻乃至如化是法中無夢亦無見夢者菩薩語眾生汝等於空法顛倒心故生諸著如經中廣說是菩薩方便力故於顛倒中拔出眾生著破顛倒法中譬如慳貪是顛倒以布施破慳貪法而眾生著是布施故為說布施果報無常實空從布施拔出眾生令持戒持戒及持戒果報中拔出眾生語眾生言天福盡時無常苦惱拔出眾生令離欲行禪定而為說禪定及果報虛誑不實能令人墮顛倒中種種因緣為說布施持戒禪定無常過失令住涅槃得涅槃方便所謂四念處乃至十八不共法令眾生住是法中若布施持戒禪定是定實法則不應令遠離如布施持戒等破凡夫法此則因顛倒而生雖少時益眾生久則變異能生苦惱故亦教令捨離菩薩方便力故先教眾生捨罪稱讚持戒布施福德次復為說持戒布施亦未免無常苦惱然後為說諸法空但稱讚實法所謂無餘涅槃是時須菩提歡喜甚希有菩薩能如是知是諸法實相所謂畢竟空而為眾生說法令至無餘涅槃佛言是一種希有問欲更知菩薩希有法一切聲聞辟支佛不能報是菩薩何況餘人須菩提問何等是更有希有法佛答如經中說問曰經中教令布施持戒禪定今復更說有何等異答曰先說生身菩薩今說變化身先說一國土今說無量世界如是等差別問曰若菩薩知佛是福田眾生非福田是非菩薩法菩薩以何力故能令佛與畜生等答曰菩薩以般若波羅蜜力故一切法中修畢竟空心是故於一切法無分別如畜生五眾十二入十八界和合生名為畜生佛亦如是從諸善法和合假名為佛若人憐愍眾生得無量福德於佛著心起諸惡因緣得無量罪是故知一切法畢竟空故不輕畜生不著心貴佛復次諸法實相是一切法無相是無相中不分別是佛是畜生若分別即是取相是故等觀復次菩薩有二法門一者畢竟空法門二者分別好惡法門入空法門則得等觀入分別法門諸阿羅漢辟支佛尚不及佛何況畜生為其輕眾生不憐愍布施故教不分別問曰菩薩身非木石云何眾生來割截而不生異心答曰有人言菩薩久修羼提波羅蜜故能不愁惱如羼提仙人被截手足血皆為乳有人言菩薩無量世來深修大慈悲心故雖有割截亦不愁憂譬如草木無有瞋心有人言菩薩深修般若波羅蜜轉身得般若波羅蜜果報空心故了了知空割截身時心亦不動如外物不動內亦如是得般若果報故於諸法中無所分別有人言是菩薩非生死身是出三界法性生身住無漏聖心果報中故身如木石而能慈念割截者是菩薩能生如是心故割截劫奪內外法時其心不動是為菩薩希有法復次希有法者如經中說我以佛眼見十方如恒河沙等世界中菩薩入地獄中令火滅湯冷以三事教化眾生如經中說問曰若爾者不應有三惡道答曰三惡道眾生無邊無量菩薩雖無邊無量眾生倍多無量菩薩隨眾生可度因緣若於三惡道中有餘功德者菩薩則度重罪者則不見菩薩菩薩一相見無分別心故不一一求覓眾生譬如大赦及者得脫不及者則不蒙問曰若眾生割截菩薩或食其肉應當有罪云何得度答曰此菩薩本願若有眾生噉我肉者當令得度如經中說眾生食菩薩肉者則生慈心譬如有色聲香觸人聞見則喜復有聞見則瞋味亦如是有瞋者有起慈心者如毘摩羅鞊經說服食香飯七日得道者有不得者非以噉肉故得度以起發慈心故得免畜生生善處值佛得度有菩薩於無量阿僧祇劫深行慈心外物給施眾生意猶不滿并自以身布施爾乃足滿如法華經中藥王菩薩外物珍寶供養佛意猶不滿以身為燈供養於佛爾乃足滿復次人得外物雖多不以為恩所以者何非所愛重故得其身時乃能驚感是故以身布施菩薩又為天上諸天說法如經中廣說人以四事攝之布施愛語利益同事布施有二事如經中廣說問曰何以略說餘四道而廣說人道中法答曰三惡道中苦多故眾生少疑若見菩薩大神通希有事則直信愛著得度諸天有天眼故自見罪福因緣菩薩少現神足則解人以肉眼不見罪福因緣果報又多著外道邪師及邪見經書諸煩惱有二分一者屬見二者屬愛若但有一事則不能成大罪三毒人得邪見力能盡作重惡邪見人得貪欲瞋恚能大作罪事如須陀洹雖有三毒無邪見故不作墮三惡道重罪是故人中多有三毒邪見又眼不見罪福因緣故難度難度故多說問曰若爾者於四事中何以多說布施餘三略說答曰布施中攝三事故以財施法施教化眾生則無所不攝復次四事中初廣開布施則知餘三亦如是問曰若爾者何以略說財施而廣說法施答曰財施少法施廣故所以者何財施有量果報法施無量果報財施欲界繫果報法施亦三界繫果報亦是出三界果報財施能與三界富樂法施能與涅槃常樂又財施從法施生聞法則能施故復次財施果報但富樂無種種法施亦有富樂亦有餘事乃至佛道涅槃果報以是等因緣故廣說法施二施義如經中佛自廣說問曰經中須菩提何以故言菩薩得一切種智不答曰須菩提意若菩薩時得一切種智則不名菩薩云何未得佛而能得一切種智得一切種智故名為佛若先作佛何用一切種智為佛答今得一切種智名為菩薩已得一切種智名為佛菩薩時具足佛因緣生心欲得一切種智得已名為佛真實之言菩薩不得佛亦不得所以者何菩薩未得佛得已竟更不復得世俗法故說菩薩今得佛得已竟第一義中則無一切法何況佛及菩薩又經中言佛心不異菩薩菩薩不異佛心次第相續不斷故有二心如無異無分別故問曰九次第定三十二相八十隨形好此是世間共有法何以故名為出世間不共法答曰四禪四無色定滅受想名九次第滅受定但聖人能得四禪四無色定從初禪起更不雜餘心而入二禪從二禪乃至滅受定念念中受不雜餘心名為次第凡夫是罪人鈍根云何能得三十二相如轉輪聖王提婆達難陀所得相名字雖同而威德具足淨潔得處則不同於佛如先分別轉輪聖王佛相不同中說又是相聖無漏法果報故自在隨意無量無邊轉輪聖王等相是福德業因緣不能自在有量有限復次提婆達難陀有三十相無三十二相轉輪聖王雖有三十二相無威德不具足不得處與愛等煩惱俱八十隨形好具足唯佛菩薩有之餘人正可有少許或指纖長或失腹有如是等無威德之好不足言是故說言出世間不共凡夫法無咎問曰從初來處處說諸法五眾乃至一切種智不說是三十二相八十隨形好今經欲竟何以品品中說答曰佛有二種身法身生身於二身中法身為大法身大所益多故上來廣說今經欲訖故生身義應當說是故今說復次是生身相好莊嚴是聖無漏法果報今次第說上雜諸波羅蜜說四念處等諸法義如先說十力等是佛法甚深義今當更略說問曰佛十力者若總相說則一力所謂一切種智力若別相說則千萬億種力隨法為名今何以但說十力答曰佛實有無量智力但以眾生不能得不能行故不說是十力可度眾生事辦所以者何佛用是處非處力定知一切法中因果所謂行惡業墮惡道有是處行惡業生天上無是處善亦如是不離五蓋不修七覺得道者無有是處離五蓋修七覺得道者有是處餘九力盡入此力中佛以此力籌量十方六道中眾生可度者不可度者可度者以種種因緣神通變化而度脫之不可度者於此人中修捨心譬如良醫觀其病相審定知其可活則治之不可活者則捨之度眾生方便者所謂二力業力定力求其業因緣生處人以業因緣故受身縛著世間禪定因緣故得解脫行者必應求苦從何而生由何而滅是故用二力業力有二分一者淨業能斷惡業二者垢業淨業名禪定解脫諸三昧不淨業者能於三界中受身人有二種鈍根為受身故作業利根為滅身故作業問曰若爾者何以不皆令作淨業答曰以眾生根有利鈍故問曰眾生何因緣故有利鈍答曰以有種種欲力故惡欲眾生常入惡故鈍欲名嗜好嗜好罪事生惡業故鈍善欲者樂道修助道法故利問曰眾生何以不皆作善欲答曰是故佛說世間種種性惡性善性惡性者惡欲惡欲故根鈍如火熱性水濕性不應責其所以問曰惡欲即是惡性有何差別而作二力答曰性先有欲得因緣而生譬如先有瘡得觸因緣則血出性在內欲在外性重欲輕性難除欲易捨性深欲淺用性作業必當受報用欲作業不必受報有如是等差別復有人言欲常習增長遂成為性性亦能生欲是人若今世若後世常習是欲則成為性住是性中作惡作善若住善性則可度若住惡性則不可度佛既知眾生二種性已知其果報善道惡道種種差別惡性者墮三惡道善性者有四種道人天阿修羅涅槃道問曰一切到處道力與天眼力有何差別答曰天眼但見生死時此中未死時知見因知果天眼見現前罪福果報是名一切到處道力問曰聲聞辟支佛亦得涅槃亦能化眾生何以無是力答曰是故說後三力三世中眾生事盡能通達遍知以宿命力一切眾生過去事本末悉知以天眼生死智力故一切眾生未來世中無量事盡能遍知作是知已知現世中眾生可度者為說漏盡法以是故但佛有此力二乘所無如有一人即日應得阿羅漢舍利弗日中時語言汝無得道因緣捨而不度晡時佛以宿命神通見過去八萬劫前得道因緣今應成就晡時說法即得阿羅漢道復次佛以初力知眾生可度不可度相以第二力知眾生為三障所覆無覆者以第三力知眾生禪定解脫淨不淨者以第四力知眾生根有利有鈍能通法性不通者以第五力知眾生利鈍根因緣善惡欲以第六力知二欲因緣種種性以第七力知眾生利鈍根善惡果報處七種道以第八力知眾生宿世善惡業障不障以第九力知眾生今世未可度未來世生處可度以第十力知是人以空解脫門入涅槃無相無作門入涅槃知是人於見諦道思惟道中念念中斷若干結使以是十力籌量眾生所應度緣而為說法是故說法初無空言問曰佛智慧無量身相亦應無量又佛身勝諸天王何以正與轉輪聖王同有三十二相答曰三十二相不多不少義如先說復次有人言佛菩薩相不定如此中說隨眾生所好可以引導其心者為現又眾生不貴金而貴餘色琉璃頗梨金剛等如是世界人佛則不現金色觀其所好則為現色又眾生不貴纖長指及網縵以長指利爪為羅剎相以網縵為水鳥相造事不便如著手衣何用是為如罽賓國彌帝󰖉力利菩薩手網縵其父惡以為怪以刀割之言我子何緣如鳥有人不好肩圓大以為似腫有以腹不現無腹如餓相亦有人以青眼為不好但好白黑分明是故佛隨眾生所好而為現相好如是等無有常定有人言此三十二相實定以神通力變化身隨眾生所好而為現相有人言佛有時神通變化有時隨世界處生當生處不得言神通變化又於三千大千世界中隨可度眾生處生則為現相如密迹經中說或現金色或現銀色或日月星宿色或長或短隨可引導眾生則為現相隨此間閻浮提中天竺國人所好則為現三十二相天竺國人于今故治肩󰖠令厚大頭上皆以有髻為好如人相中說五處長為好眼鼻舌臂指髀手足相若輪若蓮華若貝若日月是故佛手足有千輻輪纖長指鼻高好舌廣長而薄如是等皆勝於先所貴者故起恭敬心有國土佛為現千萬相或無量阿僧祇相或五六三四相隨天竺所好故現三十二相八十種隨形好經云何為八十隨形好一者無見頂二者鼻直高好孔不現三者眉如初生月紺琉璃色四者耳輪埵成五者身堅實如那羅延六者骨際如鉤鎖七者身一時迴如象王八者行時足去地四寸而印文現九者爪如赤銅色薄而潤澤十者膝骨堅著圓好十一者身淨潔十二者身柔軟十三者身不曲十四者指長纖圓十五者指文莊嚴十六者脈深十七者踝不現十八者身潤澤十九者身自持不逶迤二十者身滿足二十一者識滿足二十二者容儀備足二十三者住處安無能動者二十四者威震一切二十五者一切樂觀二十六者面不大長二十七者正容貌不撓色二十八者面具足滿二十九者脣赤如頻婆果色三十者音響深三十一者臍深圓好三十二者毛右旋三十三者手足滿三十四者手足如意三十五者手文明直三十六者手文長三十七者手文不斷三十八者一切惡心眾生見者和悅三十九者面廣姝四十者面淨滿如月四十一者隨眾生意和悅與語四十二者毛孔出香氣四十三者口出無上香四十四者儀容如師子四十五者進止如象王四十六者行法如鵝王四十七者頭如摩陀羅果四十八者一切聲分具足四十九者牙利五十者舌色赤五十一者舌薄五十二者毛紅色五十三者毛潔淨五十四者廣長眼五十五者孔門相具足五十六者手足赤白如蓮華色五十七者臍不出五十八者腹不現五十九者細腹六十者身不傾動六十一者身持重六十二者其身分大六十三者身長六十四者手足淨潔軟澤六十五者邊光各一丈六十六者光照身而行六十七者等視眾生六十八者不輕眾生六十九者隨眾生音聲不過不減七十者說法不差七十一者隨眾生語言而為說法七十二者一發音報眾聲七十三者次第有因緣說法七十四者一切眾生不能盡觀相七十五者觀者無厭足七十六者髮長好七十七者髮不亂七十八者髮旋好七十九者髮色好如青珠八十者手足有德相須菩提是八十隨形好佛身成就如是須菩提菩薩摩訶薩以二施攝取眾生所謂財施法施是為菩薩希有難及事云何為菩薩摩訶薩愛語攝取眾生菩薩摩訶薩以六波羅蜜為眾生說法作是言汝行六波羅蜜攝一切善法云何為菩薩摩訶薩利行攝取眾生菩薩摩訶薩長夜教眾生令行六波羅蜜云何為菩薩摩訶薩同事攝取眾生菩薩摩訶薩以五神通力故種種變化入五道中與眾生同事以此四事而攝取之復次須菩提菩薩摩訶薩行般若波羅蜜時教化眾生善男子當善學分別諸字亦當善知一字乃至四十二字一切語言皆入初字門一切語言亦入第二字門乃至第四十二字門一切語言皆入其中一字皆入四十二字四十二字亦入一字是眾生應如是善學四十二字善學四十二字已能善說字法善說字法已善說無字法須菩提如佛善知字法善知字善知無字為無字法故說字法何以故須菩提過一切名字故名為佛法須菩提白佛言世尊若眾生畢竟不可得法亦不可得法性亦不可得畢竟空故無始空故世尊菩薩摩訶薩行般若波羅蜜行禪波羅蜜毘梨耶波羅蜜羼提波羅蜜尸羅波羅蜜檀波羅蜜時行四禪四無量心四無色定三十七助道法十八空行空無相無作三昧八背捨九次第定佛十力四無所畏四無礙智十八不共法三十二相八十隨形好云何住報得五神通為眾生說法眾生實不可得眾生不可得故色不可得乃至識亦不可得五眾不可得故六波羅蜜乃至八十隨形好皆不可得是不可得中無眾生無色乃至無八十隨形好世尊云何菩薩摩訶薩行般若波羅蜜為眾生說法世尊菩薩行般若波羅蜜時菩薩尚不可得何況當有菩薩法佛告須菩提如是如是如汝所言眾生不可得故當知是內空外空內外空空空大空第一義空有為空無為空畢竟空無始空散空諸法空自相空性空不可得空無法空有法空無法有法空當知五陰空十二入空十八界空十二因緣空四諦空我空壽者命者生者養者育者眾數者人者作者使作者起者使起者受者使受者知者見者皆空眾生不可得故當知四禪空四無量心空四無色定空當知四念處空乃至八聖道分空空空無相空無作空八背捨空九次第定空眾生不可得故當知佛十力空四無所畏空四無礙智空十八不共法空當知須陀洹果空斯陀含果空阿那含果空阿羅漢果空辟支佛道空當知菩薩地空當知阿耨多羅三藐三菩提空須菩提菩薩摩訶薩如是見一切法空為眾生說法不失諸空相是菩薩如是觀時知一切法無礙知一切法無礙已不壞諸法相不二不分別但為眾生如實說法譬如佛所化人化人復化作無量千萬億人有教令布施者有教持戒有教忍辱有教精進有教禪定有教智慧有教四禪四無量心四無色定者於汝意云何佛所化人有分別破壞諸法不須菩提言不也世尊是化人無心無心數法云何分別破壞諸法以是故須菩提當知菩薩摩訶薩行般若波羅蜜為眾生如應說法拔出眾生於顛倒地令眾生各得如所應住地以不縛不脫法故何以故須菩提是色不縛不脫受想行識不縛不脫色無縛無脫不是色受想行識無縛無脫不是識何以故色畢竟清淨故受想行識乃至一切法若有為若無為亦畢竟清淨故如是須菩提菩薩摩訶薩為眾生說法亦不得眾生及一切法一切法不可得故菩薩以不住法故住諸法相中所謂色空乃至有為無為法空何以故色乃至有為無為法自性不可得故無有住處無所有法不住無所有法所有法不住所有法自性法不住自性法他性法不住他性法何以故是一切法皆不可得故不可得法當住何處如是須菩提菩薩摩訶薩行般若波羅蜜以是諸空能如是說法如是行般若波羅蜜於諸佛及聲聞辟支佛無有過何以故諸佛菩薩辟支佛阿羅漢得是法已為眾生說法亦不轉諸法相何以故如法性實際不可轉故所以者何諸法性無故須菩提白佛言世尊若法性如實際不轉色與法性異不色與如實際異不受想行識乃至有為無為法世間出世間有漏無漏異不佛言不也色不異法性不異如不異實際受想行識乃至有漏無漏亦不異須菩提白佛言世尊若色不異法性不異如不異實際受想行識乃至有漏無漏不異者云何分別黑法有黑報所謂地獄餓鬼畜生白法有白報所謂天及人黑白法有黑白報不黑不白法有不黑不白報所謂須陀洹果斯陀含果阿那含果阿羅漢果辟支佛道阿耨多羅三藐三菩提佛告須菩提世諦故分別說有果報非第一義第一義中不可說因緣果報何以故是第一義實無有相無有分別亦無言說所謂色乃至有漏無漏法不生不滅相不垢不淨畢竟空無始空故須菩提白佛言世尊若以世諦故分別說有果報非第一義者一切凡夫人應有須陀洹果斯陀含果阿那含果阿羅漢果辟支佛道阿耨多羅三藐三菩提佛告須菩提於汝意云何凡夫人為知是世諦法是第一義諦不若知是凡夫人應是須陀洹果乃至阿耨多羅三藐三菩提須菩提以凡夫人實不知世諦不知第一義諦不知道不知分別道果云何當有諸果須菩提聖人知世諦知第一義諦有道有修道以是故聖人差別有諸果須菩提白佛言世尊修道得果不佛言不也須菩提修道不得果不修道亦不得果亦不離道得果亦不住道中得果如是須菩提菩薩摩訶薩行般若波羅蜜時為眾生故分別果亦不分別是有為性無為性世尊若不分別有為性無為性得諸果者云何世尊自說三結盡名須陀洹果婬怒癡薄故名斯陀含果五此間結盡名阿那含果五彼間結盡名阿羅漢果所有集法皆滅散相名辟支佛道一切煩惱習斷故名阿耨多羅三藐三菩提世尊我當云何知不分別有為性無為性得諸果佛告須菩提汝以須陀洹果斯陀含果阿那含果阿羅漢果辟支佛道阿耨多羅三藐三菩提是諸果是有為是無為須菩提言世尊皆是無為須菩提無為法中有分別不不也世尊須菩提若善男子善女人通達一切法若有為若無為一相所謂無相是時有分別若有為若無為不不也世尊如是須菩提菩薩摩訶薩為眾生說法不分別諸法所謂內空故乃至無法有法空故是菩薩自得無所著法亦教人令得無所著法若檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜初禪乃至第四禪慈悲喜捨無邊虛空處乃至非有想非無想處若四念處乃至一切種智是菩薩自不著故亦教他令得無所著無所著故無所礙譬如佛所化人布施亦不受布施報但為度眾生故乃至行一切種智不受一切種智報菩薩摩訶薩亦如是行六波羅蜜乃至一切法有漏無漏有為無為不住亦不受報但為度眾生故何以故是菩薩摩訶薩善達一切諸法相故論問曰八十隨形好是莊嚴身法識滿足何以在隨形好中答曰此識是果報生識世間好醜自然而知凡人識不具足故學人法乃知佛一歲具足滿乃生故身識皆具足餘人若八月若九月處胎總言十月菩薩處胎十月總得一歲身根具足故果報得識亦具足問曰足安立住處與安住處何異答曰住處安者如白衣勇士牢持器仗安據住處則不可動又出家時魔民惡鬼無能動轉令退敗者四十二字義如摩訶衍中說一字盡入諸字者譬如兩一合故為二三一故為三四一為四如是乃至千萬又如阿字為定阿變為羅亦變為波如是盡入四十二字四十二字入一字者四十二字盡有阿分阿分還入阿中善知字故善知諸法名善知諸法名故善知諸法義無字即是諸法實相義所以者何諸法義中諸法無名字須菩提問若諸法畢竟空無名字云何菩薩住果報六神通為眾生說諸法若畢竟無眾生則無有法佛可須菩提言如是以十八空故一切法不可得我眾生乃至知者見者乃至當知佛菩薩皆空如是知已而為眾生說是空法若眾生是有而為說空是則不可以眾生空但從顛倒有是故菩薩不失於空而為說法不失者不作諸法皆空所說不空若以所說不空則為失空相若口說空而心是有是亦為失此中佛自說不二不壞法相故欲明了是事說譬喻如佛所化作化人而為說法持戒布施諸功德若以如是方便說法是則無咎則能拔出眾生於顛倒無縛無解故第一義中無縛無解世諦故有縛有解此中佛自說因緣色不縛不解何以故是不縛不解中無色相故乃至識亦如是菩薩如是用不住法故住空法中為眾生說法眾生不可得眾生及一切法不可得故此中佛自說因緣所謂無所有法不住無所有譬如虛空不住虛空自性法不住自性法譬如火不住火中他性法不住他性法譬如水性中無火性又他性不定故若能如是清淨說法是菩薩於諸佛賢聖則無有過何以故諸佛賢聖不著一切法說法者亦不著一切法諸佛賢聖以畢竟空皆寂滅相為心所行說法者亦如是諸佛賢聖入三解脫門得一切法實性所謂無餘涅槃說法者隨是法故無咎此中佛自說因緣諸佛賢聖得是法已為眾生說法不轉法性法性空無相故須菩提問若不轉法性色等諸法與法性異不佛答不也何以故色等諸法實相即是法性故佛意以菩薩說法時亦不壞法性須菩提問色等諸法亦與法性不異何以故但貴法性以佛答色不異法性故故須菩提難若不異者云何分別有善惡白黑須陀洹等諸果佛答色等法雖不離法性以世諦故有分別於第一義中無分別何以故得第一義聖人無所分別聞有所得不喜聞無所有不憂得空無相證故乃至微細法尚不取相何況分別有善惡未得實相者欲得第一義故有所分別佛此中自說因緣是法無言說亦無生滅垢淨法者所謂畢竟空無始空問曰此中何以但說二空名為法答曰一切所有若法若眾生若言畢竟空則破諸法若言無始空則破眾生破此二法已則一切法盡破此中菩薩為眾生說法是故以二空破二事雖有餘空不如畢竟空甚深畢盡餘空如火燒木猶有灰燼畢竟空無灰無燼有人言若說十八空無咎略說故說二空須菩提言若以世諦故分別有善惡白黑及諸聖果者第一義中凡夫人應有須陀洹等聖果何以故若以世諦虛妄中分別有諸賢聖者第一義中凡夫應作賢聖須菩提分別實相凡夫為異佛言第一義一相是故須菩提言凡夫應是聖人爾時佛答若凡夫知分別是第一義是世諦者凡夫人應有須陀洹等諸聖果以凡夫實不知道不知分別道不知行道修道何況得道果佛言聖人能作是分別故說是聖果爾時須菩提自知有失故言無量無相無動性中我云何取相欲量無量法云何強以凡夫法為聖果爾時受佛語知行道者得果不行道者不得果是故白佛修道得果不佛言不問曰佛上說分別修道得道果今云何言不答曰佛先說非著心今須菩提以著心問欲從道中出果如麻中出油若爾者道之與果同為虛誑是故言不聽者生念若修不得不修應當得是故佛言修尚不得何況不修譬如二人欲有所到一者住不行二者失道二俱不到若不修道尚無少許攝心樂何況道果若心取相修道雖有攝心禪定樂無有道果若不取相著心修道則有道果是故佛說菩薩行般若波羅蜜不分別有為無為性故有道果差別爾時須菩提問若爾者佛何以故說斷三結得須陀洹有如是等分別佛以反問答於汝意云何汝以須陀洹果等是有為是無為須菩提言是無為佛言若爾者無為中有差別不須菩提言不也世尊若無分別汝云何作難又復問須菩提若善男子善女人通達一切法一相所謂無相住三解脫門中證涅槃時是時有法分別若有為若無為不答言不也佛意唯是心為真實餘時皆虛誑汝云何作難菩薩行般若波羅蜜不分別一切法住內空等諸空中是大清淨自不著亦教眾生令無所著所謂檀波羅蜜乃至一切種智菩薩道中皆教令不著譬如佛所化人行布施等亦不分別布施等亦不受布施等法果報但為利益度眾生故菩薩心亦如是何以故善通達諸法性故善通達者不取法性相亦不住法性中於法性中不疑不悶而說法無罣無礙無遮是則通達法性經須菩提白佛言世尊云何菩薩善達諸法相佛告須菩提譬如化人不行婬怒癡不行色乃至識不行內外法不行諸煩惱結使不行有漏法無漏法世間法出世間法有為法無為法亦無聖果菩薩亦如是無有是事亦不分別是法是名善達諸法相須菩提言世尊化人云何有修道佛言化人修道不垢不淨亦不在五道生死須菩提於汝意云何佛所化人有根本實事有垢有淨不須菩提言不也佛所化人無有根本實事亦無垢無淨亦不在五道生死如是須菩提菩薩摩訶薩善達諸法相亦如是須菩提言世尊一切色如化不一切受想行識如化不佛言一切色如化一切受想行識如化世尊若一切色如化一切受想行識如化一切法如化化人無色無受想行識無垢無淨無五道生死亦無解脫處菩薩有何等功用佛告須菩提於汝意云何菩薩摩訶薩本行菩薩道時頗見有眾生從地獄餓鬼畜生人天中得解脫不須菩提言不也世尊佛言如是如是須菩提菩薩摩訶薩不見眾生從三界得解脫何以故菩薩摩訶薩見知一切法如幻如化世尊若菩薩摩訶薩見知一切法如幻如化為何事故行六波羅蜜四禪四無量心四無色定三十七助道法乃至行大慈大悲淨佛國土成就眾生佛告須菩提若眾生自知諸法如幻如化菩薩摩訶薩終不於阿僧祇劫為眾生行菩薩道須菩提以眾生自不知諸法如幻如化以是故菩薩摩訶薩於無量阿僧祇劫行六波羅蜜成就眾生淨佛國土得阿耨多羅三藐三菩提須菩提白佛言世尊若一切法如夢如響如影如焰如幻如化眾生在何處住菩薩行六波羅蜜而拔出之須菩提眾生但住名相虛妄憶想分別中是故菩薩行般若波羅蜜於名相虛妄中拔出眾生須菩提白佛言世尊何等是名何等是相佛言此名強作假施設所謂此色此受想行識此男此女此大此小此地獄此畜生此餓鬼此人此天此有為此無為此須陀洹果斯陀含果阿那含果阿羅漢果辟支佛道此佛道須菩提一切和合法皆是假名以名取諸法是故為名一切有為法但有名相凡夫愚人於中生著菩薩摩訶薩行般若波羅蜜以方便力故於名字中教令遠離作是言諸眾生是名但有空名虛妄憶想分別中生汝等莫著虛妄憶想此事本末皆無自性空故智者所不著如是須菩提菩薩摩訶薩行般若波羅蜜以方便力故為眾生說法須菩提是為名何等為相須菩提有二種相凡夫人所著處何等為二一者色相二者無色相須菩提何等名色相諸所有色若麁若細若好若醜皆是空是空法中憶想分別著心是名為色相何等是無色相諸無色法憶想分別著心取相故生煩惱是名無色相是菩薩摩訶薩行般若波羅蜜以方便力故教眾生遠離是相著無相法中令不墮二法所謂是相是無相如是須菩提菩薩摩訶薩行般若波羅蜜教化眾生遠離相令住無相性中須菩提白佛言世尊若一切法但有名相云何菩薩行般若波羅蜜能自饒益亦教他人令得善利云何菩薩具足諸地從一地至一地教化眾生令得三乘佛告須菩提若諸法根本定有非但名相者菩薩行般若波羅蜜時不能自益亦不能利益他人須菩提諸法無有根本實事但有名相是故菩薩行般若波羅蜜時能具足禪波羅蜜無相故毘梨耶波羅蜜羼提波羅蜜尸羅波羅蜜檀波羅蜜無相故具足四禪波羅蜜四無量心波羅蜜四無色定波羅蜜無相故具足四念處波羅蜜無相故乃至具足八聖道分波羅蜜無相故具足內空波羅蜜無相故乃至具足無法有法空波羅蜜無相故足具八背捨波羅蜜無相故具足九次第定波羅蜜無相故具足佛十力波羅蜜無相故乃至具足十八不共法波羅蜜無相故是菩薩無相故自具足是善法亦教他人令具足善法無相故須菩提若諸法相當實有如毫釐許者菩薩摩訶薩行般若波羅蜜時不能知諸法無相無憶念得阿耨多羅三藐三菩提亦教眾生令得無漏法何以故一切無漏法無相無憶念故如是須菩提菩薩摩訶薩行般若波羅蜜以無漏法利益眾生須菩提白佛言世尊若一切法無相無憶念云何數是聲聞法是辟支佛法是菩薩法是佛法佛告須菩提於汝意云何無相法與聲聞法異不不也世尊無相法與辟支佛法菩薩法佛法異不不也世尊佛告須菩提無相法即是須陀洹果斯陀含果阿那含果阿羅漢果辟支佛法菩薩法佛法須菩提言如是世尊須菩提以是因緣故當知一切法皆是無相須菩提菩薩摩訶薩學是一切法無相得增益善法所謂六波羅蜜四禪四無量心四無色定四念處乃至十八不共法何以故菩薩不以餘法為要如三解脫門所謂空無相無作所以者何一切善法皆入三解脫門何以故一切法自相空是名空解脫門一切法無相是名無相解脫門一切法無作無起相是名無作解脫門若菩薩摩訶薩學三解脫門是時能學五陰相能學十二入相能學十八界相能學四聖諦十二分因緣法能學內空外空乃至無法有法空能學六波羅蜜四念處乃至八聖道分能學佛十力四無所畏四無礙智十八不共法須菩提白佛言世尊云何菩薩摩訶薩行般若波羅蜜能學五受陰相佛告須菩提菩薩行般若波羅蜜知色相知色生滅知色如云何知色相知色畢竟空內分異虛無實譬如水沫無堅固是為知色相云何知色生滅色生時無所從來去無所至若不來不去是為知色生滅相云何知色如是色如不生不滅不來不去不增不減不垢不淨是為知色如須菩提如名如實不虛如前後中亦爾常不異是為知色如云何知受相云何知受生滅云何知受如菩薩知諸受相如水中泡一起一滅是為知受相知受生滅者是受無所從來去無所至是為知受生滅知受如者是如不生不滅不來不去不增不減不垢不淨是為知受如云何知想相云何知想生滅云何知想如知想相者是想如焰水不可得而妄生水想是為知想相知想生滅者是想無所從來去無所至是為知想生滅知想如者諸想如不生不滅不來不去不增不減不垢不淨不轉於實相是為知想如云何知行相云何知行生滅云何知行如知行相者行如芭蕉葉葉除却不得堅實是為知行相知行生滅者諸行生無所從來去無所至是為知行生滅知行如者諸行不生不滅不來不去不增不減不垢不淨是為知行如云何知識相云何知識生滅云何知識如知識相者如幻師幻作四種兵無有實識亦如是知識生滅者是識生時無所從來滅時無所去是為知識生滅知識如者知識不生不滅不來不去不垢不淨不增不減是為知識如云何知諸入眼眼性空乃至意意性空色色性空乃至法法性空云何知界眼眼界空色色界空眼識眼識界空乃至意識界亦如是云何知四聖諦知苦聖諦時遠離二法知苦諦不二不別是名苦聖諦集滅道亦如是云何知苦如苦聖諦即是如如即是苦聖諦集滅道亦如是云何知十二因緣知十二因緣不生相是名知十二因緣須菩提白佛言世尊若菩薩摩訶薩行般若波羅蜜時各各分別知諸法將無以色性壞法性乃至一切種智性壞法性耶佛告須菩提若法性外更有法者應壞法性法性外法不可得是故不壞何以故須菩提佛及佛弟子知法性外法不可得故不說法性外有法如是須菩提菩薩摩訶薩行般若波羅蜜應學法性須菩提白佛言世尊菩薩摩訶薩若學法性為無所學佛告須菩提菩薩摩訶薩若學法性則學一切法何以故一切法即是法性須菩提白佛言世尊何因緣故一切法即是法性佛言一切法皆入無相無為性中以是因緣故學法性則學一切法須菩提白佛言世尊若一切法即是法性菩薩摩訶薩何以學般若波羅蜜禪波羅蜜毘梨耶波羅蜜羼提波羅蜜尸羅波羅蜜檀波羅蜜菩薩摩訶薩何以學初禪第二第三第四禪菩薩摩訶薩何以學慈悲喜捨何以學無邊虛空處無邊識處無所有處非有想非無想處何以學四念處四正勤四如意足五根五力七覺分八聖道分何以學空無相無作解脫門何以學八背捨九次第定佛十力四無所畏四無礙智十八不共法何以學六神通何以學三十二相八十隨形好何以學生剎利大姓婆羅門大姓居士大家何以學生四天王天處三十三天夜摩天兜率陀天化樂天他化自在天何以學生梵天王住處光音天遍淨天廣果天無想定淨居天何以學生無邊空處生無邊識處生無所有處生非有想非無想處何以學初發意地第二第三第四第五第六第七第八第九第十地何以學聲聞地辟支佛地菩薩法位何以學成就眾生淨佛國土何以學諸陀羅尼何以學樂說法何以學阿耨多羅三藐三菩提學已得一切種智知一切法世尊諸法法性中無是分別世尊將無菩薩墮非道中何以故世尊法性中無如是分別法性中無色無受想行識諸法性亦不遠離色受想行識色即是法性法性即是色受想行識亦爾一切法亦如是佛告須菩提如是如是如汝所言色即是法性受想行識即是法性須菩提菩薩摩訶薩行般若波羅蜜時若法性外見有法者為不求阿耨多羅三藐三菩提菩薩摩訶薩行般若波羅蜜時知一切法性即是阿耨多羅三藐三菩提以是故菩薩摩訶薩行般若波羅蜜時知一切法即是法性已以無名相之法以名相說所謂是色是受想行識乃至是阿耨多羅三藐三菩提須菩提譬如工幻師若幻師弟子多人處立幻作種種形色男女象馬端嚴園林及諸廬館流泉浴池衣服臥具香華瓔珞餚饍飲食作眾伎樂以樂眾人又復幻作人令布施持戒忍辱精進禪定修智慧是幻師復幻作剎利大姓婆羅門大姓居士大家四天王天處須彌山三十三天夜摩天兜率陀天化樂天他化自在天以示眾人復幻作梵眾天乃至非有想非無想天復幻作須陀洹斯陀含阿那含阿羅漢辟支佛菩薩摩訶薩從初發意行檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜行初地乃至行十地入菩薩位遊戲神通成就眾生淨佛國土遊戲諸禪解脫三昧行佛十力四無所畏四無礙智十八不共法大慈大悲具足佛身三十二相八十隨形好以示眾人是中無智之人歎未曾有是人多能巧為眾事娛樂眾人種種形色乃至三十二相八十隨形好莊嚴佛身其中有智之士思惟言未曾有也是中無有實事而以無所有法娛樂眾人令有形相無事事相無有有相如是須菩提菩薩摩訶薩不見離法性有法行般若波羅蜜以方便力故雖不得眾生而自布施亦教人布施讚歎布施法歡喜讚歎行布施者自持戒亦教人持戒自忍辱亦教人忍辱自精進亦教人精進自行禪亦教人行禪自修智慧亦教人修智慧讚歎修智慧法歡喜讚歎修智慧者自行十善亦教人行十善讚歎行十善法歡喜讚歎行十善者自受行五戒亦教他人受行五戒讚歎五戒法歡喜讚歎受行五戒者自受八戒齋亦教他人受八戒齋讚歎八戒齋法歡喜讚歎行八戒齋者自行初禪乃至自行第四禪自行慈悲喜捨自行無邊空處乃至非有想非無想處亦教他人行自行四念處乃至八聖道分自行三解脫門佛十力乃至自行十八不共法亦教他人行十八不共法讚歎十八不共法歡喜讚歎行十八不共法者須菩提若法性前後中有異者是菩薩摩訶薩不能以方便力示法性成就眾生須菩提以法性前後中無異是故是菩薩行般若波羅蜜為利益眾生故行菩薩道論問曰佛品品中說通達諸法相今須菩提何以更問答曰是般若波羅蜜無一定相無言說故雖數聞猶未足是故更問譬如犢子雖大善母美乳飲猶不止佛大慈悲猶如善母般若波羅蜜如美乳須菩提如犢子雖數聞諸法相猶未厭足復次唯佛一切智能通達諸法實相餘人雖達不能究盡是故問餘菩薩未作佛云何能通達佛以譬喻答如幻化人無三毒諸煩惱結使無心心數法內外有漏無漏法中所不攝不墮凡夫法亦不墮聖果中不得言是須陀洹等亦能發他心善惡所為變化事必能令成就此變化其實不垢不淨六道所不攝菩薩身亦如是無三毒等煩惱知是心心數法皆是先世虛誑顛倒法因緣生故不信不隨逐能如是行是為善通達諸法相是時須菩提雖善知空以貴敬尊重佛法不能限量佛法故問佛世尊一切色等法皆空如化耶佛答一切色等法皆如化汝貴重佛法故不敢言空我以一切智故能說諸法空如餘人貴師子力師子自不貴其力爾時須菩提言若一切法畢竟空皆如化佛何以種種讚菩薩功德因菩薩故斷三惡道能拔出眾生令得涅槃佛反問須菩提於汝意云何菩薩本行菩薩道時見定有眾生從五道中拔出不須菩提言無也佛可其意如是如是何以故菩薩得無生法忍時知見一切法如幻如化須菩提言若爾者菩薩以何事故行六波羅蜜等佛答若眾生自知諸法空如幻菩薩則無功夫復次若諸法決定空相則菩薩無功夫令諸法非實非空過諸語言道畢竟空寂滅相眾生不知是事故生吾我心起惡罪業受無量苦是故菩薩知諸法實相生大悲心如長者有子盲而飲毒長者知其必死起種種方便遮令不飲菩薩亦如是見是眾生顛倒無明盲故飲三毒則生大悲心於無量阿僧祇劫修六波羅蜜淨佛國土教化眾生須菩提聞是已更白佛言世尊若一切法空無根本如夢如幻等眾生在何處住而菩薩拔出須菩提意謂如人沒深泥而得拔出佛答眾生但住名相虛誑憶想分別中佛意一切法中無決定實者但凡夫虛誑故著如人闇中見似人物謂是實人而生畏怖又如惡狗臨井自吠其影水中無狗但有其相而生惡心投井而死眾生亦如是四大和合故名為身因緣生識和合故動作言語凡夫人於中起人相生愛生恚起罪業墮三惡道菩薩行般若波羅蜜時憐愍眾生種種因緣教化令知空法而拔出之作是言是法皆畢竟空無所有眾生顛倒虛妄故見似如有如化如幻如乾闥婆城無有實事但誑惑人眼復次一切法但從名字和合更有餘名如頭足腹脊和合故假名為身如髮眼耳鼻口皮骨和合故假名為頭諸毛和合故名為髮分分和合故假名為毛諸微塵和合故名為毛分亦和合諸分故名為微塵問曰微塵第一微細故不得作分無分故無和合此則定法是故不得言一切空無有定法答曰若微塵是色則應有分何以故一切色皆在虛空中皆有十方若微塵是色則有十分若有十分云何是極微若如汝說微塵無分者則非色何以故出色相故又復色名五情可得若微塵非五情所得者云何得知是色是故微塵但有虛名眼見麁色尚可破令空何況不可見不可觸問曰微塵細故五情所不能得聖人得天眼則見答曰天眼見雖細是色相故應當有分若無分則非色非色則天眼不見以是故天眼亦虛誑妄見是故聖人以慧眼觀世間則得道微塵如先說但有名無實微塵無故一切法名字和合故更有假名無有實定而眾生妄生貪著貪欲瞋恚因緣故起惡業無量阿僧祇劫在三惡道受苦若諸法實定尚不應作貪欲瞋恚罪因緣何況虛誑無實若能捨虛誑名相不著空法者則受涅槃常樂問曰名相有何差別答曰名者是眾物字如熱物字為火相者如見烟知是火相熱是火體復次如五眾和合中男女是為名身貌可別男女是為相見是相故作名字名為男女問曰若爾者名相無異所以者何見相故得名知名故得相答曰汝不解我所說耶先見男女貌然後名為男女相為本名為末又復如人眼見色偏取所好相而生著於餘人則不然以其能生染著心是名為相復次此中佛自說名相分別名者假名以名取諸法如經中廣說須菩提問若一切法但有名相菩薩云何自利利人佛答若諸法根本定有菩薩行般若波羅蜜時不能自利利人何以故若諸法性定實有即是無生何以故以性先定有故若是法從因緣和合生即是無定性若性定有則不須因緣和合若爾者則無生無生故無滅無滅故無罪福以知無常故則捨罪修福若常則無縛解無世間無涅槃等是故佛告須菩提若法定有非但名相者菩薩不行般若波羅蜜自利利人不行禪波羅蜜等自利利人無相故是菩薩自具足是善法亦以善法利益眾生以無相故佛告須菩提若諸法當實有如毫釐許菩薩坐道場時不能觀一切法空無相無所有得成阿耨多羅三藐三菩提亦不能以此法利益眾生何以故是菩薩坐道場時觀一切法第一真實若小錯不應得阿耨多羅三藐三菩提亦不能為眾生說是空無相法所以者何法若定有佛云何誑眾生一切法無漏無相無憶念問曰四諦中三諦皆有相苦諦則有苦相集諦則有集相道諦則有道相唯滅諦無相亦有憶念是無相涅槃汝何以言一切無漏法無相無憶念答曰摩訶衍法與聲聞法異摩訶衍法中說一切無漏法無相無憶念復次有相有憶念皆是虛誑不實若虛誑不實即是諸煩惱漏云何是無漏復次是三諦皆隨滅諦見苦即捨見集即斷不言實定見道為趣滅故亦不住是道中滅盡是主是滅盡法無相無緣云何有憶念憶念皆是緣相著法是故無漏法皆無相無憶念須菩提意若無漏法是第一實無相無憶念一切法性亦應無相無憶念但凡夫顛倒故有相有憶念是故問佛若一切法無相無憶念云何數是聲聞法是辟支佛法是菩薩法是佛法佛反問須菩提三乘法與無相法異不須菩提答曰諸煩惱滅即是斷斷即是無為法亦知滅道諦即是無漏無相是故言三乘不異無相法佛復問須陀洹乃至佛不即是無相法耶答言是以是因緣故當知一切法皆是無相若無相汝云何難言有諸道正以無相故有三乘諸道佛言若菩薩能如是學無相法則能增益諸善法所謂六波羅蜜乃至十八不共法此中佛自說因緣菩薩唯住三解脫門不以餘法為要所以者何三解脫門是實法餘四念處等法雖實皆方便說三解脫門近涅槃亦能攝一切實善法是故說菩薩應學問曰若菩薩學是三解脫門即學五眾十二入十八界等是三解脫門皆空無相無分別是五眾諸法皆是有相有分別法云何學三解脫門故學是餘法答曰菩薩學是三解脫門則出三界盡三漏故於諸法中得實智慧無所不通先來五眾中皆虛妄邪行今得此三解脫門故得正通達此中佛自說因緣菩薩行是三解脫門無相法時知色生知色滅知色如乃至識亦爾如經中廣說須菩提復問如佛所言菩薩知色等相知色等生知色等滅知色等如若如是分別將無色性壞法性耶佛答若有法出法性者色性應壞法性一切法實相名為法性是故一切法皆入法性中色性實相即是法性同一性云何色性能壞法性佛更說因緣諸佛賢聖不見出法性更有法者不得故不說諸佛賢聖最可信者菩薩應如是學法性須菩提白佛若菩薩學法性是為無所學所以者何法性無性故佛答法性無性者若菩薩學法性為學一切法若法性當別有性若無性是性應但學法性不學一切法今法性實無別性亦無無性故遍學一切法但諸法實相是法性是故得實相則正遍學一切法爾時須菩提白佛世尊若一切法即是法性菩薩摩訶薩以何等故學六波羅蜜乃至陀羅尼門何以故諸法實相即是法性若一切法即是法性菩薩更何所求復次法性中無分別是六波羅蜜乃至陀羅尼今菩薩分別行是法將無墮顛倒中耶佛可須菩提意而答若菩薩出法性見有法者不求阿耨多羅三藐三菩提何以故出法性有法者是常顛倒無明不可轉令實云何斷一切法中無明得作佛菩薩知一切法即是畢竟空常寂滅相無戲論無名字憐愍眾生以方便力故以名相說所謂是色是受想行識乃至阿耨多羅三藐三菩提如經中所說幻喻幻師即是菩薩幻法即是六波羅蜜等諸法雖行是諸法無著心如幻師雖幻作種種物知其無實而不著智者是佛及大菩薩無智者凡夫人及新發意而大歡喜歎未曾有菩薩行菩薩道雖出法性更不見有法亦不見有一定眾生而大利益自身及眾生如經中說是菩薩自行布施等亦教他人讚歎布施法歡喜讚歎行布施者乃至十八不共法亦如是此中佛自說因緣若法性先無後有菩薩不能得阿耨多羅三藐三菩提亦不能以方便力說所以者何若法性先無後有從因緣生者則與凡夫共法無異若法性先有後無眾生及諸法則墮斷滅以諸法性先空中後亦爾非智慧力故令空眾生及諸法非以入無餘涅槃時乃空從本已來常空菩薩教眾生何以不觀其實性而著顛倒若觀諸法畢竟空性者則知從本已來常空今無所失如是行般若波羅蜜菩薩則能祐利眾生經須菩提白佛言世尊若眾生畢竟不可得菩薩為誰故行般若波羅蜜佛告須菩提菩薩為實際故行般若波羅蜜須菩提實際眾生際異者菩薩不行般若波羅蜜須菩提實際眾生際不異以是故菩薩摩訶薩為利益眾生故行般若波羅蜜復次須菩提菩薩摩訶薩行般若波羅蜜時以不壞實際法立眾生於實際中須菩提白佛言世尊若實際即是眾生際菩薩則為建立實際於實際世尊若建立實際於實際則為建立自性於自性世尊不得建立自性於自性世尊云何菩薩摩訶薩行般若波羅蜜時建立眾生於實際佛告須菩提實際不可建立於實際自性不可建立於自性須菩提今菩薩摩訶薩行般若波羅蜜時以方便力故建立眾生於實際實際亦不異眾生際實際眾生際無二無別須菩提白佛言世尊何等是諸菩薩摩訶薩方便力用是方便力菩薩摩訶薩行般若波羅蜜時建立眾生於實際亦不壞實際相佛告須菩提若菩薩摩訶薩行般若波羅蜜時以方便力故建立眾生於布施建立已說布施先後際相作是言如是布施前際空後際空中際亦空施者亦空施報亦空受者亦空諸善男子是一切法實際中不可得汝等莫念布施異施者異施報異受者異若汝等不念布施異施者異施報異受者異是時布施能取甘露味得甘露味果汝善男子以是布施故莫著色莫著受想行識何以故是布施布施相空施者施者空施報施報空受者受者空空中布施不可得施者不可得施報不可得受者不可得何以故是諸法畢竟自性空故復次須菩提菩薩摩訶薩行般若波羅蜜時以方便力故教眾生持戒語眾生言汝善男子除捨殺生法乃至除捨邪見何以故善男子如汝所分別法是諸法無如是性汝善男子當諦思惟何等是眾生而欲奪命用何等物奪命乃至邪見亦如是須菩提菩薩摩訶薩如是方便力成就眾生是菩薩摩訶薩即為眾生說布施持戒果報是布施持戒果報自性空知布施持戒果報自性空已是中不著不著故心不散能生智慧以是智慧斷一切結使煩惱入無餘涅槃是世俗法非第一實義何以故空中無有滅亦無使滅者諸法畢竟空即是涅槃復次須菩提菩薩摩訶薩見眾生瞋恚惱心教言汝善男子來修行忍辱作忍辱人當樂忍辱汝所瞋者自性空故汝來善男子如是思惟我於何所法中瞋誰為瞋者所瞋者誰是法皆空是性空法無不空時是空非諸佛作非辟支佛聲聞作非菩薩摩訶薩作非諸天鬼神龍王阿修羅緊那羅摩睺羅伽非四天王天乃至非他化自在天非梵眾天乃至非淨居天非無邊空處乃至非有想非無想處諸天所作汝當如是思惟所瞋誰誰是瞋者何等是瞋事是一切法性空性空法中無有所瞋如是須菩提菩薩摩訶薩行般若波羅蜜時以是因緣建立眾生於性空次第漸漸示教利喜令得阿耨多羅三藐三菩提是世俗法非第一實義何以故是性空中無有得者無有得法無有得處須菩提是名實際性空法菩薩摩訶薩為眾生故行是法眾生亦不可得何以故一切法離眾生相復次須菩提菩薩摩訶薩行般若波羅蜜時方便力故見眾生懈怠教令身精進心精進作是言諸善男子諸法性空中無懈怠法無懈怠者無懈怠事是一切法性皆空無過性空者汝等生身精進心精進為生善法故莫懈怠善男子若布施若持戒若忍辱若精進若禪定若智慧若諸禪定解脫三昧若四念處乃至八聖道分若空解脫門無相無作解脫門乃至十八不共法中莫懈怠諸善男子是一切法性空中當知無礙相無礙法中無懈怠者無懈怠法如是須菩提菩薩摩訶薩行般若波羅蜜時教眾生令住性空不墮二法何以故是性空無二無別故是無二法則無可瞋處復次須菩提菩薩摩訶薩行性空般若波羅蜜時教眾生令精進作是言諸善男子勤精進若布施若持戒若忍辱若精進若禪定若智慧若禪定解脫三昧若四念處乃至八聖道分若空解脫門無相無作解脫門若佛十力若四無所畏若四無礙智若十八不共法若大慈大悲是諸法汝等莫念二相莫念不二相何以故是法性皆空是性空法不應用二相念不應用不二相念如是須菩提菩薩摩訶薩行般若波羅蜜以方便力故成就眾生成就眾生已次第教令得須陀洹果斯陀含果阿那含果阿羅漢果辟支佛道菩薩位令得阿耨多羅三藐三菩提復次須菩提菩薩摩訶薩行般若波羅蜜時見眾生亂心以方便力為利益眾生故作是言諸善男子當修禪定汝莫生亂想當生一心何以故是法性皆空性空中無有法可得若亂若一心汝等住是三昧所有作業若身若口若意若布施若持戒若行忍辱若勤精進若行禪定若修智慧若行四念處乃至若行八聖道分若諸解脫次第定若行佛十力四無所畏四無礙智十八不共法大慈大悲三十二相八十隨形好若聲聞道若辟支佛道若菩薩道若佛道若須陀洹果斯陀含果阿那含果阿羅漢果辟支佛道若一切種智若成就眾生若淨佛國土汝等皆當應隨所願得行性空故如是須菩提若菩薩摩訶薩行般若波羅蜜方便力為利益眾生故從初發意終不懈廢常求善法利益眾生從一佛國至一佛國供養諸佛從諸佛聞法捨身受身乃至阿耨多羅三藐三菩提終不忘失是菩薩常得諸陀羅尼諸根具足所謂身根語根意根何以故是菩薩摩訶薩常修一切種智修一切種智故一切諸道皆修若聲聞道若辟支佛道若菩薩神通道行神通道菩薩常利益眾生終不忘失是菩薩住報得神通利益眾生入生死五道終不耗減如是須菩提菩薩摩訶薩行般若波羅蜜住性空以禪定利益眾生復次須菩提菩薩摩訶薩行般若波羅蜜住性空以方便力故利益眾生作是言汝等諸善男子觀一切法性空善男子汝等當作諸業若身業若口業若意業取甘露味得甘露果性空中無有法退何以故性空不退亦無退者以性空非法亦非非法於無所有法中云何當有退須菩提菩薩摩訶薩行般若波羅蜜時如是教眾生常不懈廢是菩薩自行十善亦教他人行十善五戒八戒亦如是自行初禪亦教他人令行初禪乃至第四禪亦如是常自行慈心亦教他人令行慈心乃至捨心亦如是自行無邊空處亦教他人令行無邊空處乃至非有想非無想處亦如是自行四念處亦教他人令行四念處乃至八聖道分佛十力乃至八十隨形好亦如是自於須陀洹果中生智慧亦不住是中亦教他人令得須陀洹果乃至阿羅漢果亦如是自於辟支佛道中生智慧亦不住是中亦教他人令得辟支佛道自生阿耨多羅三藐三菩提道亦教他人令得阿耨多羅三藐三菩提道如是須菩提菩薩摩訶薩行般若波羅蜜方便力故終不懈怠須菩提白佛言世尊若諸法性常空常空中眾生不可得法非法亦不可得菩薩摩訶薩云何求一切種智佛告須菩提如是如是如汝所言諸法性皆空空中眾生不可得法非法亦不可得須菩提若一切法性不空菩薩摩訶薩不依性空成阿耨多羅三藐三菩提為眾生說性空法須菩提色性空受想行識性空菩薩摩訶薩行般若波羅蜜時說五陰性空法說十二入十八界性空法說四禪四無量心四無色定四念處乃至八聖道分性空法說三解脫門八背捨九次第定佛十力四無所畏四無礙智十八不共法大慈大悲三十二相八十隨形好性空法說須陀洹果斯陀含果阿那含果阿羅漢果辟支佛道一切種智斷煩惱習性空法須菩提若內空性不空外空乃至無法有法空性不空者則壞空性是性空不常不斷何以故是性空無住處亦無所從來亦無所從去須菩提是名法住相是中無法無聚無散無增無減無生無滅無垢無淨是為諸法相菩薩摩訶薩住是中發阿耨多羅三藐三菩提心不見法有所發無發無住是名法住相是菩薩摩訶薩行般若波羅蜜時見一切法性空不轉阿耨多羅三藐三菩提何以故是菩薩不見有法能障礙當何處生疑是名阿耨多羅三藐三菩提性空不得眾生不得我不得人不得壽不得命乃至不得知者見者性空中色不可得受想行識不可得乃至八十隨形好不可得須菩提譬如佛化作四眾比丘比丘尼優婆塞優婆夷常為是諸眾說法千萬億劫不斷佛告須菩提是諸化眾當得須陀洹果斯陀含果阿那含果阿羅漢果得阿耨多羅三藐三菩提記不須菩提言不也世尊何以故是諸化眾無有根本實故一切諸法性空亦無根本實事何等是眾生得須陀洹果乃至阿羅漢果得阿耨多羅三藐三菩提記須菩提菩薩摩訶薩亦如是為眾生說性空法是眾生實不可得以眾生墮顛倒故拔眾生令住不顛倒顛倒即是無顛倒顛倒不顛倒雖一相而多顛倒少不顛倒無顛倒處中則無我無眾生乃至無知者見者無顛倒處中亦無色無受想行識無十二入乃至無阿耨多羅三藐三菩提是為諸法性空菩薩摩訶薩住是中行般若波羅蜜時於眾生相顛倒中拔出眾生所謂無眾生有眾生相中拔出乃至知者見者相中拔出於無色色相中無受想行識受想行識相中拔出眾生十二入十八界乃至一切有漏法亦如是須菩提亦有諸無漏法所謂四念處四正勤四如意足五根五力七覺分八聖道分如是等法雖無漏亦不如第一義相第一義相者無作無為無生無相無說是名第一義亦名性空亦名諸佛道是中不得眾生乃至不得知者見者不得色受想行識乃至不得八十隨形好何以故菩薩摩訶薩非為道法故求阿耨多羅三藐三菩提心為諸法實相性空故求阿耨多羅三藐三菩提是性空前際亦是性空後際亦是性空中際亦是性空常性空無不性空時菩薩摩訶薩行是性空般若波羅蜜為眾生著眾生相欲拔出故求道種智求道種智時遍行一切道若聲聞道若辟支佛道若菩薩道是菩薩具足一切道拔出眾生於邪想著淨佛國土已隨其壽命得阿耨多羅三藐三菩提須菩提過去十方諸佛道性空未來現在十方諸佛道亦性空離性空世間無道無道果要從親近諸佛聞是諸法性空行是法不失薩婆若須菩提白佛言世尊甚希有諸菩薩摩訶薩行是性空法亦不壞性空相所謂色與性空異受想行識與性空異乃至阿耨多羅三藐三菩提與性空異世尊但色即是性空性空即是色乃至阿耨多羅三藐三菩提阿耨多羅三藐三菩提即是性空性空即是阿耨多羅三藐三菩提佛告須菩提如是如是若色與性空異若受想行識與性空異乃至阿耨多羅三藐三菩提與性空異菩薩摩訶薩不能得一切種智須菩提今色不異性空乃至阿耨多羅三藐三菩提不異性空以是故菩薩摩訶薩知一切法性空發意求阿耨多羅三藐三菩提何以故是中無有法若實若常但凡夫著色受想行識凡夫取色相取受想行識相有我心著內外物故受後身色受想行識是故不得脫生老病死愁憂苦惱往來五道以是事故菩薩摩訶薩行性空波羅蜜不壞色等諸法相若空若不空何以故是色性空相不壞色所謂是色是空譬如虛空不壞虛空內虛空不壞外虛空外虛空不壞內虛空如是須菩提色不壞色空相色空相不壞色何以故是二法無有性能有所壞所謂是空是非空乃至阿耨多羅三藐三菩提亦如是須菩提白佛言世尊若一切法空無分別云何菩薩摩訶薩從初發意已來作是願我當得阿耨多羅三藐三菩提世尊若一切法無分別云何菩薩發心言我當得阿耨多羅三藐三菩提世尊若分別諸法不能得阿耨多羅三藐三菩提佛告須菩提如是如是若菩薩摩訶薩行二相者無阿耨多羅三藐三菩提若分別作二分者無阿耨多羅三藐三菩提若不二不分別諸法則是阿耨多羅三藐三菩提菩提是不二相不壞相須菩提是菩提不色中行不受想行識中行乃至菩提亦不菩提中行何以故色即是菩提菩提即是色不二不分別乃至十八不共法亦如是是菩提非取故行非捨故行須菩提白佛言世尊若菩薩摩訶薩菩提非取故行非捨故行菩薩摩訶薩菩提何處行佛告須菩提於汝意云何如佛所化人在何處行若取中行若捨中行須菩提言世尊非取中行非捨中行佛言菩薩摩訶薩菩提亦如是非取中行非捨中行須菩提於汝意云何阿羅漢夢中菩提何處行若取中行若捨中行不也世尊非取中行非捨中行世尊阿羅漢畢竟不眠云何夢中菩提若取中行若捨中行須菩提菩薩摩訶薩阿耨多羅三藐三菩提亦如是非取中行非捨中行所謂色中行乃至一切種智中行世尊將無菩薩摩訶薩不行十地不行六波羅蜜不行三十七助道法不行十四空不行諸禪定解脫三昧不行佛十力乃至八十隨形好住五神通淨佛國土成就眾生得阿耨多羅三藐三菩提佛告須菩提如是如是如汝所言今菩薩雖菩提無處行若不具足十地六波羅蜜四禪四無量心四無色定四念處乃至八聖道分空無相無作解脫佛十力乃至八十隨形好常捨法不錯謬法不具足是諸法終不得阿耨多羅三藐三菩提是菩薩摩訶薩住色相中住受想行識相中乃至住阿耨多羅三藐三菩提相中能具足十地乃至得阿耨多羅三藐三菩提是相常寂滅無有法能增能減能生能滅能垢能淨能得道能得果世諦法故菩薩摩訶薩得阿耨多羅三藐三菩提非第一實義何以故第一實義中無有色乃至無有阿耨多羅三藐三菩提亦無行阿耨多羅三藐三菩提者是一切法皆以世諦故說非第一義須菩提菩薩摩訶薩從初發意已來行阿耨多羅三藐三菩提菩提亦不增眾生亦不減菩薩亦無增減須菩提於意云何若人初得道時住無間三昧得無漏根若成就須陀洹果斯陀含果阿那含果阿羅漢果汝爾時有所得若夢若心若道若道果不須菩提言世尊不得也佛告須菩提云何當知得阿羅漢道者世尊世諦法故分別名阿羅漢道佛語須菩提世諦故說名菩薩說名色受想行識乃至一切種智是菩提中無法可得若增若減以諸法性空故諸法性空尚不可得何況得初地心乃至十地心六波羅蜜三十七助道法空三昧無相無作三昧乃至一切佛法當有所得無有是處如是須菩提菩薩摩訶薩行阿耨多羅三藐三菩提得阿耨多羅三藐三菩提利益眾生論釋曰上品中須菩提種種因緣難若諸法空云何有五道生死善不善法今難眾生作是言世尊若眾生畢竟不可得菩薩為誰故行般若先難法為眾生今難眾生為法故佛答為實際故菩薩行般若波羅蜜須菩提意謂菩薩為度眾生故行般若波羅蜜佛意眾生假名虛誑畢竟不可得菩薩為一切實法故行般若波羅蜜實法即是實際問曰一切菩薩見眾生苦惱為度眾生故發大悲心今何以言為實際答曰初發意菩薩但為滅眾生苦故發大悲心苦者所謂老病死等及身心衰惱云何滅是苦尋苦因緣由生故如佛十二因緣中說何因緣故有老病死以有生故問曰一切眾生皆知生因緣是苦菩薩有何奇特答曰眾生不知由生有苦若遭苦時但怨恨人自不將適初不怨生以是故增長結使重增生法不知真實苦因有人無鞭杖刀兵諸愁惱苦而有死苦此死從何所來從生而有復次鞭杖刀兵愁惱皆由生故有餘法或有苦或無苦是生法必定有苦正使大智及諸天有生必有死有死必有苦是故知生定是苦本如草木有生故必可焚燒若當不生雖有猛火大風無所燒害菩薩既得苦因緣復推生因緣生因緣者有有有三種欲有色有無色有著是三有起善惡業是生因有因者四種取取因緣者愛等諸煩惱小者未能起業故名為愛增長能起業故名為取欲取見取戒取我語取取著是四事故能起種種業愛因緣三種受受因緣者眼等六種觸觸名受等諸心數法情塵識三事和合故心中生受等心數法根本雖三事和合故生觸為六情依止住處故但說六入六入因緣名色六入雖即是名色分成就名六入未成就名名色色成就名五入名成就名一入是胎中時因緣次第名色因緣是識若識不入胎胎初則爛壞識名中陰中五眾是五眾細故但名為識若識不入而胎成者如一切和合時皆應成胎問曰識何因緣故入胎答曰行因緣行即是過去三種業業將識入胎如風吹絕焰空中而去焰則依止於風先世作人身時然六識故命終時業將識入胎問曰上業何以名有今業何以名行答曰上是今世業為未來有故名為有今業過去世已滅盡但有名名為行是行因緣名無明一切煩惱雖是過去業因緣無明是根本故但名無明今世現在著愛取多故愛取愛名過去世中是疑邪見處故但名無明今得一切苦惱根本是無明問曰無始生死展轉甚多何以止齊無明答曰是事先已答菩薩思惟為人從苦得脫故求苦因緣眾生過去現在老死等苦不可得除為除未來世老死苦斷相續不令復生如良醫過去病不可治現在病亦不可治服藥但能治應起病破其冷熱不復令起又如失火燒舍不為已過去火故勤滅亦不為現在火故勤滅但為未來火不令更燒故勤滅良醫滅火人勤方便亦不虛菩薩滅眾生苦惱亦如是過去苦已滅無所復能現在苦惱先世因緣成就故不可却但破未來世老死等苦因緣故破是生法老死等苦自然永滅是故菩薩欲滅未來世老死等苦因緣生得現在有等八因緣一名有漏業二名現在世諸煩惱所謂四取一愛是二種煩惱從二心數法生所謂受及觸觸能生一切心數法受前生故得名觸是受因緣受雖能生三毒一切眾生愛是舊煩惱觸因緣是內六入如先說雖有外六入內六入無故觸等心數法不生是故內六入得名名色是六入因緣如此中說初入胎識是名色因緣識名色在胎中此中雖有六入未成就未可用故未得名字既生嬰孩未能有所作但有六入轉大有六觸如小兒蹈火履氷但有觸未知苦樂轉大受苦樂未深愛著如小兒雖瞋未能起殺等惡業雖喜未能起施等善業年及成人得苦生恚得樂生愛求樂具故取欲等四取取時能起善惡業若知先一世無明業因緣則億萬世可知譬如現在火熱過去未來火亦如是若無明因緣更求其本則無窮即墮邊見失涅槃道是故不應求若更求則墮戲論非是佛法菩薩欲斷無明故求無明體相求時即入畢竟空何以故佛經說無明相內法不知外法不知內外法不知菩薩以內空觀內法內法即空以外空觀外法外法即空以內外空觀內外法內外法即空如是等一切是無明相如先品德女經中破無明廣說復次菩薩求無明體即時是明所謂諸法實相名為實際觀諸法如幻如化眾生顛倒因緣故起諸煩惱作惡罪業輪轉五道受生死苦譬如蠶出絲自裹縛入沸湯火炙凡夫眾生亦如是初生時未有諸煩惱後自生貪欲瞋恚等諸煩惱是煩惱因緣故覆真智慧轉身受地獄火燒湯煮菩薩知是法本末皆空但眾生顛倒錯故受如是苦菩薩於此眾生起大悲心欲破是顛倒故求於實法行般若波羅蜜通達實際種種因緣教化眾生令住實際是故住實際無咎復次經中說若眾生與實際異菩薩不應行般若波羅蜜異者實際是畢竟空眾生際是決定有若爾者應難若諸法實際相空菩薩云何為眾生故修是實際若眾生畢竟空實際定有無眾生則無所利益為誰故行實際今眾生際實不異實際故行般若波羅蜜欲覺悟狂惑顛倒凡夫故行般若波羅蜜令眾生住實際中而不壞實際是時須菩提更問若眾生際實際不異云何以實際著實際自性不應自性中住如指端不能自觸指端佛可其意菩薩以方便故建立眾生於實際如眾生實際不異一亦不可得若是一則壞實際相所以者何得是一性故菩薩知是二法不一不二亦不不一亦不不二畢竟寂滅無戲論相菩薩生大悲心但欲拔出眾生離於顛倒故教化眾生又問云何名方便佛言菩薩行般若波羅蜜時以方便力故建立眾生於檀中說是檀先際後際空中際亦爾如經中廣說菩薩知實際者到眾生邊如先檀品中說眾生聞已發心折薄煩惱深著布施菩薩憐愍眾生我從慳中拔出今復著布施眾生若受布施福盡受諸苦惱又受富貴因緣得作大罪則墮地獄是故愍此眾生得少許時樂而受苦長久是故菩薩為說布施實相所謂畢竟空作是言是布施過去已滅不可見不可得不可用但可憶念如夢所見無異未來未生故亦無所有畢竟空是布施先後際無故中際亦無如破六塵中破色法中說現在布施雖眼見分分破析乃至微塵不可得布施三世空施者受者果報亦如是菩薩語施者言布施等法是初入佛法門實際中實際相亦無何況布施汝莫念莫著布施等法若不念不著如布施體相如是布施者則得甘露味甘露果甘露味者是八聖道分甘露果者是涅槃菩薩雖住實際中以方便力布施門度眾生餘波羅蜜亦如是如經中廣說須菩提白佛言世尊若一切法性空性空中無法及非法亦無眾生菩薩云何住是空中求一切種智佛答菩薩安立性空中故能行是布施等諸法又問性空破一切法悉盡無餘云何菩薩住性空中能行布施等諸善法佛可須菩提意而說因緣菩薩知諸法實相住是中能得阿耨多羅三藐三菩提諸法實相者即是性空若一切法性不空菩薩不應住是諸法性空中得阿耨多羅三藐三菩提已為眾生說性空法所謂色性空受想行識性空乃至為眾生說一切種智斷煩惱習性空法復次須菩提十八空若性不空是為壞空體何以故十八空能令一切法空若自不空則為虛誑又若不空者則墮常邊著處能生煩惱性空無實住處無所從來去無所至是名常住法相常住法相是性空之異名亦名諸法實相是相中無生無滅無增無減無垢無淨菩薩住是中見一切法性空於阿耨多羅三藐三菩提不退不疑不悔何以故不見諸法能障礙者以方便力故度眾生方便力者畢竟無法亦無眾生而度眾生問曰若眾生及法從本已來無為誰作方便為度脫誰答曰性空名空性亦無汝何以取是空性相作難若有性空相應當作難復次得諸法實相者知是性空是人則知諸法性空無法無眾生凡夫未得實相故種種憶想分別如狂人妄有所見以為實有為度凡夫狂人故言為眾生說狂法中有是諸法分別實法中則無菩薩欲滿本願故又不著性空故有度眾生此中則不應難復次此經中佛自說因緣性空中眾生不可得知者見者亦不可得乃至八十隨形好亦如是而菩薩立是法為眾生說是世諦故非是實此中佛說譬喻如佛作化人又化作四部眾而為說法可有得道者不須菩提言不也所以者何無定根本實事何有得須陀洹乃至得佛者菩薩說法度眾生亦如是眾生無有定實但欲於顛倒中拔出眾生著無顛倒中無顛倒法亦無處所是中無眾生乃至無知者見者雖空性一相而顛倒多不顛倒少是故貴是性空不顛倒法菩薩住此中但破眾生妄想不破眾生又無漏法乃至八聖道分雖是無漏以生滅故不如第一義須菩提是性空一切諸佛唯有是道更無異道何以故諸佛皆求實智不壞不異法雖有十力四無所畏諸異法不名為一道所以者何此皆是有為法轉變無常故是性空中無眾生亦無色等諸法菩薩不為菩薩道故求阿耨多羅三藐三菩提但為性空故問曰何等是性空何等是菩薩道答曰第一義中無分別世諦中有分別諸法實相名性空餘布施等乃至八十隨形好是菩薩道雖行是法不為此法為求性空故是故說不為菩薩道故行是性空先亦性空中後亦性空從本已來常空無有作者非是福德力故使空亦非智慧力故使空但性自爾故諸佛賢聖以大福德智慧方便力故破眾生心中顛倒令知性空譬如虛空性常清淨不著垢闇或時風雲闇翳世人便言虛空不淨更有猛風吹除風雲便言虛空清淨而虛空實無垢無淨諸佛亦如是以說法猛風吹却顛倒雲翳令得清淨而諸法性常自無垢無淨是菩薩知一切法性空故能行一切種種道度眾生具足一切道淨佛國土教化眾生得阿耨多羅三藐三菩提時隨意壽命隨意壽命者菩薩得無生忍法入如幻菩薩道能一時變化作千億萬身周遍十方具足行一切菩薩道處處國土中隨眾生壽命長短而受其形如釋迦牟尼佛於此國土壽命百年於莊嚴佛國壽七百阿僧祇劫佛法於五不可思議中是第一不可思議佛告須菩提一切法性空是諸佛真法若得是法則名為佛若說此法名為度眾生三世佛皆亦如是離是性空則無道無果道者八聖道分果者七種果所以者何若離性空別有定法則取相生著著故亦無離欲無離欲故則無道果若離性空雖行布施持戒行慈悲等善法力故雖不墮惡道生天果盡還墮惡道如本不異行性空法亦不著性空即是涅槃行餘法生著心有退失若行此法則無退失須菩提歡喜白佛言甚希有菩薩行是性空法亦不壞性空相佛答若色等法與性空異菩薩則不得阿耨多羅三藐三菩提何以故有空法則不可得離須菩提今色等諸法實性空菩薩知是法已得阿耨多羅三藐三菩提所以者何此中無有一法定是常但凡夫生我心故著內外法不得脫生老病死是故菩薩行是性空和合六波羅蜜不壞色等諸法相所謂若空若不空若空不空若非空非不空不作如是示諸法相是名不壞所以者何色實相即是性空性空云何自壞性空乃至菩提亦如是此中佛說譬喻如內虛空不壞外虛空以同體故須菩提問世尊若諸法性空無別異菩薩於何處得阿耨多羅三藐三菩提佛可其意言如是若分別有二相則不得阿耨多羅三藐三菩提阿耨多羅三藐三菩提名實智慧於色法中不行所謂不著不染所以者何是智慧不為取色故行是故不行色中須菩提復問若菩提不取中行不捨中行當於何處行取名實法捨名空法取名著行捨名不著行取名二行捨名不二行如是等分別佛反問須菩提於汝意云何佛所化人為何處行須菩提言是化人無處行化人無心無心數法故菩提亦如是復問於汝意云何阿羅漢夢中菩提為在何處行須菩提言阿羅漢尚不眠何況夢中菩提有行處問曰菩提有三種阿羅漢菩提辟支佛菩提佛菩提阿羅漢菩提不在有漏心中無記心中行但在無漏心中行佛何以故問阿羅漢夢中菩提何處行答曰阿羅漢是一切漏盡聖人則無夢佛以必無處故問欲明必無行法問曰乃至佛猶尚有眠何以知之佛甞命阿難汝四襞優多羅僧敷我欲小眠汝為諸比丘說法又薩遮尼乾問佛佛自念晝日有眠不佛言春末夏初以時熱故小眠息除食患故薩遮尼乾白佛餘人有言晝日眠是癡相佛言汝置汝不別癡相諸漏能生後身相續不斷者是名癡相雖常不眠亦是癡若是諸漏永滅無餘雖眠不名癡如是等經中處處說須菩提何以言阿羅漢尚不眠答曰眠有二種一者眠而夢二者眠而不夢阿羅漢非為安隱著樂故眠但受四大身法應有食息眠覺是故少許時息名為眠不為夢眠故須菩提言阿羅漢尚不眠有人言離欲者得禪定色界繫四大入身中身心歡樂則無有眠慧解脫阿羅漢色界四大不入身中故有眠是故須菩提言阿羅漢尚不眠是故阿羅漢有眠有不眠佛以方便力為度眾生受人法故現眠須菩提復問若不行者云何菩薩從一地至十地乃至得阿耨多羅三藐三菩提佛可其意菩提雖無處行未具足六波羅蜜諸法終不得阿耨多羅三藐三菩提是菩薩住色相乃至菩提相中住得阿耨多羅三藐三菩提不捨色等法亦不著菩提相知色等法即是菩提常寂滅無法若增若減若垢若淨若得道若得果但世諦故說菩薩得阿耨多羅三藐三菩提第一義中無有色乃至菩提佛欲明是事故反問須菩提於汝意云何汝斷煩惱得道時有所得不所謂如夢等五眾若道若道果決定一法不須菩提言不得也所以者何須菩提意住無相門中入道云何取相佛言汝若乃至不得微細少法云何說汝為阿羅漢須菩提言世諦法故說言阿羅漢凡夫顛倒法中有得有失有眾生有法佛言菩提亦如是世諦法故說有菩薩說有色等乃至菩提菩提中無有定法亦無眾生亦無菩提菩薩觀是菩提法無有增無有減所以者何諸法性如是菩薩亦不得是諸法性何況有初發心乃至十地及六波羅蜜三十七品乃至十八不共法當有所得無有是處所以者何諸法性是一切法根本尚不可得何況六波羅蜜等是作法當有定實如是菩薩行是諸法性得佛時能大利益眾生經須菩提白佛言世尊若菩薩摩訶薩行六波羅蜜十八空三十七助道法佛十力四無所畏四無礙智十八不共法不具足菩薩道不能得阿耨多羅三藐三菩提世尊菩薩摩訶薩當云何具足菩薩道能得阿耨多羅三藐三菩提佛告須菩提若菩薩摩訶薩行般若波羅蜜時以方便力故行檀波羅蜜不得施不得施者不得受者亦不遠離是法行檀波羅蜜是則照明菩薩道如是須菩提菩薩以方便力故具足菩薩道具足已能得阿耨多羅三藐三菩提持戒忍辱精進禪定智慧乃至十八不共法亦如是舍利弗白佛言世尊云何菩薩摩訶薩習般若波羅蜜佛告舍利弗若菩薩摩訶薩行般若波羅蜜以方便力故不壞色不隨色何以故是色性無故不壞不隨乃至識亦如是舍利弗菩薩摩訶薩行般若波羅蜜以方便力故檀波羅蜜不壞不隨何以故檀波羅蜜性無故乃至十八不共法亦如是舍利弗白佛言世尊若諸法無自性可壞可隨者云何菩薩摩訶薩能習般若波羅蜜諸菩薩摩訶薩所學處何以故菩薩摩訶薩不學般若波羅蜜不能得阿耨多羅三藐三菩提佛告舍利弗如汝所言菩薩不學般若波羅蜜不能得阿耨多羅三藐三菩提不離方便力故可得舍利弗若菩薩摩訶薩行般若波羅蜜若有一法可得應當取若不可得何所取所謂此是般若波羅蜜是禪波羅蜜是毘梨耶波羅蜜是羼提波羅蜜是尸羅波羅蜜是檀波羅蜜是色受想行識乃至是阿耨多羅三藐三菩提舍利弗是般若波羅蜜不可取相乃至一切諸佛法不可取相舍利弗是名不取般若波羅蜜乃至佛法是菩薩摩訶薩所應學菩薩摩訶薩於是中學時學相亦不可得何況般若波羅蜜佛法菩薩法辟支佛法聲聞法凡夫人法何以故舍利弗諸法無一法有性如是無性諸法何等是凡夫人須陀洹斯陀含阿那含阿羅漢辟支佛菩薩佛若無是諸賢聖云何有法以是法故分別說是凡夫人須陀洹斯陀含阿那含阿羅漢辟支佛菩薩佛舍利弗白佛言世尊若諸法無性無實無根無本云何知是凡夫人乃至是佛佛告舍利弗凡夫人所著處色有性有實不不也世尊但以顛倒心故受想行識乃至十八不共法亦如是舍利弗菩薩摩訶薩行般若波羅蜜時以方便力故見諸法無性無根本故能發阿耨多羅三藐三菩提心舍利弗白佛言云何菩薩摩訶薩行般若波羅蜜時以方便力故見諸法無性無根本故發阿耨多羅三藐三菩提心佛告舍利弗菩薩摩訶薩行般若波羅蜜時不見諸法根本住中退沒生懈怠心舍利弗諸法根本實無我無所有性常空但顛倒愚癡故眾生著陰入界是菩薩摩訶薩見諸法無所有性常空自性空時行般若波羅蜜自立如幻師為眾生說法慳者為說布施法破戒者為說持戒法瞋者為說忍辱法懈怠者為說精進法亂想者為說禪定法愚癡者為說智慧法令眾生住布施乃至智慧然後為說聖法能出苦用是法故得須陀洹果乃至得阿羅漢果辟支佛道乃至得阿耨多羅三藐三菩提舍利弗白佛言世尊菩薩摩訶薩得是眾生無所有教令布施持戒乃至智慧然後為說聖法能出苦以是法故得須陀洹果乃至阿耨多羅三藐三菩提佛告舍利弗菩薩摩訶薩行般若波羅蜜時無有所得過罪何以故舍利弗是菩薩摩訶薩行般若波羅蜜時不得眾生但空法相續故名為眾生舍利弗菩薩摩訶薩住二諦中為眾生說法世諦第一義諦舍利弗二諦中眾生雖不可得菩薩摩訶薩行般若波羅蜜以方便力故為眾生說法眾生聞是法今世吾我尚不可得何況當得阿耨多羅三藐三菩提及所用法如是舍利弗菩薩摩訶薩行般若波羅蜜時以方便力故為眾生說法舍利弗白佛言世尊是菩薩摩訶薩心曠大無有法可得若一相若異相若別相而能如是大誓莊嚴用是莊嚴故不生欲界不生色界不生無色界不見有為性不見無為性而於三界中度脫眾生亦不得眾生何以故眾生不縛不解眾生不縛不解故無垢無淨無垢無淨故無分別五道無分別五道故無業無煩惱無業無煩惱故亦不應有果報以是果報故生三界中佛告舍利弗如是如是如汝所言若眾生先有後無諸佛菩薩則有過罪諸法五道生死亦如是若先有後無諸佛菩薩則有過罪舍利弗今有佛無佛諸法相常住不異是法相中尚無我無眾生無壽命乃至無知者無見者何況當有色受想行識若無是法云何當有五道往來拔出眾生處舍利弗是諸法性常空以是故諸菩薩摩訶薩從過去佛聞是法相發阿耨多羅三藐三菩提意是中無有法我當得亦無有眾生定著處法不可出但以眾生顛倒故著以是故菩薩摩訶薩發大誓莊嚴常不退阿耨多羅三藐三菩提是菩薩不疑我當不得阿耨多羅三藐三菩提我必當得阿耨多羅三藐三菩提得阿耨多羅三藐三菩提已用實法利益眾生令出顛倒舍利弗譬如幻師幻作百千萬億人與種種飲食令飽滿歡喜唱言我得大福我得大福於汝意云何是中有人食飲飽滿不不也世尊佛言如是舍利弗菩薩摩訶薩從初發意已來行六波羅蜜四禪四無量心四無色定四念處乃至八聖道分十四空三解脫門八背捨九次第定佛十力乃至十八不共法具足菩薩道成就眾生淨佛國土無眾生法可度須菩提白佛言世尊何等是菩薩摩訶薩道菩薩行是道能成就眾生淨佛國土佛告須菩提菩薩摩訶薩從初發意已來行檀波羅蜜行尸羅羼提毘梨耶禪般若波羅蜜乃至行十八不共法成就眾生淨佛國土須菩提白佛言世尊云何菩薩摩訶薩行檀波羅蜜成就眾生佛告須菩提有菩薩摩訶薩行檀波羅蜜時自布施亦教眾生布施作是言諸善男子汝等莫著布施汝著布施故當更受身受身故多受眾苦諸善男子諸法相中無所施無施者無受者是三法性皆空是性空法不可取不可取相是性空如是須菩提菩薩摩訶薩行檀波羅蜜時布施眾生是中不得布施不得施者不得受者何以故無所得檀波羅蜜是名為檀波羅蜜是菩薩不得是三法故能教眾生令得須陀洹果乃至令得阿羅漢果辟支佛道阿耨多羅三藐三菩提如是須菩提菩薩摩訶薩行檀波羅蜜時成就眾生是菩薩自行布施亦教他人行布施讚歎布施法歡喜讚歎行布施者是菩薩如是布施已生剎利大姓婆羅門大姓居士大家若作小王若轉輪聖王是時以四事攝取眾生何等四布施愛語利行同事是四事攝眾生已眾生漸漸住於戒四禪四無量心四無色定四念處乃至八聖道分空無相無作三昧得入正位中得須陀洹果乃至得阿羅漢果若得辟支佛道若教令得阿耨多羅三藐三菩提作是言諸善男子汝等當發阿耨多羅三藐三菩提心是阿耨多羅三藐三菩提易得耳何以故無有定法眾生所著處但顛倒故眾生著是故汝當自離生死亦當教他離生死汝等當發心能自利益亦當得利益他人須菩提菩薩摩訶薩應如是行檀波羅蜜是行檀波羅蜜因緣故從初發意已來終不墮惡道常作轉輪聖王何以故隨其所種得大果報是菩薩作轉輪聖王時見有乞者作是念我不為餘事故受轉輪聖王果但為利益一切眾生故是時作是言此是汝物汝自取之莫有所難我無所惜我為眾生故受生死憐愍汝等故具足大悲行是大悲饒益眾生亦不得實定眾生相但有假名故可說是眾生是名字亦空如嚮聲實不可說相須菩提菩薩摩訶薩應如是行檀波羅蜜於眾生中無所惜乃至不惜自身肌肉何況外物以是法故能出眾生生死何等是法所謂檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜乃至十八不共法令眾生從生死中得脫復次須菩提菩薩摩訶薩住檀波羅蜜中布施已作是言諸善男子汝等來持戒我當供給汝等令無乏短衣食臥具乃至資生所須盡當給汝汝等乏少故破戒我當給汝所須令無所乏若飲食乃至七寶汝等住是戒律儀中漸漸當得盡苦成於三乘而得度脫若聲聞乘辟支佛乘佛乘復次須菩提菩薩摩訶薩住檀波羅蜜中若見眾生瞋惱作是言諸善男子汝等以何因緣故瞋惱我當與汝所須汝等所欲從我取之悉當給汝令無所乏若飲食衣服乃至資生所須是菩薩住檀波羅蜜中教眾生忍辱作是言一切法中無有堅實汝等所瞋是因緣空無堅實皆從虛妄憶想生汝無有根本汝瞋恚壞心惡口罵詈刀杖相加以至害命汝等莫以是虛妄法起瞋故墮地獄畜生餓鬼中及餘惡道受無量苦汝等莫以是虛妄無實諸法故而作罪業以是罪業故尚不得人身何況得生佛世諸人佛世難值人身難得汝等莫失好時若失好時則不可救是菩薩摩訶薩如是教化眾生自行忍辱亦教他人令行忍辱讚歎忍辱法歡喜讚歎行忍辱者是菩薩令眾生住忍辱中漸以三乘得盡眾苦如是須菩提菩薩摩訶薩住檀波羅蜜令眾生住忍辱須菩提云何菩薩摩訶薩住檀波羅蜜令眾生精進須菩提菩薩見眾生懈怠作如是言汝等何以懈怠眾生言因緣少故是菩薩行檀波羅蜜時語諸人言我當令汝因緣具足若布施若持戒若忍辱如是等因緣令汝具足是眾生得菩薩利益因緣故身精進口精進心精進身精進口精進心精進故一切善法具足修聖無漏法修聖無漏法故當得須陀洹果乃至阿羅漢果辟支佛道若得阿耨多羅三藐三菩提如是須菩提菩薩摩訶薩行檀波羅蜜時住精進波羅蜜攝取眾生須菩提云何菩薩摩訶薩行檀波羅蜜時教化眾生令修禪波羅蜜佛告須菩提菩薩見眾生亂心作是言汝等可修禪定眾生言我等因緣不具足故菩薩言我當與汝等作因緣以是因緣故令汝心不隨覺觀亦不馳散眾生以是因緣故斷覺觀入初禪二禪三禪四禪行慈悲喜捨心眾生以是禪無量心因緣故能修四念處乃至八聖道分修三十七助道法時漸入三乘而得涅槃終不失道如是須菩提菩薩摩訶薩行檀波羅蜜時以禪波羅蜜攝取眾生令行禪波羅蜜須菩提云何菩薩摩訶薩行檀波羅蜜以般若波羅蜜攝取眾生須菩提菩薩見眾生愚癡無有智慧作是言汝等何以故不修智慧眾生言因緣未具故菩薩住檀波羅蜜中作是言汝等所須得智慧具從我取之所謂布施持戒忍辱精進入禪定是因緣具足已汝等如是思惟思惟般若波羅蜜時有法可得不若我若眾生若壽命乃至知者見者可得不若色受想行識若欲界色界無色界若六波羅蜜若三十七助道法若須陀洹果若斯陀含阿那含阿羅漢果辟支佛道若阿耨多羅三藐三菩提可得不是眾生如是思惟時於般若波羅蜜中無有法可得可著處若不著諸法是時不見法有生有滅有垢有淨不分別是地獄是畜生是餓鬼是阿修羅眾是天是人是持戒是破戒是須陀洹是斯陀含是阿那含是阿羅漢是辟支佛是佛如是須菩提菩薩摩訶薩行檀波羅蜜時以般若波羅蜜攝取眾生須菩提云何菩薩摩訶薩住檀波羅蜜中以尸羅波羅蜜羼提波羅蜜毘梨耶波羅蜜禪波羅蜜般若波羅蜜乃至以三十七助道法攝取眾生須菩提菩薩摩訶薩住檀波羅蜜中以供養具利益眾生以是利益因緣故眾生能修四念處四正勤四如意足五根五力七覺分八聖道分眾生行是三十七助道法於生死中得解脫如是須菩提菩薩摩訶薩以無漏聖法攝取眾生復次須菩提菩薩摩訶薩教化眾生時如是言諸善男子汝等從我取所須物若飲食衣服臥具香華乃至七寶等種種資生所須汝當以是攝取眾生汝等長夜利益安樂莫作是念是物非我所有我長夜為眾生故集此諸物汝等當取是物如己物無異教化眾生令行布施持戒忍辱精進禪定智慧乃至令得三十七助道法佛十力乃至十八不共法亦令得無漏法果所謂須陀洹乃至阿羅漢果辟支佛道阿耨多羅三藐三菩提如是須菩提菩薩摩訶薩行檀波羅蜜時應如是教化眾生令得離三惡道及一切生死往來苦復次須菩提菩薩摩訶薩住尸羅波羅蜜教化眾生作是言眾生汝等少何因緣故破戒我當與汝作具足因緣若布施乃至智慧及種種資生所須是菩薩住尸羅波羅蜜利益眾生令行十善遠離十不善道是諸眾生持諸戒不破戒不缺戒不濁戒不雜戒不取戒漸以三乘而得盡苦尸羅波羅蜜為首如檀波羅蜜說餘四波羅蜜亦如是論問曰先說菩薩行六波羅蜜等諸助道法不具足菩薩道則不能得阿耨多羅三藐三菩提今須菩提應自知行六波羅蜜等具足菩薩道應得阿耨多羅三藐三菩提何以更問答曰須菩提不疑云何得阿耨多羅三藐三菩提今但問云何具足菩薩道得阿耨多羅三藐三菩提佛答若菩薩用六波羅蜜等諸法以方便力和合故能行是時具足菩薩道方便力者不決定得是布施等三事亦不離是三事行檀波羅蜜是時照明菩薩道照明具足是一義若菩薩決定得布施等三事直墮常顛倒取相著法等過罪若不得是三事則墮斷滅邊著空還起邪見等諸煩惱便離菩薩道若菩薩離是二邊因空捨是施等假名字虛誑法因諸法實相離是著空無施者無受者如阿耨多羅三藐三菩提相觀是布施亦爾無異如是布施名為具足乃至十八不共法亦如是舍利弗在會中聞佛與須菩提說般若甚深果報大有利益雖有利益無決定性云何可習佛答菩薩行般若波羅蜜時不壞色不隨色如是名習般若波羅蜜菩薩初發心為知實法故常行般若波羅蜜次第隨其所宜行布施等諸法是故常說菩薩行般若波羅蜜時行布施等諸法色不壞者不言是色無常不言是色空無所有是名不壞色不隨色者不如眼見色取相生著復次不說是色若常若無常若苦若樂等是名不隨色常無常等皆非色實相復次不說是色根本從世性中來若從微塵中來從大自在天中來亦不說從時來亦不說自然生亦不說無因無緣而強生如是等名為不隨不壞此中佛自說因緣是色性無故不隨不壞性無者是色從一切四大和合假名為色是中無定一法名為色如先破色中說是色從因緣和合生故即是無性若無性即是性空若得是色相性空即是習般若波羅蜜乃至十八不共法亦如是復問世尊若諸法無自性可壞可隨者云何菩薩習般若波羅蜜不學般若波羅蜜不得阿耨多羅三藐三菩提佛可舍利弗意自說因緣若菩薩用方便力行六波羅蜜是人雖知諸法空而能起般若波羅蜜舍利弗若菩薩求一切法若得少許定性則可取可著今菩薩實求覓一切法不得定實所謂是般若波羅蜜是禪波羅蜜乃至是十八不共法是諸法皆不可得不可得故何所取舍利弗是名菩薩無取般若波羅蜜菩薩應學無取般若波羅蜜無取尚不可得何況般若等諸法一切法無性故舍利弗復問若一切法無性云何知是凡人乃至佛佛答一切法雖無根本定相但凡人顛倒故著菩薩行般若波羅蜜時以方便力故見一切法無根本而發阿耨多羅三藐三菩提心是菩薩深行諸法性空故不見一切法有根本不見故不懈不退了了知一切法無我無所有性性常空但眾生愚癡顛倒故著是陰界入是時菩薩思惟籌量諸法甚深寂滅相而眾生深著虛誑顛倒菩薩自立如幻師種種神通變化說法度人如幻所作無憎無愛等心說法所謂慳者教施等六法復為說轉勝法令出生死得須陀洹果乃至阿耨多羅三藐三菩提問曰六波羅蜜外更有何法為勝何以言更為說勝法答曰此中不說波羅蜜但為慳者說施乃至癡者為說智慧諸佛菩薩法有初有後初法所謂布施持戒受戒施果報得天上福樂為說五欲味利少失多受世間身但有衰苦讚歎遠離世間斷愛法然後為說四諦令得須陀洹果此中菩薩但說欲令眾生得佛道故先教令行六法此中善智慧不名為三解脫門所攝是善智慧能生布施等善法能滅慳貪瞋恚等惡法能令眾生得生天上何以知之更有勝法故勝法者所謂四諦聖法出法一切聖人所行法名為聖法出三界生死名為出法以是四諦說法故隨眾生根因緣令得須陀洹果乃至得一切種智此中雖不說初六法說布施等當知已攝復次菩薩為佛道故說是六法但眾生意劣故自取小乘是故不說布施持戒生天受報等初六法舍利弗白佛言世尊先說菩薩是畢竟不可得法今為無所有眾生說法令得無所有法所謂須陀洹果乃至一切種智世尊菩薩今得無所有法故能令眾生得無所有法無所得是有所得佛答菩薩行般若波羅蜜時無有有所得過何以故菩薩行般若波羅蜜時不見眾生及法但諸因緣和合假名眾生菩薩住二諦中為眾生說法不但說空不但說有為愛著眾生故說空為取相著空眾生故說有有無中二處不染如是方便力為眾生說法眾生現在我身及我尚不可得何況當得阿耨多羅三藐三菩提舍利弗歡喜白佛言世尊曠大心是菩薩曠大心者此中自說因緣所謂無有法可得若一相若異相如人市買必須交易大心人則不然無所依止而能發大莊嚴大莊嚴故不生三界亦拔眾生令出三界而眾生不可得不縛不解故一切法空從久遠以來煩惱顛倒皆是虛誑不實是故名無縛縛無故亦無解縛即是垢解即是淨無淨無垢故無六道分別不分別六道故無罪福業罪福業無故無煩惱能起罪福業者不起罪福業亦不應有果報如是諸法畢竟空中而作大莊嚴是為希有譬如人虛空中種樹樹葉花果多所利益佛可舍利弗意舍利弗難是空故佛亦答亦可以其說空故可以其難空故答所謂舍利弗若眾生及諸法先有今無諸佛賢聖有過罪過罪者所謂令眾生入無餘涅槃永滅色等一切法入空中皆無所有以斷滅眾生及一切法故有過罪舍利弗眾生及一切法先來無若有佛無佛常住不異是諸法實相是故無六道生死亦無眾生可拔出舍利弗一切法先空是故菩薩於諸佛所聞諸法如是相故發阿耨多羅三藐三菩提心作是念菩提中亦無有法可得亦無實定法令眾生著而不可度但眾生癡狂顛倒故著是虛誑法是故菩薩發大莊嚴不轉於阿耨多羅三藐三菩提作是念我必當得阿耨多羅三藐三菩提非不得得已用實法利益眾生利益眾生故眾生從顛倒得出欲明了是事故經中說幻師譬喻幻師即是菩薩幻師所作園林廬觀即是六波羅蜜等度眾生法幻師所作象馬男女即是菩薩所度眾生如幻師一身以幻力故幻作眾生園林廬觀等娛樂眾生若幻師以所幻作事為實於所幻人求其恩惠即是狂人菩薩亦如是從諸佛聞一切法性空如幻而以布施等利益眾生欲求恩惠福報即是顛倒問曰幻法呪術實有幻所作物可虛如眾生空菩薩亦空菩薩不化作眾生何得為喻答曰諸法實相中法尚無何況眾生眾生異名名為幻師幻師實無何以言幻師有而所幻者無如汝以幻師實有所幻者無聖人觀幻師及所幻物不異以明了事故說譬喻取其少許相似處為喻何以盡取為難如師子喻王師子於獸中無畏王於群下自在無難故以為喻復何可責四腳負毛為異也佛說性空法諸法皆空猶有眾生是故說幻為喻我今說喻以破眾生汝云何復以眾生為難爾時須菩提白佛言世尊何等是成就眾生淨佛國土道須菩提雖知菩薩道以中說甚深性空故聽者生疑是故發問佛答菩薩從初發心行六波羅蜜乃至十八不共法是菩薩道行是道成就眾生淨佛國土須菩提復問云何行是法成就眾生須菩提意若是法性空眾生亦性空云何可得成就佛答菩薩以方便力故以布施法教化眾生不教令著布施以為真實方便者菩薩語眾生汝曹善男子來布施莫著是布施如經中說眾生以布施生貴樂處貴樂因緣故生我憍慢我憍慢增長故破善法破善法故墮三惡道是故菩薩先教言莫著布施但因是布施修持戒等善法皆迴是法向涅槃所以者何是性空諸法實相不可取相如是菩薩方便力故教化眾生令得須陀洹果乃至佛道是菩薩自行布施亦教眾生布施若不自施或有人言若施是好法何不自行是故菩薩先自布施復次菩薩深愛善法布施是初門是故行是布施又菩薩深慈悲眾生以慈悲心雖大而不能充滿眾生是故先行布施令其心濡可以引導布施因緣生於四姓及作轉輪王以四攝法攝取眾生漸漸以三乘法令得涅槃教他布施讚歎布施法歡喜讚歎行布施者是深愛布施見同行故歡喜讚歎復次憐愍心於眾生若見修福則為之歡喜如慈父見子行善心則歡喜是人四種行布施生剎利等貴姓中以布施攝已漸漸教令持戒禪定等乃至令得辟支佛道或見眾生有大心者有少許慈悲心是人怖畏生死長遠故其心懈退菩薩方便力故語是眾生咄眾生阿耨多羅三藐三菩提易得汝等何以為難眾生所著處此中無有定實法能遮者難解者汝等當發阿耨多羅三藐三菩提心既自得度復當度脫眾生度脫眾生者菩薩自乘大乘得度以三乘隨眾生所應度而度之既自利益復利益他人利益他者既自作佛而以三乘度脫眾生若菩薩能如是行般若波羅蜜者從初發心終不墮三惡道常作轉輪聖王者菩薩多生欲界何以故以無色界中無形故不可教化色界中多味著禪定樂無厭惡心故難化亦不生欲天所以者何著妙五欲多故難化在人中世世以四事攝眾生故作轉輪聖王此中佛自說因緣隨其所種得大果報等如經中說布施相復有菩薩行檀波羅蜜時見眾生破戒作是言汝曹以因緣不具足故破戒我當給汝所須令無乏少破戒人有二種一者持戒因緣不具足故如貧窮人飢寒急故作賊二者持戒因緣雖具足以習惡心故好行惡事貧窮破戒者菩薩語之言汝但持戒我當給汝所須汝等住持戒中漸漸以三乘而得度脫是名因布施生戒眾生以不如意事故瞋若以求物不如意故瞋人不稱意故瞋菩薩住檀中隨其意而給足之問曰若貧乏者給施令不瞋可爾人不得稱意惱之令瞋復云何答曰以如意珠施之則使人皆稱意珠之威德故人無瞋者如行者入慈三昧故人無瞋者是故說少何因緣故瞋我當令汝所少具足復次一切法性皆空無所有汝所瞋因緣亦皆虛誑無定汝云何以虛誑事故瞋罵加害乃至奪命起此重罪業故墮三惡道受無量苦汝莫以虛誑無實事故而受大罪如山中有一佛圖彼中有一別房房中有鬼來恐惱道人故諸道人皆捨房而去有一客僧來維那處分令住此空房而語之言此房中有鬼神喜惱人能住中者住客僧自以持戒力多聞故言小鬼何所能我能伏之即入房住暮更有一僧來求住處維那亦令在此房住亦語有鬼惱人其人亦言小鬼何所能我當伏之先入者閉戶端坐待鬼後來者夜闇打戶求入先入者謂為是鬼不為開戶後來者極力打戶在內道人以力拒之外者得勝排戶得入內者打之外者亦極力熟打至明旦相見乃是故舊同學各相愧謝眾人雲集笑而怪之眾生亦如是五眾無我無人空取相致鬪諍若支解在地但有骨肉無人無我是故菩薩語眾生言汝莫於根本空中鬪諍作罪鬪諍故人身尚不可得何況值佛當知人身難得佛世難值好時易過一墮諸難永不可治若墮地獄燒炙屠割何可教化若墮畜生共相殘害亦不可化若墮餓鬼飢渴熱惱亦不可化若生長壽天千萬佛過著禪定味故皆不覺知如安息國諸邊地生者皆是人身愚不可教化雖生中國或六情不具或四支不完或盲聾瘖啞或不識義理或時六情具足諸根通利而深著邪見言無罪福不可教化是故為說好時易過墮諸難中不可得度餘波羅蜜如經中廣說故不復解之問曰住檀波羅蜜行五波羅蜜訖何以復更說六波羅蜜答曰上一度中次第具足五今則一時總說復次先但說六波羅蜜今通說三十七品及諸道果問曰三十七品自從心出云何是因緣可與答曰菩薩供給坐禪者衣服飲食醫藥法杖禪毱禪鎮令得好師教照令得好弟子受化與骨人令觀與禪經令人為說禪法如是等三十七助道法因緣又令人為說摩訶衍法汝等所須衣服飲食盡來取之便是汝物莫自疑難汝等得是物已自行六波羅蜜亦教化他人令行六波羅蜜是布施性皆空汝等莫著是施及以果報眾生得是性空漸漸得阿耨多羅三藐三菩提入無餘涅槃如布施為首生五波羅蜜餘波羅蜜亦如是經爾時須菩提作是念何等是菩薩摩訶薩道菩薩住是道能作如是大莊嚴佛知須菩提心所念告須菩提六波羅蜜是菩薩摩訶薩道三十七助道法是菩薩摩訶薩道十八空是菩薩摩訶薩道八背捨九次第定是菩薩摩訶薩道佛十力乃至十八不共法是菩薩摩訶薩道一切法亦是菩薩摩訶薩道須菩提於汝意云何頗有法菩薩所不學能得阿耨多羅三藐三菩提不須菩提無有法菩薩所不應學者何以故菩薩不學一切法不能得一切種智須菩提白佛言世尊若一切法空云何言菩薩學一切法將無世尊無戲論中作戲論耶所謂是此是彼是世間法是出世間法是有漏法是無漏法是有為法是無為法是凡夫人法是阿羅漢法是辟支佛法是佛法佛告須菩提如是如是一切法實空須菩提若一切法不空者菩薩摩訶薩不能得阿耨多羅三藐三菩提須菩提今一切法實空故菩薩摩訶薩能得阿耨多羅三藐三菩提須菩提如汝所言若一切法空將無佛於無戲論中作戲論分別此彼是世間法是出世間法乃至是佛法須菩提若世間眾生知一切法空菩薩摩訶薩不學一切法得一切種智須菩提今眾生實不知一切法空以是故菩薩摩訶薩得阿耨多羅三藐三菩提已分別諸法為眾生說須菩提於是菩薩道從初已來應如是思惟一切諸法中定性不可得但從和合因緣起法故有名字諸法我當思惟諸法實性無所著若六波羅蜜性若三十七助道法若須陀洹果乃至阿羅漢果若辟支佛道若阿耨多羅三藐三菩提何以故一切法一切法性空空不著空空亦不可得何況空中有著須菩提菩薩摩訶薩如是思惟不著一切法而學一切法住是學中觀眾生心行是眾生心在何處行知眾生虛妄不實中行是時菩薩作是念是眾生著不實虛妄法易度耳是時菩薩摩訶薩住般若波羅蜜時以方便力故如是教化言汝諸眾生當行布施可得饒財亦莫恃布施果報而自高何以故是中無堅實法持戒禪定智慧亦如是諸眾生行是法可得須陀洹果乃至阿羅漢果辟支佛道佛道莫念有是法如是教化行菩薩道而無所著是中無有堅實故若如是教化是名行菩薩道於諸法無所著故何以故一切法無所著相以性無故性空故須菩提是菩薩摩訶薩如是行菩薩道時無所住是菩薩用不住法故行檀波羅蜜亦不住是中行尸羅波羅蜜亦不住是中行羼提波羅蜜亦不住是中行毘梨耶波羅蜜亦不住是中行禪波羅蜜亦不住是中行般若波羅蜜亦不住是中行初禪亦不住是中何以故是初禪初禪相空行禪者亦空所用法亦空第二第三第四禪亦如是慈悲喜捨四無色定八背捨九次第定亦如是得須陀洹果亦不住是中得斯陀含果阿那含果阿羅漢果亦不住是中得辟支佛道亦不住是中須菩提白佛言世尊何因緣故不住是中佛言二因緣故不住是中何等二一者諸道果性空無住處亦無所用法亦無住者二者不以少事為足作是念我不應不得須陀洹果我必應當得須陀洹果我但不應是中住乃至辟支佛道我不應不得我必應當得我但不應是中住乃至得阿耨多羅三藐三菩提不應住何以故我從初發意已來更無餘心一心向阿耨多羅三藐三菩提須菩提菩薩一心向阿耨多羅三藐三菩提中遠離餘心所作身口意業皆應阿耨多羅三藐三菩提須菩提是菩薩摩訶薩住是一心能生菩提道須菩提白佛言世尊若一切諸法不生云何菩薩摩訶薩能生菩提道佛告須菩提如是如是一切法無生云何無生無所作無所起者一切法不生故須菩提白佛言世尊有佛無佛諸法法相不常住耶佛言如是如是有佛無佛是諸法法相常住以眾生不知是法住法相為是故菩薩摩訶薩為眾生故生菩提道用是道拔出眾生生死須菩提白佛言世尊用生道得菩提佛言不也世尊用不生道得菩提佛言不也世尊用不生非不生道得菩提佛言不也須菩提言世尊云何當得菩提佛言非用道得菩提亦不用非道得菩提須菩提菩提即是道道即是菩提須菩提白佛言世尊若菩提即是道道即是菩提者今菩薩未作佛應當得阿耨多羅三藐三菩提云何說諸佛多陀阿伽度阿羅呵三藐三佛陀有三十二相八十隨形好十力四無所畏四無礙智十八不共法大慈大悲佛告須菩提於汝意云何佛得菩提不不也世尊佛不得菩提何以故佛即是菩提菩提即是佛如須菩提所問菩薩時亦應得菩提須菩提是菩薩摩訶薩具足六波羅蜜三十七助道法具足佛十力四無所畏四無礙智十八不共法具足住如金剛三昧用一念相應慧得阿耨多羅三藐三菩提是時名為佛一切法中得自在須菩提白佛言世尊云何菩薩摩訶薩淨佛國土佛言有菩薩從初發意已來自除身麁業除口麁業除意麁業亦淨他人身口意麁業世尊何等是菩薩摩訶薩身麁業口麁業意麁業佛告須菩提不善業若殺生乃至邪見是名菩薩摩訶薩身口意麁業復次須菩提慳貪心破戒心瞋心懈怠心亂心愚癡心是名菩薩意麁業復次戒不淨是名菩薩身口麁業復次須菩提若菩薩遠離四念處行是名菩薩麁業遠離四正勤四如意足五根五力七覺分八聖道分空三昧無相無作三昧亦名菩薩麁業復次須菩提菩薩摩訶薩貪須陀洹果乃至貪阿羅漢果證辟支佛道是名菩薩摩訶薩麁業論釋曰上來須菩提常種種問空法以時會疑其已體寂滅無戲論法猶復多問是以不問而心念復次有菩薩及諸天深入禪定不好語言而欲得法利是故須菩提不發言而心念問曰須菩提雖無言而世尊以言答答曰佛身色視無厭足如色無厭聲亦如是雖語而不妨細禪定行是故佛以言答復次佛安立寂滅相於阿耨多羅三藐三菩提中住不分別一切法若善若不善等眾生有疑而問佛隨所問所念而答是故不與須菩提同須菩提聞是六波羅蜜等諸法甚深義不能得其邊是故問何等是菩薩道行是道如清淨無所著六波羅蜜等諸善法莊嚴佛知其意於須菩提所益雖少為增益諸菩薩故答六波羅蜜等是菩薩道六波羅蜜是菩薩初發心道次行四禪八背捨九次第定及三十七道品但求涅槃十八空佛十力等微細但為求佛道六波羅蜜道多為眾生故三十七品等但求涅槃十八空等於涅槃中出過聲聞辟支佛地入菩薩位道是三種皆是生身菩薩所行所以者何分別諸法故今又一切法皆是菩薩道是法性生身菩薩所行不見諸法有好惡安立諸法平等相故此中佛自說因緣菩薩應學一切法若一法不學則不能得一切種智學一切法者用一切種門思惟籌量修觀通達須菩提白佛若一切法一相所謂空云何菩薩學一切法將無於無戲論相法中作戲論耶所謂此彼諸法略說是戲論相此東彼西是上是下是常是無常是實是虛是世間是出世間乃至是二乘法是佛法佛可具說一切法空相若法實定有不空者即是無生無滅無生無滅故無四諦無四諦故無佛法僧寶如是三寶等諸法皆壞今諸法實空乃至空相亦空眾生愚癡顛倒故著是故於眾生中起悲心欲拔出故求佛身力欲令眾生信受其語捨顛倒入諸法實相是故菩薩雖知諸法空而為利益眾生分別說若眾生自知諸法空菩薩但自住空相中不須學分別一切法菩薩行菩薩道時從初發意已來如是思惟一切法無定實性但從因緣和合起是眾因緣亦各各從和合起乃至到畢竟空畢竟空唯是一法實餘者無性故皆虛誑我從無始世來著是虛誑法於六道中厭受苦惱我今是三世十方佛子般若是我母今不應復隨逐虛誑法是故菩薩乃至畢竟空中亦不著何況餘法所謂檀波羅蜜等爾時菩薩照明菩薩道其心安隱自念我但斷著心道自然至知是事已念眾生深著世間而畢竟空亦空無性無有住處眾生難可信受為令眾生信受是法故學一切法修行生起是度眾生方便法觀眾生心行所趣知好何法念何事何所志願觀時悉知眾生所著處皆是虛誑顛倒憶想分別故著無有根本實事爾時菩薩大歡喜作是念眾生易度耳所以者何眾生所著皆是虛誑無實譬如人有一子喜在不淨中戲聚土為穀以草木為鳥獸而生愛著人有奪者瞋恚啼哭其父知已此子今雖愛著此事易離耳小大自休何以故此物非真故菩薩亦如是觀眾生愛著不淨臭身及五欲是無常種種苦因知是眾生得信等五善根成就時即能捨離若小兒所著實是真物雖復年至百歲著之轉深不可得捨若眾生所著之物定實有者雖得信等五根著之轉深亦不能離以諸法皆空虛誑不實故得無漏清淨智慧眼時即能遠離所著大自慚愧譬如狂病所作非法醒悟之後羞慚無顏菩薩知眾生易度已安住般若中以方便力教化眾生汝等當行布施可得饒財莫恃是布施果報而自憍高此中無有堅實皆當破壞與未布施時無異持戒等乃至十八不共法亦如是是諸法雖清淨大有所益皆是有為法從因緣生無有自性汝等若著是法能生苦惱譬如熱金丸雖是寶物捉則燒手如是菩薩教化眾生行菩薩道自無所著亦為眾生說無所著以無著心行檀波羅蜜故於檀中不住不住者所謂布施時不取三種相亦不著果報而自高生罪業布施果報滅壞時亦不生惱尸羅波羅蜜乃至阿耨多羅三藐三菩提亦如是此中佛自說不住因緣有二種一者菩薩深入空不見諸法性故不住二者不以小事為足故不住是菩薩無有異心但一向能生菩提道須菩提白佛若一切法無生云何菩薩能生菩提道佛可須菩提意一切法無生我實處處說諸法無生非為凡夫說但為得無作解脫不起三種業者說復問世尊佛自說有佛無佛諸法法相常住如聖人法相空凡夫亦如是佛可其所說諸法實相常住以眾生不知不解故起菩提道但為除凡夫顛倒法故名為道若決定有道可著者即復是顛倒道非道平等即是道是故不應難須菩提復問云何可得菩提用生道故得耶佛言不也何以故生道者菩薩觀是有為法生滅相謂是實是故言不如先說熱金丸喻不生法即是無為無作法故亦不可以得菩提生不生二俱有過故非生非不生得菩提耶答言不也問曰若生不生二俱有過非生非不生復不應有過何以言不得答曰若分別非生非不生是好是醜取相生著故故言有過若能不著則是菩提道須菩提問若不以四句得者云何得道佛答不以道不以非道則得菩提何以故菩提即是道道即是菩提菩提名諸法實相是諸佛所得究竟實相無有變異一切法入菩提中皆寂滅相如一切水入大海同為一味是故佛說菩提性即是道性若菩提性道性異者不名菩提為無戲論寂滅相是故說菩提即是道道即是菩提復次是二法異者行道不應到菩提諸法因果不一不異故須菩提復問若爾者菩薩行道應便是佛所以者何道即是菩提故又佛應是菩薩何以故菩提即是道故今何以說有差別佛有十力等三十二相八十隨形好須菩提為新學菩薩故分別難佛菩薩應即是佛佛以反問答佛得菩提不答言不也何以故菩提不離佛佛不離菩提二法和合故是佛是菩提是故不應難言菩薩即是佛此總相答問曰佛是眾生菩提是法云何言佛即是菩提答曰先有三十二相莊嚴身六波羅蜜等功德莊嚴心而不名為佛得菩提故名之為佛是故言佛與菩提不異微妙清淨五眾和合假名為佛法即是五眾五眾不離假名菩提即是五眾實相一切法皆入菩提故是故佛即是菩提菩提即是佛但凡夫心中分別有異問曰汝先論議中說言菩提與道不一不異經中何以說道即是菩提菩提即是道佛即是菩提菩提即是佛答曰一異雖俱不實而多用一故此中說菩提即是道道即是菩提無咎如常無常是二邊常多生煩惱故不用無常能破顛倒故多用事既成辦亦捨無常此中亦如是若以觀種種別異法故多生著心若觀諸法一相若無常苦空等是時煩惱不生著心少故是故多用是一於實義中一亦不用若著一即復是患復次別異無故一亦不可得相待法故但以不著心不取一相故說無咎一不實故菩薩不得即是佛復次今佛更答須菩提自說因緣菩提雖寂滅相而菩薩能具足六波羅蜜等諸功德住金剛三昧以一念相應慧得阿耨多羅三藐三菩提爾時於一切法中自在得名為佛菩薩雖知道及菩提不異未具足諸功德故不名為佛又佛諸事畢竟願行滿足故不名為菩薩得者是佛法是菩提求菩提者是菩薩須菩提從佛聞菩提相道相成就眾生已今問淨佛國土事諸阿羅漢辟支佛無有力知淨佛國事是故問問曰何等是淨佛土答曰佛土者百億日月百億須彌山百億四天王等諸天是名三千大千世界如是等無量無邊三千大千世界名為一佛土佛於此中施作佛事佛常晝三時夜三時以佛眼遍觀眾生誰可種善根誰善根成就應增長誰善根成就應得度見是已以神通力隨所見教化眾生心隨逐外緣得隨意事則不生瞋惱得不淨無常等因緣則不生貪欲等煩惱若得無所有空因緣則不生癡等諸煩惱是故諸菩薩莊嚴佛土為令眾生易度故國土中無所乏少無我心故則不生慳貪瞋恚等煩惱有佛國土一切樹木常出諸法實相音聲所謂無生無滅無起無作等眾生但聞是妙音不聞異聲眾生利根故便得諸法實相如是等佛土莊嚴名為淨佛土如阿彌陀等諸經中說佛答菩薩從初發意來自淨麁身口意業亦教他人淨麁身口意業問曰若菩薩淨佛土是菩薩得無生法忍住神通波羅蜜然後能淨佛土今何以言從初發意來淨麁身口意業答曰三業清淨非但為淨佛土一切菩薩道皆淨此三業初淨身口意業後為淨佛土自身淨亦淨他人何以故非但一人生國土中者皆共作因緣內法與外法作因緣若善若不善多惡口業故地生荊棘諂誑曲心故地則高下不平慳貪多故則水旱不調地生沙礫不作上諸惡故地則平正多出珍寶如彌勒佛出時人皆行十善故地多珍寶問曰若布施等諸善法得淨佛土果報何以但說淨三業答曰雖知善惡諸法是苦樂因緣如一切心心數法中得道時智慧為大攝心中定為大作業時思為大得是思業已起身口意業布施禪定等以思為首譬如縫衣以針為導受後世果報時業力為大是故說三業則攝一切善法意業中盡攝一切心心數法身口則攝一切色法人身行三種福德具足則國土清淨內法淨故外法亦淨譬如面淨故鏡中像亦淨如毘摩羅詰經中說不殺生故人皆長壽如是等問曰身口意麁業是事易知須菩提何以故問答曰麁細不定故如求道人中布施是麁善於白衣為細如小乘中不善業為麁善業為細摩訶衍中取善法相乃至涅槃皆名為麁以麁細不定故問佛次第為說麁業相所謂奪命乃至邪見是三種身業四種口業三種意業皆名為麁復次破菩薩六波羅蜜法慳貪等皆名為麁問曰先說十不善道已攝慳貪等何以復別說答曰是六法不入十不善道十不善道皆是惱眾生法是六法不但為惱眾生如慳心但自惜財不惱眾生貪心有二種一者但貪他財未惱眾生二者貪心轉盛求而不得則欲毀害是名業道以能起業故瞋心亦如是小者不名業道以其能趣惡處故為道是故別說六法無咎問曰六波羅蜜中已說戒今何以復說戒不淨答曰破戒法是殺生等麁罪戒不淨是微細罪不惱眾生如飲酒等不入十不善道復次破五眾戒名為破戒不破所受戒常為三毒覆心不憶念戒迴向天福邪見持戒如是等名為戒不淨復次若菩薩心遠離四念處等三十七品三解脫門是名麁業所以者何此中心皆觀實法隨涅槃不隨世間若出四念處等法心則散亂譬如蛇行本性好曲若入竹筒則直出筒還曲復次若菩薩貪須陀洹果證是為麁如人聞佛說須陀洹果不墮三惡道盡無量苦如五十由旬池水餘在者如一渧二渧則生貪心以其心不牢固本求作佛為眾生今為自身而欲取證是為欺佛亦負眾生是故名麁譬如人請客欲設飲食而竟不與是則妄語負客菩薩亦如是初發心時作願我當作佛度一切眾生而貪須陀洹是則負一切眾生如貪須陀洹果乃至貪辟支佛道亦如是經復次須菩提菩薩取色相受想行識相眼相耳鼻舌身意相色聲香味觸法相男相女相欲界相色界相無色界相善法相不善法相有為法相無為法相是名菩薩麁業菩薩摩訶薩皆遠離如是麁業相自布施亦教他人布施須食與食須衣與衣乃至種種資生所須盡給與之亦教他人種種布施持是福德與一切眾生共之迴向淨佛國土故持戒忍辱精進禪定智慧亦如是是菩薩摩訶薩或以三千大千國土滿中珍寶施與三尊作是願言我以善根因緣故令我國土皆以七寶成復次須菩提菩薩摩訶薩以天妓樂樂佛及塔作是願言以是善根因緣願我國土中常聞天樂復次須菩提菩薩摩訶薩以三千大千國土滿中天香供養諸佛及塔作是願言以是善根因緣令我國土中常有天香復次須菩提菩薩摩訶薩以百味食施佛及僧作是願言以是善根因緣故令我國土中眾生皆得百味食復次須菩提菩薩摩訶薩以天香細滑施佛及僧作是願言以是善根因緣故令我國土中一切眾生受天香細滑復次須菩提菩薩摩訶薩以隨意五欲施佛及僧并一切眾生作是願言以是善根因緣故令我國土中弟子及一切眾生皆得隨意五欲是菩薩以隨意五欲共一切眾生迴向淨佛國土作是願言我得佛時是國土中如天五欲應心而至復次須菩提菩薩摩訶薩行般若波羅蜜時作是願言我當自入初禪亦教一切眾生入初禪第二第三第四禪慈悲喜捨心乃至三十七助道法亦如是我得阿耨多羅三藐三菩提時令一切眾生不遠離四禪乃至不遠離三十七品助道法如是須菩提菩薩摩訶薩能淨佛國土是菩薩隨爾所時行菩薩道滿足是諸願是菩薩自成就一切善法亦成就一切眾生善法是菩薩受身端正所化眾生亦得端正所以者何福德因緣厚故須菩提菩薩摩訶薩應如是淨佛國土是國土中乃至無三惡道之名亦無邪見三毒二乘聲聞辟支佛之名耳不聞有無常苦空之聲亦無我所有乃至無諸結使煩惱之名亦無分別諸果之名風吹七寶之樹隨所應度而出音聲所謂空無相無作如諸法實相之音有佛無佛一切法一切法相空空中無有相無相中則無作出如是法音若晝若夜若坐若臥若立若行常聞此法是菩薩得阿耨多羅三藐三菩提時十方國土中諸佛讚歎眾生聞是佛名必至阿耨多羅三藐三菩提是菩薩得阿耨多羅三藐三菩提時說法眾生聞者無有不信而生疑言是法是非法何以故諸法實相中皆是法無有非法諸有薄福之人於諸佛及弟子不種善根不隨善知識沒在我見中乃至沒在一切種種見中墮在邊見若斷若常如是人以邪見故非佛言佛佛言非佛非法言法法言非法如是人破法故身壞命終墮惡道地獄中諸佛得阿耨多羅三藐三菩提時見此眾生往來五道令離邪聚立正定聚中更不墮惡道如是須菩提菩薩摩訶薩淨佛國土中眾生無雜穢心若世間法若出世間法若有漏若無漏若有為若無為乃至是國土中眾生畢竟至阿耨多羅三藐三菩提須菩提是為菩薩摩訶薩淨佛國土論釋曰復有麁業於諸法畢竟空中取相生著心所謂取色相受想行識相眼相乃至意相色相乃至法相男相女相三界善不善有為無為相等問曰男女相可是虛妄不實餘色等善不善法若不取相云何能厭色等成就善法答曰佛法中有二種空一者眾生空二者法空以眾生空破眾生相所謂男女等相以法空破色等法中虛妄相如破一切法空中說能觀色等善法如幻如化不取定實相得厭心則捨戲論常無常等是不名為取相又色等及善法皆和合性空行故不生諸煩惱問曰一切有為法假名和合故不應取無為法是真實法所謂如法性實際何以不取答曰以不取相是無為法無相名為無為法門若取相便是有為如是等一切虛誑取相不實遠離麁身口意業菩薩欲行淨佛土遠離如是等麁身口意業自行六波羅蜜亦教他人令行共清淨因緣故則佛土清淨上總相說下別相說是菩薩滿三千大千世界七寶施佛及僧作是願我以是布施因緣令我國土皆七寶莊嚴問曰若滿三千大千世界珍寶從何處得又諸佛賢聖少欲知足誰受是者若凡夫無厭足何能受三千世界物答曰是菩薩是法性生身住具足神通波羅蜜中為供養十方佛故以如三千世界珍寶供養又此寶物神通力所作輕細無妨如第三禪遍淨天六十人坐一針頭而聽法不相妨礙何況大菩薩深入神通所作寶物或有菩薩變身如須彌山遍十方佛前以為燈炷供養於佛若佛塔廟而作願言令我國土常有光明不須日月燈燭或有菩薩雨諸華香幡蓋瓔珞以為供養復作是願令我國土眾生端正如華身相嚴淨無有醜陋如是等種種好色因緣復有菩薩以天伎樂娛樂於佛若佛塔廟是菩薩或時以神通力故作天伎樂或作天王轉輪聖王伎樂或作阿修羅神龍王等天伎樂供養願我國中常聞好音問曰諸佛賢聖是離欲人則不須音樂歌舞何以伎樂供養答曰諸佛雖於一切法中心無所著於世間法盡無所須諸佛憐愍眾生故出世應隨供養者令隨願得福故受如以華香供養亦非佛所須佛身常有妙香諸天所不及為利益眾生故受是菩薩欲淨佛土故求好音聲欲使國土中眾生聞好音聲其心柔軟心柔軟故易可受化是故以音聲因緣而供養佛或有菩薩滿三千大千世界香供養諸佛若塔根香莖香葉香末香若天香若變化香若菩薩果報生香作是願令我國土中常有好香無有作者或有菩薩以百味供養諸佛及僧有人言能以百種供養是名百味有人言餅種數五百其味有百是名百味有人言百種藥草藥果作歡喜丸是名百味有人言飲食羹餅總有百味有人言飲食種種備足故稱為百味人飲食故百味天飲食則百千種味菩薩福德生果報食及神通力變化食則有無量味能轉人心令離欲清淨是四種食菩薩隨因緣供養佛及僧是故國土中自然有百味飲食或有菩薩以天塗香天竺國熱又以身臭故以香塗身供養諸佛及僧以此因緣故令我國土眾生受天細滑問曰沙彌戒乃至受一日戒尚不以香塗身云何以香供養佛及僧答曰是菩薩以身所貴物隨所須時用以供養或以塗地塗壁及行坐處又以隨意五欲供養諸佛及僧及餘眾生是菩薩以好車馬妻妾伎直幡蓋金銀衣服珍寶出家人所不受則施諸眾生作願言令我國土眾生常得隨意五欲問曰此五欲佛說如火如坑如瘡如獄如怨如賊能奪人善根菩薩何以願使眾生得五欲又佛說弟子應納衣乞食坐林樹下菩薩何以為眾生求得五欲答曰天上人中五欲是福德果報若今世若後世貧窮薄福者不能自活則行劫盜或為物主所害或為財殺他或被詰問妄言不作如是次第作十不善皆由貧窮故作若人五欲具足則所欲隨意則不行十不善菩薩國土眾生豐樂自恣無所乏少則無眾惡但有愛慢等軟結使若聞佛所說或聞弟子所說以心柔軟故聞法易可得道雖著心多利根故聞無常苦空等即便得道譬如垢膩之衣則以灰泥淹之經宿以水浣之一時都去菩薩不欲令眾生著故以五欲施但欲令一時捨故與之如汝先說佛教弟子納衣乞食宿罪因緣生在惡世染著心多若得好衣美食著心則深又為求好衣食故妨廢行道是菩薩淨佛國土眾生無量福德成就五欲一等故不復貴著亦不更求故無所妨又復若行者離五欲修苦行則增長瞋恚又復憶念五欲則生煩惱爾時則無所向是故佛言捨苦樂用智慧處中道是故淨佛國土五欲施無妨問曰若爾者毘尼中何以一比丘言我知佛法義受五欲不妨道是比丘應呵乃至三不止擯出答曰佛法有二種小乘大乘小乘中薄福之人三毒偏多如婆差經中佛說我白衣弟子非一非二乃至出五百人受赤栴檀塗身及受好香花妻子共臥使令奴婢而斷三結得須陀洹盡三結薄三毒得斯陀含是阿梨吒比丘聞是事即言雖受五欲而不妨道不知是事佛為誰說佛為白衣故說此比丘持著出家法中說是須陀洹斯陀含等不作是言我盡形壽不犯欲以有餘三毒故時時忘道而發婬心出家人於僧中口自誓言我盡形壽不犯婬欲佛言若出家人犯欲則棄是比丘自誓而犯是一罪知佛所制而故違犯是二罪是比丘見白衣得道故而以自身同彼是故墮罪淨佛國土有二種眾生若出家若在家在家者雖受五欲無罪亦無所妨如兜率陀諸天及欝單曰人雖受五欲不起重罪出家眾生隨佛所聽出家五欲亦無過咎小乘法中為阿梨吒比丘說薄福重罪之人心多悔故淨佛土者世世習行六波羅蜜三解脫門雖得五欲亦不染著如經中說所謂菩薩摩訶薩行般若波羅蜜作是念我當自入初禪亦當教化眾生入初禪四禪四無量心乃至三十七品亦如是是菩薩作是願我作佛時盡行四禪乃至三十七品如是福德故眾生雖受五欲不能為妨是菩薩作無量阿僧祇願隨爾所時行道盡具足是願是菩薩一切善法皆成就及所成就眾生一切善法成就故得身端正見者無厭亦成就眾生令得端正須菩提菩薩應如是淨佛土復次淨佛土者乃至無三惡之名何況有三惡道問曰諸佛以大慈悲心為苦惱眾生故出世若無三惡道何所憐愍答曰佛出為度眾生故而三惡道眾生不可度但可令種善根而已是故佛名天人師若無天人但有三惡道可應有難應作是問問曰佛憐愍眾生淨佛國土中何以無三惡道眾生答曰憐愍一切眾生平等無異此中說清淨業因緣是國土中無三惡道又佛非但一國土乃有十方恒河沙國土佛有清淨國土有雜國土雜國土中則具有五道淨佛國土或有人天別異或無有人天別異如過去天王佛國土中唯佛世尊以為法王是故名為天王佛復有國土無三毒邪見問曰諸佛但為除眾生煩惱故出世邪見三毒即是煩惱若無煩惱出何所為答曰有人言是中大福德因緣故邪見三毒不發故言無復次有人言是中諸菩薩皆得無生法忍常修六波羅蜜等諸功德常遊十方度脫眾生於諸佛所修習諸佛三昧勝教化無數聲聞辟支佛亦勝教化阿鞞跋致菩薩成就眾生菩薩淨佛土菩薩為近佛道故利益轉大是國土無二乘之名者問曰餘佛有三乘教化豈獨劣耶答曰佛出五濁惡世於一道分為三乘問曰若爾阿彌陀佛阿閦佛等不於五濁世生何以復有三乘答曰諸佛初發心時見諸佛以三乘度眾生自發願言我亦當以三乘度眾生亦無無常苦空無我之名者以眾生深著常樂等顛倒故為說無常等苦法是中無常樂等倒故不須無常苦若無病則不須藥亦無我所有乃至無諸煩惱結使亦如是無二乘故亦無須陀洹等諸果但一向著諸法實相先得無生法忍者得諸三昧陀羅尼門轉復增益諸地等功德風吹七寶之樹隨所應度而出聲者是菩薩欲使眾生易聞法故七寶之樹出法音聲寶樹遍滿國土故眾生生便聞法餘心不生但生法心問曰諸佛有無量不可思議神通力何以不變化作無量身說法度眾生何須樹木音聲答曰眾生甚多若佛處處現身眾生不信謂為幻化心不敬重有眾生從人聞法心不開悟若從畜生聞法則便信受如本生經說菩薩受畜生身為人說法人以希有故無不信受又謂畜生心直不誑故有人謂畜生是有情之物皆有欺誑以樹木無心而有音聲則皆信受所謂空無相無作有佛無佛一切法常空空故無相無相故無作無起如是等法晝夜常出餘國土以神通力口力種種變化此中常自然音聲淨佛國土佛常為諸佛所讚大作功德故能得如是淨國若聞淨國佛名則畢定作佛問曰餘佛種種勤苦說法眾生尚不得道何以但聞佛名便得道答曰餘處佛種種說法眾生或得道或得善根終不空說若聞是佛名畢至阿鞞跋致不言今得問曰一切佛若人好心聞名皆當至佛如法華經中說福德若大若小皆當作佛何以獨說淨國佛答曰人聞餘佛名字謂受生與人無異但有一切智得道為異心不敬重故雖種善根亦不能深是中是法性身佛身無量無邊光明說法音聲遍滿十方國土國中眾生皆是近佛道者無量阿僧祇由旬眾中說法勝無量億阿僧祇日月光明常從身出佛令眾生見則得見若不聽則不見是佛一一毛孔邊常出無量無邊阿僧祇佛一一諸佛等無異於化佛邊展轉復出隨應度眾生見佛優劣根本真佛無有分別大小之異如是等若見若聞名若聞如是功德深信敬重故所種善根云何不畢定作佛復次是佛說法時無有疑者乃至無一人言是法為非佛口所說悉皆是法問曰人從釋迦文尼佛聞法生疑者多答曰佛此中自說因緣有人薄福不種善根不得善知識故生疑著我見邊見邪見等諸煩惱覆故非佛言是佛是佛言非佛不深種善根不順善師三毒邪見一時發起無所依隨任意自恣若見邪見順其意故言是一切智見諸佛說畢竟空不順其意便言非佛非法言法法言非法如是人於諸佛所多生疑多生疑故心悔是淨佛國中無如是罪人故不生疑佛言如是罪人破諸法實相故死墮地獄惡道中諸菩薩得阿耨多羅三藐三菩提見諸罪人往來生死中以佛神通力拔出眾生令住正定聚中不墮三惡趣是名淨佛土是佛土中無如是諸過無不具足於世間出世間有漏無漏有為無為等中無有障礙所謂國土七寶眾生身端正相好莊嚴無量光明常聞法音常不遠離六波羅蜜乃至十八不共法是中眾生皆畢竟至阿耨多羅三藐三菩提問曰上聞佛名畢定至佛此於諸法無礙必得作佛有何差別答曰此中眾生常見佛常聞法深種善根多集佛法故疾得作佛聞名者雖俱畢竟定而小不如如是等名為淨國土相如十地中莊嚴菩提樹說經須菩提白佛言世尊是菩薩摩訶薩為畢定為不畢定佛告須菩提菩薩摩訶薩畢定非不畢定世尊何處畢定為聲聞道中為辟支佛道中為佛道中佛言菩薩摩訶薩非聲聞辟支佛道中畢定是佛道中畢定須菩提白佛言世尊為初發意菩薩畢定為最後身菩薩畢定佛言初發意菩薩亦畢定阿鞞跋致菩薩亦畢定最後身菩薩亦畢定世尊畢定菩薩墮惡道中生不不也須菩提於汝意云何若八人若須陀洹斯陀含阿那含阿羅漢辟支佛生惡道中不不也世尊如是須菩提菩薩摩訶薩從初發意已來布施持戒忍辱精進行禪定修智慧斷一切不善業若墮惡道若生長壽天若不得修善法處若生邊國若生惡邪見家無作見家是中無佛名無法名無僧名無有是處須菩提初發意菩薩於阿耨多羅三藐三菩提以深心行十不善道無有是處世尊若菩薩摩訶薩有如是善根功德成就如佛自說本生受不善果報是時善根為何所在佛告須菩提菩薩摩訶薩為利益眾生故隨而受身以是身利益眾生須菩提菩薩摩訶薩作畜生時有是方便力若怨賊欲來殺害以無上忍辱無上慈悲心捨身不惱怨賊汝諸聲聞辟支佛無有是力以是故須菩提當知菩薩摩訶薩欲具足大慈悲心為憐愍利益眾生故受畜生身須菩提白佛言世尊菩薩摩訶薩住何等善根中受如是諸身佛告須菩提菩薩摩訶薩從初發意乃至道場於其中間無有善根不具足者具足已當得阿耨多羅三藐三菩提以是故菩薩摩訶薩從初發意應當學具足一切善根學善根已當得一切種智當斷一切煩惱習須菩提白佛言世尊云何菩薩摩訶薩成就如是白淨無漏法而生惡道畜生中佛告須菩提於汝意云何佛成就白淨無漏法不須菩提言佛一切白淨無漏法成就須菩提若佛自化作畜生身作佛事度眾生實是畜生不須菩提言不也佛言菩薩摩訶薩亦如是成就白淨無漏法為度眾生故受畜生身用是身教化眾生佛告須菩提如阿羅漢作變化身能使眾生歡喜不須菩提言能佛言如是如是須菩提菩薩摩訶薩用是白淨無漏法隨所度眾生而受身以是身利益眾生亦不受苦須菩提於汝意云何幻師幻作種種形若象馬牛羊男女等以示眾人須菩提是象馬牛羊男女等有實不須菩提言不實也世尊佛言如是須菩提菩薩摩訶薩白淨無漏法成就現作種種身以示眾生故以是身饒益一切亦不受眾苦須菩提白佛言世尊菩薩摩訶薩大方便力得聖無漏智慧而隨所應度眾生身而作種種形以度眾生論問曰上阿鞞跋致品中說如是相是阿鞞跋致如是相非阿鞞跋致阿鞞跋致即是畢定須菩提今何以更問答曰是般若波羅蜜有種種門有種種道阿鞞跋致是一門中說今問畢定更問異門復次佛心中一切眾生一切法皆畢定人以智不及故名為不畢定佛知雖無量阿僧祇劫積大功德必退作小乘者亦知微細蜫虫雖未有善心過爾所劫發心後當作佛定知一切法皆如是從是因得是果是故名佛一切法中無礙以畢定知故復次須菩提聞法華經中說於佛所作少功德乃至戲笑一稱南無佛漸漸必當作佛又聞阿鞞跋致品中有退不退又復聞聲聞人皆當作佛若爾者不應有退如法華經中說畢定餘經說有退有不退是故今問為畢定為不畢定如是等種種因緣故問定不定佛答菩薩是畢定須菩提心以入涅槃為畢定是故問為何道中畢定佛答非畢定二乘但於大乘中畢定求佛道者有上中下是故問為初發意為阿鞞跋致為最後身畢定須菩提意謂為阿鞞跋致已上畢定住佛道中故佛答三種菩薩皆畢定畢定者必當作佛問曰如上品中說佛以佛眼見十方菩薩求佛如恒河沙得阿鞞跋致者若一若二今何以言三種菩薩盡皆畢定答曰我先已說般若甚深有無量門有說諸菩薩退而不畢定有處說菩薩畢定不退如阿鞞跋致品中須菩提問佛菩薩退者於何處退為從色為從受想行識乃至十八不共法畢竟空故諸法皆不退此中佛何以更說不退問曰是二義何者是實答曰二事皆實佛口所說無不實者如佛或說諸法空無所有或說布施持戒等是有為初發心者說諸法有為久學人著善法者說諸法空無所有懈怠於阿耨多羅三藐三菩提不牢固者如是人應從聲聞道得度而不求聲聞久於生死中受苦是故說發心如恒河沙得阿鞞跋致者若一若二眾生聞是已能堪受眾苦者畢定阿耨多羅三藐三菩提若不能者取聲聞辟支佛道有人堪任得佛而大悲心薄自愛身重此人聞佛難得多有退者作是念我或不能得佛不如早取涅槃何用世世受勤苦為為是人故說一切菩薩乃至初發心皆畢定如法華經中說問曰若菩薩皆畢定佛何以故種種呵二乘不聽菩薩取二乘證答曰求佛道者應遍知法性是人畏老病死故於法性少分取證便自止息捨佛道不度眾生諸佛菩薩之所呵責汝欲捨去會不得離得阿羅漢證時不求諸菩薩深三昧又不廣化眾生是則迂迴於佛道稽留問曰阿羅漢先世因緣所受身必應當滅住在何處而具足佛道答曰得阿羅漢時三界諸漏因緣盡更不復生三界有淨佛土出於三界乃至無煩惱之名於是國土佛所聞法華經具足佛道如法華經說有羅漢若不聞法華經自謂得滅度我於餘國為說是事汝皆當作佛問曰若阿羅漢往淨佛國土受法性身如是應得疾作佛何以言迂迴稽留答曰是人著小乘因緣捨眾生捨佛道又復虛言得道以是因緣故雖不受生死苦惱於菩薩根鈍不能疾成佛道不如直往菩薩復次佛法於五不可思議中最第一今言漏盡阿羅漢還作佛唯佛能知論議者正可論其事不能測知是故不應戲論若求得佛時乃能了知餘人可信而不可知畢定菩薩墮三惡道中不者須菩提聞佛說無量本生因緣或象鹿龜鴿孔雀鸚鵡等受種種苦是故問佛世尊若菩薩受如是等畜生身云何言一切菩薩畢定畢定者即是阿鞞跋致阿鞞跋致者不墮三惡趣佛反問答於汝意云何八人等聖人為墮三惡道不須菩提思惟是諸聖人入聖道故無墮三惡道因緣思惟已答言不也佛言菩薩亦如是墮三惡道因緣盡故云何墮三惡道墮三惡道因緣者所謂諸不善法是菩薩從初發心已來修習布施持戒等諸善法斷諸殺生等十不善道若是人墮三惡道無有是處何以故滅諸惡法增益善法故不善道有上中下上者墮地獄中者墮畜生下者墮餓鬼是菩薩三種已盡深心悲念眾生是故不墮問曰若爾者三惡道可不於中生是菩薩福德多何以不於長壽天中生答曰是菩薩憐愍眾生行六波羅蜜雖能入禪波羅蜜和合慈悲行不著禪味命欲終盡念欲界法故退禪道以彼中無苦惱深著禪味難可得度故不生長壽天以邊國障礙不得修善法故不生所以者何是菩薩拔出悋法根本悋法因緣故生邊國不知法處復次是菩薩常好中道捨離二邊故不生邊國邊國者無三寶之名不識七眾但貴今世現事不貴福德道法故名邊地不但生邊國故名為邊地若識三寶知罪福相續因緣解諸法實相是人雖生閻浮提外不名為邊何況生閻浮提中是菩薩常樂為他說法亦深愛善法故得隨意善眾生共生所謂為中國人於中國不生邪見家何以故是菩薩世世常自行正見亦教他正見讚正見法歡喜讚歎行正見者是故不生惡邪見家問曰是菩薩大福德智慧力應生邊地邪見家而教化之何以畏而不生答曰菩薩有二種一者成就大力菩薩二者屬因緣新發心菩薩大菩薩為眾生隨所應度受身不避邊地邪見新發意菩薩若生是處既不能度人又自敗壞是故不生譬如真金在泥終不敗壞銅鐵則壞邪見者所謂無作見雖六十二種皆是邪見無作最重所以者何無作言不應作功德求涅槃若言天作若言世界始來雖是邪見而不遮作福德以無作大惡故不生又初發心菩薩深惡心行十不善道無有是處何以故是菩薩一心迴向貴重阿耨多羅三藐三菩提不貴世間法是人未離欲因緣故雖起諸煩惱終不深心作惡雖加杖楚終不奪命不取他財令其失命是菩薩斷一切不善法修集一切善法故不生八難處常得八好處須菩提問若菩薩有如是善根成就云何本生因緣作鹿馬等佛答菩薩實有福德善根成就為利益眾生故受畜生形亦無畜生罪此中佛自說因緣所謂菩薩在畜生中慈愍怨賊阿羅漢辟支佛所無有阿羅漢辟支佛怨賊來害雖不加報不能愛念供養供給如菩薩本身作六牙白象獵師以毒箭射胸爾時菩薩象以鼻擁抱獵者不令餘象得害語雌象言汝為菩薩婦何緣生惡心獵師是煩惱罪非人過也我得阿耨多羅三藐三菩提當滅除其煩惱罪譬如鬼著人呪師來但治鬼而不瞋人是故莫求其罪徐問獵者汝何以射我答言我須汝牙象即就石罅拔牙與之血肉俱出不以為痛供給糧食示語道徑如是等慈悲阿羅漢辟支佛所無有如是好心云何受畜生身當知是變化度於眾生問曰何以不作人身而為說法而作此獸身答曰有時眾生見人身則不信受見畜生身說法則生信樂受其教化又菩薩欲具足大慈悲心欲行其實事眾生見之驚喜皆得入道經世尊菩薩摩訶薩住何等白淨法能作如是方便力而不受染污佛言菩薩用般若波羅蜜作如是方便力於十方如恒河沙等國土中饒益眾生亦不貪著是身何以故著者著法著處是三法皆不可得自性空故空不著空空中無著者亦無著處何以故空中空相不可得須菩提是名不可得空菩薩住是空中能得阿耨多羅三藐三菩提世尊菩薩但住般若波羅蜜中得阿耨多羅三藐三菩提不住餘法中耶須菩提頗有法不入般若波羅蜜者不世尊若般若波羅蜜自性空云何一切法皆入般若波羅蜜中世尊空中無有法若入若不入須菩提一切法一切法相空不世尊空須菩提若一切法一切法相空云何言一切法不入空中須菩提白佛言世尊云何菩薩摩訶薩行般若波羅蜜時住一切法空中能起神通波羅蜜住是神通波羅蜜中到十方如恒河沙等國土供養現在諸佛聞諸佛說法於諸佛所種善根佛告須菩提菩薩摩訶薩行般若波羅蜜時觀是十方如恒河沙等國土皆空是國土中諸佛亦性空但假名字故諸佛現身所假名字亦空若十方國土及諸佛性不空者空為有偏以空不偏故一切法一切法相空以是故一切法一切法相空是故菩薩摩訶薩行般若波羅蜜用方便力生神通波羅蜜住是神通波羅蜜中起天眼天耳如意足知他心智宿命智知眾生生死若菩薩遠離神通波羅蜜不能得饒益眾生亦不能得阿耨多羅三藐三菩提是菩薩摩訶薩神通波羅蜜是阿耨多羅三藐三菩提道何以故用是天眼自見諸善法亦教他人令得諸善法於善法亦不著諸善法自性空故空無所著若著則受味是空中無有味是菩薩摩訶薩行般若波羅蜜時能生如是天眼用是眼觀一切法空見是法空不取相不作業亦為人說是法亦不得眾生相不得眾生名如是菩薩摩訶薩用無所得法故起神通波羅蜜用是神通波羅蜜神通所應作者能作是菩薩用天眼通過於人眼見十方國土見已飛到十方饒益眾生或以布施或以持戒或以忍辱或以精進或以禪定或以智慧饒益眾生或以三十七助道法或以諸禪解脫三昧或以聲聞法或以辟支佛法或以菩薩法或以佛法饒益眾生為慳者如是說法諸眾生當行布施貧窮是苦惱法貧窮之人自不能益何能益他以是故汝等當勤布施自身得樂亦能令他得樂莫以貧窮故共相食噉不得離三惡道為破戒者說法諸眾生破戒法大苦惱破戒之人自不能益何能益他破戒法受苦果報若在地獄若在餓鬼若在畜生汝等墮三惡道中自不能救何能救人以是故汝等不應隨破戒心死時有悔若有共相瞋諍者說如是法諸眾生莫共相瞋瞋亂心人不順善法汝等今共相瞋亂心或墮地獄若餓鬼畜生中以是故汝等不應生一念瞋恚心何況多為懈怠眾生說法令得精進散亂眾生令得禪定愚癡眾生令得智慧亦如是行婬欲者令觀不淨瞋恚者令觀慈心愚癡眾生令觀十二因緣行非道眾生令入正道所謂聲聞道辟支佛道佛道為是眾生如是說法汝等所著是法性空性空法中不可得著不著相是空相如是須菩提菩薩摩訶薩行般若波羅蜜時住神通波羅蜜中為眾生作利益須菩提菩薩若遠離神通不能隨眾生意善說法以是故須菩提菩薩摩訶薩行般若波羅蜜時應起神通須菩提譬如鳥無翅不能高翔菩薩無神通不能隨意教化眾生以是故須菩提菩薩摩訶薩行般若波羅蜜應起諸神通起諸神通已若欲饒益眾生隨意能益是菩薩用天眼見如恒河沙等諸國土及見是國土中眾生見已用神通力往到其所知眾生心隨其所應而為說法或說布施或說持戒或說禪定乃至或說涅槃法是菩薩用天耳聞二種音聲若人若非人用天耳聞十方諸佛所說法皆能受持如所聞法為眾生說或說布施乃至或說涅槃是菩薩淨他心智用他心智知眾生心隨其所應而為說法或說布施乃至或說涅槃是菩薩宿命智憶念種種本生處亦自憶亦憶他人用是宿命智念過去在在處處諸佛名字及弟子眾有眾生信樂宿命者為現宿命事而為說法或說布施乃至或說涅槃用如意神通力到種種無量諸佛國土供養諸佛從諸佛種善根還來本國是菩薩漏盡神通智證用是漏盡神通智證故為眾生隨應說法或說布施乃至或說涅槃如是須菩提菩薩摩訶薩行般若波羅蜜時應如是起諸神通菩薩用修是神通故隨意受身苦樂不染譬如佛所化人作一切事苦樂不染菩薩摩訶薩行般若波羅蜜時應如是遊戲神通能淨佛國土成就眾生復次須菩提菩薩摩訶薩不淨佛國土不成就眾生不能得阿耨多羅三藐三菩提何以故因緣不具足故不能得阿耨多羅三藐三菩提須菩提白佛言世尊何等是菩薩摩訶薩因緣具足已得阿耨多羅三藐三菩提佛告須菩提一切善法是菩薩阿耨多羅三藐三菩提因緣須菩提白佛言世尊何等是善法以是善法故得阿耨多羅三藐三菩提佛告須菩提菩薩從初發意已來檀波羅蜜是善法因緣是中無分別是施者是受者性空故用是檀波羅蜜能自利益亦能利益眾生從生死拔出令得涅盤是諸善法皆是菩薩摩訶薩阿耨多羅三藐三菩提因緣行是道過去未來現在諸菩薩摩訶薩得度生死已度今度當度尸羅波羅蜜羼提波羅蜜毘梨耶波羅蜜禪波羅蜜般若波羅蜜四禪四無量心四無色定四念處乃至八聖道分十八空八背捨九次第定陀羅尼門佛十力四無所畏四無礙智十八不共法如是等功德皆是阿耨多羅三藐三菩提道須菩提是名善法菩薩摩訶薩具足是善法已當得一切種智得一切種智已當轉法輪轉法輪已當度眾生論釋曰爾時須菩提問住何等善根故能受此身佛答菩薩摩訶薩一切善法具足乃至須菩提大歡喜白佛言菩薩摩訶薩大方便成就力住何等聖無漏法能受此身而不為畜身所染譬如幻師亦如變化住何等白淨法能作如是方便佛答菩薩以般若波羅蜜力故能成就如是方便作種種身能利益十方國土中眾生亦不貪是身佛此中說因緣是菩薩三法不可得一者是菩薩身二者所作鹿馬三者所用法何以故是法皆性空空亦不著空空中亦無貪著法無故眾生無眾生無故法亦無此中佛說因緣空中空不可得不可得故菩薩云何貪是智慧是名無所得空般若波羅蜜菩薩住是中能得阿耨多羅三藐三菩提以無障礙故易得須菩提問菩薩住六波羅蜜乃至十八不共法今何以但說住無所得般若波羅蜜中得佛答須菩提何法不入般若中一切法皆入般若波羅蜜中若住般若波羅蜜則住一切法復問若般若波羅蜜性空云何一切法皆入中此中須菩提自說因緣一切法性空中無有法出無有法入佛告須菩提一切法一切法相空耶世尊空須菩提若一切法一切法相空一切法應入空中汝云何言空中無有法出入爾時須菩提心伏受解聞是菩薩化身度眾生今問世尊菩薩云何住一切法空中能起神通波羅蜜到十方如恒河沙國土供養佛聽法種甚深善根善根者諸陀羅尼三昧門無礙解脫之根本須菩提意般若波羅蜜性空云何菩薩安住性空波羅蜜中能行是神通有法佛言空故能行所以者何須菩提菩薩行般若時觀十方如恒河沙國土皆空是國土諸佛亦空問曰若國土空佛亦應空何以別說答曰佛以無量阿僧祇實功德得是身能以一足指動十方如恒河沙國土又菩薩世世來深愛重佛不能疾觀使空是故不共國土合說此中佛自說因緣若十方國土及諸佛不空者空為有偏有偏名有空不空處今實不偏故一切法一切法相空菩薩行般若波羅蜜一切法無礙以肉眼觀色不通見上不見下見前不見後通見障不見晝見夜不見知肉眼力少故以方便更求天眼方便力者令他界四大來在身中用天眼義如先說生天耳如意足他心智宿命智知眾生生死所趣等菩薩若無神通不能得饒益眾生何以故若無神通云何能令多眾生發心菩薩有神通猶尚不能盡令眾生發心何況無是故神通波羅蜜是菩薩所行道菩薩自見善法亦令他人得見善法亦不著是善法何以故是法性皆空故問曰天眼可見色云何見善法又言見一切法性空答曰因中說果以天眼見自見己身及見十方眾生然後用他心智宿命智求其今世後世善根是善根及果報久皆磨滅磨滅故見空是善根皆是有為法無自性無自性故空空故不可著亦不可受味不可受味故不著譬如蠅無處不著唯不著火焰眾生愛著亦如是善不善法中皆著乃至非有想非無想著故不能入涅槃唯不能著般若波羅蜜性空火所以者何般若波羅蜜般若波羅蜜相空若般若波羅蜜不空即是味是可著處菩薩住是智慧中不起有漏業為眾生說法亦知眾生假名不可得安住是無所得般若波羅蜜中而能具足神通事若菩薩不得是無障礙般若則不能得無礙神通菩薩得是無障礙空神通飛到十方國土利益眾生如經中廣說或以布施或以持戒等慳者為說布施等六波羅蜜義如此中佛自廣說如此中說譬喻如鳥無翅不能飛翔菩薩亦如是無神通波羅蜜不能教化眾生菩薩以天眼見十方國土諸佛及一切眾生以天耳力從諸佛聞法以如意神通力放大光明或現水火作種種變化現奇特事令眾生發希有尊重心以他心智力故知他心心數法所著所厭可度不可度是利是鈍是善根成就是未成就如是等知他眾生心攝取善根成就者有可度者以宿命智生死智觀其本末何所從來種何善根所好何行從此終當生何所何時當得解脫如是籌量思惟知可度者過去業因緣未來世果報復以神通力是人應以恐怖度者以地獄示之汝當生此中應以歡喜度者示以天堂眼見是事心懷驚怖歡喜厭患世間爾時以漏盡神通說漏盡法眾生聞是法破其著心以三乘而得涅槃譬如白鷺欲取魚時籌量進止不失期會知其可得即便取之終不空也菩薩亦如是以神通力故觀眾生本末應度因緣國土時節知其信等諸根增利諸因緣具足而為說法則不空也是故說菩薩離神通不能饒益眾生如鳥無翅餘神力如佛自說以天眼見十方眾生生死亦知眾生心隨意說法乃至善修神通力而為眾生受身不為苦樂所污是菩薩於眾生中或為父或為子或為師或為弟子或為主或為奴或為象馬或為乘象馬者或時富貴力勢或時貧賤於此諸事亦不為染污譬如佛所化人作一切事不染苦樂一切事者如先作種種阿僧祇身度眾生苦樂不染者樂中不生愛苦中不生瞋不如生死眾生隨處起煩惱菩薩應如是遊戲神通成就眾生淨佛國土問曰菩薩神通力有所作何以名遊戲答曰戲名如幻師種種現變菩薩神通種種現化名之為戲復次佛法中三三昧空名為上行何以故似如涅槃無所著無所得故諸餘行法皆名為下下如小兒是故說神通力名為遊戲於成就眾生淨佛土中最為要用成就眾生如是中說淨佛土共修善根問曰何必要用成就眾生淨佛國土答曰佛自說因緣不成就眾生淨佛國土不能得無上道何以故因緣不具足則不能得阿耨多羅三藐三菩提因緣者所謂一切善法從初發意行檀波羅蜜乃至十八不共法於是行法中無憶想分別是施者是財物是受者乃至十八不共法亦如是若菩薩不著心無所分別行六波羅蜜乃至十八不共法是為阿耨多羅三藐三菩提因緣以是道得阿耨多羅三藐三菩提亦能自度又能度眾生問曰菩薩若著心布施有何等過而不名具足著心布施受者恩重答曰雖有小利而有大過如美食雜毒雖有美利而自喪命問曰何者是過答曰若著心布施有不稱意事則生恚怒若受者不感其恩即成怨嫌若著心供養善人有少凶衰則嫌布施無應悔惜所施若布施心悔所受果報則不清淨復次著心布施者深心貪著財物若有侵奪則便加害自念我為福德好事集財汝何故侵奪先貪財物為今世事而作布施為後世事愛惜轉深以染著故若有侵奪能為重罪重罪因緣故受三惡道苦復次貪著因緣故生瞋恚瞋恚因緣故加刀杖刀杖殺害受諸苦惱復次人起愚癡業大不安隱行此虛誑不實事故後必致大患十方諸佛皆說無相解脫門諸法無相相是為實若人取是財物虛誑不實相然後心著心著故期大果報而能施與譬如人欲求多收故大用穀子如是著心布施果報少而不淨終歸於盡受諸憂惱不可稱說皆由取相故有如是過若以如實相行布施無有如是過無量阿僧祇生死中受諸福樂而亦不盡乃至得阿耨多羅三藐三菩提復次若人以著心行善法是人若聞諸法畢竟空即時捨所行法著是空法取相以此為實先者為虛誑是人則失二種法失先善法而墮邪見著心者有如是過譬如重病之人雖有眾藥療之無損藥復作病著心行諸功德有如是等過罪菩薩捨於著心不取空相如如法性實際於布施等法亦如是見為一切眾生迴向阿耨多羅三藐三菩提復次菩薩布施時作是念如十方三世諸佛畢竟清淨智慧知諸法實相亦知是布施相我亦以是性迴向復次是菩薩一切五情心心數法中不用不行不能知諸法相故是法皆是因緣邊生虛誑無有自性故我今欲知諸法實相迴向是諸虛誑入實相中皆無有異我今未能得諸法清淨實智慧故有所分別是虛是實以清淨智慧知之則皆作第一義諦入第一義諦中皆為清淨無有別異如是布施等迴向直至佛道是故說無所分別心能行布施等是名真菩薩道經須菩提白佛言世尊若是諸法是菩薩法何等是佛法佛告須菩提如汝所問是諸法是菩薩法何等是佛法者須菩提菩薩法亦是佛法若知一切種是得一切種智斷一切煩惱習菩薩當得是法佛以一念相應慧知一切法已得阿耨多羅三藐三菩提須菩提是為菩薩佛之差別譬如向道得果異是二人俱為聖人如是須菩提菩薩摩訶薩無礙道中行是名菩薩摩訶薩解脫道中無一切闇蔽是為佛須菩提白佛言世尊若一切法自相空自相空法中云何有差別之異是地獄是餓鬼是畜生是天是人是性地人是八地人是須陀洹人是斯陀含阿那含阿羅漢人是辟支佛是菩薩是多陀阿伽度阿羅呵三藐三佛陀世尊如諸人不可得業因緣亦不可得果報亦不可得佛言如是如是如汝所言自相空法中無眾生無業因緣無果報須菩提眾生不知是諸法自相空是眾生作業因緣若善若惡若無動罪業因緣故墮三惡道中福業因緣故在人天中生無動業因緣故色無色界中生是菩薩摩訶薩行檀波羅蜜乃至十八不共法時盡受行是助道法如金剛三昧得阿耨多羅三藐三菩提得已饒益眾生是利常不失故不墮五道生死中須菩提白佛言世尊佛得阿耨多羅三藐三菩提已得五道生死不佛言不得也須菩提世尊得業若黑若白若不黑不白不佛言不也世尊若不得云何說是地獄餓鬼畜生人天須陀洹乃至阿羅漢辟支佛菩薩諸佛須菩提若眾生知諸法自相空菩薩摩訶薩不求阿耨多羅三藐三菩提亦不拔眾生於三惡趣乃至五道往來生死中須菩提以眾生實不知諸法自性空故不得脫五道生死是菩薩從諸佛所聞諸法自性空發意求阿耨多羅三藐三菩提須菩提諸法不爾如凡夫人所著是眾生於無所有法中顛倒妄想分別得法無眾生有眾生相無色色相無受想行識受想行識相乃至一切有為法無所有用顛倒妄想心作身口意業因緣往來五道生死中不得脫是菩薩摩訶薩行般若波羅蜜時一切善法內般若波羅蜜中行菩薩道得阿耨多羅三藐三菩提得阿耨多羅三藐三菩提已為眾生說四聖諦苦苦集苦滅苦滅道開示分別一切助道善法皆入四聖諦中用是助道善法故分別有三寶何等三佛寶法寶僧寶不信拒逆是三寶故不得離五道生死須菩提白佛言世尊用苦聖諦得度用苦智得度用集聖諦得度用集智得度用滅聖諦得度用滅智得度用道聖諦得度用道智得度佛告須菩提非苦聖諦得度亦非苦智得度乃至非道聖諦得度亦非道智得度須菩提是四聖諦平等故我說即是涅槃不以苦聖諦不以集滅道聖諦亦不以苦智不以集滅道智得涅槃須菩提白佛言世尊何等是四聖諦平等須菩提若無苦無苦智無集無集智無滅無滅智無道無道智是名四聖諦平等復次須菩提是四聖諦如不異法相法性法住法位實際有佛無佛法相常住為不誑不失故是菩薩摩訶薩行般若波羅蜜時為通達實諦故行般若波羅蜜須菩提白佛言世尊云何菩薩摩訶薩為通達實諦故行般若波羅蜜時如通達實諦故不墮聲聞辟支佛地直入菩薩位中佛告須菩提若菩薩摩訶薩如實見諸法見已得無所有法得無所有法已見一切法空四聖諦所攝四聖諦所不攝法皆空若如是觀是時便入菩薩位中是為菩薩住性地中不從頂墮用是頂墮故墮聲聞辟支佛地是菩薩住性地中能生四禪四無量心四無色定是菩薩住是初定地中分別一切諸法通達四聖諦知苦不生緣苦心乃至知道不生緣道心但順阿耨多羅三藐三菩提心觀諸法如實相世尊云何觀諸法如實相佛言觀諸法空世尊何等空佛言自性空是菩薩用如是智慧觀一切法空無法性可見住是性中得阿耨多羅三藐三菩提何以故無性相是阿耨多羅三藐三菩提非諸佛所作非辟支佛所作亦非阿羅漢所作亦非向道人所作亦非得果人所作亦非菩薩所作但眾生不知不見諸法如實相以是事故菩薩摩訶薩行般若波羅蜜以方便力故為是眾生說法論問曰佛法菩薩法大有差別佛是一切智菩薩未是一切智須菩提何故生疑而問佛何等是諸菩薩法何等是佛法答曰此中佛教菩薩如佛所行應如是行六波羅蜜等乃至一切種智是故須菩提問若如佛行與佛何異佛可其意應如是問色等諸法行處是同但智慧利鈍有異此中佛自說因緣菩薩雖如實行六波羅蜜而未能周遍未能入一切門是故不名為佛若菩薩已入一切種智門入諸法實相中以一念相應智慧得阿耨多羅三藐三菩提斷一切煩惱習得諸法中自在力爾時名為佛如月十四日十五日雖同為月十四日不能令大海水潮菩薩亦如是雖有實智慧清淨未能具足諸佛法故不能動一切十方眾生月十五日光明盛滿時能令大海水潮菩薩成佛亦如是放大光明能動十方國土眾生此中佛自說譬喻如向道得果雖同為聖人而有差別菩薩亦如是行者名為菩薩從初發心乃至金剛三昧佛已得果斷一切法中疑無所不了故名為佛須菩提復問自相空法中差別不可得所謂是地獄乃至天是性人八人是須陀洹乃至佛世尊如地獄等眾生不可得業因緣亦應不可得何以故作業者不可得業不可得故果報亦不可得佛云何說佛與菩薩有差別佛可須菩提意還以所問答須菩提眾生不知自性空法故能起善惡業如經中廣說眾生者凡夫未入正位人是人我心顛倒煩惱因緣故起諸業業者有三種身口意是三種業有二種若善若惡若有漏若無漏惡業故墮三惡趣善業故生天人中善業復有二種一者欲界繫二者色無色界繫色無色界繫生業名不動不動業故生色無色界若眾生自知諸法性空即時不生著心著心不生故不起業乃至不生色無色界以實不知故生以是事故菩薩摩訶薩盡受行布施等法乃至十八不共法無所失無所少乃至用如金剛三昧得阿耨多羅三藐三菩提大饒益眾生眾生得是利益故不復往來五道生死須菩提復問佛得阿耨多羅三藐三菩提時實得是五道不佛言不得問曰佛先說大利益故不墮五道今云何言不得答曰決定取相邪見墮邪見五道生死不得但凡夫人以顛倒因緣起業假名有生死五道其實如幻如夢復問得黑白等四種業不佛言不黑業者是不善業果報地獄等受苦惱處是中眾生以大苦惱悶極故名為黑受善業果報處所謂諸天以其受樂隨意自在明了故名為白業是業是三界天善不善業受果報處所謂人阿修羅等八部此處亦受樂亦受苦故名為白黑業無漏業能破不善有漏業能拔眾生令離善惡果報中問曰無漏業應是白何以言非白非黑答曰無漏法雖清淨無垢以空無相無作故無所分別不得言白黑白是相待法此中無相待故不得言白復次無漏業能滅一切諸觀觀中分別故有黑白此中無觀故無白須菩提復問若不得是四種業云何分別是地獄乃至阿羅漢若無黑業云何說是地獄畜生餓鬼若無白業云何說是天人若無黑白業云何說是阿修羅道若無不白不黑業云何說是須陀洹乃至阿羅漢佛答若一切眾生自知諸法自性空者菩薩不發阿耨多羅三藐三菩提意亦不於六道中拔出眾生何以故眾生自知諸法性空則無所度譬如無病則不須藥無闇則不須燈明須菩提今眾生實不知自相空法故隨心取相生著以著故染染故隨於五欲隨五欲故為貪所覆貪因緣故慳虛誑嫉妬瞋恚鬪諍以瞋恚故起諸罪業無所識知是故壽終隨業因緣生於彼處續作生死業常往來六道中無復窮已是故菩薩於諸佛及弟子所聞說諸法空而慈愍眾生眾生以狂愚顛倒故生著我當作佛破眾生顛倒令解諸法空相所以者何諸法不爾如凡人所著眾生法無有定實但自於無所有中憶想分別望有所得無眾生中起眾生想無色中起色想無受想行識中起識想以狂顛倒故是人能起身口意業於六道生死中不能得脫若但生眾生法想結縛猶輕易可得度生貪欲瞋恚於是中起諸重業是為重縛受此業果報則難可得度譬如積微塵成山難可得移動菩薩為是眾生故欲破其生死因緣果報故於般若中攝一切善法行菩薩道得阿耨多羅三藐三菩提為眾生說四聖諦所謂苦苦集苦滅滅苦道種種因緣開示敷演問曰佛無量阿僧祇劫來習微妙法所謂十八不共法乃至無礙解脫諸甚深業何以但說苦集滅道答曰眾生所畏急者無過於苦為除苦已然後示以佛道如人重病先以除病為急然後以寶物衣服莊嚴其身苦者受五受眾身是一切苦本性即是苦是苦略而言之是生老病等如經中處處廣說苦集者愛等諸煩惱愛是心中舊法以是故佛說愛能生後身故是苦因苦因即是集若人欲捨苦先當斷愛愛斷苦則滅斷愛即是苦滅苦滅即是道觀是五眾種種因緣苦及苦集過罪所謂無常苦空無我如病如瘡如怨如賊等於八聖道分中為正見餘七事助成發起能斷一切法中愛如以酒發藥此人於一切世間無所復貪得離苦火然後示以妙法復次此中佛自說因緣所謂於四聖諦中攝一切善法有人言佛何以但說苦等四法以是故佛說一切助道善法皆攝在四諦中助道善法因緣故分別有三寶眾生不信三寶故不得離六道生死問曰須菩提何以作是麁問言為以苦滅以苦智滅以集滅集智滅答曰此非麁問今問見苦等四諦體故滅為用智故滅愛等諸煩惱滅故名有餘涅槃若以苦諦得道一切眾生牛羊等亦應得道若用苦智得道離苦則無智離苦智不名為苦諦但名為苦苦諦苦智和合故生不得言但以苦滅但以智滅乃至道諦亦如是佛答不以苦諦滅亦不以苦智滅乃至道諦道智亦如是我說是四諦平等即是滅不用苦諦滅不用乃至道諦滅何以故是苦等四法皆從緣生虛妄不實無有自性故不名為實不實故云何能滅問曰二諦有漏凡夫所行法故可是虛誑不實道諦是無漏法無所著雖從因緣和合生而不虛誑又滅諦是無為法不從因緣有云何言四法皆是虛誑答曰初得道知二諦是虛誑將入無餘涅槃亦知道諦虛誑以空空三昧等捨離道諦如說栰喻滅諦亦無定法如經中說離有為無無為因有為故說無為苦滅如燈滅不應戲論求其處所是故佛說不以用苦乃至用道得滅須菩提問佛何者是四諦平等佛答若無八法處所謂四諦四諦智是則平等復次須菩提四諦如實不誑不異如法性法相法住實際若有佛無佛法相常住不用心心數法及諸觀但為不誑眾生故住一切餘法皆顛倒妄著顛倒果報生故雖能與人天喜樂久久皆虛妄變異但有一法所謂諸法實相以不誑故常住不滅如是菩薩行般若波羅蜜通達諸法實諦須菩提復問云何菩薩通達得實諦過聲聞辟支佛地入菩薩位佛答若菩薩思惟籌量求諸法無有一法可得定相見一切法皆空若在四諦若不在四諦非四諦者虛空非數緣盡餘在四諦若觀如是法空爾時入菩薩位問曰何以不說空亦空觀入菩薩位答曰不須是說何以故若說諸法空即是空空亦空若是空不空不名為一切空是故行是空得入菩薩位菩薩住是性地中不墮頂性地者所謂菩薩法位如聲聞法中燸法頂法忍法世間第一法名為性地是法隨順無漏道故名為性是中住必望得道菩薩亦如是安住是性地中必望作佛能生四禪四無量心四無色定是菩薩住在禪地中攝心分別思惟籌量諸法通達四諦所謂知見苦亦非緣苦生心知苦是凡夫受身著苦因緣故受諸憂惱是人身皆如賊如怨無常空等得是已即時捨不取苦相亦不緣苦諦菩薩法位力故乃至道諦亦如是但一心迴向阿耨多羅三藐三菩提知是四諦藥病相對亦不著是四諦但觀諸法如實相不作四種分別觀須菩提問云何如實觀諸法佛言觀空須菩提若菩薩能觀一切法若大若小皆空是名如實觀復問用何等空佛答用自相空問曰十八空中佛何以但說自相空答曰是中道空內外空等是小空畢竟空無所得空等是甚深空自相空是中空自相有理破故而心不沒而能入甚深空中是菩薩得如是法觀一切法皆空乃至不見一法有性可住得阿耨多羅三藐三菩提觀諸法如阿耨多羅三藐三菩提阿耨多羅三藐三菩提亦自性空非佛所作非大菩薩所作非阿羅漢辟支佛所作常寂滅相無戲論語言眾生不能知見如實相是故菩薩行般若波羅蜜以方便力為眾生說法方便力者菩薩得無生忍法入菩薩位通達菩薩第一義諦觀是道相甚深微妙無得無捨用妙智慧不可得何況可得口說大悲心深念眾生以空事故墮三惡道受大劇苦若我直說是法則不信不受則破壞法墮於地獄我今當成就一切善法莊嚴身三十二相引導眾生起無量無邊諸佛神通力得成佛道一切眾中主於諸法得自在若讚惡法眾生猶尚當受何況實法是菩薩如所願思惟行為眾生說使皆度脫經須菩提白佛言世尊若諸法性無所有非佛所作非辟支佛所作非阿羅漢所作非阿那含斯陀含須陀洹所作非向道人非得果人非諸菩薩所作云何分別有諸法異是地獄是畜生是餓鬼是人是天乃至是非有想非無想天用是業因緣故知有生地獄者是業因緣故知有生畜生餓鬼者是業因緣故知有生人中生四天王天乃至生非有想非無想天者是業因緣故知有得須陀洹斯陀含阿那含阿羅漢辟支佛者是業因緣故知是諸菩薩摩訶薩是業因緣故知是多陀阿伽度阿羅訶三藐三佛陀世尊無性法中無有業用作業因緣故若墮地獄餓鬼畜生若生人天乃至生非有想非無想天以是業因緣故得須陀洹斯陀含阿那含阿羅漢辟支佛菩薩摩訶薩行菩薩道當得一切種智得一切種智故能拔出眾生於生死中佛告須菩提如是如是無性法無業無果報須菩提凡夫人不入聖法不知諸法無性相顛倒愚癡故起種種業因緣是諸眾生隨業得身若地獄身若畜生身若餓鬼身若人身若天身若四天王天身乃至非有想非無想天身是無性法無業無果報無性常是無性如須菩提所言若一切法無性云何是須陀洹乃至諸佛得一切種智須菩提於汝意云何道是無性不須陀洹果乃至諸佛一切種智是無性不須菩提言世尊道無性須陀洹果亦無性乃至諸佛一切種智亦無性須菩提無性法能得無性法不不也世尊佛告須菩提有性法能得有性法不不也世尊須菩提無性法及道是一切法皆不合不散無色無形無對一相所謂無相須菩提是菩薩摩訶薩行般若波羅蜜時以方便力見眾生以顛倒故著五眾無常中常相苦中樂相不淨中淨相無我中我相著無所有處是菩薩以方便力故於無所有中拔出眾生須菩提白佛言世尊凡夫人所著頗有實不異不著故起業業因緣故五道生死中不得脫佛告須菩提凡夫人所著起業處無如毛髮許實事但顛倒故須菩提今為汝說譬喻智者以譬喻得解須菩提於汝意云何如夢中所見人受五欲樂有實住處不須菩提白佛言世尊夢尚虛妄不可得何況住夢中受五欲樂於汝意云何諸法若有漏若無漏若有為若無為頗有不如夢者不世尊諸法若有漏若無漏若有為若無為無不如夢者佛告須菩提於汝意云何夢中有五道生死往來不世尊無也於汝意云何夢中有修道用是修道若著垢若得淨不不也世尊何以故是夢法無有實事不可說垢淨於汝意云何鏡中像有實事能起業因緣用是業因緣墮地獄餓鬼畜生若人若天四天王天處乃至非有想非無想天處不須菩提言不也世尊是像無有實事但誑小兒是事云何當有業因緣用是業因緣當墮地獄乃至非有想非無想處於汝意云何是鏡中像有修道用是修道若著垢若得淨不須菩提言不也世尊何以故是像空無實事不可說垢淨於汝意云何如深澗中有嚮是嚮有業因緣用是業因緣若墮地獄乃至若生非有想非無想處不須菩提言不也世尊是事空無有實音聲云何當有業因緣用是業因緣墮地獄乃至生非有想非無想處於汝意云何是嚮頗有修道用是修道若著垢若得淨不不也世尊是事無實不可說是垢是淨於汝意云何如焰非水水相非河河相是炎頗有業因緣用是業因緣墮地獄乃至生非有想非無想處不不也世尊焰中水畢竟不可得但誑無智人眼云何當有業因緣用是業墮地獄乃至生非有想非無想處於汝意云何是焰有修道用是修道若著垢若得淨不不也世尊是焰無有實事不可說垢淨於汝意云何揵闥婆城如日出時見揵闥婆城無智人無城有城想無廬觀有廬觀想無園有園想是揵闥婆城頗有業因緣用是業因緣墮地獄乃至生非有想非無想處不不也世尊是揵闥婆城畢竟不可得但誑愚夫眼云何當有業因緣用是業因緣墮地獄乃至生非有想非無想處於汝意云何是揵闥婆城有修道用是修道若著垢若得淨不不也世尊是揵闥婆城無有實事不可說垢淨須菩提於汝意云何幻師幻作種種物若象若馬若牛若羊若男若女於汝意云何是幻有業因緣用是業因緣墮地獄乃至生非有想非無想處不不也世尊是幻法空無實事云何當有業因緣用是業因緣墮地獄乃至生非有想非無想處於汝意云何用是幻有修道用是修道若著垢若得淨不不也世尊是法無有實事不可說垢淨須菩提於汝意云何如佛所化人是化人有業因緣用是業因緣墮地獄乃至生非有想非無想處不不也世尊是化人無有實事云何當有業因緣用是業因緣墮地獄乃至生非有想非無想處於汝意云何是化人有修道用是修道若著垢若得淨不不也世尊是事無有實不可說垢淨佛告須菩提於意云何於是空相中有垢者有淨者不不也世尊是中無所有無有著垢者無有淨者須菩提如無有著垢者無有淨者以是因緣故亦無垢淨何以故住我我所眾生有垢有淨實見者不垢不淨如實見者不垢不淨如是亦無有垢淨論問曰佛已處處答是事今須菩提何以復問答曰義雖一所因事異所謂一切法若有佛若無佛諸法性常住空無所有非賢聖所作般若波羅蜜甚深微妙難解難量不可以有量能知諸佛賢聖憐愍眾生故以種種語言名字譬喻為說利根者解聖人意鈍根者處處生著著於語言名字若聞說空則著空聞說空亦空亦復生著若聞一切法寂滅相語言道斷而亦復著自心不清淨故聞聖人法為不清淨如人目瞖視清淨珠見其目影便謂珠不淨佛種種因緣說見有過罪而生於疑作是言若一切法空空亦空云何分別有六道常生如是等疑難故須菩提以經將訖為眾生處處問是事是故重問佛可須菩提意問曰須菩提以有難空佛云何可其意答曰佛可其說諸法空常住有佛無佛不異不可其難云何分別有六道等何以故以其難欲破空故是中佛解其所難所謂凡夫人不入聖法未得聖道不知無所有性不善修習空三昧故顛倒者四顛倒愚癡者三界繫無明雖不說餘煩惱而此二法虛誑不實顛倒即是妄語虛誑若從顛倒所生業及果報以根本不實故眾生雖深著亦無定實以是故五道皆空但有假名又汝難諸賢聖是諸賢聖以斷顛倒差別故有異名以顛倒不實故無所斷又復滅失無所有故名為斷若實有法可斷尚無斷法何況顛倒是故一切賢聖果皆是無所有斷顛倒即是聖人果果即是斷為果所修道亦同無所有是故修道時必當用空無相無作道果分別故賢聖有差別今實無所有法不能得無所有云何有差別是故不應難須菩提意若但顛倒故有世間若有顛倒亦應有實虛實相待故是故問世尊凡夫所著頗有實生著起業業因緣故六道生死不得解脫佛答言不何以故此中佛自說因緣但顛倒故生著若無顛倒云何有相待實法乃至無毫釐許實事畢竟無故問曰諸佛所行實義所謂畢竟空此非實耶答曰是第一義空亦因分別凡夫顛倒故說若無顛倒亦無第一義若凡夫顛倒少多有實第一義亦應有實問曰若二俱不實云何得解脫如人手垢還以垢洗云何得淨答曰諸法實相畢竟空第一義實清淨以有凡夫顛倒不清淨法故有此清淨法不可破壞不變異故以人於諸法實相起著欲生煩惱是故說是法性空無所有無所有故無實雖二法皆不實而不實中有差別如十善十不善二事皆有為法故虛誑不實而善不善有差別殺生法故墮惡道不殺故生天上如布施偷盜二事雖取相著心是虛誑不實而亦有差別如眾生乃至知者見者無所有而惱眾生有大罪慈念眾生有大福如慈能破瞋施能破慳雖二事俱是不實而能相破是故佛說諸法無有根本定實如毫釐許所有欲證明是事故說夢中受五欲譬喻須菩提意若一切法畢竟空無所有性今何以故現有眼見耳聞法以是故佛說夢譬喻如人夢力故雖無實事而有種種聞見瞋處喜處覺人在傍則無所見如是凡夫人無明顛倒力故妄有所見聖人覺悟則無所見一切法若有漏若無漏若有為若無為皆不實虛妄故有見聞又如夢中見六道生死往來見須陀洹乃至阿羅漢夢中無是法而夢見夢中實無淨無垢業果報六道亦如是顛倒因緣故起業業果報亦應空除却顛倒故名為道顛倒無實故道亦不應實鏡中像嚮焰乃至如化亦如是佛反問須菩提於是法中有垢者有淨者不須菩提意一切法中無我云何當說有垢有淨者是故言無佛言若無受垢受淨者垢淨亦無問曰若分別諸法阿毘曇等經中有垢有淨但受垢淨者無三毒等諸煩惱是垢三解脫門諸助道法等是淨答曰雖有是說是事不然若眾生法無所屬亦無作者若無作者亦無作法無縛無解如人為火所燒畏而捨離非火離火眾生亦如是畏五眾苦故捨離非苦離苦若無垢淨者無有解脫復次佛此中自說因緣所謂我我所法中住眾生受垢受淨我畢竟無故垢淨無住處住處無故無垢無淨問曰我雖無我見實有凡夫人住此中起諸煩惱答曰若無我我見無所緣無所緣云何得生問曰雖無我於五眾中邪行謂有我生我見五眾是我我所答曰若以五眾中定生我見因緣於他五眾中何以故不生若於他五眾生者則為大錯亂是故我見無有定緣但顛倒故生問曰若顛倒生何以故但自於己身生見答曰是顛倒狂錯不應求其實事又復於無始生死中來自於相續五眾中生著是故佛說住我心眾生受垢受淨又實見者無垢無淨若我定有實見者應有垢淨如實見者不垢不淨以是因緣故無垢無淨無垢無淨者見諸法實相又於諸法實相亦不著是故無垢諸法實相無相可取是故無淨復次八聖道中不著是名無淨除諸煩惱不著顛倒是名無垢經須菩提白佛言世尊見實者不垢不淨見不實者亦不垢不淨何以故一切法性無所有故世尊無所有中無垢無淨所有中亦無垢無淨世尊無所有中有所有中亦無垢無淨世尊云何如實語者不垢不淨不實語者亦不垢不淨佛告須菩提是諸法平等相我說是淨須菩提何等是淨是諸法平等所謂如不異不誑法相法性法住法位實際有佛無佛法性常住是名淨世諦故說非最第一義最第一義過一切語言論議音聲須菩提白佛言世尊若一切法空不可說如夢如嚮如焰如影如幻如化云何菩薩摩訶薩用是如夢如嚮如焰如影如幻如化法無有根本定實云何能發阿耨多羅三藐三菩提心作是願我當具足檀波羅蜜乃至具足般若波羅蜜我當具足神通波羅蜜具足智波羅蜜具足四禪四無量心四無色定四念處乃至具足八聖道分我當具足三解脫門八背捨九次第定我當具足佛十力乃至具足十八不共法我當具足三十二相八十隨形好具足諸陀隣尼門諸三昧門我當放大光明遍照十方知諸眾生心如應說法佛言須菩提於汝意云何汝所說諸法如夢如嚮如焰如影如幻如化不須菩提言爾世尊世尊若一切法如夢乃至如化菩薩摩訶薩云何行般若波羅蜜世尊是夢乃至如化虛妄不實世尊不應用不實虛妄法能具足檀波羅蜜乃至十八不共法佛告須菩提如是如是不實虛妄法不能具足檀波羅蜜乃至十八不共法行是不實虛妄法不能得阿耨多羅三藐三菩提須菩提是一切法皆是憶想思惟作法用是思惟憶想作法不能得一切種智須菩提是一切法能助道法不能益其果所謂是諸法無生無出無相菩薩從初發意已來所作善業若檀波羅蜜乃至一切種智何以故知諸法皆如夢乃至如化如是等法不具足檀波羅蜜乃至一切種智不能得成就眾生淨佛國土得阿耨多羅三藐三菩提是菩薩摩訶薩所作善業檀波羅蜜乃至一切種智知如夢乃至如化亦知一切眾生如夢中行乃至知如化中行是菩薩摩訶薩不取般若波羅蜜是有法用是不取故得一切種智知是諸法如夢無所取乃至諸法如化無所取何以故般若波羅蜜是不可取相禪波羅蜜乃至十八不共法是不可取相是菩薩摩訶薩知一切法是不可取相已發心求阿耨多羅三藐三菩提何以故一切法不可取相無根本定實如夢乃至如化用不可取相法不能得不可取相法但以眾生不知不見如是諸法相是菩薩摩訶薩為是眾生故求阿耨多羅三藐三菩提是菩薩從初發意已來所有布施為一切眾生故乃至有所修智慧皆為一切眾生不為己身菩薩摩訶薩不為餘事故求阿耨多羅三藐三菩提但為一切眾生故是菩薩行般若波羅蜜時見眾生無眾生但眾生相中住乃至無知者無見者知見相中住令眾生遠離顛倒遠離已置甘露性中住是中者無有妄相所謂眾生相乃至知者見者相是時菩薩動心念心戲論心皆捨常行不動心不念心不戲論心須菩提以是方便力故菩薩摩訶薩行般若波羅蜜時自無所著亦教一切眾生令得無所著世諦故非第一義須菩提白佛言世尊世尊得阿耨多羅三藐三菩提時得諸佛法以世諦故得以第一義中得佛言以世諦故說佛得是法是法中無有法可得是人得是法何以故是人得是法是為大有所得用二法無道無果須菩提白佛言世尊若行二法無道無果行不二法有道有果不佛言行二法無道無果行不二法亦無道無果若無二法無不二法即是道即是果何以故用如是法得道得果用是法不得道不得果是為戲論諸平等法中無有戲論無戲論相是諸法平等須菩提白佛言世尊諸法無所有性是中何等是平等佛言若無有法無有無法亦不說諸法平等相除平等更無餘法離一切法平等相平等者若凡夫若聖人不能行不能到須菩提白佛言世尊乃至佛亦不能行亦不能到佛言是諸法平等一切聖人皆不能行不能到所謂諸須陀洹斯陀含阿那含阿羅漢辟支佛諸菩薩摩訶薩及諸佛須菩提白佛言世尊佛者一切諸法中行力自在云何說佛亦不能行不能到佛告須菩提若諸法平等與佛有異應當如是問須菩提今諸凡夫人平等諸須陀洹斯陀含阿那含阿羅漢辟支佛諸菩薩摩訶薩諸佛及聖法皆平等是一平等無二所謂是凡夫人是須陀洹乃至佛是一切法平等中皆不可得須菩提白佛言世尊若諸法平等中皆不可得是凡夫人乃至是佛世尊凡夫人須陀洹乃至佛為無有分別佛告須菩提如是如是諸法平等中無有分別是凡夫人是須陀洹乃至是佛世尊若無分別諸凡夫人須陀洹乃至佛云何分別有三寶現於世間佛寶法寶僧寶佛言於意云何佛寶法寶僧寶與諸法等異不須菩提白佛言如我從佛所聞義佛寶法寶僧寶與諸法等無異世尊是佛寶法寶僧寶即是平等是法皆不合不散無色無形無對一相所謂無相佛有是力能分別無相諸法處所是凡夫人是須陀洹是斯陀含是阿那含是阿羅漢是辟支佛是菩薩摩訶薩是諸佛佛告須菩提如是如是諸佛得阿耨多羅三藐三菩提不分別諸法當知是地獄是餓鬼是畜生是人是天是四天王天乃至是他化自在天是梵天乃至是非有想非無想處天是四念處乃至八聖道分是內空乃至是無法有法空是佛十力乃至是十八不共法不須菩提言不知也世尊以是故須菩提當知佛有大恩力於諸法等中不動而分別諸法須菩提白佛言世尊如佛於諸法等中不動凡夫人亦於諸法平等中不動須陀洹乃至辟支佛亦於諸法平等中不動世尊若諸法等相即是凡夫人相即是須陀洹相乃至諸佛即是平等相世尊今諸法各各相所謂色相異受想行識相異眼相異耳鼻舌身意相異地相異水火風空識相異欲相異瞋癡相異邪見相異禪相異無量心相異無色定相異四念處相異乃至八聖道分相異檀波羅蜜相異乃至般若波羅蜜相異三解脫門相異十八空相異佛十力相異四無所畏相異四無礙智相異十八不共法相異有為法性異無為法性異是凡夫人相異乃至佛相異諸法各各相異云何菩薩摩訶薩行般若波羅蜜時諸法異相中不作分別若不作分別不能行般若波羅蜜若不行般若波羅蜜不能從一地至一地若不從一地至一地不能入菩薩位不能入菩薩位故不能過聲聞辟支佛地不能過聲聞辟支佛地故不能具足神通波羅蜜不具足神通波羅蜜故不能具足檀波羅蜜乃至不能具足般若波羅蜜從一佛國至一佛國供養諸佛於諸佛所種善根用是善根能成就眾生淨佛國土佛告須菩提如汝所問是諸法相亦是凡夫人亦是須陀洹乃至佛世尊是諸法各各相所謂色相異乃至有為無為法相異云何菩薩摩訶薩觀一相不作分別須菩提於汝意云何是色相空不乃至諸佛相空不世尊實空須菩提空中各各相法可得不所謂色相乃至諸佛相須菩提言不可得佛言以是因緣故當知諸法平等中非凡夫人亦不離凡夫人乃至非佛亦不離佛須菩提白佛言世尊是平等為是有為法為是無為法佛言非有為法非無為法何以故離有為法無為法不可得離無為法有為法不可得須菩提是有為法無為法是二法不合不散無色無形無對一相所謂無相佛亦以世諦故說非以第一義何以故第一義中無身行無口行無意行亦不離身口意行得第一義是諸有為法無為法平等相即是第一義菩薩摩訶薩行般若波羅蜜時第一義中不動而行菩薩事饒益眾生論釋曰須菩提思惟佛答實見者妄見者無異垢淨見無故思惟已問佛見實者無垢無淨見不實者亦不垢不淨一切法性無所有故無所有中無垢無淨所有中亦無垢無淨無所有斷滅見故不應有垢淨所有無常見故不應有垢淨所有若決定是有則不從因緣生不從因緣生故常常故無垢無淨須菩提白佛實見者不實見者是義云何佛答垢淨雖無別相可說諸法平等故是名為淨若分別說垢淨相是事不然一切法平等故我說名淨佛告須菩提諸法實相如法性法住法位實際是平等菩薩入是平等中心無憎愛是法有佛無佛常住作法皆是虛誑是故說無作法有佛無佛常住聽者心即取相著是諸法平等如人以指指月不知者但觀其指而不視月是故佛說諸法平等相亦如是皆是世諦世諦非實但為成辦事故說譬如以金貿草不知者言何以以貴易賤答曰我事須用故是平等義不可說一切名字語言音聲悉斷何以故諸法平等是無戲論寂滅相但覺觀散心中有語言故有所說須菩提從佛聞諸法平等相解其旨趣為諸新發意菩薩故問世尊若一切法空不可說如夢乃至如化云何菩薩於無根本法中而生心作是願我當具足檀波羅蜜乃至為眾生如應說法佛以反問答須菩提布施等乃至陀羅尼門說法等此諸法非如幻如夢等耶須菩提言實爾是諸法雖有利益不出於如夢法須菩提復問世尊夢等法皆虛妄不實菩薩為求實法故行般若波羅蜜得佛道云何行不實法不實法不能行檀波羅蜜等佛可須菩提言如是如是布施等法皆是思惟憶想分別作起生法不得住如是法中成一切種智即時眾中聽者心生懈怠是故佛說是一切法皆是助道因緣若於是法中邪行謬錯是名不實若直行不謬即是助道法是法為助道故不為果是布施等是有為法道亦有為同相故相益道果者所謂諸法實無出生一相無相寂滅涅槃是故於涅槃不能有益如時雨能益草木不益虛空是故菩薩知是助道法及道果從初發心來所作善法布施等知皆是畢竟空如夢乃至如化問曰若菩薩知諸法實相何用行布施等為答曰佛此中說布施等不具足不能成就眾生菩薩莊嚴身及音聲語言得佛神通力以種種方便力能引導眾生是故菩薩為成就眾生故行檀波羅蜜亦不取檀波羅蜜若有若無相亦不戲論如夢等諸法直行乃至得阿耨多羅三藐三菩提何以故般若波羅蜜不可取相乃至十八不共法亦不可取相知一切不可取相已發心求阿耨多羅三藐三菩提作是念一切無根本不可取相如夢乃至如化以不可取法不能得不可取相法但以眾生不知是法故我為是眾生求阿耨多羅三藐三菩提是菩薩從初發心來所有布施為一切眾生所謂布施等諸善法為一切眾生故修不自為身此中佛自說因緣不為餘事故求阿耨多羅三藐三菩提但為一切眾生故所以者何是菩薩遠離怜愍眾生心但行般若波羅蜜求諸法實相或墮邪見中是人未得一切智所求一切智事心未調柔故墮諸邊諸法實相難得故是故佛說菩薩從初發心怜愍眾生故著心漸薄不戲論畢竟空若空有此過若不空有彼過等問曰如餘處菩薩自利益亦利益眾生此中何以但說利益眾生不說自利自利利人有何咎答曰菩薩行善道為一切眾生此是實義餘處說自利亦利益眾生是為凡夫人作是說然後能行菩薩道入道人有下中上下者但為自度故行善法中者自為亦為他上者但為他人故行善法問曰是事不然下者但自為身中者但為眾生上者自利亦利他人若但利他不能自利云何言上答曰不然世間法爾自供養者不得其福自害其身而不得罪以是故為自身行道名為下人一切世人但自利身不能為他若自為身行道是則斷滅自為愛著故若自能捨己樂但為一切眾生故行善法是名上人與一切眾生異故若但為眾生故行善法眾生未成就自利則為具足若自利益又為眾生是為雜行求佛道者有三種一者但愛念佛故自為己身成佛二者為己身亦為眾生三者但為眾生是人清淨行道破我顛倒故是菩薩行般若波羅蜜時無眾生乃至無知者見者安住是中拔出眾生着甘露性中甘露性者所謂一切助道法何以故行是法得至涅槃涅槃名甘露住是甘露性中我等妄想不復生是菩薩自得無所著亦令眾生得無所著是名第一利益眾生問曰上說但利益眾生故行道今何以故自得無所著令眾生得無所著答曰不得已故若自無智慧何能利人以是故先自得無所著然後教人若是功德可得與他如財物者諸佛大菩薩所有功德皆應與他乃至調達怨賊皆可與之然後更自修集功德但是事不然不可我作而他得是亦世俗說非第一義何以故第一義中無眾生無一無異等分別諸法相此中說亦無所著處復次如先說不可說相是第一義此中可說故是世俗爾時須菩提問佛於道場所得法為用世諦故得為用第一義諦須菩提意若以世諦故得即是虛妄不實若以第一義故得第一義中無得無得者不可說不可受佛答以世俗語言故說佛得阿耨多羅三藐三菩提是中無得者無有得法何以故若是人得是法即是二法二法中無道無果二法者是菩薩是得阿耨多羅三藐三菩提如是二法皆是世諦故有若二者佛法何得不虛妄若有人不得第一義但以二法分別諸法是則虛妄諸佛大菩薩得第一義故為度眾生令得第一義雖分別諸法非是虛妄須菩提復問世尊若用二法無道無果今以不二法故有道有果耶佛答二法無道無果不二法亦無道無果問曰餘處說二法是凡夫法不二法是賢聖法如毘摩羅詰經不二入法門中說答曰不二入是真實聖法或有新發意菩薩未得諸法實相聞是不二法取相生著是故或稱讚不二法或時毀呰又佛遮二邊說中道所謂非二非不二二法名各各別相不二名一空相以是一空相破各各別異相破已事訖還捨不二相是即是道是果何以故諸賢聖雖讚歎無二法為不著故用是法得道得果用是法無道無果即是戲論無戲論是平等法須菩提白佛言若諸法無所有性何等是平等佛答若離有性無性假名為平等若菩薩不說一切法有不說一切法性不說一切法相等顯示亦不說無法無法性無法相等顯示亦不說離是二邊更有平等相一切處不取平等相亦不言無是平等不妨行諸善法是名諸法平等復次諸法平等者所謂出過一切法問曰先處處說諸法即是平等相平等即是諸法實名異而義同色如非色非離色今何以說平等出過一切法答曰一切法有二種一者色等諸法體二者色等法中行凡夫邪行賢聖正行此中說平等於凡夫行中出不言色等中出復次平等無能行無能到於是須菩提驚問佛亦不能行不能到須菩提謂是法雖甚深微妙難行是事佛應當得佛答從須陀洹乃至佛皆無能行無能到佛意三世十方佛不能行不能到何況一佛平等性自爾故須菩提復問佛於一切法中行力自在佛無礙智慧無處不到云何言不能行不能到佛答若佛與平等異應有是難何以不能行不能到今凡夫平等須陀洹平等佛平等皆一平等無二無分別是凡夫乃至佛自性不能自性中行不能自性中到自性應他性中行是故佛說若佛與平等異佛應行平等但佛即是平等故不行不到非以智慧少故須菩提白佛言若平等凡夫乃至佛不可得異今凡夫聖人不應有差別佛可須菩提問平等中無差別世諦故凡夫法中有差別復問若凡夫乃至佛無有差別云何三寶大現於世間大利益眾生佛答平等即是法寶法寶即是佛寶僧寶何以故未得法時不名為佛得平等法故名為佛得是平等法故分別有須陀洹等差別須菩提受佛教是法皆無合無散無色無形無對一相所謂無相唯佛有是力於空無相中分別是凡夫是聖人佛告須菩提如是如是若諸佛不分別是法云何當知有地獄乃至十八不共法問曰諸佛如日出不能令高者下下者高但能照明萬物令有眼者別識諸佛亦如是亦不轉諸法相但以一切智照為人演說令知汝何以故言若佛不分別諸法云何知有地獄乃至十八不共法如今畜生等現目所見人皆識知何須佛說答曰佛雖不作好醜諸事而演說示人知有二種一者凡夫虛妄知二者如實知知畜生等相是凡人虛妄知佛為知實相故言佛不分別諸法云何知有地獄等復次諸佛法寂滅相無戲論此中若分別有地獄等相不名為寂滅不二無戲論法佛雖知寂滅不二相亦能於寂滅相中分別諸法而不墮戲論離諸法實相者雖眼見畜生等亦不能如實知其相如牛角足尾等諸分邊和合更有牛法生是為一諸分多牛法一一不作多多不作一有人言此說非也除此諸分應更有牛法力用可見牛法眾分和合生而牛法不異眾分何以故見此眾分合故名為見牛更不見餘物為牛異者破一一者破異不一不異破一異若無一異云何有不一不異若入是諸法平等中爾時始如實得牛相是故言若佛不分別諸法相不說二諦云何善說畜生等所謂於平等不動而分別諸法不動者分別諸法時不著一異相須菩提白佛如佛於諸法等中不動辟支佛乃至凡夫於諸法等中亦不動何以故諸佛平等相乃至凡夫亦平等相世尊若爾者佛云何分別諸法是色異色性異受性異乃至有為無為性異若不分別諸法菩薩行般若波羅蜜時不得從一地至一地乃至淨佛國土佛答於汝意云何推尋色等相為是空不世尊實空空中有異相法不答言不何以故是畢竟空以無相智慧可解是中云何有異相佛語須菩提若空中無異相空便是實是故汝云何於空中分別諸法作是難畢竟空中空亦不可得各各相亦不可得汝云何以空各各相為難以是因緣故當知諸法平等中無分別故無凡夫人但凡夫人非實相不離實相凡夫實相即是聖人相是故言不但凡夫不離凡夫乃至佛亦如是須菩提以平等相大利益欲知平等定相是故問為是有為為是無為佛答非有為非無為何以故若有為皆是虛誑作法若無為無為法無生住滅故無法無法故不得名無為因有為故有無為如經中說離有為無為不可得如離長無短是相待義問曰有為法是無常無為法是常云何言離有為無為不可得答曰無為法無分別故無相若說常相不得言無相破有為法故名無為更無異法如人閉在牢獄穿牆得出破壁是空更無異空空亦不從因緣生無為法亦如是有為法中先有無為性破有為即是無為是故說離有為無為不可得是有為無為性皆不合不散一相所謂無相佛以世諦故說是事非第一義何以故佛自說因緣第一義中無身口意行有為無為法平等即是第一義觀是有為無為法平等亦不著一相菩薩於第一義中不動而利益眾生方便力故種種因緣為眾生說法也經須菩提白佛言世尊若諸法平等無所為作云何菩薩摩訶薩行般若波羅蜜於平等中不動而行菩薩事以布施愛語利益同事佛告須菩提如是如是如汝所說是諸法平等無所作若是眾生自知諸法平等佛不用神力於諸法平等中不動而拔出眾生吾我想以空度五道生死乃至知者見者相度色相乃至識相眼相乃至意相地種相乃至識種相遠離有為性相令得無為性相無為性相即是空須菩提言世尊用何等空故一切法空佛言菩薩遠離一切法相用是空故一切法空須菩提於汝意云何若有化人作化人是化頗有實事不空者不須菩提言不也世尊是化人無有實事而不空是空及化人二事不合不散以空空故空不應分別是空是化何以故是二事等空中不可得所謂是空是化所以者何須菩提色即是化受想行識即是化乃至一切種智即是化須菩提白佛言世尊若世間法是化出世間法所謂四念處四正勤四如意足五根五力七覺分八聖道分三解脫門佛十力四無所畏四無礙智十八不共法并諸法果及賢聖人所謂須陀洹斯陀含阿那含阿羅漢辟支佛菩薩摩訶薩諸佛世尊是法亦是化不佛告須菩提一切法皆是化於是法中有聲聞法變化有辟支佛法變化有菩薩摩訶薩法變化有諸佛法變化有煩惱法變化有業因緣法變化以是因緣故須菩提一切法皆是化須菩提白佛言世尊是諸煩惱斷所謂須陀洹果斯陀含果阿那含果阿羅漢果辟支佛佛道斷諸煩惱習皆是變化不佛告須菩提若有法生滅相者皆是變化須菩提言世尊何等法非變化佛言若法無生無滅是非變化須菩提言何等是不生不滅非變化佛言無誑相涅槃是法非變化世尊如佛自說諸法平等非聲聞作非辟支佛作非諸菩薩摩訶薩作非諸佛作有佛無佛諸法性常空性空即是涅槃云何言涅槃一法非如化佛告須菩提如是如是諸法平等非聲聞所作乃至性空即是涅槃若新發意菩薩聞是一切法皆畢竟性空乃至涅槃亦皆如化心則驚怖為是新發意菩薩故分別生滅者如化不生滅者不如化須菩提白佛言世尊云何教新發意菩薩令知是性空佛告須菩提諸法本有今無耶論問曰是事佛先已答須菩提今何以更問所謂世尊若諸法平等無所作為云何菩薩於諸法平等中不動而大利益眾生答曰以是事難解故雖先說而更問又經將訖佛說深空凡夫聖人所不能行所不能到是故須菩提知一切法平等相定空云何菩薩住是法中而能利益眾生平等法無作相利益是有作相佛可須菩提意還以須菩提問而答可其平等答其利益眾生所謂若眾生自知諸法平等畢竟空佛無恩力若病人自知將適則藥師無功須菩提復問若諸法實相畢竟空無所能作菩薩何以住是中而利益眾生若菩薩用是平等利益眾生則壞實相佛答菩薩不以諸法實相利益眾生但眾生不知畢竟空故菩薩教詔令知菩薩教化眾生是為對治悉檀須菩提以第一義悉檀無利益為難佛答眾生顛倒不知佛但破其顛倒不言是實是故菩薩住是平等相中遠離我相乃至知者見者相是名眾生空以是一切無吾我法教化眾生眾生有二種一者愛多二者見多愛多者得是無我法則生厭心離欲作是念若無我何用餘物見多者雖知無我法於色等法中戲論若常若無常等是故次說色相五眾十二入十八界乃至遠離有為性相令得無為性相無為性相即是空是名法空問曰須菩提何以作是問用何等空故一切法空答曰空有種種如火中無水水中無火亦是空五眾中無我亦如是或有眾生空或有法空法空中或有人言諸法雖空亦不盡空如色空中有微塵根本在是故須菩提問以何等空故一切法空佛答以無所得畢竟空故遠離一切相是故此中說眾生空法空是二空故一切法無不空問曰若爾者此中何以說離一切法相答曰一切法不可盡壞但離其邪憶想一切法自離如神通人壞色相故則石壁無礙如佛說汝等當於五眾中修正憶念斷貪欲得正解脫是故說離相須菩提聞是已心驚云何一切法若大若小都無本實凡夫人虛妄可無實事聖人應有少許實須菩提雖是阿羅漢深貴佛法亦為新發意菩薩故問佛知須菩提意欲明了是事故說譬喻反問須菩提於汝意云何如化人復作化是化有本實不空不答言不也是化無有實事而不空者空及化人二事不合不散皆空故用空空故空問曰何以名為空空故空答曰為破十八事實故有十八空破眾生心中變化空法故用空空世間人皆知幻化法不久住無所能作故名空是故言空空故空不應分別是空是化凡夫人知變化是空不實謂餘法為實是故以化為喻當知餘法與化無異如聖人所解不得以化為喻以無所分別故一切法名為五眾佛言色受想行識無不是化以空故須菩提白佛言世尊凡夫法虛妄應如化出世間法亦如變化耶所謂四念處乃至十八不共法若四念處法等從因緣邊生故如化是法果所謂涅槃亦復如化耶若能起是行者所謂須陀洹乃至佛亦復如化耶佛答若有為若無為及諸賢聖皆是化畢竟空故是義從初品已來處處廣說是故言一切法空皆如化問曰若一切法皆空如化何以故有種種諸法別異答曰如佛所化及餘人所化雖不實而有種種形像別異夢中所見種種亦如是人見夢中好惡事有生喜者有生怖者如鏡中像雖無實事而隨本形像有好醜諸法亦如是雖空而各各有因緣如佛此中說是化法中有聲聞變化有辟支佛變化有菩薩變化有佛變化有煩惱變化有業變化是故一切法皆是變化聲聞變化者三十七品四聖諦乃至三解脫門何以故聲聞人住持戒中禪定攝心求涅槃觀內外身不淨是名身念處如是等法為涅槃故勤精進生起是法本無而今有已有還無是為聲聞變化辟支佛變化者所謂觀十二因緣等諸法所以者何辟支佛智慧深於聲聞人故菩薩變化者所謂六波羅蜜及二種神通報得及修得佛法變化者三十二相八十隨形好十力一切種智等無量佛法煩惱變化者煩惱起種種業善不善無記業畢定業不畢定業善不善無動業等無量諸業問曰諸煩惱是惡法云何能生善業無動業答曰有二種因一者近因二者遠因人有我心為後身當常樂故修布施是近因為離欲界衰惱不淨身故修禪定是為遠因復有人言一切凡夫皆以我心和合故起業有人言無有離我心起第六識住我心故起第六識我心即是諸煩惱根本問曰煩惱是垢心善心是淨心垢淨不得和合何以言住我心中能起善業答曰不爾一切心皆與慧俱生無明心中亦應有慧慧與無明相違法而一心中起淨垢亦如是凡夫未得聖道云何能得離我心而行善瞋等煩惱中則不得行善我心無記柔軟故是故煩惱心中生善業無動業無咎業變化者生一切果報法所謂六道惡業果報是三惡道善業果報是三善道惡業有上中下上者地獄中者畜生下者餓鬼善業亦有上中下上者天中者人下者阿修羅等上善業有種種輕重等分別上惡業亦有輕重差別次第輕重如地獄中說餘道亦如分別業品中說問曰若從業有何以言變化答曰凡夫人見諸法不如化聖人知畢竟空相故以天眼觀眾生皆無有終始中間如化主遠處作變化業亦如是在過去世中作今身變化如變化事能種種令人生憂喜怖畏智者觀之皆無有實而人橫生憂喜是人可笑業亦如是是故說業變化問曰是諸變化皆業所作何以不但說業變化答曰業有二種淨業垢業淨業者聲聞變化乃至佛變化垢業是煩惱變化復次有二種業凡夫業聖人業凡夫業是煩惱變化聖人業須陀洹乃至佛是故雖皆是業變化而廣分別無咎是故須菩提當知一切法空皆如化須菩提復問世尊是諸聖人煩惱斷所謂須陀洹果乃至阿羅漢果辟支佛道斷一切煩惱習是諸斷皆如化不須菩提意有為法虛誑故如變化無為法真實無作故不應是化是故問佛答一切法若生若滅皆如化何以故本無今有今有後無誑惑人心故佛意一切從因緣生法皆無自性無自性故畢竟空畢竟空故皆如化須菩提求諸法實相意猶未息故問佛何等法不如化須菩提意謂有一決定實法不如化可依是法而精進求佛答有若法無生無滅即是非化何者是所謂無誑相涅槃是法無生故無滅無滅故不能令人生憂佛分別一切有為法畢竟空皆如化唯有涅槃一法非如化爾時須菩提白佛如佛說平等法非佛所作非聲聞辟支佛所作有佛無佛諸法常住性空相性空相即是涅槃須菩提意謂深入般若波羅蜜中涅槃亦空上品中處處說今佛何以說唯一涅槃不如化是故引佛語為難諸法實相性空法常住諸佛但為人演說性空者即是涅槃今何以於生滅法中別說無誑相涅槃不如化佛答諸法平等常住非賢聖所作若新學菩薩聞則恐怖是故分別說生滅者如化不生滅者不如化問曰唯佛一人是無誑人一切人皆於佛所欲求實事今佛何以說一切法都空或說不都空答曰佛此中自說因緣為新發意菩薩故說涅槃不如化問曰可為人故轉諸法相耶答曰此中佛說諸法相者性空性空云何可轉佛初得是諸法實相時心但趣向涅槃寂滅是時十方諸佛諸天請佛莫入涅槃一切眾生苦惱當度脫之佛即受請佛但為度眾生故住以是故知有可利益眾生隨事為說觀諸有為法虛誑故涅槃為實不變不異有新發意菩薩著是涅槃因是著起諸煩惱為斷是著故說涅槃如化若無著心是時則說涅槃非如化復次有二道小乘道大乘道小乘論議以涅槃為實大乘論議以利智慧深入故觀色等諸法皆如涅槃是故二說無咎須菩提復問云何教化新發意菩薩令知平等性空須菩提意謂性空是凡夫人大怖畏處聞性空無所有如臨深坑何以故一切未得道者我心深著故怖畏空法作是念佛教人勤修善行終歸入無所有中以是故須菩提問以何方便教誨是新發意者佛答諸法先有今無耶佛意以新發意者怖畏後當無故說諸法先有今無耶須菩提自了了知諸法先自無今亦無但以新發意者我見心覆故生驚怖為除顛倒令得實見竟無所失知諸煩惱顛倒實相所謂性空是時則無恐怖如是等法應教新發意者若諸法先有以行道故無應當恐怖初自無故不應恐怖但為除顛倒耳經佛告須菩提菩薩摩訶薩求般若波羅蜜當如薩陀波崙菩薩摩訶薩是菩薩今在大雷音佛所行菩薩道須菩提白佛言世尊薩陀波崙菩薩摩訶薩云何求般若波羅蜜佛言薩陀波崙菩薩摩訶薩本求般若波羅蜜時不惜身命不求名利於空閑林中聞空中聲言汝善男子從是東行莫念疲極莫念睡眠莫念飲食莫念晝夜莫念寒熱莫念內外善男子行時莫觀左右汝行時莫壞身相莫壞色相莫壞受想行識相何以故若壞是諸相則於佛法有礙若於佛法有礙便往來五道生死中亦不能得般若波羅蜜爾時薩陀波崙菩薩報空中聲言我當從教何以故我欲為一切眾生作大明欲集一切諸佛法欲得阿耨多羅三藐三菩提故薩陀波崙菩薩復聞空中聲言善哉善哉善男子汝於空無相無作之法應生信心以離相心求般若波羅蜜離我相乃至離知者見者相當遠離惡知識當親近供養善知識何等是善知識能說空無相無作無生無滅法及一切種智令人心入歡喜信樂是為善知識善男子汝若如是行不久當聞般若波羅蜜若從經卷中聞若從菩薩所說聞善男子汝所從聞是般若波羅蜜處應生心如佛想善男子汝當知恩應作是念所從聞是般若波羅蜜者即是我善知識我用聞是法故疾得不退轉於阿耨多羅三藐三菩提親近諸佛常生有佛國中遠離眾難得具足無難處善男子當思惟籌量是功德於所從聞法處應生心如佛想汝善男子莫以世利心故隨逐法師但為愛法恭敬法故隨逐說法菩薩爾時當覺知魔事若惡魔與說法菩薩作五欲因緣假為法故令受若說法菩薩入實法門以德力故受而無所染又以三事故受是五欲以方便力故欲令眾生種善根故欲與眾生同其事故汝於是中莫生污心當起淨想自念我未知漚和拘舍羅大師以方便法為度眾生令得福德故受是諸欲於智慧無著無礙不為欲染善男子即當觀諸法實相諸法實相者所謂一切法不垢不淨何以故一切法自性空無眾生無人無我一切法如幻如夢如響如影如炎如化善男子觀是諸法實相已當隨法師汝不久當成就般若波羅蜜復次善男子汝當復覺知魔事若說法菩薩見欲受般若波羅蜜人意不存念汝不應起心怨恨汝但當以法故恭敬莫起厭懈意常應隨逐法師論釋曰上品中說新發意菩薩云何教性空法性空法畢竟無所有空難解難得故佛答法先有今無耶佛意性空法非難得難知何以故本來常無更無新異汝何以心驚謂為難得是性空法雖甚深菩薩但能一心勤精進不惜身命作如是一心求便可得此中說薩陀波崙本生為證佛法有十二部經或因修妬路偈經本生經得度今佛以本生經為證若有聞者作是念彼人能得我亦應得是故說薩陀波崙菩薩本生因緣佛告須菩提菩薩求般若波羅蜜應如薩陀波崙問曰若般若波羅蜜無相畢竟空行禪定猶尚難得何況憂愁啼哭散心求覓而當可得答曰為新發意菩薩說薩陀波崙問曰若薩陀波崙是新發意十方諸佛云何現在其前得諸三昧不惜身又見曇無竭復得無量阿僧祇三昧云何名新發意答曰新學菩薩有二種一者深心著世間樂軟心發意二者深心發意不著世間樂軟心發意者佛不以為發心深心發意者乃名為發心如聲聞法中佛語二比丘於我法中乃至無如毛釐煖法佛觀是煖法最為微小凡人觀之以為大譬如國王見一張㲲不以為多貧者見之以為多以一心不惜身故說薩陀波崙為證問曰若薩陀波崙菩薩能作如是苦行從曇無竭得諸三昧應當作佛今何以故在大雷音佛所修菩薩行答曰佛法無量無邊若千萬阿僧祇劫修勤苦行尚不可得何況薩陀波崙一世苦行復有菩薩具足菩薩道十力四無所畏等為眾生故住世間未取實際如文殊師利等薩陀波崙或能如此故未作佛菩薩三昧如十方國土中塵數薩陀波崙所得六萬三昧何足為多大雷音佛者應如大龍王將欲降雨震大雷音烏雀小虫悉皆怖畏是佛初轉法輪時十方眾生皆發心外道邪見皆恐怖懾伏是故天人眾生稱佛為大雷音是佛今現在須菩提問薩陀波崙菩薩摩訶薩云何求般若波羅蜜問曰薩陀波崙未得阿鞞跋致何以故名菩薩摩訶薩答曰以有大菩薩故小者亦名大又以其雖未得實智慧而能深念般若波羅蜜故不惜身命有大功德故亦名菩薩摩訶薩問曰何以名薩陀波崙為是父母與作名字是因緣得名字答曰有人言以其小時喜啼故名常啼有人言此菩薩行大悲心柔軟故見眾生在惡世貧窮老病憂苦為之悲泣是故眾人號為薩陀波崙有人言是菩薩求佛道故遠離人眾在空閑處求心遠離一心思惟籌量勤求佛道時世無佛是菩薩世世行慈悲心以小因緣故生無佛世是人悲心於眾生欲精進不失是故在空閑林中是人以先世福德因緣及今世一心大欲大精進以是二因緣故聞空中教聲不久便滅即復心念我云何不問以是因緣故憂愁啼哭七日七夜因是故天龍鬼神號曰常啼佛答須菩提過去世有薩陀波崙菩薩不惜身命不貪財利求般若波羅蜜時在空閑林中聞空中聲到空林中如上說問曰空中聲為是何聲答曰若諸佛菩薩諸天龍王憐愍眾生故見是人不著世間法一心求佛道以時無佛法欲示其得般若因緣故空中發聲有人言是薩陀波崙先世善因緣人在此林中作鬼神見其愁苦以其是先世因緣故又是神亦求佛道以是二因緣故發聲如蜜膊婆羅門為須達多至王舍城詣大長者家求兒婦時蜜膊於王舍城大婆羅門眾中飲食過度腹脹而死作鬼神於王舍城城門上住須達多聞是婆羅門已死自往長者家宿長者於後夜起辦具飲食須達多問言汝有何事為欲娶婦嫁女為欲請大國王為是邑會何其怱怱營事乃爾長者答言我欲請佛及僧須達多聞佛名驚喜毛竪長者先得道跡為其廣說佛德須達多聞已愛樂情至甚欲見佛乘念佛心而小睡以念佛情至故須臾便覺夜見月光謂為日出即起趣門見城門已開王舍城門初夜未閉為客來故後夜早開為客去故既見門開即直向佛佛時在寒林中住於其中路月沒還闇須達多心悔躊躇欲還入城時蜜膊神放身光明照諸林野告言居士居士莫怖莫畏直去莫還去得大利如彼經偈中廣說須達多見佛得須陀洹道請佛及僧於舍衛城盡形供養佛令舍利弗為須達師於舍衛作精舍如須達知識神示導薩陀波崙知識示導亦如是是故見其愁苦而示導之作是言善男子汝從是東行行時莫念疲極等問曰疲極飢渴交來切身云何不念答曰大欲精進力故一心愛樂佛道不惜身命休息飲食等皆是助身法是事雖來不為亂心知皆虛誑無常無實如怨如賊但為身樂故何足存念莫為飢渴疲極等故而捨佛道莫念晝夜者莫念晝是行法夜應止息實無晝夜所以者何日依須彌影翳故名夜莫念內外者眾生多著內法內法名身外法名五欲內外法不定性空故不應著莫觀左右者人散心行道故左右顧看行者無緣觀後當前則不得不視故但言莫左右顧看復次惡魔常惑亂行者或作種種形或作好色或作畏獸在道左右故言莫觀是皆止其麁念莫壞身相色等相者五眾和合故假名為身若說別更決定有身法是則壞身相若著無身法是亦壞身相離是一異有無等邊行於中道則疾得阿耨多羅三藐三菩提是故說莫壞身相等此中佛自說因緣若壞是諸相則於佛法有礙佛法有礙者則往來五道生死中不能得般若波羅蜜薩陀波崙報空中聲言而自說因緣所謂薩陀波崙見一切眾生墮在無明黑闇中我欲為然智慧光明一切眾生有一切煩惱我欲設一切佛法藥一切眾生皆墮邪道我為是眾生故求無上道是三種願得般若波羅蜜則能具足是故言受教問曰薩陀波崙不見其形但聞其聲何以便言受教答曰人所求事急故聞聲則應薩陀波崙亦如是復次聞其所說理好則知其人亦好故不須眼見如黑闇中有種種眾生眼雖不見聞其聲則知其種類爾時空中聲復讚言善哉以其雖不見形而能信受善語故又復以其欲度一切眾生故求阿耨多羅三藐三菩提心不懈息如是等因緣故讚言善哉於三解脫門中應生信心者是門諸法實相所入門離是三門皆是虛誑無有實者汝雖未得應生大信根力信根力故漸具諸根以離相心求般若波羅蜜者所謂觀諸法畢竟空離眾生相離法相問曰三解脫門攝在般若中不若攝何以別說若不攝云何經中說一切助道法皆攝在般若中答曰一切法皆入般若中人皆畏苦故求解脫是故於般若分中前說三解脫門以何因緣得此解脫離諸二邊所謂眾生相法相行般若波羅蜜問曰初教精進後教三解脫門般若今復欲為何事故教親近善知識答曰雖有好法若無教者行時多錯譬如雖有好藥亦須良醫又薩陀波崙是新發意菩薩般若波羅蜜甚深云何但聞空中略教而能自具足是故教語親近善知識善知識義如先說今略說二相是善知識一者教一心向薩婆若二者教空無相無作無生無滅等般若波羅蜜法若能如是行不久得般若波羅蜜如藥師為病者說服藥法汝能如法服病則得差若從經卷聞從菩薩說聞者遣薩陀波崙至曇無竭菩薩所彼中二處有般若一寶臺上金牒書二曇無竭所說若人福德多者從曇無竭所說聞福德少者從經卷聞於師生佛想以能教佛道因緣故世間小人因緣事訖則忘其恩義作是念如人乘船度水既到彼岸何用船為是故說汝當知恩應作是念所從聞般若者即是我善知識一切諸利中般若利最勝行是般若疾得阿耨多羅三藐三菩提不退轉又復行般若因緣故親近諸佛常生有佛國中離於八難值佛在世菩薩應作是念我得如是等諸功德皆從般若得般若波羅蜜從師而得是故視師如佛想有人能說般若波羅蜜者有大福德多知識多得供養弟子初為般若故隨逐後漸漸為供養利是故說莫以世利故隨逐法師問曰何以不但說親近善知識而說是種種因緣答曰有人既得善知識不得其意反成讎隙而墮地獄更相謗毀故唯佛一人無有過失餘人誰能無者若弟子見師之過若實若虛其心自壞不復能得法利是故空中聲教若見師過莫起嫌恨汝應作是念我先世福德不具足故不得值佛今值是雜行師我不應念其過失而自妨失般若師之過失不著於我我但從師受般若波羅蜜法如狗皮囊盛好寶物不應以囊故而棄其寶如罪人執燭照道不可以人罪故不受其明自墜溝壑又如行遣小人導道不可以人小故不隨其語如是等因緣不應遠離於師師若實有罪尚不應離何況此中魔作因緣令說法者有深妙五欲令弟子不染著法說法者以方便故現受方便者所謂欲令眾生種福德因緣亦為同事攝眾生故復有諸菩薩通達諸法實相故無所障礙無有過罪雖作過罪亦無所妨如人年壯力盛腹中大熱雖食不適飲食不能生病又如有好藥雖被惡毒不能為害如是等因緣故汝於師所莫起嫌恨而自失般若如經中說復有說法者持戒清淨離於五欲多知多識有好名聞威德尊重弟子受法而不顧錄汝於是中莫生怨恨當作是念我宿世罪故今為小人師不輕我我自無福不能得道又我於師所應破憍慢以求法利有如是等種種諸師菩薩為求般若波羅蜜故但一心恭敬不應念其長短若能如是忍辱於師一心不起增減者汝於師所盡得妙法如完牢之器所受不漏薩陀波崙聞空中聲已從是東行如經中廣說經爾時薩陀波崙菩薩受是空中教已從是東行不久復作是念我云何不問空中聲我當何處去去當遠近當從誰聞般若波羅蜜是時即住啼哭憂愁作是念我住是中過一日一夜若二三四五六七日七夜不念疲極乃至不念飢渴寒熱不聞聽受般若波羅蜜因緣終不起也須菩提譬如人有一子卒死憂愁苦毒唯懷懊惱不生餘念如是須菩提薩陀波崙菩薩爾時無有異心但念我何時當得聞般若波羅蜜我云何不問空中聲我應何處去去當遠近當從誰聞般若波羅蜜須菩提薩陀波崙菩薩如是愁念時空中有佛語薩陀波崙菩薩言善哉善哉善男子過去諸佛行菩薩道時求般若波羅蜜亦如汝今日善男子汝以是勤精進愛樂法故從是東行去此五百由旬有城名眾香其城七重七寶莊嚴臺觀欄楯皆以七寶校飾七寶之塹七寶行樹周匝七重其城縱廣十二由旬豐樂安靜人民熾盛五百市里街巷相當端嚴如畫橋津如地寬博清淨七重城上皆有七寶樓櫓寶樹行列以黃金白銀車𤦲馬瑙珊瑚琉璃頗梨紅色真珠以為枝葉寶繩連綿金為鈴網以覆城上風吹鈴聲其音和雅娛樂眾生譬如巧作五樂甚可悅喜其城四邊流池清淨冷暖調適中有諸船七寶嚴飾是諸眾生宿業所致乘此寶船娛樂遊戲諸池水中種種蓮華青黃赤白眾雜好華遍覆水上是三千大千世界所有眾華皆在其中其城四邊有五百園觀七寶莊嚴甚可愛樂一一園中各有五百池池各縱廣十里皆以七寶校成雜色莊嚴諸池水中亦有青黃赤白蓮華彌覆水上其諸蓮華大如車輪青色青光黃色黃光赤色赤光白色白光諸池水中鳧鴈鴛鴦異類眾鳥音聲相和是諸園觀適無所屬是諸眾生宿業所致長夜信樂深法行般若波羅蜜因緣故受是果報善男子是眾香城中有大高臺曇無竭菩薩摩訶薩宮舍在上其宮縱廣一由旬皆以七寶校成雜色莊嚴甚可喜樂垣牆七重皆亦七寶七重欄楯七寶樓閣寶塹七重皆亦七寶周圍深塹七寶累成七重行樹七寶枝葉七重圍繞其宮舍中有四種娛樂園一名常喜二名離憂三名華飾四名香飾一一園中各有八池一名賢二名賢上三名歡喜四名喜上五名安隱六名多安隱七名遠離八名阿鞞跋致諸池四邊面各一寶黃金白銀琉璃頗梨玟㻁為池底其上布金沙一一池側有八梯陛種種妙寶以為嚴飾諸梯陛間有閻浮檀金芭蕉行樹一切池中種種蓮華青黃赤白彌覆水上諸池四邊生好華樹風吹諸華墮池水中其池成就八種功德香若栴檀色味具足曇無竭菩薩與六萬八千婇女五欲具足共相娛樂及城中男女俱入常喜等園賢等池中五欲具足共相娛樂善男子曇無竭菩薩與諸婇女遊戲娛樂已日三時說般若波羅蜜眾香城內男女大小於其城中多聚人處敷大法座其座四足或以黃金或以白銀或以琉璃或以頗梨敷以綩綖雜色茵褥垂諸幃帶以妙白㲲而覆其上散以種種雜妙花香座高五里張白珠帳其池四邊散五色花燒眾名香澤香塗地供養恭敬般若波羅蜜故曇無竭菩薩於此座上說般若波羅蜜彼諸人眾如是恭敬供養曇無竭為聞般若波羅蜜故於是大會百千萬眾諸天世人一處和集中有聽者中有受者中有持者中有誦者中有書者中有正觀者中有如說行者當是時中眾生以是因緣故皆不墮惡道不退轉於阿耨多羅三藐三菩提汝善男子往趣曇無竭菩薩當聞般若波羅蜜善男子曇無竭菩薩世世是汝善知識能教汝阿耨多羅三藐三菩提示教利喜是曇無竭菩薩本求般若波羅蜜時亦如汝今汝去莫計晝夜莫生障礙心汝不久當得聞般若波羅蜜爾時薩陀波崙菩薩摩訶薩歡喜心悅作是念我當何時得見是善男子得聞般若波羅蜜須菩提譬如有人為毒箭所中更無餘念唯念何時當得良醫拔出毒箭除我此苦如是須菩提薩陀波崙菩薩摩訶薩更無餘念但作是願我何時當得見曇無竭菩薩令我得聞般若波羅蜜我聞是般若波羅蜜斷諸有心是時薩陀波崙菩薩於是處住念曇無竭菩薩一切法中得無礙知見已即得無量三昧門現在前所謂諸法性觀三昧諸法性不可得三昧破諸法無明三昧諸法不異三昧諸法不壞自在三昧諸法能照明三昧諸法離闇三昧諸法無異相續三昧諸法不可得三昧散華三昧諸法無我三昧如幻威勢三昧得如鏡像三昧得一切眾生語言三昧一切眾生歡喜三昧入分別音聲三昧得種種語言字句莊嚴三昧無畏三昧性常默然三昧得無礙解脫三昧離塵垢三昧名字語句莊嚴三昧見諸法三昧諸法無礙頂三昧如虛空三昧如金剛三昧不畏著色三昧得勝三昧轉眼三昧畢法性三昧能與安隱三昧師子吼三昧勝一切眾生三昧華莊嚴三昧斷疑三昧隨一切堅固三昧出諸法得神通力無畏三昧能達諸法三昧諸法財印三昧諸法無分別見三昧離諸見三昧離一切闇三昧離一切相三昧解脫一切著三昧除一切懈怠三昧得深法明三昧不可奪三昧破魔三昧不著三界三昧起光明三昧見諸佛三昧薩陀波崙菩薩住是諸三昧中即見十方無量阿僧祇諸佛為諸菩薩摩訶薩說般若波羅蜜論問曰薩陀波崙何以忘不問空中聲答曰薩陀波崙大歡喜覆心故忘如人大憂愁大歡喜以此二事故忘問曰空中聲已滅何以住此七日不更求問處答曰如本於空閑處一心求般若故空中有聲今亦欲一心如本冀更聞聲斷其所疑復次薩陀波崙於世樂已捨深入佛道愛樂情至空中聲告少為開示竟未斷疑其聲便滅如小兒得少美味著是味故更復啼泣而欲得之薩陀波崙亦如是得般若波羅蜜因緣味不能通達不知那去是故住而啼泣問曰何以乃至七日佛身乃現答曰譬如人大渴故乃知水美若二日三日精進欲未深若過七日恐其憂愁妨心不任求道是故七日憂愁如譬喻經中說問曰薩陀波崙何以愁憂乃爾如喪愛子答曰般若波羅蜜於諸法中第一實是十方諸佛真實法寶薩陀波崙得少氣味未具足故憂愁如喪愛子念其長大多所成辦冀得其力菩薩亦如是念增益般若波羅蜜力得阿鞞跋致已成就佛事如子於父孝行終身無有異心般若波羅蜜於菩薩亦如是若能得入乃至成佛終不遠離如父見子心即歡悅菩薩雖得種種諸法不如見般若波羅蜜之歡喜如子假為其名般若波羅蜜亦如是空無定實但有假名如是等是總相因緣父雖愛子不能以頭目與之菩薩為般若波羅蜜故無量世中以頭目髓腦施與眾生子之於父或不能報恩若能報恩正可現世小利衣食歡樂等菩薩於般若波羅蜜中無所不得乃至一切智慧何況菩薩力勢世間富樂子之報父恩極一世般若之益至無量世乃至成佛子之於父或好或惡般若波羅蜜無諸不可子但是假名虛誑不實之法般若波羅蜜真實聖法無有虛誑子之報恩雖得現世小樂而有憂愁苦惱無量之苦般若波羅蜜但得歡喜實樂乃至佛樂子但能以供養利益於父不能免其生老病死般若波羅蜜令菩薩畢竟清淨無復老病死患子但能令父得世樂自在般若波羅蜜能令菩薩於一切世間為天人主如是等種種因緣譬喻差別相世人皆知喪子憂愁故以此為喻問曰空中佛現是何等佛先何以但有音聲而今現身佛既現身何以不即度方遣至曇無竭所答曰有人言非真佛但是像現耳或諸佛遣化或大菩薩現作以先善根福德未成就故但聞聲今七日七夜一心念佛功德成就故得見佛身佛所以不即度者以其與曇無竭世世因緣應當從彼度故有人應從舍利弗度假使諸佛現身不能令悟佛讚言善哉者以薩陀波崙至意求知去處聞般若因緣故佛現身而讚善哉過去諸佛行菩薩道時求此般若亦如是種種勤苦以初發心先罪厚重福德未集故佛安慰其心汝求般若波羅蜜雖勤苦莫懈怠莫生退沒心一切眾生行異因時皆苦受果時樂當思惟諸佛無量功德果報以自勸勉如是安慰已作是言汝從是東行去此五百由旬有城名眾香乃至不久當聞般若波羅蜜問曰眾香城在何處答曰過去佛滅度後但有遺法是法不周遍閻浮提眾生有聞法因緣處則到爾時眾香國土豐樂多出七寶故以七寶作城時薩陀波崙雖同在閻浮提而在無佛法無七寶處生但傳聞佛名般若波羅蜜是佛道是人先世廣集福德煩惱輕微故聞即信樂厭惡世樂捨其親屬到空林中住欲至有佛法國土音聲示語者恐其異去不得到曇無竭菩薩所是故語之次後佛為現身示其去處問曰薩陀波崙因緣已具聞於上今曇無竭因緣為云何答曰欝伽陀秦言盛達磨秦言法此菩薩在眾香城中為眾生隨意說法令眾生廣種善根故號法盛其國無王此中人民皆無吾我如欝單越人唯以曇無竭菩薩為王其國難到薩陀波崙不惜身命又得諸佛菩薩接助能到大菩薩為度眾生故生如是國中眾生無所乏短其心調柔易可得度故問曰曇無竭菩薩為是生身為是法身為度眾生故以神通力化作此身若化身者何用六萬婇女園觀浴池種種莊嚴而自娛樂若是生身云何能令薩陀波崙供養具皆在空中化成大臺入諸三昧乃至七歲答曰有人言是生身菩薩得諸法實相及禪定神通力故欲度是城中眾生如餘菩薩利根故能入禪定亦能入欲界法為攝眾生故受五欲而不失禪定如人避熱故在泥中臥還洗則如故凡夫鈍根故不能如是是故以神通力化作華臺七歲入定又以方便力故能受五欲如先義說菩薩不但行一道為眾生故行種種道引導之如龍起雲能降大雨雷電礔礰菩薩亦如是雖是生身未離煩惱而能修行善法為眾生故不盡結使有人言是菩薩是法性生身為度眾香城人故變化而度若是生身云何能令十方佛稱讚而遣薩陀波崙令從受法得六萬三昧是故知是大菩薩變化身譬如大海中龍死相出時如果熟應墮金翅鳥則來食之眾生亦如是行業因緣熟故大菩薩來度之爾時薩陀波崙聞空中佛教大歡喜大欲心生故我何時當得見曇無竭菩薩說般若波羅蜜者能令我心中愛見等諸煩惱箭出欲明是事故此中佛說毒箭譬喻如人毒箭在身更無餘念一者苦痛急二者毒不疾出則遍滿身中而失命薩陀波崙亦如是諸邪疑等箭入心貪欲等毒塗箭聞曇無竭菩薩能拔出此箭是人以邪見箭毒傷心人畏貪欲等毒遍入身中奪智慧命與凡人同死是故急欲見曇無竭菩薩無復餘念此中說斷諸所有心所有心者取相著乃至善法中亦有是病薩陀波崙目覩佛身先所未見從佛聞教得法喜故離五欲喜即得一切法中無礙知見無礙知見者如薩陀波崙力所得無礙非佛無礙是時得入諸三昧門諸法性觀三昧者能觀一切諸法實性實性者如先種種因緣說諸法性不可得三昧者初得三昧所謂空無生無滅今得是三昧則不著是性不得其決定相破諸法無明三昧者諸法於凡夫人心中以無明因緣故邪曲不正所謂常樂我淨得是三昧故常等顛倒相應無明破但觀一切法無常空無我問曰若是菩薩破一切法中無明此人尚不須見佛何用至曇無竭菩薩所答曰破無明不唯一種有遮令不起亦名為破有得諸法實相故破無明又無明種數甚多有菩薩所破分有佛所破分有小菩薩所破分大菩薩所破分如先說燈譬喻又須陀洹亦名破無明乃至阿羅漢方是實破大乘法中亦如是新發意菩薩得諸法實相故亦名破無明乃至佛無明盡破無餘是故薩陀波崙於佛法中邪見無明及我見皆盡故得名破無明三昧無咎諸法不異三昧者得是三昧觀一切法一相所謂無相諸法不壞自在三昧者得是三昧觀一切法如法性實際無為相故名不壞得是法已得自在了了知諸法為佛道故不證是法諸法能照明三昧者以總相別相知一切法諸法離闇三昧者無明有二種一者厚二者薄薄者名無明厚者名黑闇破厚無明故名離闇先破薄無明故名破諸法無明諸法無異相續三昧者五眾念念滅相似相續生死時相續生而不相似得是三昧知諸法念念相續法不異諸法不可得三昧者即是一切法空相應三昧散華三昧者得是三昧者於十方佛前能以七寶華散佛諸法無我三昧者觀一切法無我如幻威勢三昧者得是三昧者能種種變化身如大幻師能引導眾生發希有心如大幻師以幻力故能轉一國人心得如鏡像三昧者得是三昧者觀三界所有如鏡中像虛誑無實得一切眾生語言三昧者得是三昧故能解一切眾生語言一切眾生歡喜三昧者入是三昧能轉眾生瞋心令歡喜入分別音聲三昧者入是三昧中皆能分別一切天人音聲大小麁細等得種種語言字句莊嚴三昧者得是三昧者義理雖淺能莊嚴字句語言令人歡喜何況深義無畏三昧者得是三昧者不畏一切魔民外道論師及諸煩惱性常默然三昧者入是三昧者常默然攝心為度眾生故隨所應聞而出音聲如天妓樂應意而出得無礙解脫三昧者得是三昧者於一切法中得無礙智慧離塵垢三昧者得是三昧者諸煩惱結使塵垢皆滅即是無生法忍三昧名字語句莊嚴三昧者得是三昧者能種種莊嚴偈句語言說法見諸法三昧者入是三昧者以見世諦及第一義諦知諸法諸法無礙頂三昧者如人在山頂遍觀四方菩薩住是三昧中普見一切諸法無礙如虛空三昧者入是三昧者身及外法皆如虛空皆得自在如金剛三昧者如金剛能破諸山是三昧亦如是能破障礙六波羅蜜法直至佛道不畏著色三昧者得是三昧者乃至天色尚不著何況餘色得勝三昧者欲有所作皆能得勝不負轉眼三昧者得是三昧者魔及魔民欲見菩薩短者轉之令作好見畢法性三昧者得是三昧者見一切法畢入法性中能與安隱三昧者得是三昧雖往來六道迴轉自知必當作佛安樂無憂師子吼三昧者入是三昧者皆能降伏一切魔民外道無敢當者勝一切眾生三昧者得是三昧於一切眾生最勝一切有二種一者名字一切二者實一切於三界著心凡夫及聲聞辟支佛及初發意未得是三昧者中勝故言一切花莊嚴三昧者得是三昧者見十方佛坐七寶蓮花上於虛空中雨寶蓮花於諸佛上斷疑三昧者得是三昧者雖未得佛能斷一切眾生所疑隨一切堅固三昧者諸法實相名堅固得是三昧者隨諸法實相不隨餘法出諸法得神通力無畏三昧者得是三昧者過出一切凡夫法得菩薩六神通十力四無所畏能達諸法三昧者得是三昧者乃至諸法如法性實際中通達不住乃至諸法平等諸法財印三昧者財名善法印者名相如人得印綬無敢陵易菩薩得善法財印亦無能為作留難者諸法無分別見三昧者若分別諸法即生憎愛心得是三昧者見一切法不作分別離諸見三昧者見者六十二邪見及色等法中取相乃至佛見法見僧見涅槃見皆名為見所以者何取相能生著心故離一切相三昧者即是無相解脫門相應三昧離一切著三昧者離一切相故於一切法亦不著除一切懈怠三昧者得是三昧者如此中說乃至七歲不坐不臥菩薩得是三昧常無懈怠心乃至得佛初不止息得深法明三昧者深法名諸佛法一切智慧等菩薩得是三昧故能遙見佛法思惟籌量知深妙無比不可奪三昧者得是三昧者行菩薩法無能奪其志者破魔三昧者得是三昧力魔雖是欲界主菩薩以人身能破魔事不著三界三昧者得是三昧身雖在三界中心常在涅槃故不著起光明三昧者得是三昧者能放無量光明照於十方見諸佛三昧者得是三昧雖未得天眼天耳而能見十方諸佛聞十方諸佛所說法諮問所疑薩陀波崙住如是等三昧中即見十方無量阿僧祇諸佛在大眾中為諸菩薩說般若波羅蜜經是時十方諸佛安慰薩陀波崙菩薩言善哉善哉善男子我等本行菩薩道時求般若波羅蜜得是諸三昧亦如汝今所得我等得是諸三昧善入般若波羅蜜成就方便力住阿鞞跋致地我等觀是諸三昧性不見有法出三昧入三昧者亦不見行佛道者亦不見得阿耨多羅三藐三菩提者善男子是名般若波羅蜜所謂不念有是諸法善男子我等於無所念法中住得是金色身丈六光明三十二相八十隨形好不可思議智慧無上戒無上三昧無上智慧一切功德皆悉具足一切功德具足故佛尚不能取相說盡何況聲聞辟支佛及諸餘人以是故善男子於是佛法中倍應恭敬愛念生清淨心於善知識中應生如佛想何以故為善知識守護故菩薩疾得阿耨多羅三藐三菩提是時薩陀波崙菩薩白十方諸佛言何等是我善知識所應親近供養者十方諸佛告薩陀波崙菩薩言汝善男子曇無竭菩薩世世教化成就汝阿耨多羅三藐三菩提曇無竭菩薩守護汝教汝般若波羅蜜方便力是汝善知識汝供養曇無竭菩薩若一劫若二劫若三劫乃至過百千劫頂戴恭敬以一切樂具三千世界中所有妙色聲香味觸盡以供養未能報須臾之恩何以故曇無竭菩薩摩訶薩因緣故令汝得如是等諸三昧得般若波羅蜜方便力諸佛如是教化安慰薩陀波崙菩薩令歡喜已忽然不現是時薩陀波崙菩薩從三昧起已不復見佛作是念是諸佛從何所來去至何所不見諸佛故復惆悵不樂誰斷我疑復作是念曇無竭菩薩久遠已來常行般若波羅蜜得方便力及諸陀羅尼於菩薩法中得自在多供養過去諸佛世世為我師常利益我我當問曇無竭菩薩諸佛從何所來去至何所爾時薩陀波崙菩薩於曇無竭菩薩生恭敬愛樂尊重心作是念我當以何供養曇無竭菩薩今我貧窮無華香瓔珞燒香澤香衣服幡蓋金銀真珠琉璃頗梨珊瑚虎珀無有如是等物可以供養般若波羅蜜及說法師曇無竭菩薩我法不應空往曇無竭菩薩所我若空往喜悅心不生我當賣身得財為般若波羅蜜故供養法師曇無竭菩薩何以故我世世喪身無數無始生死中或死或賣或為欲因緣故世世在地獄中受無量苦惱未曾為清淨法故為供養說法師故喪身是時薩陀波崙菩薩中道入一大城至市肆上高聲唱言誰欲須人誰欲須人誰欲買人爾時惡魔作是念是薩陀波崙愛法故自欲賣身為般若波羅蜜故供養曇無竭菩薩當得正問般若波羅蜜及方便力云何菩薩摩訶薩行般若波羅蜜疾得阿耨多羅三藐三菩提當得多聞具足如大海水是時不可沮壞得具足一切功德饒益諸菩薩摩訶薩為阿耨多羅三藐三菩提故過我境界亦教餘人出我境界得阿耨多羅三藐三菩提我今當壞其事爾時惡魔隱蔽諸婆羅門居士令不聞其自賣聲除一長者女魔不能蔽爾時薩陀波崙賣身不售憂愁啼哭在一面立涕泣而言我為大罪賣身不售我自賣身為般若波羅蜜故供養曇無竭菩薩爾時釋提桓因作是念是薩陀波崙菩薩愛法自賣其身為般若波羅蜜故欲供養曇無竭菩薩我當試之知是善男子實以深心愛法故捨是身不是時釋提桓因化作婆羅門身在薩陀波崙菩薩邊行問言汝善男子何以憂愁啼哭顏色焦悴在一面立答言婆羅門我愛敬法欲自賣身為般若波羅蜜故欲供養曇無竭菩薩今我賣身無有買者自念薄福無財寶物欲自賣身供養般若波羅蜜及曇無竭菩薩而無買者爾時婆羅門語薩陀波崙菩薩言善男子我不須人我今欲祠天當須人心人血人髓汝能賣與我不爾時薩陀波崙菩薩作是念我得大利得第一利我今便為具足般若波羅蜜方便力得是買心血髓者是時心大歡喜悅樂無憂以柔和心語婆羅門言汝所須者我盡與汝婆羅門言善男子汝須何價答言隨汝意與我即時薩陀波崙右手執利刀刺左臂出血割右髀肉復欲破骨出髓時有一長者女在閣上遙見薩陀波崙菩薩自割身體不惜壽命作是念是善男子何因緣故困苦其身我當往問長者女即下閣到薩陀波崙所問言善男子何因緣困苦其身用是心血髓作何等薩陀波崙答言賣與婆羅門為般若波羅蜜故供養曇無竭菩薩長者女言善男子作是賣身欲自出心血髓欲供養曇無竭菩薩得何等功德利益薩陀波崙答言善女人是人善學般若波羅蜜及方便力是人當為我說菩薩所應作菩薩所應行道我學是法學是道得阿耨多羅三藐三菩提時為眾生作依止當得金色身三十二相八十隨形好大光無量明大慈大悲大喜大捨四無所畏佛十力四無礙智十八不共法六神通不可思議清淨戒禪定智慧得阿耨多羅三藐三菩提於諸法中得無礙一切知見以無上法寶分布與一切眾生如是等諸功德利我當從彼得之是時長者女聞是上妙佛法即大歡喜心驚毛竪語薩陀波崙菩薩言善男子甚希有汝所說者微妙難值為是一一功德法故應捨如恒河沙等身何以故汝所說者甚大微妙汝善男子汝今所須盡當相與金銀真珠琉璃頗梨虎珀珊瑚等諸珍寶物及華香瓔珞塗香燒香幡蓋衣服伎樂等供養之具供養般若波羅蜜及曇無竭菩薩汝善男子莫自困苦其身我亦欲往曇無竭菩薩所共汝植諸善根為得如是微妙法如汝所說故爾時釋提桓因即復本身讚薩陀波崙菩薩言善哉善哉善男子汝堅受是事其心不動諸過去佛行菩薩道時亦如是求般若波羅蜜及方便力得阿耨多羅三藐三菩提善男子我實不用人心血髓但來相試汝願何等我當相與薩陀波崙言與我阿耨多羅三藐三菩提釋提桓因言此非我力所辦是諸佛境界必相供養更索餘願薩陀波崙言汝若於此無力汝必見供養令我是身平復如故是時薩陀波崙身即平復無有瘡瘢如本不異釋提桓因與其願已忽然不現爾時長者女語薩陀波崙菩薩言善男子來到我舍有所須者從我父母索之盡當相與我亦當辭我父母與諸侍女共往供養曇無竭菩薩為求法故即時薩陀波崙菩薩與長者女俱到其舍在門外住長者女入白父母與我眾妙花香及諸瓔珞塗香燒香幡蓋衣服金銀琉璃頗梨真珠珊瑚虎珀及諸伎樂供養之具亦聽我身及五百侍女先所給使共薩陀波崙菩薩到曇無竭菩薩所為供養般若波羅蜜故曇無竭菩薩當為我等說法我當如說行當得諸佛法女父母語女言薩陀波崙菩薩是何等人女言是人今在門外是善男子以深心求阿耨多羅三藐三菩提欲度一切眾生無量生死苦是善男子為法故自賣其身供養般若波羅蜜般若波羅蜜名菩薩所學道為供養般若波羅蜜及供養曇無竭菩薩故在市肆上高聲唱言誰須人誰須人誰欲買人賣身不售在一面立憂愁啼哭是時釋提桓因化作婆羅門來欲試之問言善男子何以憂愁啼哭一面立答言婆羅門我欲賣身為供養般若波羅蜜及曇無竭菩薩摩訶薩故而我薄福賣身不售婆羅門語是善男子我不須人我欲祠天當用人心人血人髓汝能賣不是時是善男子不復憂愁其心和悅語是婆羅門言汝之所須我盡相與婆羅門言汝須何價答言隨汝意與我即時是善男子右手執利刀刺左臂出血割右髀肉復欲破骨出髓我在閣上遙見是事我爾時作是念是人何故困苦其身我當往問我即下閣往問善男子汝何因緣故自困苦其身是善男子答我言姊我為法故欲供養般若波羅蜜及曇無竭菩薩說法者我貧窮無所有無金銀琉璃車磲馬碯珊瑚虎珀玻梨真珠花香伎樂姊我為供養法故自賣其身今得買者須人心人血人髓我用是價供養般若波羅蜜及曇無竭菩薩說法者我問是善男子汝今自出身心血髓欲供養曇無竭菩薩得何功德是善男子言曇無竭菩薩當為我說般若波羅蜜及方便力此是菩薩所應學菩薩所應作菩薩所應住菩薩所行道我當學是道得阿耨多羅三藐三菩提為一切眾生作依止我當得金色身三十二相八十隨形好大光無量明大慈大悲大喜大捨四無所畏四無礙智佛十力十八不共法六神通不可思議清淨戒禪定智慧得阿耨多羅三藐三菩提於諸法中得無礙一切知見以無上法寶分布與一切眾生如是等微妙大法我當從彼得之我聞是微妙不可思議諸佛功德聞其大願我心歡喜作是念是清淨微妙甚大希有乃至如是為一一法故應捨如恒河沙等身今善男子為法能受苦行難事所謂不惜身命我多有妙寶云何不生願勤求如是法供養般若波羅蜜及曇無竭菩薩我如是思惟已語薩陀波崙菩薩汝善男子莫困苦其身我當白我父母多與汝金銀琉璃車磲馬瑙珊瑚虎珀頗梨真珠花香瓔珞塗香末香衣服旛蓋及諸伎樂供養般若波羅蜜及曇無竭菩薩說法者我亦求父母與諸侍女共汝俱去供養曇無竭菩薩說法者共汝植諸善根為得如是等微妙清淨法如汝所說父母今聽我并五百侍女先所給者亦聽我持眾妙花香瓔珞塗香末香衣服幡蓋伎樂金銀琉璃供養之具與薩陀波崙菩薩共去供養般若波羅蜜及曇無竭菩薩說法者為得如是等清淨微妙諸佛法故爾時父母報女言汝所讚者希有難及說是善男子為法精進大樂法相及是諸佛法不可思議一切世間最為第一一切眾生歡喜因緣是善男子為是法故大莊嚴我等聽汝往見曇無竭菩薩親近供養汝發大心為得諸佛法故如是精進我等云何當不隨喜是女為供養曇無竭菩薩故得蒙聽許報父母言我等亦隨是心歡喜我終不斷人善法因緣是時長者女莊嚴七寶車五百乘身及侍女種種寶物供養之具持種種水陸生華及金銀寶華眾色寶衣好香擣香澤香瓔珞及眾味飲食共薩陀波崙菩薩五百侍女各載一車恭敬圍繞漸漸東去見眾香城七寶莊嚴七重圍繞七寶之塹七寶行樹皆亦七重其城縱廣十二由旬豐樂安靜甚可喜樂人民熾盛百千市里街巷相當端嚴如畫橋津如地寬博清淨遙見眾香城既入城中見曇無竭菩薩坐高臺法座上無量百千萬億眾恭敬圍繞說法薩陀波崙菩薩見曇無竭菩薩時心即歡喜譬如比丘入第三禪攝心安隱見已作是念我等儀不應載車趣曇無竭菩薩作是念已下車步進長者女并五百侍女皆亦下車薩陀波崙菩薩與長者女及五百侍女眾寶莊嚴圍繞恭敬俱到曇無竭菩薩所爾時曇無竭菩薩摩訶薩有七寶臺赤牛頭栴檀以為莊嚴真珠羅網以覆臺上四角皆懸摩尼寶珠以為燈明及四寶香鑪常燒名香為供養般若波羅蜜故其臺中有七寶大床四寶小床重敷其上以黃金牒書般若波羅蜜置小床上種種幡蓋莊嚴垂覆其上薩陀波崙菩薩及諸女人見是妙臺眾寶嚴飾及見釋提桓因與無量百千萬諸天以天曼陀羅花碎末栴檀磨眾寶屑以散臺上鼓天伎樂於虛空中娛樂此臺爾時薩陀波崙菩薩問釋提桓因憍尸迦何因緣故與無量百千萬諸天以天曼陀羅花碎末栴檀磨眾寶屑以散臺上鼓天伎樂於虛空中娛樂此臺釋提桓因答言汝善男子不知耶此是摩訶般若波羅蜜是諸菩薩摩訶薩母能生諸佛攝持菩薩菩薩學是般若波羅蜜成就一切功德得諸佛法一切種智是時薩陀波崙菩薩即歡喜悅樂問釋提桓因憍尸迦般若波羅蜜諸菩薩摩訶薩母能生諸佛攝持菩薩菩薩學是般若波羅蜜成就一切功德得諸佛法一切種智今在何處釋提桓因言善男子是臺中有七寶大床四寶小床重敷其上以黃金牒書般若波羅蜜置小床上曇無竭菩薩以七寶印印之我等不能得開以示汝是時薩陀波崙與長者女及五百侍女取供養具華香瓔珞幡蓋分作二分一分供養般若波羅蜜一分供養法座上曇無竭菩薩爾時薩陀波崙菩薩與五百女人持華香瓔珞幡蓋伎樂及諸珍寶供養般若波羅蜜已然後到曇無竭菩薩所到已見曇無竭菩薩在法座上坐以諸華香瓔珞擣香澤香金銀寶華幡蓋寶衣散其曇無竭菩薩上為法故供養是時諸華香寶衣於曇無竭菩薩上虛空中化成華臺碎末栴檀寶屑金銀寶華化成寶帳寶帳之上所散種種寶衣化為寶蓋寶蓋四邊垂諸寶幡薩陀波崙及諸女人見曇無竭菩薩所作變化皆大歡喜作是念未曾有也曇無竭大師神德乃爾行菩薩道時神通力尚能如是何況得阿耨多羅三藐三菩提時是時長者女及五百女人清淨信心敬重曇無竭菩薩皆發阿耨多羅三藐三菩提心作是願言如曇無竭菩薩得菩薩諸深法如曇無竭菩薩供養般若波羅蜜如曇無竭菩薩於大眾中演說顯示般若波羅蜜義如曇無竭菩薩得般若波羅蜜方便力成就神通於菩薩事中得自在我等亦當如是是時薩陀波崙菩薩及五百女人華香寶物供養般若波羅蜜及曇無竭菩薩已頭面禮曇無竭菩薩合掌恭敬一面立一面立已白曇無竭菩薩言我本求般若波羅蜜時於空閑林中聞空中聲言善男子汝從是東行當得聞般若波羅蜜我受是語東行東行不久作是念我何不問空中聲我當何處去去是遠近當從誰聞我是時大憂愁啼哭於是處住七日七夜憂愁故乃至不念飲食但念我何時當得聞般若波羅蜜我如是憂愁一心念般若波羅蜜多見佛身在虛空中語我言善男子汝大欲大精進心莫放捨以是大欲大精進心從是東行去是五百由旬有城名眾香是中有菩薩摩訶薩名曇無竭從是人所當得聞般若波羅蜜是菩薩世世是汝善知識常守護汝我從佛受教誨已便東行更無餘心但念我何時當見曇無竭菩薩為我說般若波羅蜜我爾時中道住於一切法中得無礙知見得觀諸法性等諸三昧現在前住是三昧已見十方無量阿僧祇諸佛說是般若波羅蜜諸佛讚我言善哉善哉善男子我本求般若波羅蜜時得諸三昧亦如汝今日得是諸三昧已遍得諸佛法諸佛為我廣說法要安慰我已忽然不現我從三昧起作是念諸佛從何處來去至何所我不見諸佛故大愁憂復作是念曇無竭菩薩供養先佛植諸善根久行般若波羅蜜善知方便力於菩薩道中得自在是我善知識守護我我當問曇無竭菩薩是事諸佛從何所來去至何所我今問大師是諸佛何處來去至何處大師當為我說諸佛所從來所至處令我得知知已亦常不離見諸佛論釋曰薩陀波崙渴仰欲聞般若故見十方諸佛為大眾說法其心歡喜其意得滿諸佛以其信力堅固精進難動故安慰其心讚言善哉我本初行菩薩道求般若時亦如汝今汝莫憂愁自謂福薄爾時薩陀波崙大得諸三昧力其心深著是故諸佛為說求諸三昧性不見實體亦不見入三昧出三昧者眾生空法空故諸佛為略說般若波羅蜜相不念有是法所謂一切法無相故不可念著我等住是無所念法中能具足六波羅蜜具足六波羅蜜故得佛金色身如經中說諸佛教化利喜安慰其心問曰上化佛已為說曇無竭是汝世世善知識今何以復問何等是我善知識答曰以佛勅於善知識中倍應恭敬愛念故又以欲於十方佛所聞曇無竭功德欲自令信心堅固不疑故問十方佛答如經中說薩陀波崙是曇無竭所度因緣人故諸佛佐助示導或有諸菩薩佐助佛所應度者令至佛所問曰上聞虛空聲不問故七日啼哭今不見十方佛何以不大憂愁更求見佛但欲於曇無竭所問諸佛去來事答曰薩陀波崙先時但有肉眼未得三昧以深心信著善法故大啼哭今得諸三昧力又見十方佛諸煩惱微薄著心已離故但一心念我當何時見曇無竭問曰若薩陀波崙得是三昧力何以不還入三昧問十方諸佛從何所來去至何所而欲見問曇無竭答曰十方佛上以種種因緣讚曇無竭世世是汝師是故欲問是時薩陀波崙念曇無竭菩薩是我先世因緣是故生恭敬尊重心以有大功德故尊重是先世因緣故恭敬愛樂問曰先說薩陀波崙不大著世間事深愛般若波羅蜜故愁憂啼哭今何以自鄙貧窮無以供養但以好心隨師意則是法供養何用華香為答曰法供養雖上而世間眾生見遠來求法而空無所有則不發喜心以世法故求供養具復次五波羅蜜為助般若波羅蜜法助法中檀波羅蜜為首薩陀波崙思惟我得尊重福田曇無竭菩薩當以助道法根本供養亦欲為起發眾人薩陀波崙是智人善人貧窮而能供養何況我等復次諸善法行時思惟時其味各異薩陀波崙欲行布施味是故求供養具問曰薩陀波崙是大菩薩能見十方佛又得諸深三昧何以貧窮答曰有人言此人捨家求佛道雖生富家道里懸遠一身獨去不齎財物有人言雖是大人宿世小罪因緣故生貧窮家有雖是小人先世少行布施因緣故生大富家如蘇陀夷尼陀等是諸天所供養人而生小家貧有二種一者財貧二者功德法貧功德法貧最大可恥財貧好人亦有法貧好人所無無有華香者無有上妙寶華又以少故言無我若空往師雖不須我心不得大喜是故欲賣身問曰若賣身與他誰買此物往供養師答曰捨身即是大供養去住無在有人言是人賣身取財因人供養我為供養故賣身為奴又人言爾時世好人皆知法雖自賣身主必能聽供養而還復次是人發深心欲行檀波羅蜜為供養法及法師而無外物唯有己身是故賣是內物於外內物中內施為重惜之深故是故欲不破布施願故賣身供養此中自說不悔因緣我世世喪身無數未曾為清淨法故今為供養說法者故喪是身大得法利薩陀波崙定心斷貪惜身意於道中入一大城欲得賣買如意故入此大城一心欲賣身除羞愧破憍慢故唱言誰須人問曰魔何以欲破其意答曰魔常為諸佛菩薩怨家故欲來破復次諸小菩薩未得諸法實相魔及惡人能壞若得無生法忍住諸菩薩神通力無能破者如小樹栽小兒能破大不可破復次此中自說魔破因緣所謂是薩陀波崙愛法故自賣身供養般若波羅蜜及法盛菩薩當得正聞般若波羅蜜如經中廣說問曰若魔欲壞薩陀波崙先來聞空中聲及見十方佛時何以不壞今方隱蔽諸婆羅門居士令不聞其聲答曰薩陀波崙先心未定惜身未盡見十方佛已得諸三昧其心乃定今定心相現是故魔驚若菩薩心未定未能動魔若大菩薩其心已定魔亦不來薩陀波崙今欲定心出魔境界是故魔來譬如負債人未欲遠去債主不遮欲出他界則不聽去問曰魔有大力何以不殺此菩薩而但破壞答曰魔本不嫉其壽命但憎其作佛心是故欲壞又復諸天神法人無重罪不得妄殺但得壞亂恐怖若神無此法則人無活者是故不殺婆羅門性中生受戒故名婆羅門除此通名居士居士真是居舍之士非四姓中居士除一長者女者以其為佛道世世集功德故魔不能蔽復有人言是薩陀波崙不應死故令一女人聞有人言是曇無竭菩薩神通力故令長者女得聞如是三唱無人買者便大愁憂問曰薩陀波崙既不惜身雖無人買亦不應愁答曰既發大心不滿其願是故大愁釋提桓因作是念薩陀波崙欲賣其身無有買者如經中廣說問曰釋提桓因報得知他心應知薩陀波崙心已決定今何以來試答曰諸天但知世間人心作佛不作佛心非其所知除佛無有能知其為佛道故與授記復次釋提桓因欲多所引導故來試之令聞見者皆發心求佛又如金銀等諸寶不以輕賤故燒鍛磨打菩薩亦如是若能割肉出血破骨出髓其心不動是正定菩薩是故天帝來試問曰帝釋是大天王何以妄語作是言我欲祠天須人心血髓答曰若以慳貪瞋恚煩惱欲求自利故妄語是故為罪帝釋若作實身實語菩薩則不信是故如其國法天祠所須為其信受故是時薩陀波崙信其語而大歡喜我得大利大利者阿鞞跋致地第一利者是佛道大利者五波羅蜜第一利者般若波羅蜜大利者般若波羅蜜第一利者般若波羅蜜方便力大利者菩薩初地第一利者十地大利者從初地乃至十地第一利者第十地大利者菩薩地第一利者佛地如是等分別雖未具足已住具足因緣故言便為具足問曰若釋提桓因化身來何以言汝須何等價答曰知其欲供養曇無竭菩薩滿其願故又復釋提桓因苦困薩陀波崙畏其所索者大是故言須何等價隨汝意與我者言於汝不大貪惜不致悔恨者與我薩陀波崙無力勢故不能得使旃陀羅故自捉刀婆羅門亦畏罪故不能破是以自執刀破身問曰若長者女聞聲何以不來問汝何以自賣身耶答曰但空言賣身事輕破身出心髓事重故長者女發心長者女住在閣上見是人自割刺作是念一切眾生皆求樂畏苦貪愛其身薩陀波崙而自割刺是為希有又以先世福德因緣所牽故即往到其所而問薩陀波崙答欲供養曇無竭菩薩復問得何等利答言般若波羅蜜名菩薩所學當從彼聞我學是道當得作佛與一切眾生作依止譬如厚葉樹多所蔭覆又如熱時曠野險道清涼大池為說佛功德現事可以發心者所謂金色身三十二相大光無量光大光為閻浮提惡世眾生諸佛真實光明無有限量大慈乃至六神通義如先說不可思議清淨戒禪定智慧如佛戒等五眾中說於諸法中得一切無礙知見者諸佛有無礙解脫是解脫相應知見一切法中無所礙知見分別如先說薩陀波崙言我得如是無量佛功德以無上法寶分布與一切眾生無上寶者有人言三寶中法寶有人言一切八萬四千法眾是為法寶得是故除諸煩惱滅諸戲論得脫一切苦有人言無上法寶即是阿耨多羅三藐三菩提更無過上者故有人言涅槃是無上法寶何以故一切有為法皆有上如阿毘曇言一切有為法及虛空非數緣盡名為有上法數緣盡是無上法數緣盡即是涅槃之別名有人言涅槃道雖是有為以其為涅槃故於有為法中為無上如是等法寶分布為三乘與眾生如是等無量佛法當從師得是故我捨是老病死所住處不淨臭穢之身為供養般若波羅蜜故當得佛身金色等如先說長者女世世供養諸佛種善根智慧明利聞是法其心深入大得法喜乃至心驚毛竪語薩陀波崙言甚為希有汝所讚法大微妙為是一一法故應捨如恒河沙等身何況一身長者女不知何因緣故困苦其身而怜愍之心謂不可今聞是無量無邊無比清淨佛法以是因緣可得故大歡喜是故說為是法故應捨如恒河沙身女言汝以貧故自苦困其身於今可止恣汝所須當以相與我亦隨汝而求是道問曰是菩薩既自割截身體云何能與長者女多說佛法答曰是菩薩心力大雖有身苦不能覆心是菩薩始以刀割肉流血方欲破骨出髓而長者女來未大悶故能得說法釋提桓因知其心定試之而已故無所言即復本身讚言善哉汝心堅受是事者帝釋意如汝今生死肉身未得佛道能如是不惜身汝不久當於一切法中得無所著住無生法忍中疾得阿耨多羅三藐三菩提以過去佛為證如是等種種因緣安慰其心我是天王愛樂佛道故來相試欲知汝心堅軟云何欲令汝信故言須人心髓祠天實不須也汝願何等當以相與汝是好人為是佛種當相擁護薩陀波崙直信心善軟深著佛道故不分別眾生聞帝釋語便言與我阿耨多羅三藐三菩提帝釋言此非我力所能辦是佛境界復次有人言帝釋大苦困薩陀波崙今以此語謝之帝釋意謂求金銀寶物不知乃索阿耨多羅三藐三菩提既不能與愧負而已復更語言必相供養更索餘願帝釋語意我既大相苦困不得直爾而去要相供養薩陀波崙雖不惜身欲以此身供養曇無竭聞般若波羅蜜是故語言若汝無此力令我身體平復如故帝釋言如汝所言瘡即平滿與本無異問曰先已割肉云何令得平滿答曰佛說有五不可思議龍事所作尚不可思議何況天又虛空中微塵充滿帝釋福德生心便能和合平滿如諸天及地獄中身非是三生身罪福因緣故和合便有是時帝釋知其心堅與願已即時滅去爾時薩陀波崙宿世微罪已畢福德明盛是故長者女將歸有所須者從我父母索之如經中廣說問曰是女先言汝所須物盡從我索之今何以言從我父母索答曰今既將歸到舍以薩陀波崙目見入舍從父母得之愧不稱前言是故先自說從我父母索之又女雖力能得寶以子女法故從父母索之女既入舍如先所許從父母索與其國無有佛法是故問女阿誰是薩陀波崙菩薩女如所見如所聞盡向父母說薩陀波崙事今父母當聽我與薩陀波崙菩薩俱及五百侍女并供養具供養曇無竭菩薩父母聞其言即聽如汝意問曰長者貴而有力云何先不識薩陀波崙聞其功德故便能令女及其眷屬寶物與之俱去答曰長者亦植德本以少因緣故生無佛國暫聞佛德發其宿識心即開悟故能發遣譬如蓮花生長具足見日開敷父母知女心淳熟無不淨行持操不妄不樂世樂但求法利知其心至不可制止若違其意恐其自害思惟籌量已既全其意自得功德歡喜令去世間因緣深著難解愛之至故尚不能違何況為佛道故其心清淨無所染著而不聽之女以父母為法見聽不惜寶物亦以隨喜心為之歡喜爾時眾心既定莊嚴七寶之車與大眾圍遶稍稍東行是時五百女親屬及城中眾人見是希有難及之事皆亦隨去人眾既集歡悅共行渴仰眾香城如渴者思飲漸漸進路遙見眾香城乃至與長者女及五百女人恭敬圍遶欲往曇無竭所問曰曇無竭是大菩薩得聞持等諸陀羅尼般若波羅蜜義已自通利憶持何用七寶臺書般若經卷著中供養答曰雖有種種因緣略說有二義一者眾生心行不同或樂見經卷或樂聞演說二者曇無竭身為白衣現有家屬鈍根眾生或作是念此有居家必有染著何能以畢竟清淨無著般若波羅蜜利益眾生自未無著何能以無著法教化是故書其經文著七寶牒上眾寶供養諸天龍鬼神皆亦共來恭敬供養花香幡蓋雨於七寶眾生見者增益信根則以此法示傳佛語案文演教勸發一切寶臺莊嚴之具及薩陀波崙問釋提桓因如經中說七寶印印者是曇無竭真實印常自手執以印於經有人言七寶印者有求佛道七大神是執金剛杵常給曇無竭菩薩使守護經文不令魔及魔民改更錯亂為貴敬般若故有人但聞演說而發心者有人見其莊嚴文字而歡喜發心者是故莊嚴寶臺用金牒書七寶印印問曰臺上書寫般若曇無竭菩薩口所演說般若雖二處俱有而書寫處不能益人何以先至臺所答曰所書般若入法寶中佛寶次第有法寶故應先供養曇無竭一人故僧寶所不攝是故先供養法寶又曇無竭菩薩所說者雖是法而眾生取人相故多生著心若見所書般若不生人相雖取餘相著心少於著人生患是故先供養經經法諸佛尚供養何況曇無竭及薩陀波崙曇無竭因般若波羅蜜故得供養所因之本何得不先供養是故分所供養具為二分問曰曇無竭有六萬婇女五欲宮殿云何能以所散花物化為花臺答曰有人言諸佛神力因薩陀波崙所供養物作此變化有人言曇無竭是大菩薩法性生身為度眾生故受五欲如曇無竭菩薩名字義中說問曰菩薩法先於眾生中起悲心欲度眾生苦故求阿耨多羅三藐三菩提今但見曇無竭神力威德云何發心答曰發心有種種有聞說法而發心者有於眾生起慈悲而發心者有見神通力大威德而發心者然後漸漸而生悲心如智印經中說依愛而斷愛依慢而斷慢如人聞道法愛著是法故捨五欲出家又有聞某甲得阿羅漢道而生高心此人無勝我事彼尚能爾我何不能而生大精進得阿羅漢道佛道中亦如是長者女等及五百女人常深貪勢力自在樂聞往古有人神力變化寶物具足人中受天樂後見曇無竭臺觀宮殿在大法座上坐天人供養又見所供養物於虛空中化成大臺心即大喜發難遭想知皆從福德因緣可辦是事是故皆發作佛心所聞發心者行皆次第行如毘摩羅鞊經中說愛慢等諸煩惱皆是佛道根本是故女人見是事已生愛樂心知以福德因緣可得是事故皆發心因是愛慢後得清淨好心故言佛道根本譬如蓮花生污泥發心已作願如曇無竭所為我等亦當得是時薩陀波崙等頭面禮曇無竭菩薩花香等供養不貴故先以供養身貴重故後禮拜禮拜已說本求般若因緣如經中說我本求般若時聞空中聲乃至我今問大師諸佛從何所來去至何處問曰薩陀波崙得諸大三昧所謂破無明觀諸法性等云何不知空而取佛相深生愛著答曰若新發意菩薩雖能總相知諸法空無相於諸佛所深愛著故不能解佛相畢竟空雖知空而不能與空合何以故諸佛有無量無邊實功德是菩薩利根故深入深著若佛不為是菩薩說空者是菩薩為愛佛故能自滅親族何況餘人但以解空故無是事薩陀波崙深著諸佛故不能知而問大師今為我說諸佛來去相我見佛身無厭足故常不離見諸佛經爾時曇無竭菩薩摩訶薩語薩陀波崙菩薩言善男子諸佛無所從來去亦無所至何以故諸法如不動相諸法如即是佛善男子無生法無來無去無生法即是佛無滅法無來無去無滅法即是佛實際法無來無去實際法即是佛空無來無去空即是佛善男子無染無來無去無染即是佛寂滅無來無去寂滅即是佛虛空性無來無去虛空性即是佛善男子離是諸法更無佛諸佛如諸法如一如無分別善男子是如常一無二無三出諸數法無所有故譬如春末月日中熱時有人見焰動逐之求水望得於汝意云何是水從何池何山何泉來今何所去若入東海西海南海北海耶薩陀波崙言大師焰中尚無水云何當有來處去處曇無竭菩薩語薩陀波崙菩薩言善男子愚夫無智為熱渴所逼見焰動無水生水想善男子若有人分別諸佛有來有去當知是人皆是愚夫何以故善男子諸佛不可以色身見諸佛法身無來無去諸佛來處去處亦如是善男子譬如幻師幻作種種若象若馬若牛若羊若男若女如是等種種諸物於汝意云何是幻事從何處來去至何所薩陀波崙菩薩言大師幻事無實云何當有來去處善男子是人分別佛有來有去亦如是善男子譬如夢中見若象若馬若牛若羊若男若女於汝意云何夢中所見有來處有去處不薩陀波崙言大師是夢中所見虛妄云何當有來去善男子是人分別佛有來有去亦如是善男子佛說諸法如夢若有眾生不知是諸法義以名字色身著佛是人分別諸佛有來有去不知諸法實際相故皆是愚夫無智之數是人數數往來五道遠離般若波羅蜜遠離諸佛法善男子佛說諸法如幻如夢若有眾生如實知是人不分別諸法若來若去若生若滅若不分別諸法若來若去若生若滅則能知佛所說諸法實相是人行般若波羅蜜近阿耨多羅三藐三菩提名為真佛弟子不虛妄食人信施是人應受供養為世間福田善男子譬如大海水中諸寶不從東方來不從南方西方北方四維上下來眾生善根因緣故海生此寶此寶亦不無因緣而生是寶皆從因緣和合生是寶若滅亦不去至十方諸緣合故有諸緣離故滅善男子諸佛身亦如是從本業因緣果報生生不從十方來滅時亦不去至十方但諸緣合故有諸緣離故滅善男子譬如箜篌聲出時無來處滅時無去處眾緣和合故生有槽有頸有皮有絃有柱有棍有人以手鼓之眾緣和合而有聲是聲亦不從槽出不從頸出不從皮出不從絃出不從柱出不從棍出亦不從人手出眾緣和合爾乃有聲是因緣離時亦無去處善男子諸佛身亦如是從無量功德因緣生不從一因一緣一功德生亦不無因緣有眾緣和合故有諸佛身不獨從一事成來無所從去無所至善男子應當如是知諸佛來相去相善男子亦當知一切法無來去相汝若知諸佛及諸法無來無去無生無滅相必得阿耨多羅三藐三菩提亦能行般若波羅蜜及方便力爾時釋提桓因以天曼陀羅花與薩陀波崙菩薩摩訶薩作是言善男子以是花供養曇無竭菩薩摩訶薩我當守護供養汝所以者何汝因緣力故今日饒益百千萬億眾生使得阿耨多羅三藐三菩提善男子如是善人甚為難遇為饒益一切眾生故無量阿僧祇劫受諸勤苦薩陀波崙菩薩摩訶薩受釋提桓因曼陀羅花散曇無竭菩薩上白言大師我從今日以身屬師供給供養如是三白已合手師前立是時長者女及五百侍女白薩陀波崙菩薩言我等從今日亦以身屬師我等以是善根因緣故當得如是法亦如師所得共師世世供養諸佛世世常供養師是時薩陀波崙菩薩語長者女及五百女人若汝等以誠心屬我者我當受汝諸女言我等以誠心屬師當隨師教是時薩陀波崙菩薩及五百女人并諸莊嚴寶物上妙供具及五百乘七寶車奉上曇無竭菩薩白言大師我持是五百女人奉給大師是五百乘車隨師所用爾時釋提桓因讚薩陀波崙菩薩言善哉善哉善男子菩薩摩訶薩捨一切所有應如是如是布施疾得阿耨多羅三藐三菩提作如是供養說法人必得聞般若波羅蜜及方便力過去諸佛本行菩薩道時亦如是住布施中得聞般若波羅蜜及方便力得阿耨多羅三藐三菩提爾時曇無竭菩薩欲令薩陀波崙菩薩善根具足故受五百乘車長者女及五百侍女受已還與薩陀波崙菩薩是時曇無竭菩薩說法日沒起入宮中薩陀波崙菩薩摩訶薩作是念我為法故來不應坐臥當以二事若行若立以待法師從宮中出說法爾時曇無竭菩薩七歲一心入無量阿僧祇菩薩三昧及行般若波羅蜜方便力薩陀波崙菩薩七歲經行住立不坐不臥無有睡眠無欲恚惱心不著味但念曇無竭菩薩摩訶薩何時當從三昧起出而說法薩陀波崙菩薩過七歲已作是念我當為曇無竭菩薩摩訶薩敷說法座曇無竭菩薩摩訶薩當坐上說法我當灑地清淨散種種華莊嚴是處為曇無竭菩薩摩訶薩當說般若波羅蜜及方便力故是時薩陀波崙菩薩與長者女及五百侍女為曇無竭菩薩摩訶薩敷七寶床五百女人各脫上衣以敷座上作是念曇無竭菩薩摩訶薩當坐此座上說般若波羅蜜及方便力薩陀波崙菩薩敷座已求水灑地而不能得所以者何惡魔隱蔽令水不現魔作是念薩陀波崙菩薩求水不得於阿耨多羅三藐三菩提行乃至生一念劣心異心則善根不增智慧不照於一切智而有稽留爾時薩陀波崙菩薩作是念我當自刺其身以血灑地令無塵土來坋大師我何用此身此身必當破壞我從無始生死已來數數喪身未曾為法即以利刀自刺出血灑地薩陀波崙菩薩及長者女并五百侍女皆無異心惡魔亦不能得便是時釋提桓因作是念未曾有也薩陀波崙菩薩愛法乃爾以刀自刺出血灑地薩陀波崙及眾女人心不動轉惡魔波旬不能壞其善根其心堅固發大莊嚴不惜身命以深心欲求阿耨多羅三藐三菩提當度一切眾生無量生死苦釋提桓因讚薩陀波崙菩薩言善哉善哉善男子汝精進力大堅固難動不可思議汝愛法求法最為無上善男子過去諸佛亦如是以深心愛法惜法重法集諸功德得阿耨多羅三藐三菩提薩陀波崙菩薩作是念我為曇無竭菩薩摩訶薩敷法座掃灑清淨已訖當於何處得好名華莊嚴此地若曇無竭菩薩摩訶薩法座上坐說法時亦當散華供養釋提桓因知薩陀波崙菩薩心所念即以三千石天曼陀羅華與薩陀波崙薩陀波崙受華以半散地留半待曇無竭菩薩摩訶薩坐法座上說法時當供養爾時曇無竭菩薩摩訶薩過七歲已從諸三昧起為說般若波羅蜜故與無量百千萬眾恭敬圍遶往法座上坐薩陀波崙菩薩摩訶薩見曇無竭菩薩摩訶薩時心淨悅樂譬如比丘入第三禪論釋曰薩陀波崙菩薩雖知諸法空無來去相未能深入亦不能解種種法門於諸佛身恭敬深重故不能觀空如大海水波其力雖大到須彌山邊則退而無用薩陀波崙亦如是雖有大空智力到佛所則亦無用是故曇無竭菩薩今為說諸佛無所從來去亦無所至此中曇無竭自說因緣所謂諸法如不動相諸法如即是佛問曰何等是諸法如答曰諸法實相所謂性空無所得空等諸法門問曰摩訶般若波羅蜜於佛法大乘六波羅蜜中第一法若無佛則無說般若者三十二相八十隨形好十力四無所畏等色無色法等淨妙五眾和合是故名為佛如五指和合名為拳不得言無拳名字既異形亦異力用亦異不得言無拳是故知有佛答曰不然佛法中有二諦世諦第一義諦世諦故言佛說般若波羅蜜第一義故說諸佛空無來無去如汝說清淨五眾和合故名為佛若和合故有是即為無如經中佛自說因緣五眾非佛離五眾亦無佛五眾不在佛中佛不在五眾中佛非五眾有何以故五眾是五佛是一一不作五五不作一又五眾無自性故虛誑不實佛自說一切無誑法中我最第一是故五眾不即是佛復次若五眾即是佛諸有五眾者皆應是佛問曰以是難故我先說第一清淨五眾三十二相等名為佛答曰三十二相等菩薩時亦有何以不名為佛問曰爾時雖有相好莊嚴身而無一切種智若一切種智在第一妙色身中是即名為佛答曰一切種智般若中說是寂滅相無戲論若得是法則名無所得無所得故名為佛佛即是空如是等因緣故五眾不得即是佛離是五眾亦無佛所以者何離是五眾更無餘法可說如離五指更無拳法可說問曰何以故無拳法形亦異力用亦異若但是指者不應異因五指合故拳法生是拳法雖無常生滅不得言無答曰是拳法若定有除五指應更有拳可見亦不須因五指如是等因緣離五指更無有拳佛亦如是離五眾則無有佛佛不在五眾中五眾不在佛中何以故異不可得故若五眾異佛者佛應在五眾中但是事不然佛亦不在五眾所以者何離五眾無佛離佛亦無五眾譬如比丘有三衣鉢故可得言有但佛與五眾不得別異是故不得言佛有五眾如是五種求佛不可得故當知無佛佛無故無來無去問曰若無佛即是邪見云何菩薩發心求作佛答曰此中言無佛破著佛想不言取無佛想若有佛尚不令取何況取無佛邪見又佛常寂滅無戲論相若人分別戲論常寂滅事是人亦墮邪見離是有無二邊處中道即是諸法實相諸法實相即是佛何以故得是諸法實相名為得佛復次色等法如相即是佛色等法性空是如相諸佛如亦性空以是故不來不去不生不滅法性實際空無染寂滅虛空性亦如無來無去如乃至虛空性如佛如是如一無二無三等別異此中自說因緣何以故出諸數法無所有故如等法是實是中無有憶想分別取相故有名字名字中有數此中自說因緣空非實無所有故問曰若是法無所有云何可見可聞有苦有樂有縛有脫等分別諸異答曰此中曇無竭自種種分別譬喻說所謂如春末月見焰乃至是人不分別諸法若來若去如焰等中雖無實事亦能誑人自生苦樂事諸法亦如是雖空無所有亦能令人得苦樂憂喜事夢等法亦如是復次佛有二種身一者法身二者色身法身是真佛色身為世諦故有佛法身相上種種因緣說諸法實相是諸法實相亦無來無去是故說諸佛無所從來去亦無所至若人得諸佛法身相是名近阿耨多羅三藐三菩提未得一切智故名為近以相似故般若波羅蜜名諸法實相若能如是行是為行般若波羅蜜真佛弟子真佛弟子者得諸法實相名為佛得諸法實相差別故有須陀洹乃至辟支佛大菩薩須陀洹等乃至大菩薩是名真佛弟子不虛妄食人信施者布施畜生雖得百倍果報而此福有盡有量不能度眾生生死故名為虛食須陀洹等乃至佛諸賢聖受人信施此福果報乃至涅槃無盡無量是故說不虛妄食人信施是人應受一切眾生供養若須陀洹應受一切凡夫人供養斯陀含應受凡夫人乃至須陀洹供養阿那含應受凡夫人及須陀洹斯陀含供養阿羅漢應受凡夫人須陀洹斯陀含阿那含供養辟支佛應受凡夫人及須陀洹乃至阿羅漢供養近成佛大菩薩應受凡夫人及聲聞辟支佛供養為世間福田者如植種良田成收必多持戒禪定智慧福田眾生植福獲果無量上說諸佛無來無去薩陀波崙及諸聽者意謂諸佛尚無諸法亦應皆滅則墮斷滅是故今說因緣法譬喻曇無竭示薩陀波崙如汝所著意謂實有者無為度眾生故從因緣和合則有像現欲證明此事故說譬喻如大海中生寶不從十方來滅亦無所去亦不無因緣而生以四天下眾生福德因緣故海生此寶若劫盡滅時亦無去處譬如燈滅焰無所至佛身亦爾從初發心所種善根功德皆是佛身相好因緣佛身亦不自在皆屬本因緣業果報故生是因緣雖久住性是有為法故必歸無常散壞則無身譬如善射之人仰射虛空箭去雖遠必當墮地諸佛身亦如是雖相好光明福德成就名稱無量度人無限亦歸磨滅問曰若眾生福德因緣故海生珍寶何以不近眾生處生而乃在大海難得之處答曰海中亦有眾生龍阿修羅等用是寶復次若寶生人中濁世貪者覆藏不令人得若好世時珍寶自生人間無有惜者如彌勒佛時珍寶如瓦礫以懈怠懶惰人惜身強作願求樂是故寶在大海不能得若大心不惜身命勤求者乃得大海水喻十方六道國土諸珍寶即是諸佛如珍寶為一切眾生故生而懈怠懶惰者所不能得諸佛亦如是雖為眾生故出世懈怠小心貪身著我者不得度所以者何諸法皆從眾緣和合生眾生有二因緣故得度一者內有正見二者外有善說法者諸佛雖善說法眾生內正見不具故不能盡度如寶物雖為眾生出而有貧窮眾生諸佛亦如是雖為眾生出而眾生內正見少故亦不得度復有箜篌譬喻有槽有頸有皮有絃有棍有人以手鼓之眾緣和合而有聲如聲亦不在眾緣中離眾緣亦無聲以因緣和合故有聲可聞諸佛身亦如是六波羅蜜及方便力眾因緣和合邊生佛身不在六波羅蜜等法中亦不離六波羅蜜等法如聲不以一因緣亦非無因緣佛身亦如是不從無因緣亦不從少因緣諸善法因緣具足故生諸佛身如鏡中像眾因緣和合故有眾緣離故無諸佛亦如是有諸因緣故出現諸因緣散故滅善男子應如是觀諸佛來去相一切諸法相亦應如是知曇無竭語薩陀波崙善男子汝能知諸法相不來不去必得阿耨多羅三藐三菩提不退轉亦必能行般若波羅蜜及方便力何以故一切法無障礙故問曰釋提桓因何以化作文陀羅華與薩陀波崙答曰釋提桓因愛樂佛道故常供養諸菩薩復次釋提桓因欲攝眾生令入佛道故現天王身以華與薩陀波崙薩陀波崙一心求佛道故諸天來供養眾生見者皆亦發心釋提桓因為引導眾生故供養薩陀波崙有人言釋提桓因深愛敬薩陀波崙上品來試已令身體平復今復以華與之釋提桓因力能與一切人華以眾生無福力故設當與者華即變壞薩陀波崙福德成就故得必不變是故與若一切菩薩供養師時不盡與應守護供養者先已說因緣所謂割肉出血試以成親舊故守護復次釋提桓因此中自說因緣所謂汝因緣力故饒益百千等眾生薩陀波崙取華如其意供養曇無竭薩陀波崙初聞師名後眼見聞法斷疑故以身供養長者女等亦効薩陀波崙以身施薩陀波崙問曰薩陀波崙以身供養曇無竭曇無竭福田大女何以不以身供養而與薩陀波崙答曰女人智短著多故不用捨本師而供養他又以女身罪穢心雖清白為外有譏謗故問曰長者女初捨父母已屬薩陀波崙今何以復以身施答曰初捨父母共薩陀波崙詣曇無竭為法故供養亦不自以身施父母亦不以施薩陀波崙今見薩陀波崙問甚深義曇無竭為解說釋提桓因歡喜供養是故發歡喜心以身供養以自在心故又一切女身無所繫屬則受惡名女人之禮幼則從父母少則從夫老則從子是長者女等雖道路共來不得久無所屬是故自以身施而作是願如師所得我等亦當得之爾時薩陀波崙欲以此女供養曇無竭慮其嫌恨故問汝等實以誠心供養我當受汝誠心者不自用心隨所處分如無心物諸女人等言實以誠心即時薩陀波崙以長者女并諸侍女及五百乘車奉上曇無竭薩陀波崙欲除世人常疑謂其欺誑長者將諸女來是故盡以布施明已無著復次薩陀波崙如空中聲所聞得解歡喜如世人所貴內外物盡以供養欲深入檀波羅蜜門故釋提桓因知薩陀波崙愛貪等煩惱未盡而能盡捨內外布施無復遺餘故讚言善哉以過去佛為喻行難事故得難得果報所謂阿耨多羅三藐三菩提問曰若曇無竭欲令薩陀波崙善根具足故受善根者所謂具足檀波羅蜜何以故還與薩陀波崙答曰曇無竭大智方便令薩陀波崙大得福德而無所失是謂上受薩陀波崙至誠心施斷諸貪著不望還得福德具足曇無竭思惟薩陀波崙遠來而於五欲心不染著舊人供養為善是故還與又聞諸女先以身上薩陀波崙人非財物欲遂其本意故又是諸女世世為薩陀波崙弟子如是等因緣故還與薩陀波崙問曰諸大菩薩說法不應疲極何以入宮答曰隨世人法故又眾香城中眾生不常求道或時厭息受五欲樂諸天常受五欲故妨廢求道有菩薩所住國常勤精進不受五欲是眾香城眾生本願雜受曇無竭隨其志願欲引導之故生其國是故以眾生聽法疲惓起入宮中又未得道者法雖微妙常聞故生疲厭心是眾中有是人故又曇無竭在是中受富樂人法故日沒應息是時薩陀波崙作是念我為法來不應坐臥問曰為法故何以不應坐臥答曰無是定法此人大欲大精進恭敬法故自作是念我若坐臥則是懶惰我初求法時身尚不惜何況疲惓是故不坐臥大欲大精進與坐臥相違故又坐臥則不勤力行立則勤力精進是故常住二威儀以待師出問曰薩陀波崙先知師七歲不出不答曰初來不知故又復曇無竭亦常七歲不出以因緣故自誓七歲入定薩陀波崙自誓師未出終不坐臥又大人世間法尚不自違何況為道法又以初求法時尚不惜身今立七歲何足為難問曰人身軟弱何能七歲不坐不臥答曰是時人壽命長雖復七歲如今七日又好世人身福德力大雖立七歲不以為難如勤比丘年六十始出家而自結誓我脇不著席要盡得聲聞所應得事乃至得六神通阿羅漢作四阿含優婆提舍於今大行於世此人於惡世尚爾何況薩陀波崙生於好世又身力雖弱以心強故能辦其事復次一心求佛道者十方諸佛所念諸大菩薩及求佛道諸天益其氣力圍遶守護是故雖住立七歲而不疲極問曰曇無竭入三昧何以乃至七歲答曰先已答好世人壽長雖七歲不以為久又曇無竭宮殿婇女微妙五欲與天相似薩陀波崙等新發意者心未柔軟疑曇無竭雖說空法讚歎離欲謂其心未能捨是故七歲三昧欲以除眾疑故生貴敬心聞曇無竭七歲三昧心口相應能說能行則信受其語易可得度譬如癰瘡未熟醫則不破但以藥塗令熟熟則易破復次欲受心生實樂故入無量三昧復次說法有二種一者口說法二者身現法今欲以身現法故入無量三昧令眾生知攝心入慧得如實智菩薩三昧者如菩薩義中說行般若方便力者如方便品中說薩陀波崙於七歲中三惡覺觀不生不味於味是人雖未破煩惱而集諸善法故制諸煩惱不令得生但一心念曇無竭何時當出我當從聞般若過七歲已作是念我當為曇無竭敷坐處掃灑莊嚴問曰薩陀波崙云何得知過七歲已曇無竭當出答曰有人言先曾七歲展轉聞知有人言曇無竭初入三昧時自說七歲為限如釋迦文尼佛告阿難我欲一月二月入禪定阿難以告四眾薩陀波崙深愛佛法敬重曇無竭故供養莊嚴說法處出家菩薩但莊嚴其心詣師受法在家菩薩則莊嚴說法處華香供養復次薩陀波崙作是莊嚴欲令曇無竭知其愛法欲法相深心信樂故現是事是故生心共五百女等展力掃灑自以其金銀珍寶敷座薩陀波崙等雖自有妙好茵褥為愛法情至故以身所著上衣敷座求水灑地魔隱蔽故求不能得此中自說因緣魔作是念若薩陀波崙求水不得其心則劣志願不滿故又令自鄙其身我薄福德故為供養法求水不得以自輕憂愁覆心故福德不增智慧不照不明者諸憂愁煩惱覆心故諸福德智慧不能照明譬如日障蔽故其照不明魔知其心大不可沮壞但小沮壞令其稽留爾時薩陀波崙自刺其身出血灑地欲以淹塵人血肉雖臭以其至心求水不得意不分別香臭好惡為欲淹塵不惜身命又薩陀波崙深心愛著般若波羅蜜故無所愛惜有人言多有諸天龍鬼神等常隨逐薩陀波崙佐助守護是故所出之血變為香水如羼提仙人被割截時血化為乳又以無量福德成就故隨願即成問曰若福德成就隨願即得魔不應隱蔽其水答曰是菩薩新發意能成小願未能却魔此中薩陀波崙自說出血因緣我從無始生死已來數數喪身未曾為法問曰若薩陀波崙愛法刺身出血若其身死誰復聽法答曰是事如破骨出髓中答又此中諸天大菩薩守護故令其不死又復惡魔知其心不可沮壞水則還出薩陀波崙等皆無異心者如人初習慈心欲為眾生及為般若波羅蜜故不惜身命既得利刀割身以痛自逼故心生悔恨是名異是菩薩信力大故欲得阿耨多羅三藐三菩提果報故不計是苦又以深悲心愛念眾生雖受種種苦惱不以為難譬如慈母愛子雖為子長受勤苦不淨不以為惡又復見諸法實相畢竟空故知是身但是虛誑和合破是虛誑故割截身時不妨阿耨多羅三藐三菩提魔不得其便者如人有瘡則受毒菩薩若有貪欲憂愁瘡者魔得其便以出血灑地心不憂愁故魔不得便如薩陀波崙心五百女人心亦如是敬重薩陀波崙故見其刺身應有憂愁以其願得滿故不以為愁爾時釋提桓因見是事已歎未曾有者是人未得無生忍諸煩惱未斷為供養法故不惜身命如諸離欲人無異割截其身如斷草木初心既爾後心轉增復次未曾有者此中釋提桓因自說因緣薩陀波崙愛法乃爾以刀自刺等釋提桓因作是心歡喜已讚言善哉讚其愛法樂法勤心精進以過去佛為喻非但汝今辛苦過去諸佛求般若亦爾薩陀波崙聞釋提桓因安慰其心已如火得酥轉更熾盛作是念我既敷座灑地當於何處得好名華莊嚴法處問曰不見水時何以不作是念當於何處得水灑地答曰薩陀波崙以先有水處即時皆無知魔所作是故自於四大分中刺水分灑地身中水種雖多血是命之所在是故刺以灑地華不自有曇無竭出時欲至不容遠求又所須復多當以遍覆其地是故生念欲得帝釋知其念即以天華中妙者名曼陀羅三千石與之足以周事帝釋所以不以人華與者欲令發希有心故薩陀波崙受華已分作二分好者留以說法時散餘者覆地其國俗法以華覆地令行其上以為供養爾時曇無竭如其先要滿七歲已從三昧起與無量百千眾恭敬圍繞直趣法座為說般若故問曰若諸菩薩入微妙三昧中誰能令起答曰行者初入時自作限齊然後入定時至其心自在從三昧起悲心故而生覺觀如一比丘入滅受定三昧時自期聞犍搥時當起既入已時僧坊失火諸比丘惶懅不打犍搥而去爾時過十二歲已檀越更和合眾僧欲起僧坊方打犍搥聞犍搥聲起即身散而死後諸得道者說其如此復次有人言法性生身大菩薩如諸佛常入三昧無散亂麁心以神通力故能說法飛行度脫眾生世俗法故有出入三昧相是故雖入微妙三昧而能還出以大悲心牽故譬如呪術出龍大眾圍繞者是內眷屬恭敬散華燒香隨從而出為說般若波羅蜜故說般若波羅蜜者因世諦名字語言欲示眾生第一義不動相故薩陀波崙見曇無竭即得清淨歡喜樂遍其身如比丘入於三禪所以者何多欲眾生雖非淨妙得猶喜樂何況得見真功德莊嚴身者薩陀波崙從空中佛聞曇無竭即生大欲得諸三昧見十方諸佛復聞十方諸佛說先世因緣唯有曇無竭能度汝耳聞是已增益其心渴仰欲見是故中道欲賣身供養今於眾香城七歲不坐不臥欲見曇無竭如是渴仰欲樂來久如人熱渴所逼得濁煖潦水猶尚歡喜何況得清冷美水既以渴仰情久又曇無竭功德大是故悅樂問曰樂有四種何以但說第三禪樂而不說上地定樂及解脫樂答曰以欲界眾生於三受中多貪樂受聞涅槃樂無所有則心不樂喜以上四禪中斷苦樂故心亦不樂第三禪中樂樂之極復有人言薩陀波崙新發意未入細深妙定故見曇無竭發大歡喜似如三禪樂薩陀波崙自覺我大歡喜故即時捨喜得清淨法性遍身安樂是故以三禪樂為喻經爾時薩陀波崙菩薩摩訶薩及長者女并五百侍女到曇無竭菩薩摩訶薩所散天曼陀羅華頭面禮畢退坐一面曇無竭菩薩見其坐已告薩陀波崙菩薩言善男子諦聽諦受今當為汝說般若波羅蜜相善男子諸法等故當知般若波羅蜜亦等諸法離故當知般若波羅蜜亦離諸法不動故當知般若波羅蜜亦不動諸法無念故當知般若波羅蜜亦無念諸法無畏故當知般若波羅蜜亦無畏諸法一味故當知般若波羅蜜亦一味諸法無邊故當知般若波羅蜜亦無邊諸法無生故當知般若波羅蜜亦無生諸法無滅故當知般若波羅蜜亦無滅虛空無邊故當知般若波羅蜜亦無邊大海水無邊故當知般若波羅蜜亦無邊須彌山莊嚴故當知般若波羅蜜亦莊嚴虛空無分別故當知般若波羅蜜亦無分別色無邊故當知般若波羅蜜亦無邊受想行識無邊故當知般若波羅蜜亦無邊地種無邊故當知般若波羅蜜亦無邊水種火種風種無邊故當知般若波羅蜜亦無邊空種無邊故當知般若波羅蜜亦無邊如金鋼等故當知般若波羅蜜亦等諸法無分別故當知般若波羅蜜亦無分別諸法性不可得故當知般若波羅蜜性亦不可得諸法無所有等故當知般若波羅蜜亦無所有等諸法無作故當知般若波羅蜜亦無作諸法不可思議故當知般若波羅蜜亦不可思議是時薩陀波崙菩薩摩訶薩即於座上得諸三昧所謂諸法等三昧諸法離三昧諸法無畏三昧諸法一味三昧諸法無邊三昧諸法無生三昧諸法無滅三昧虛空無邊三昧大海水無邊三昧須彌山莊嚴三昧虛空無分別三昧色無邊三昧受想行識無邊三昧地種無邊三昧水種火種風種空種無邊三昧如金鋼等三昧諸法無分別三昧諸法不可思議三昧如是等得六百萬諸三昧門爾時佛告須菩提如我今於三千大千世界中與諸比丘僧圍繞以是相以是像貌以是名字說般若波羅蜜薩陀波崙得是六百萬三昧門見東方南西北方四維上下如恒河沙等三千大千世界中諸佛與諸比丘恭敬圍繞以如是相以是像貌以是名字說是摩訶般若波羅蜜亦如是薩陀波崙菩薩從是已後多聞智慧不可思議如大海水常不離諸佛生於有佛土中乃至夢中未曾不見佛時一切眾難皆悉已斷在所佛土隨願往生須菩提當知是般若波羅蜜因緣能成就菩薩摩訶薩一切功德得一切種智以是故須菩提諸菩薩摩訶薩若欲學六波羅蜜欲深入諸佛智慧欲得一切種智應受持是般若波羅蜜誦讀正憶念廣為人說亦書寫經卷供養尊重讚歎香華乃至妓樂何以故般若波羅蜜是過去未來現在十方諸佛母十方諸佛所尊重故論釋曰曇無竭既出至法座所遍觀無勝己者於是而坐爾時薩陀波崙菩薩知坐已定到曇無竭所頭面禮足一面坐禮有三種一者口禮二者屈膝頭不至地三者頭至地是為上禮人之一身頭為最上足為最下以頭禮足恭敬之至曇無竭見其坐已知從遠來不惜身命種種勤苦為欲聞法初相見時日垂欲沒少時聞法曇無竭以日沒故起入宮中今為法故七歲渴仰不生異心垂欲出時以血灑地知其為法不惜身命其心不退決定無疑堪受教化是故告言善男子一心諦聽上疑諸佛來去已斷今但欲聞甚深般若波羅蜜是故為說般若波羅蜜相般若波羅蜜相者如先諸法平等義中說或有人言般若波羅蜜力故觀諸法皆平等非諸法性性自平等是故曇無竭言諸法平等故般若波羅蜜平等所以者何因果相似故初觀諸法平等是因決定心得般若波羅蜜是為果問曰觀諸法平等即是般若般若即是平等何以分別為因果答曰般若及諸法雖一相無二無別行者初觀時是因觀竟名為果如須陀洹道得向又如有漏五眾因時名集果時名苦色等一切法平等即是般若波羅蜜平等問曰應說般若波羅蜜相今何以說平等因不平故有平等因平故有不平於般若中亦不一相亦不異相汝何以故欲取一相答曰般若波羅蜜甚深微妙不以方便說則無解者是故若分別不等則生諸煩惱三毒增長所謂憎怨愛親愛善憎不善菩薩住是二等中觀一切法皆平等住眾生等中怨親憎愛皆悉平等開福德門閉諸惡趣住法等中於一切法中憶想分別著心取相皆除滅但見諸法空空即是平等有人得是諸法平等空直趣菩薩道於空不戲論有人雖得平等而生戲論若觀都空有如是失如是人於平等即是不等是故此中為真平等故說般若波羅蜜等非是戲論離平等不平等二邊是般若波羅蜜相問曰平等者於般若波羅蜜相已具足何以故更說離等是般若波羅蜜相答曰經中但說諸法等故般若等行者取是平等相而生著是故說般若波羅蜜平等相自性離色等諸法自相離故離義如相無相品中說得此諸法平等又於平等離安住空中空中則不動戲論不能動諸煩惱山亦不能動無常時亦不能動所以者何於一切法得實相故菩薩住是二空得不動般若波羅蜜是則究竟若有念即是有相著處是故說諸法無念故當知般若波羅蜜亦無念無動相是般若波羅蜜般若波羅蜜諸相滅故若不念是般若或迷悶無所趣向有戲論者在大眾中則生怖畏或於涅槃中不了故亦生怖畏是故說無怖畏相是般若波羅蜜是人雖不決定取諸法相而深入法性故於大眾中有難論諸相者心無所畏於諸法得無相故又入無生法忍時知一切法不可得於是中亦無所畏所以者何是菩薩善通達一切法故復次一切法一相所謂性空是故般若波羅蜜隨一切法故亦性空一味問曰上已說諸法平等今何以更說一味答曰空或時有味或時無味若行者為諸見取相分別好醜籌量爾時得是諸法平等空心大歡喜故名為味如人為熱渴所逼得清冷水以為真味無比隨時用故名味真實畢竟空則無味不味復次一味者菩薩行般若波羅蜜時所緣所觀皆為一味空智力大故餘法皆隨而為空譬如煮石蜜欲熟時雖異物和合皆為石蜜又如大海百川歸之皆為一味所謂畢竟空味色等諸法亦如是凡夫心中各各別異入般若波羅蜜中皆為一味邊名為相若有若無實觀色等諸法非有非無故無相無相即是無邊觀是已即是無邊般若波羅蜜復次有人言邊有二種常邊斷邊世間邊涅槃邊惡邊善邊等此中無如是等諸邊故名為無邊般若波羅蜜復次有人言邊名前際後際世間無始故無前際入無餘涅槃故有前際不復更出故無後際如是等分別諸邊著世間故畏涅槃是故般若波羅蜜中無是一切邊但聞諸法實相無入無出問曰諸法平等諸法離皆是無邊何以復別說答曰有人知諸法平等知諸法離則不須說若有人取相著是一味故說無邊曇無竭非但為薩陀波崙故說薩陀波崙亦不但自為故問但為眾生有種種心種種行故於般若波羅蜜相中略說無生無滅如先種種因緣破生滅中說虛空無邊如摩訶衍虛空譬喻中說大海水無邊須彌莊嚴先未說故今當略說問曰虛空無為常法故無得其邊者可言無邊大海水在四天中繞須彌山有由旬數量有人能渡何以言無邊答曰無邊有二種一者實無邊二者人不能到故無邊海亦有二種一者可渡二者繞須彌山在九寶山裏廣八萬二千由旬世間人不能得邊故言無邊如小海船力可渡大海水船力不可渡唯有神通者能度如外道凡夫能生禪定船度欲界色界海無色界如大海深廣則不能渡以不能破我心故諸賢聖人智慧禪定翅力破諸法邪相得實相故能度是故說大海譬喻問曰須彌山一色何以言莊嚴答曰外書說須彌山一色純是黃金六足阿毘曇中說須彌山四邊各以一寶成金銀頗梨琉璃莊嚴若諸鳥隨所至方各同其色難陀婆難陀龍王兄弟以身圍繞七匝山頂有三十三天宮其城七重名為憙見九百九十九門一一門邊皆有十六青衣大力鬼神守護城中高處作殿名曰最勝四邊有四大園四天王在四邊有山名遊乾陀各高四萬二千由旬四天王治其上四大海水諸阿修羅宮及諸龍王宮殿遊乾陀等九寶山日月五星二十八宿及諸餘星圍繞莊嚴如是等種種雜飾以為莊嚴視之無厭般若波羅蜜亦如是六波羅蜜果報故作轉輪王梵釋天王淨居天王大自在天如是等果報行般若波羅蜜未具足時受此果報莊嚴般若波羅蜜具足時則有須陀洹果斯陀含果阿那含果阿羅漢果辟支佛道阿毘跋致菩薩諸佛道果莊嚴如須彌山上下皆有莊嚴般若波羅蜜莊嚴亦爾未具足時諸天王等莊嚴具足已諸道果莊嚴如須彌山者劫初立時四邊大風吹聚地之精味積為須彌山更有風吹令堅而成寶般若波羅蜜亦如是一切善法中第一堅實牢固和合以為般若如須彌山四邊大風吹大海水波所不能動般若波羅蜜亦如是邪見外道戲論及諸魔民所不能動如須彌山頂四園諸天到者受種種樂般若亦如是行者能登般若頂到四禪等諸定園中受種種樂復次有人言須彌山眾鳥到者皆同一色般若波羅蜜亦如是諸法入中皆同一相所謂無相如虛空無分別者虛空無分別是內是外是遠是近是長是短是淨是不淨等般若波羅蜜亦如是諸法入般若中亦無內外善不善等分別如五眾無邊者五眾常遍滿世間般若波羅蜜亦如是不遠離於五眾五眾實相即是般若波羅蜜復次如色等法分析破裂乃至微塵則無方無方故無邊無色法無形故無此彼無此彼故無邊般若波羅蜜亦如是於一切法分別色乃至微塵分別無色法乃至一念中不見決定有常樂我淨是故說色無邊故般若無邊乃至虛空六種亦如是如金鋼等者如天王所執金鋼無憎無愛隨所用處無不摧碎諸佛一切智前心此心中三昧能斷一切結使煩惱顛倒及習皆滅故名為如金鋼如金鋼三昧相應智慧觀一切法皆平等般若波羅蜜觀諸法平等亦如是何以故般若先觀諸法平等然後得是三昧諸法無分別者世間凡夫煩惱力故種種分別諸法得諸法實相則皆破壞變異是故聖人得般若波羅蜜不隨憶想分別諸法入空無相無作三昧中若得諸法變異時則不憂愁以先來不分別取諸法相故諸法性不可得者一切法皆從因緣和合生無有無因緣若少因緣而起者若從因緣生則無自性性者名本有決定實事若性從因緣和合邊生當知未和合時則無若先無今從因緣和合有者則知無性若從因緣而生性者性即是作法性名不相待不相因常應獨有如是有為法則無是故言一切諸法性不可得般若波羅蜜性亦爾諸法無所有等故者諸法性不可得故眾因緣亦不可得眾因緣亦不可得故皆是無所有入無所有中故則皆平等所以者何有故有分別無故無分別如草香栴檀香燒時有分別滅時無分別諸法無作者眾生空法空故則皆無作眾生所作者所謂十善十不善等法作者所謂火然水流風動識能識智能知如是法各各自有力無眾生乃至無知者見者無色等乃至一切種智先已破破眾生故無作者破法故無所作但凡夫人顛倒覆故言我有所作諸法不可思議者色等一切法不得決定若常若無常若苦若樂若實若空若我若無我若生滅若不生滅若寂滅若不寂滅若離若不離若有若無等種種門分別亦如是不可得思議所以者何是法皆從心中憶想分別生亦不可決定一切法實性皆過心心數法出名字語言道如前品說一切諸法平等一切賢聖不能行不能到是故不可思議般若波羅蜜亦爾觀是法故生是時薩陀波崙即於坐上得諸三昧問曰薩陀波崙先已知諸法空相今種種勤苦住立七歲見曇無竭得何等利益答曰薩陀波崙先見諸佛得諸三昧貴重般若波羅蜜生著相今曇無竭七歲從定起為說般若破其著心一切法性自空非般若波羅蜜令其空是故說諸法等故般若波羅蜜等諸法離相乃至諸法不可思議故般若不可思議不令輕賤餘法貴重般若何以故不令因般若故更生垢著般若波羅蜜雖畢竟清淨多所饒益復不可取相而生著心如熱金雖好不可手捉薩陀波崙得是教化斷般若中著心即得諸法等諸三昧句句解說散亂心中但有智慧不名三昧今從師聞已一心思惟名為三昧攝心不散智慧變成三昧如風中燈不能照明在靜室閉門明乃遍照先已欲界心散亂故智慧力未成就今入攝心中所聞諸法皆名三昧能破諸煩惱等及魔人民如水寒風未至未成為氷則無堅用若成凍氷能有所蹈得如是等六百萬三昧門薩陀波崙得聞曇無竭所說法得諸法中大智慧明所謂種種諸法實相門諸法平等平等是智慧入薩陀波崙禪定心中變為三昧今欲說三昧智慧今世後世果報故爾時佛告須菩提如我今在大眾中說般若以是相以是像貌以是名字說般若薩陀波崙從曇無竭得是三昧於三昧中見十方佛在大眾中說般若亦如是須菩提薩陀波崙從是以後深愛樂法故多集諸經廣誦多聞如阿難佛所說皆能持薩陀波崙亦如是多聞智慧不可思議如大海水即於是世常不離佛如是等名為今世果報捨身常生有佛國中好修行念佛三昧故乃至夢中初不離見佛地獄等諸難皆已永絕隨意往生諸佛國土以其深入般若波羅蜜集無量功德故不隨業生薩陀波崙從一佛土至一佛土供養諸佛度脫眾生集無量功德譬如豪貴長者從一會至一會乃至今在大雷音佛所淨修梵行若有欲求般若波羅蜜者當如薩陀波崙菩薩堅正一心不可傾動是故當知般若波羅蜜因緣故能成就一切功德者諸菩薩等得般若者貪欲瞋恚等在家罪垢邪疑戲論等出家罪垢皆悉除滅得心清淨心清淨故得一切功德成就得一切種智者所謂得阿耨多羅三藐三菩提六波羅蜜者從初地乃至七地得無生忍法八地九地十地是深入佛智慧得一切種智成就作佛於一切法得自在者皆應受持乃至華香妓樂須菩提雖常樂空行佛共說般若又得無諍三昧故不應囑累阿難得聞持陀羅尼又常親近世尊故廣囑累經爾時佛告阿難於汝意云何佛是汝大師不汝是佛弟子不阿難言世尊佛是我大師脩伽陀是我大師我是佛弟子佛言如是如是我是汝大師汝是我弟子若如弟子所應作者汝已作竟阿難汝用身口意慈業供養供給我亦常如我意無有違失阿難我身現在汝愛敬供養供給心常清淨我滅度後是一切愛敬供養供給事當愛敬供養般若波羅蜜乃至第二第三以般若波羅蜜囑累汝阿難汝莫忘莫失莫作最後斷種人阿難隨爾所時般若波羅蜜在世當知爾所時有佛在世說法阿難若有書般若波羅蜜受持讀誦正憶念為人廣說恭敬尊重讚歎華香幡蓋寶衣燈燭種種供養當知是人不離見佛不離聞法常親近佛佛說般若波羅蜜已彌勒等諸菩薩摩訶薩慧命須菩提舍利弗大目犍連摩訶迦葉富樓那彌多隷耶尼子摩訶俱絺羅摩訶迦旃延阿難等并一切大眾及一切世間諸天人犍闥婆阿修羅等聞佛所說皆大歡喜論問曰佛已斷法愛乃至一切種智涅槃不著不取相今何以種種因緣囑累是法似如愛著答曰諸佛大慈悲心從初發意已來乃至到涅槃門常不捨離於娑羅雙樹間以金鋼三昧為眾生碎身如麻米何況經法多所饒益而不囑累又阿難是未離欲人未盡知般若波羅蜜力勢果報多所利益是以慇懃囑累汝當好受持無令忘失是故佛雖於一切法無憎愛常寂滅相而囑累是般若問曰阿難是聲聞人何以以般若波羅蜜囑累而不囑累彌勒等大菩薩答曰有人言阿難常侍佛左右供給所須得聞持陀羅尼一聞常不失既是佛之從弟又多知多識名聞廣普四眾所依是能隨佛轉法輪第三師佛知舍利弗壽短早滅度故不囑累又阿難是六神通三明共解脫五百阿羅漢師能如是多所利益是故囑累彌勒等諸大菩薩佛滅度後各各分散至隨所應度眾生國土彌勒還兜率天上毘摩羅鞊文殊師利亦至所應度眾生處佛又以是諸菩薩深知般若波羅蜜力不須苦囑累阿難是聲聞人隨小乘法是故佛慇懃囑累問曰若爾者法華經諸餘方等經何以囑累喜王諸菩薩等答曰有人言是時佛說甚深難信之法聲聞人不在又如佛說不可思議解脫經五百阿羅漢雖在佛邊而不聞或時得聞而不能用是故囑累諸菩薩問曰更有何法甚深勝般若者而以般若囑累阿難而餘經囑累菩薩答曰般若波羅蜜非祕密法而法華等諸經說阿羅漢受決作佛大菩薩能受持用譬如大藥師能以毒為藥復次如先說般若有二種一者共聲聞說二者但為十方住十地大菩薩說非九住所聞何況新發意者復有九地所聞乃至初地所聞各各不同般若波羅蜜總相是一而深淺有異是故囑累阿難無咎問曰先見阿閦佛品中囑累今復囑累有何等異答曰菩薩道有二種一者般若波羅蜜道二者方便道先囑累者為說般若波羅蜜體竟今以說令眾生得是般若方便竟囑累以是故見阿閦佛後說漚和拘捨羅品般若波羅蜜中雖有方便方便中雖有般若波羅蜜而隨多受名般若與方便本體是一以所用小異故別說譬如金師以巧方便故以金作種種異物雖皆是金而各異名菩薩得是般若波羅蜜實相所謂一切法性空無所有寂滅相即欲滅度以方便力故不取涅槃證是時作是念一切法性空涅槃亦空我今於菩薩功德未具足不應取證功德具足乃可取證是時菩薩以方便力過二地入菩薩位住菩薩位中知甚深微妙無文字法引導眾生是名方便復次有方便菩薩知一切法畢竟空性無所有而能還起善法行六波羅蜜不隨空若能生四種事若疑若邪見若入涅槃若作佛以般若有如是分別若能除邪疑不入涅槃是為方便有人言般若波羅蜜多所饒益於大珍寶聚中最勝佛知滅度後多有怨賊欲毀壞者品品囑累猶尚無咎何況二處問曰若囑累何以乃爾慇懃鄭重答曰佛隨世俗法引導眾生譬如估客主欲遠出他國雖以財寶囑累於子大價妙寶偏獨慇懃以其子未識妙寶價重故餘人以估客主是識寶價人而慇懃囑累必知其貴若聞其子讚說寶價則不信之佛亦如是復次若於餘人異眾中讚歎般若囑累人則譏佛自稱讚法疑而不信自於弟子中囑累則無嫌復有人言佛上品中說寂滅相無戲論是一切智是中無有決定法可取則人以為無所可貴今慇懃囑累則知佛不著空法一切眾生中愛念般若無過佛者佛知般若恩深故貴重是般若而慇懃囑累有人言佛欲現中道故囑累先說諸法空以遮有邊今慇懃囑累則破無邊是則中道若人謂佛貪心愛著此法佛以種種因緣說般若波羅蜜空相若人謂佛墮斷滅中是故慇懃囑累如是則離二邊問曰佛知阿難是弟子何以故問阿難汝是我弟子不我是汝師不答曰佛有惡弟子須那剎多羅等有少因緣故作弟子欲於佛所取射法佛不為說於是反戒言我非佛弟子又如須尸摩為盜法故作弟子如是等是名字弟子又復外道等謂阿難不得已而在佛邊阿難曾作外道弟子著草衣求神仙今以佛是其親族尊重故給侍以如是等事故於大眾中問阿難汝是我弟子不若言是真弟子當隨我勅是故阿難為欲令人信故重答佛告阿難弟子所應作法汝盡具足弟子法者所謂以善身口意業供給師有弟子心好身口業不稱有弟子身口業好而心不稱若弟子以善心深愛樂師身口相稱不惜身命不難懃勞自捨其心隨師教勅阿難盡具足此事佛告阿難汝今現在恭敬於我我滅度後恭敬般若亦當如是問曰般若是諸佛師而阿難何以不恭敬其師而恭敬佛答曰阿難雖得初道漏未盡故不深知法實如佛所知是故佛告阿難汝恭敬般若如恭敬我復次眾生見佛三十二相八十隨形好大光明金色身多愛敬般若波羅蜜微妙甚深無形無色智者能知佛身相好愚智視之皆無厭足是故佛以身喻般若佛在世時能自遮魔是故佛告阿難我滅度後好守護般若問曰一囑累則足何以至三答曰佛深愛般若波羅蜜故三囑問曰若深愛者何限於三答曰諸佛常法語不過三若過三不從執金鋼神則以杵擬之又執金鋼神意若過三不從則是逆人便當殺之是故佛問不過三復次若一說猶緩過三太急似如凡夫貪著者復次受者心有三種鈍根者至三乃生善心阿難雖復利根心向聲聞但一身求度是故三告所以囑累者為不令法滅故汝當教化弟子弟子復教餘人展轉相教譬如一燈復然餘燈其明轉多莫作最後斷種人者世人有子若不紹繼則名斷種最為可恥佛以此喻告阿難汝莫於汝身上令般若斷絕問曰如先品中明般若波羅蜜說亦不增不說亦不減畢竟寂滅相今何以言莫令斷滅譬如虛空誰能滅者答曰般若波羅蜜雖寂滅無生無滅相如虛空不可戲論而文字語言書般若波羅蜜經卷為他人說是此中般若於此因中而說其果凡人聞般若波羅蜜微妙即生著心取般若相分別諸法所謂是善是不善是世間是涅槃等以分別故於是法中生著心著心故鬪諍鬪諍故起諸罪業如是人名為滅般若波羅蜜佛告阿難汝當如般若波羅蜜相莫著文字語言教化眾生是名不滅阿難隨般若在世幾時則知爾許時佛在世如經中廣說佛慇懃囑累在會眾生有疑是故佛說囑累因緣所謂有般若在世則為佛在所以者何般若波羅蜜是諸佛母諸佛以法為師法者即是般若波羅蜜若師在母在不名為失利所以者何利本在故是故說若般若在世佛亦在世又法寶不離佛寶菩薩有三十二相八十隨形好不名為佛得法寶故名為佛法寶即是般若波羅蜜如人從佛得利乃至得解脫涅槃若人於般若中能信行亦以三乘法而入涅槃是故說般若在世如佛在世說法無異阿難若有人聽受般若及書持等當知是人不離見佛聞法親近諸佛問曰有人重罪三不善業成就聽受書持般若是人云何當得不離諸佛聞法親近佛不答曰是事先品中已答所謂聽法者有二種人一者但聽而不信受行二者聽而信受奉行如弟子不聽不信受行師語是名不聽若以一心聽聞信受奉行厭世愛涅槃離小乘樂大乘作如是聽受是名真聽誦讀亦如是正憶念隨如佛意離有無二邊行於中道如所聞受持及其義解為他人解說恭敬尊重供養讚歎花香等初始微薄乃至正憶念為他人說其心轉厚功德轉多牢固不動若聞師說若見經卷花香等供養若智者知般若功德供養者福德重不知者供養福德微薄福德純厚者轉身不離見佛聞法親近諸佛福德微薄者不言轉身得三福報償眾罪已久後亦必當得佛此中佛總說福德純厚微薄漸漸皆當見十方佛聞佛所說漸漸具足六波羅蜜皆得作佛佛以佛眼見般若有如是大利益眾生故慇懃囑累問曰是諸大阿羅漢已證實際無復憂喜小喜尚無何況大歡喜答曰諸大阿羅漢雖離三界欲未得一切智慧故於諸甚深法中猶疑不了是摩訶般若波羅蜜中了了解說斷除其疑是故大歡喜復次此諸大弟子已證實際實際者即是空無相無量無所分別佛以此寂滅法種種分別名字語言譬喻廣說亦不壞法性又不與世間相違諸阿羅漢是法中證故大歡喜佛善說是空無相無量寂滅法諸餘大眾未悉漏盡信力深故亦大歡喜言此法能盡我等生死苦令得佛道如是等無量因緣故大眾皆歡喜問曰若佛囑累阿難是般若波羅蜜佛般涅槃後阿難共大迦葉結集三藏此中何以不說答曰摩訶衍甚深難信難解難行佛在世時有諸比丘聞摩訶衍不信不解故從坐而去何況佛般涅槃後以是故不說復次三藏正有三十萬偈并為九百六十萬言摩訶衍甚多無量無限如此中般若波羅蜜品有二萬二千偈大般若品有十萬偈諸龍王阿修羅王諸天宮中有千億萬偈等所以者何此諸天龍神壽命長久識念力強故今此世人壽命短促識念力薄小般若波羅蜜品尚不能讀何況多者諸餘大菩薩所知般若波羅蜜無量無限何以故佛非但一身所說無量世中或變化作無數身是故所說無量又有不可思議解脫經十萬偈諸佛本起經寶雲經大雲經法雲經各各十萬偈法華經華手經大悲經方便經龍王問經阿修羅王問經等諸大經無量無邊如大海中寶云何可入三藏中小物應在大中大物不得入小若欲問應言小乘何以不在摩訶衍中摩訶衍能兼小乘法故是故不應如汝所問復次有人言如摩訶迦葉將諸比丘在耆闍崛山中集三藏佛滅度後文殊尸利彌勒諸大菩薩亦將阿難集是摩訶衍又阿難知籌量眾生志業大小是故不於聲聞人中說摩訶衍說則錯亂無所成辦佛法皆是一種一味所謂苦盡解脫味此解脫味有二種一者但自為身二者兼為一切眾生雖俱求一解脫門而有自利利人之異是故有大小乘差別為是二種人故佛口所說以文字語言分為二種三藏是聲聞法摩訶衍是大乘法復次佛在世時無有三藏名但有持修多羅比丘持毘尼比丘持摩多羅迦比丘修多羅者是四阿鋡中經名摩訶衍中經名修多羅有二分一者四阿含中修多羅二者摩訶衍經名為大修多羅入二分亦大乘亦小乘二百五十戒如是等名為修多羅毘尼名比丘作罪佛結戒應行是不應行是作是事得是罪略說有八十部亦有二分一者摩偷羅國毘尼含阿波陀那本生有八十部二者罽賓國毘泥除却本生阿波陀那但取要用作十部有八十部毘婆沙解釋是故知摩訶般若波羅蜜經等在修多羅經中以經大事異故別說是故不在集三藏中
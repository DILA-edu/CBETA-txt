如是我聞一時佛在伽栗斯山與大菩薩眾俱爾時觀世音菩薩摩訶薩即從座起整衣服胡跪合掌白佛言世尊我有大陀羅尼法名摩訶波頭摩栴檀摩尼心輪能於一切事所求皆得成就若如來大慈悲許我說者我當承佛神力為饒益一切眾生故說所以者何世尊此陀羅尼有大神力猶如摩尼寶亦如如意樹能滿一切願爾時世尊讚觀世音菩薩言善哉善哉汝已慈悲故為眾生能如是問聽汝無障礙說此陀羅尼觀世音菩薩既蒙聽許即起合掌作禮還本坐處諦觀眾會具大慈悲即說呪曰那謨曷囉怛那怛囉夜耶那謨阿唎耶婆路咭帝攝伐囉耶菩提薩埵跛耶摩訶薩埵跛耶摩訶迦盧尼迦耶怛姪他唵斫迦羅伐底栴檀摩尼摩訶鉢頭迷嚧嚧底瑟咤遮伐囉阿曷囉舍鳴𤙖泮莎婆呵已上是身呪唵鉢頭迷栴檀摩尼摩訶遮伐囉吽已上是心呪唵伐囉哆鉢頭迷吽爾時觀世音菩薩說此如意輪陀羅尼已大地六種震動天龍夜叉乾闥婆阿修羅迦樓羅緊那羅摩睺羅伽等宮殿悉皆震動魔王及諸魔眾生大驚怖魔王宮殿皆悉火起自餘種類夜叉惡鬼並皆惶懼仆面倒地一切地獄門開罪人解脫受天勝樂爾時天雨寶華及種種寶莊嚴具諸天音樂在虛空中出種種聲供養如來爾時世尊以梵音聲說偈讚觀世音菩薩摩訶薩言善哉善哉汝善男子愍念眾生說陀羅尼能令眾生得大勝益爾時世尊復告觀世音菩薩言善男子能為諸眾生故說此大神通王陀羅尼法時觀世音菩薩白佛言若有善男子善女人比丘比丘尼優婆塞優婆夷童男童女於此生中欲求現報當於晝夜一心精勤不忘此陀羅尼者亦不簡擇時日淨與不淨若誦得已即有成驗凡所求事當誦一百八遍即百千事成更無別有神呪及此如意輪王陀羅尼者所以者何過去現在惡業重障悉能破壞若能誦此陀羅尼應墮阿鼻地獄即得解脫五逆等罪亦悉滅除何況其餘惡業及諸厄難一切疾病若熱病一日二日三日四日若晝若夜若風黃痰癊等病誦此呪者悉得除愈若被蠱毒厭禱丁瘡疥癩瘑痒風狂頭痛及耳鼻脣舌牙齒咽喉口面頭腦胸脇心腹腰背脚手頭足等痛悉得除差但是身中有病皆悉治之若夜叉羅剎毘那夜迦惡魔鬼神悉不能害亦不畏刀兵水火惡風雨雹怨家劫盜惡王惡賊終不能害亦不橫死及諸惡夢蚖蛇蝮蠍守宮百足蜘蛛諸惡毒獸師子虎狼悉不能害兵鬪戰陣皆得勝利若有官事諍訟皆得和解若誦此陀羅尼一遍如上等事悉得遂意若日日誦此陀羅尼一百八遍見觀世音菩薩告言汝善男子等勿怖欲求何願一切施汝阿彌陀佛自現其身見極樂世界莊嚴之事如經中說亦見極樂世界諸菩薩眾亦見十方一切諸佛亦見觀世音菩薩所居住處補怛羅山即得自身清淨常為諸王公卿宰相恭敬供養眾人愛敬所生之處不處母胎生蓮花上微妙莊嚴在所生處常得宿命始從今日乃至成佛終不墮惡道常生佛前爾時觀世音菩薩憐愍眾生復說祕密如意心輪陀羅尼但有所須皆悉自來財有二種一者世間財二者出世間財世間財者金銀等寶出世財者福德智慧具二莊嚴身心悅預眾人愛敬能救一切眾生苦慈心增長能與智者樂具資生利益能加勢力唯此祕密藏境界不得向餘人說若欲得此如意輪陀羅尼我最勝驗者至心一切時一切處淨與不淨常應誦持一無過咎所誦課充復應稱觀世音菩薩名及如意輪陀羅尼并稱彼人名字或時思念若王王子妃后公主婆羅門剎利毘舍首陀若男若女童男童女種種外道但欲親覲者應稱彼名每至五更使得課充若求最勝驗者或親覲國王於七日中每至五更誦一千八遍即得相見若欲見妃后應誦九百遍若欲見王子誦八百遍若欲見宮人誦七百遍若欲見公主誦六百遍若親覲婆羅門誦五百遍若親覲剎利誦四百遍毘舍誦三百遍比丘比丘尼一百遍優婆塞優婆夷九十遍童男童女六十遍此名親近課法能成辦一切事財物奴馬一切樂具有所愛樂者或在遠處意所求之如風疾至凡欲為事但得課充其事即成若欲見觀世音菩薩誦一千八遍即見其真身一切成滿若欲見金剛應誦一萬遍即現其前憐念其人如父愛子心所願事悉能與之若欲見諸佛及諸大眾誦一萬三千遍即見若七日七夜相續誦凡所持呪神皆悉現前各各自將已呪功能施與其人常隨擁護第七日三千大千世界主及天帝釋與諸眷屬俱來皆與其願能依如前所說誦課法者所求之願皆得滿足觀世音菩薩復為憐愍眾生故說愛樂藥法令人見者生歡喜心和合既了身上帶行最勝成就一切皆得遂意牛黃白檀欝金香龍腦香射香豆穀子丁香迦俱羅蓮華青蓮華金薄各等分白蜜與藥亦等分擣和誦前呪一千八遍用香或熏身熏衣或塗眼胞上或點額塗身之時若王及夫人太子百官宮人男子女人等愛樂欽茲道法發菩提心身力財物皆悉不惜並能施之為其給使說不可盡猶如日月一切悉欲樂見諸事皆能成辦若人帶持此藥罪障消滅一切厄難皆得解脫若王勢力強奪水漂火燒種種刀杖諸毒繫縛煩惱皆得解脫唯須至心然此藥不得輒內口中毒故觀世音菩薩憐愍眾生復說口含樂令一切愛樂龍腦香射香欝金香細擣和牛黃以上三呪各誦一千八遍以淨水和之作丸如梧桐子大復誦三呪各一百八遍陰乾莫令風日到是一一丸各誦前三呪各七遍即著一丸內口中若王輔相大眾等類共一人語時即生恭敬財寶不惜但所須者一切人皆與之凡所說言一切信受有所願處並悉剋從著藥口中時常須誦呪觀世音菩薩即與其願應以觀世音菩薩像前香水作方壇縱廣四肘用種種花置壇中草木花但求可得者燒白檀香取前丸藥著壇中竪四幢張白幔蓋壇上懸四白幡供養觀世音菩薩然後誦心呪心中心呪各誦一百八遍誦身呪一百八遍然白栴檀香散花爾時求願一切皆獲取壇中藥帶所向之處欲求皆得有所言說亦悉信受一切事皆得成就除不至心時觀世音菩薩憐愍眾生故說眼藥法令一切人見皆生愛樂歡喜慢室迦拘竪紅蓮花青蓮花海水末或烏賊魚末牛黃欝金香漢欝金畢撥胡椒乾薑並等分擣細篩訖前藥有一兩即著射香龍腦香半兩細研觀世音像前和合其前三呪各誦一千八遍於一切眾生邊皆起慈悲心著此藥置觀世音菩薩足下然後觸著即得用銅筋點藥著眼頭治眼頭一切病瞖障白暈流淚赤膜清盲頭痛每日一度著此藥置眼中一切眼病皆得除差二日著治身中一切病三日著治八十四種癎四日著內外一切障不能障五日著一切怨賊兵甲鬪戰皆得勝利六日著一切惡業煩惱四重五逆惡夢蠱道悉能破壞終不墮三惡道七日著國王宰相一切大眾皆隨順恭敬信受愛樂二七日著得大自在三七日著則與國王宰相得相親覲四七日著所有夜叉并諸眷屬為其給使五七日著阿修羅諸龍夜叉羅剎皆為給使六七日著有大力飛空羅剎厭魅蠱道乃至成佛常隨衛護七七日著摩訶迦羅神乃至八部神皆來隨從為其給使八七日著眾人不見九七日著悉見一切伏藏十七日著阿修羅宮門自然開闢宮中所有悉見出入無礙十一七日著所有一切諸藥猶如火狀對治悉皆現前若求長命及大力者即得十二七日著眾山開闢寶物出現隨意取用十三七日著龍宮自然開闢寶物出現隨所見者皆無障礙十四七日著欲界諸天宮殿無不開者皆悉得見十五七日著夜黑闇中猶如白日十六七日著地下金地金剛地水輪風輪空輪悉見十七七日著四天下所有地獄中眾生悉見已得見彼力故諸受苦眾生皆得解脫十八七日著其人德力如日十九七日著見金剛真身諸願皆滿二十七日著見大慈悲觀世音一切願皆得滿足二十一七日著飛騰虛空見色界諸天宮殿皆悉開闢復見十方諸佛菩薩及佛淨國若一年著得五種淨眼若能修此法者應當深信此教憐愍眾生不得生疑法則難成如上所說觀世音菩薩憐愍眾生故說火唵吉祥法能成一切事能破一切煩惱罪障惡業若有怨敵皆悉降伏微建毘那夜迦瞋心即自歇息不復為害眾人咸生愛敬穿地作爐辟方一肘摩梨枝摩練遮白芥子酪蜜酥等分和合沈檀香木柴各長十二指橫量指截之著爐中燒以手抄取少許藥呪一遍放火中燒如是滿一千八遍能破一切業障壽命長二百二十歲相續七日能作唵法壽命一千歲身即清淨能二七日作法國王太子輔相凡庶歸心恭敬三七日作法三十三天及諸眷屬并日月四天王天與其眷屬悉來為作衛護勒叉金剛與大効驗觀世音菩薩滿其大願若國土少雨白芥子及酥以次呪之三日火中燒即降雨雨多不止取此爐中灰呪一百八遍向四方上散雨即止若惡雹下暴風卒起還用此灰呪一百八遍向有雲處遙散即止若常誦此呪力如那羅延捨此身已即生極樂世界在所生處常得宿命乃至成佛爾時觀世音菩薩白佛言世尊此栴檀心輪陀羅尼如我所說若比丘比丘尼優婆塞優婆夷若男若女受持者必得成就勿懷疑心所憶念一切事皆得唯須深信不得生疑爾時佛讚觀世音菩薩言善哉善哉大慈悲觀世音菩薩摩訶薩乃能說此微妙如意輪陀羅尼法現閻浮提利樂諸眾生等若發心口誦即得効驗雖然汝依我教與諸眾生數數勤加策勵示誨使得効驗為現其身莫違我語我當隨喜爾時觀世音菩薩白佛言世尊我於無量劫來以慈悲心受寄眾生常作擁護與其効驗佛自證知為眾生故說此如意輪陀羅尼若有受持常自作課誦者諸願皆得我承佛力如是救苦眾生爾時觀世音菩薩摩訶薩說此如意輪陀羅尼經已一切大眾皆大歡喜信受奉行
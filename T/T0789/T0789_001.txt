爾時毘盧遮那世尊告金剛手言善哉善哉為諸修真言行菩薩者說諸儀軌則哀愍未來諸有情等說念珠功德勝利由聞如是妙意趣故速證悉地時金剛薩埵菩薩白佛言唯然世尊我今為說之爾時金剛薩埵菩薩而說偈言珠表菩薩之勝果於中間絕為斷漏繩線貫串表觀音母珠以表無量壽慎莫驀過越法罪皆由念珠積功德硨渠念珠一倍福木槵念珠兩倍福以鐵為珠三倍福熟銅作珠四倍福水精真珠及諸寶此等念珠百倍福千倍功德帝釋子金剛子珠俱胝福蓮子念珠千俱胝菩提子珠無數福佛部念誦菩提子金剛部法金剛子寶部念誦以諸寶蓮花部珠用蓮子羯磨部中為念珠眾珠間雜應貫串念珠分別有四種上品最勝及中下一千八十以為上一百八珠為最勝五十四珠以為中二十七珠為下類二手持珠當心上靜慮離念心專注本尊瑜伽心一境皆得成就理事法設安頂髻或挂身或安頸上及安臂所說言論成念誦以此念誦淨三業由安頂髻淨無間由帶頸上淨四重手持臂上除眾罪能令行人速清淨若修真言陀羅尼念諸如來菩薩名當獲無量勝功德所求勝願皆成就加持念珠貫串之法一如蘇悉地經說其瑜伽經但說其功能理趣不說相應知
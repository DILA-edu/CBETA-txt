師諱義玄曹州南華人也俗姓邢幼而頴異長以孝聞及落髮受具居於講肆精究毘尼博賾經論俄歎曰此濟世醫方也非教外別傳之旨即更衣遊方首參黃蘗次謁大愚其機緣語句載於行錄既受黃蘗印可尋抵河北鎮州城東南隅臨滹沱河側小院住持其臨濟因地得名唐咸通八年丁亥四月十日攝衣據坐與三聖問答畢寂然而逝門人以師全身建塔於大名府西北隅勅諡慧照禪師塔號澄靈師初至河北住院見普化克符二上座乃謂曰我欲於此建立黃蘗宗旨汝可成褫我二人珍重下去三日後普化却上來問云和尚三日前說甚麼師便打三日後克符上來問和尚昨日打普化作甚麼師亦打至晚小參云我有時奪人不奪境有時奪境不奪人有時人境俱奪有時人境俱不奪僧問如何是奪人不奪境師云煦日發生鋪地錦嬰兒垂髮白如絲僧問如何是奪境不奪人師云王令已行天下遍將軍塞外絕烟塵僧問如何是人境俱奪師云并汾絕信獨處一方僧問如何是人境俱不奪師云王登寶殿野老謳歌奪人不奪境緣自帶誵訛擬欲求玄旨思量反責麼驪珠光燦爛蟾桂影婆娑覿面無回互還應滯網羅奪境不奪人尋言何處真問禪禪是妄究理理非親日照寒光澹山遙翠色新直饒玄會得也是眼中塵人境兩俱奪從來正令行不論佛與祖那說聖凡情擬犯吹毛劍還如值目盲進前求解會特地斬精靈人境俱不奪思量意不偏主賓言不異問答理俱全踏破澄潭月穿開碧落天不能明妙用淪溺在無緣師示眾云如諸方學人來山僧此問作三種根器斷如中下根器來我便奪其境而不除其法或中上根器來我便境法俱奪如上上根器來我便境法人俱不奪如有出格見解人來山僧此間便全體作用不歷根器大德到這裏學人著力處不通風石火電光即蹉過了也學人若眼目定動即沒交涉南院顒問風穴昭云汝道四料揀料揀何法穴云凡語不滯凡情既墮聖解學者大病先聖哀之為施方便如楔出楔院問如何是奪人不奪境穴云新出紅爐金彈子簉破闍黎鐵面門首山云人前把出遠送千峯法華舉云白菊乍開重日暖百年公子不逢春慈明圓云神會曾磨普寂碑道吾真云庵中閑打坐白雲起峯頂圓悟勤云老僧有眼不曾見達觀頴云家裏已無回日信路遙空有望鄉牌石門聰云山河大地如何是奪境不奪人穴云芻草乍分頭腦裂亂雲初綻影猶存山云打了不曾嗔冤家難解免華云大地絕消息翛然獨任真明云須信壺中別有天吾云閃爍紅旗散仙童指路親圓悟云闍黎問得自然親觀云滄海盡教枯到底青山直得碾為塵門云番人失㲲帳如何是人境俱奪穴云躡足進前須急急促鞭當鞅莫遲遲山云萬人作一塚時人盡帶悲華云草荒人變色凡聖兩俱忘明云寰中天子勅塞外將軍令吾云剛骨盡隨紅影沒苕苗總逐白雲消悟云收觀云天地尚空秦日月山河不見漢君臣門云有何佛祖如何是人境俱不奪穴云帝憶江南三月裏鷓鴣啼處百花香山云問處分明答處親華云清風伴明月野老笑相親明云明月清風任往來吾云久旱逢初雨他鄉遇故知悟云放觀云鶯囀上林花滿地客遊三月草侵天門云問答甚分明奪人不奪境日月自流遷山河及大地片雨過蠻天奪境不奪人問禪何處親相逢不祇揖曉夜渡關津人境兩俱奪聲鼓墜紅樓縱橫施巨闕誰敢立當頭人境俱不奪閻浮轉幾遭面南看北斗爭得合伊曹甕頭酒熟人皆醉林上烟濃花正紅夜半無燈香閤靜鞦韆垂在月明中鸎逢春暖歌聲滑人遇時平笑臉開幾片落花隨水去一聲長笛出雲來堂堂意氣走雷霆凜凜威風掬霜雪將軍令下斬荊蠻神劍一揮千里血聖朝天子坐明堂四海生靈盡安枕風流年少倒金樽滿院桃花紅似錦千溪萬壑歸滄海四塞八蠻朝帝都凡聖從來無二路莫將狂見逐多途師因僧問如何是真佛真法真道乞垂開示師云佛者心清淨是法者心光明是道者處處無礙淨光是三即一皆空而無實有如真正道人念念不間斷達磨大師從西土來只是覓箇不受惑底人後遇二祖一言便了始知從前虛用工夫山僧今日見處與佛祖不別若第一句中薦得堪與佛祖為師若第二句中薦得堪與人天為師若第三句中薦得自救不了僧問如何是第一句師云三要印開朱點窄未容擬議主賓分風穴云隨聲便喝道吾真云直下衝雲際東山絕往來海印信云那吒忿怒雲峯悅云如何是第二句師云妙解豈容無著問漚和爭負截流機穴云未開口前錯吾云面前渠不見背後稱冤苦印云衲僧罔措峯云萬里崖州如何是第三句師云看取棚頭弄傀儡抽牽元是裏頭人穴云明破則不堪吾云頭上一堆塵脚下三尺土印云西天此土峯云糞箕掃帚慈明示眾云先寶應曰第一句薦得堪與佛祖為師第二句薦得堪與人天為師第三句薦得自救不了山僧即不然第一句薦得和泥合水第二句薦得無繩自縛第三句薦得四稜著地所以道起也海晏河清行人避路住也乾坤黯黑日月無光汝等諸人何處出氣如今還有出氣者麼有即出來對眾出氣看若無山僧今日與爾出氣去也乃噓一聲卓拄杖下座石門聰云第一句薦得石裏迸出第二句薦得挨拶將來第三句薦得自救不了師云大凡演唱宗乘一語須具三玄門一玄門須具三要有權有實有照有用汝等諸人作麼生會後來汾陽昭和尚因舉前話乃云那箇是三玄三要底句僧問如何是第一玄汾陽云親囑飲光前吾云釋尊光射阿難肩如何是第二玄汾云絕相離言詮吾云孤輪眾象攢如何是第三玄汾云明鏡照無偏吾云泣向枯桑淚漣漣如何是第一要汾云言中無作造吾云最好精麁照如何是第二要汾云千聖入玄奧吾云閃爍乾坤光晃耀如何是第三要汾云四句百非外盡踏寒山道吾云夾路青松老第一玄照用一時全七星光燦爛萬里絕塵烟第二玄鉤錐利便尖擬議穿腮過裂面倚雙肩第三玄妙用具方圓隨機明事理萬法體中全第一要根境俱忘絕朕兆山崩海竭灑飄塵蕩盡寒灰始得妙第二要鉤錐察辨呈巧妙縱去奪來掣電機透匣七星光晃耀第三要不用垂鈎并下釣臨機一曲楚歌聲聞者盡教來反照三玄三要事難分得意忘言道易親一句明明該萬象重陽九日菊花新第一玄三世諸佛擬何宣垂慈夢裏生輕薄端坐還成落斷邊第二玄靈利衲僧眼未明石火電光猶是鈍揚眉瞬目涉關山第三玄萬象森羅宇宙寬雲散洞空山嶽靜落花流水滿長川第一要豈話聖賢妙擬議涉長途擡頭已顛倒第二要峯頂敲楗召神通自在來多聞門外叫第三要起倒令人笑掌內握乾坤千差都一照報汝通玄士棒喝要臨時若明端的旨半夜太陽煇竹庵示眾云臨濟道一句中須具三玄門一玄門須具三要大眾事因叮囑起展轉見誵訛聽取一頌句中難透是三玄一句該通空劫前臨濟命根元不斷一條紅線手中牽師問僧有時一喝如金剛王寶劍有時一喝如踞地師子有時一喝如探竿影草有時一喝不作一喝用汝作麼生會僧擬議師便喝金剛王劍覿露堂堂纔涉唇吻即犯鋒釯踞地師子本無窠臼顧佇停機即成滲漏探竿影草不入陰界一點不來賊身自敗有時一喝不作喝用佛法大有只是牙痛首山示眾云老僧尋常問汝道這裏一喝不作一喝用有時一喝作問行有時一喝作探竿影草有時一喝作踞地師子有時一喝作金剛王寶劍若作問行來時急著眼看始得若作探竿影草爾諸人合作麼生若作踞地師子野干須屎尿出始得若作金剛王寶劍用時天王也須腦裂只與麼橫喝竪喝總喚作道理商量金剛寶劍最威雄一喝能摧萬仞峯遍界乾坤皆失色須彌倒卓半空中金毛踞地眾威全一喝能令喪膽魂嶽頂峯高人不見猿啼白日又黃昏詞鋒探草辨當人一喝須知偽與真大海淵澄涵萬象休將牛迹比功深一喝當陽勢自彰諸方真有好商量盈衢溢路歌謠者古往今來不變常一喝金剛劍用時寒光爍爍射坤維語言擬議傷鋒刃遍界髑髏知不知一喝金毛輕踞地檀林襲襲香風起雖然爪距不曾施萬里妖狐皆遠避一喝將為探竿草南北東西無不到短長輕重定錙銖平地茫茫須靠倒一喝不作一喝用三世古今無別共落花三月睡初醒碧眼黃頭皆作夢師上堂有僧出禮拜師便喝僧云老和尚莫探頭好師云落在什麼處僧便喝師便打又有僧問如何是佛法大意師便喝僧禮拜師云汝道好喝也無僧云草賊大敗師云過在什麼處僧云再犯不容師便喝是日兩堂首座相見同時下喝僧問師還有賓主也無師云賓主歷然師云大眾要會臨濟賓主句問取堂中二首座啐啄之機箭拄鋒瞥然賓主當時分宗師愍物垂緇素北地黃河澈底渾作家相見終不錯兩兩同時齊啐啄喝下雖然賓主分爭如普化搖鈴鐸師一日示眾云參學人大須仔細如賓主相見便有言說往來或應物現形或全體作用或把機權喜怒或現半身或乘師子或乘象王如有真正學人便喝先拈出一箇膠盆子善知識不辨是境便上他境上做模做樣學人又喝前人不肯放此是膏盲之病不堪醫治喚作賓看主或是善知識不拈出物隨學人問處即奪學人被奪抵死不放此是主看賓或有學人應一箇清淨境界出善知識前善知識辨得是境把得住拋向坑裏學人言大好善知識即云咄哉不識好惡學人便禮拜此喚作主看主或有學人披枷帶鎖出善知識前善知識更與安一重枷鎖學人歡喜彼此不辨喚作賓看賓大德山僧所舉皆是辨魔揀異知其邪正僧問風穴如何是賓中賓穴云攢眉坐白雲克符云倚門傍戶猶如醉出言吐氣不慚惶汾陽云終日走紅塵不識自家珍又云合掌庵前問世尊慈明云禮拜更慇懃石門云禮拜甚分明雪竇云滿目是埃塵又云噫如何是賓中主穴云入市雙瞳瞽符云口念彌陀雙拄杖目瞽瞳人不出頭汾云識得衣中寶端坐解區分又云對面無儔侶明云拄杖長在手門云覻地無回顧竇云兆分其五又云引如何是主中賓穴云回鸞兩曜新符云高提祖印當機用利物應知語帶悲汾云金鉤拋四海玉燭續明燈又云陣雲橫海上拔劍攪龍門明云橫擔楖𣗖撥乾坤門云往復問前程竇云月帶重輪又云收如何是主中主穴云磨礲三尺劍待斬不平人符云橫按鏌鎁全正令太平寰宇斬癡頑僧云既是太平寰宇為甚却斬癡頑符云不許夜行剛把火直須當道與人看汾云高提日月光寰宇大闡洪音唱楚歌又云三頭六臂擎天地忿怒那吒撲帝鍾明云劍握甑人手門云萬里絕同侶竇云大千揑聚又云揭賓中賓雙眉不展眼無筋他方役役投知己失却衣中無價珍賓中主盡力追尋無處所昔年猶自見些些今日誰知目雙瞽主中賓我家廣大實難論所求不悋無高下貴賤同途一路平主中主七寶無虧金殿宇千子常圍繞聖顏諸天不順飛輪舉賓中賓出語不相因未諦審思惟騎牛過孟津賓中主相牽日卓午展拓自無能且歷他門戶主中賓南越望西秦寒山逢拾得擬議乙卯寅主中主當頭坐須怖萬里涉流沙誰云佛與祖賓中之賓少喜多嗔丈夫壯志當付何人賓中之主玄沙猛虎半合半開惟自相許主中之賓溫故知新互換相照師子嚬呻主中之主正令齊舉長劍倚天誰敢當禦賓主分不分瞞頇絕異聞解布勞生手寄言來白雲僧問如何是賓中賓孜云客路如天遠如何是賓中主云侯門似海深如何是主中主云寰中天子勅如何是主中賓云塞外將軍令孜云賓中問主互換之機主中問賓同生同死主中辨主飲氣吞聲賓中覓賓白雲萬里故句中無意意在句中於斯明得一雙孤雁撲地高飛於斯不明一對鴛鴦池中獨立知音禪客相與證明影響之流切須子細良久云若是陶淵明攢眉便歸去師一日示眾云我有時先照後用有時先用後照有時照用同時有時照用不同時先照後用有人在先用後照有法在照用同時驅耕夫之牛奪饑人之食敲骨取髓痛下針錐照用不同時有問有答立主立賓合水和泥應機接物若是過量人向未舉時撩起便行猶較些子時有僧出問佛法大意師云汝試道看僧便喝師亦喝僧又喝師便打問如何是佛法大意師便喝復云汝道好喝麼僧便喝師亦喝僧又喝師便打僧入門師便喝僧亦喝師便打云好打只有先鋒且無殿後僧來參師便喝僧亦喝師又喝僧亦喝師便打云好打為伊作主不到頭無用處主家須奪而用之千人萬人到此出手不得直須急著眼看始得古德云主一喝驗賓賓一喝驗主主再喝驗賓賓再喝驗主四喝後無賓主也到這裏主家便奪却更不容他慈明示眾云有時先照後用有時先用後照有時照用同時有時照用不同時所以道有明有暗有起有倒乃喝一喝云且道是照是用還有緇素得出底麼若有試出來呈醜拙看若無山僧失利問如何是先照後用首山云南嶽嶺頭雲太行山下賊佛陀遜云紅旗曜日催征騎駿馬嘶風卷陣雲道吾真云語路分明說投針不回避黃龍新云清風拂明月五祖演云王言如絲如何是先用後照首山云太行山下賊南嶽嶺頭雲陀云斬得匈奴首還歸細柳營吾云金剛覿面親分付語道分明好好陳龍云明月拂清風祖云其出如綸如何是照用同時山云收下南嶽嶺頭雲捉得太行山下賊陀云太行招手子夏揚眉吾云佛祖道中行異路森羅影裏不留身龍云清風明月祖云舉起軒轅鏡蚩尤失却威如何是照用不同時山云昨日晴今日雨陀云午後打齋鐘吾云清涼金色光先照峨眉銀界一時鋪龍云非清風非明月祖云金將火試汾陽云凡一句語須具三玄門每一玄門須具三要路有照有用或先照後用或先用後照或照用同時或照用不同時先照後用且共汝商量先用後照汝也是箇人始得照用同時汝作麼生當抵照用不同時汝作麼生湊泊琅瑘覺云先照後用露師子之爪牙先用後照縱象王之威猛照用同時如龍得水致雨騰雲照用不同時提獎嬰兒撫憐赤子此古人建立法門為合如是不合如是若合如是紀信乘九龍之輦不合如是項羽失千里之騅還有為琅瑘出氣底麼如無山僧自道去也卓拄杖下座照時把斷乾坤路驗彼賢愚喪膽魂饒君解佩蘇秦印也須歸欵候皇恩用便生擒到命殂却令蘇醒盡殘軀歸欵已彰天下報放汝殘年解也無照用同時棒下玄不容擬議驗愚賢輪劍直衝龍虎陣馬喪人亡血滿田照用不同時時人會者稀秋空黃葉墜春盡落花飛一喝分賓主照用一時行會得箇中意日午打三更莫熱盌鳴聲盌脫丘盌脫曲盌當面唾望空唾背面唾直下唾不似瞎恰似瞎瞎漢瞎汾陽示眾云夫說法者須具十智同真若不具十智同真邪正不辨緇素不分不能為人天眼目決斷是非如鳥飛空而折翼如箭射的而斷絃斷絃故射不中的翼折故空不能飛絃壯翼牢空的俱澈作麼生是十智同真與諸人二點出一同一質二同大事三總同參四同真智五同遍普六同具足七同得失八同生殺九同音吼十同得入還有點得出底麼不吝慈悲試出來道看若點不出未具參學眼在却須辨取要識是非面目見在喝一喝下座大慧云汾陽老子末後若無箇面目現在一場敗闕雖然未免喪我兒孫喝一喝寂音曰今此法門叢林怕怖不欲聞其聲何以言之諸方但要平實見解執之不移只欲傳受不信有悟假使汾陽復生親為剖析亦以為非昔阿難夜經行次聞童子誦佛偈若人生百歲不善水潦鶴未若生一日而得決了之阿難教之曰不善諸佛機非水潦鶴也童子歸白其師師笑曰阿難老昏矣當以我語為是今學者之前語三玄三要十智同真旨趣何以異此一同一質汾陽云綿州附子漢州薑又云鬼爭漆桶總不出渠賊不打貧家鬼窟裏頭出頭沒百草頭邊任遊戲一毛頭上定乾坤八字打開人不識盌脫丘二同大事汾云火官頭上風車子嘉州大像陝府鐵牛當甚破草鞋少賣弄兩肩擔不起不直半分文識得木上座也未燈籠入露柱杖挑日月手握乾坤三總同參汾云萬象森羅齊稽首莫怪不相識撞著露柱呼神喚鬼倚欄惆悵望江南胡人持呪口喃喃四同真智汾云鬼家活計八十翁翁入場屋彼此不著便天地懸殊佛眼覻不見認著依然還不是黑山鬼窟毛吞巨海芥納須彌波斯鼻孔長五同遍普汾云石頭土塊南嶽天台西天此土是什麼境界魚行水濁打著南邊動北邊可惜許坐却千千萬萬如何折合狸奴白牯放毫光笑他禾山解打鼓踏開生死海跳出是非門六同具是汾云乞兒籮易滿等閑吹入胡笳曲寒時終不熱信手拈來著著親師子嚬呻象王蹴踏七同得失汾云披毛戴角銜鐵負鞍一言勘破維摩詰甕裏不走鱉也不放爾在不落明暗作麼生道賣扇老婆手遮日八同生殺汾云放汝命通汝氣死蛇解弄也活願觀盛作迅雷不及掩耳禍不單行眉間寶劍袖裏金槌灌稻水車鳴戞戞九同音吼汾云驢鳴犬吠啟圓通師子嚬呻群狐退後徒勞側耳好語不出門小出大遇風吹石臼念摩訶夜叉空裏走十同得入汾云且居門外耐重打金剛山門騎佛殿弓折箭盡也未布袋裏老鴉金剛圈栗棘蓬作麼生吞透含元殿裏問長安胡餅呷汁鯨飲海水盡露出珊瑚枝與甚麼人同得入汾云鬼爭漆桶胡張三黑李四與誰同音吼汾云風吹石臼念摩訶木人雖不語石女引回頭作麼生同生殺汾云猛虎入羊群此間無老僧甚麼物同得失汾云牛頭沒馬頭回目前無闍黎阿那箇同具足汾云上座更欠箇甚麼矮子看戲是甚麼同遍普汾云狸奴白牯放毫光且緩緩卜度何人同真智汾云認著依然還不是相識滿天下知心能幾人孰與總同參汾云識得木上座也未據虎頭收虎尾第一句下明宗旨那箇同大事汾云穿過髑髏知音者少何物同一質汾云含元殿裏問長安桑樹猪揩背長江鴨洗頭如何是十智同真一同一質二同大事三總同參四同真智五同遍普六同具足七同得失八同生殺九同音吼十同得入與甚麼人同得入與誰同音吼作麼生同生殺何物同得失那箇同具是何物同遍普何人同真智孰能總同參那箇同大事何物同一質陽春白雪非難和藻鑑氷壺豈足觀一把柳絲收不得和煙搭在玉闌干十智同真面目全於中一智是根源如今要見汾陽老擘破三玄作兩邊十智同真選佛科汾陽佛法苦無多愛心竭盡尋真智面目分明見也麼兔角龜毛眼裏栽鐵山當面勢崔嵬東西南北無門入曠劫無明當下灰是何物兮同一質萬象之中同等匹休將心識謾參尋毘嵐猛風吹海立那箇與君同大事這裏敢言他與自一身堅密現諸塵寂滅光中無漸次孰能與我總同參知識徒勞五十三樓閣門前意何限故鄉猶在海門南何人同此一真智見得分明還不是山自高兮水自深一理齊平不容易是什麼物同遍普曠大劫來今日覩一波纔動萬波隨何異嬰兒得慈母阿那箇是同具足細草含烟滿山綠他鄉看似故鄉看添得籬根花繞屋甚麼物兮同得失圓明如晝紅如日三箇胡孫夜播錢天明走盡空狼籍作麼生兮同生殺桃花紅兮李花白今年吞却大還丹到處相逢李八伯與誰說法同音吼飲食語言皆用口燕語鶯啼逈不同芳樹雕梁却知有與甚麼人同得入田父耕鋤女機織冷眼看他家事忙問渠且道承誰力由來十智本同真語直心精妙入神長憶江南三月裏春風微動水生鱗十年海上覓冤讐不得冤讐不肯休芍藥花開菩薩面棕櫚葉長夜叉頭
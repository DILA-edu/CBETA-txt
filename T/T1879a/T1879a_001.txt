夫以三乘漸次究之者可測其津涯一乘圓融尋之者莫知其源底良以稱性之說窮法界而遍十方無盡之談周剎海而該九世重重互現本末異而參差轉轉相由主伴分而交映卷則一言無外聲聞掩視聽於中延展則塵算難知文殊仰進推於後位豈凡情之測非淺識之能思但起聽習數年彌增愛樂依傍師訓有少見聞故私記為篇名為關脈義記也今略斷簡此經上下文意乃有多勢不同且以四勢明之餘者准思取解言四勢者一展轉無盡勢二卷攝相無勢三卷展無礙勢四問答取之文勢第一展轉無盡者復有二門一展一為多二類結成本第一展一為多者創展取清淨法界為理智兩門即開菩提涅槃之異又理開體用即題中大方廣三字是也又智分因果即題中佛花嚴三字是也即總以名而貫穿得成詮表即題中經之一字是也然統前括後而有七字差別合為一部經題目也又展此題目以為第一會於中五海等是理十智等是智依正兩報為果莊嚴童子為因今即理智因果並彰所以展成一會總為所信之果會也又展此一會為後七會於前因中別開信解行願證及會信解等不同以為六會總為能信之因會也以一一會信解皆有所信果故是故通前總有七个會也以能信等法皆託境而生非自起故又能此信等法滿已必證入法界故有第八為所證入會也以信等法皆證入法界方究竟故言別開信等及會解等不同者即從前第二會終盡第六會通明信等五位即總是因行造修第七第八別明行證即理智冥契此就解行證趣不同即總分為八个會也又於證中自分為五十五會即第八會中初從文殊終至末後普賢是也以證依人顯法界德故即通前後總有六十三會也以解行證等同時無前後故又展一一知識會即無盡重重會如仙人執手令善財見不可說不可說微塵等會也又下文云於普門國見三千大千世界微塵等諸善知識此等即為無盡重重會也當如文知之既一知識所如是重重餘亦准之又展不可說不可說會遍諸異類同類微塵毛道菩薩主伴重重等世界總通本末會故即為無極重重會也准經結通文思之第二類結成本者即展前無盡重重之會通十方徹三際盡同類異類等世界微塵等一一重重會一一說十顯無盡故即總略結此等會目為下本有十萬偈也又展此下本盡同類異類等世界盡十方各盡同類異類等世界遍法界盡同類異類世界微塵等剎一一重重說十表無盡及主伴重重故總略結此說目為中本有四十九萬八千八百偈也又展此中本盡一切同類異類一切世界等盡一切十方盡一切同類異類世界等一切世界等一切重重及一切主伴重重據本門中一切重重本門及主伴重重說故復總略結此說為上本有十三千大千世界微塵數偈也又展此上本盡一切重重十方盡一切重重三世盡一切重同類異類世界盡一切重重微塵毛道盡一切重重本門中一切重重本門內及主伴一切重重內等重重一切轉轉說故即總略結此一切一切重重說為無盡重重說為廣本也故下文云以大海等墨須彌山聚筆書寫此經一一品乃至一一句中義味猶不能盡廣如經說一品既爾餘品及主伴既爾一切品及主伴亦然一切品及主伴既爾餘一切重重品及主伴亦然既一切重重品及主伴既爾一一文句味重重及主伴亦然一一文句味及主伴既爾即所依之處重重及主伴重重亦然此即不可知其分齊非言說筆墨之所能顯也此則遍無盡重重十方法界微塵毛端等一一重重及主伴無盡一切重重之極說也若據此說有無盡重重及主伴眷屬一切重重本也准經結文知之故經云若欲具足演說一句法於阿僧祇劫不可盡等准因陀羅喻思之總結為普眼重重會也如是等展轉盡無極之重重說也餘本門中重重本門及本門中重重門盡未來過去既在並同體異體相即相入及相攝等同時重重准以知之故經云不可說劫猶可盡說不可說不可盡及果海不可說者是此義也是即十佛圓融之會也然此展轉盡無窮之極說者皆從最清淨法界所流即是無差別之差別也故論云無不從法身流等唯以思之上來且據一勢就可結集及可顯說如是更有餘多勢及餘多本現說常說不可顯其分齊及可知者准以類知如性起品說思之第二卷攝相無者復有三門一攝廣就略二以義圓收三攝末歸本第一攝廣就略者即總卷現說常說以為不切無盡重重之極說也以於現說常說之中借事顯發知餘不可說不可說非筆墨所能記之如經云我之所演暢如海微渧也又卷無盡重重圓融無無極之說以為廣本以一一文句後皆結通重重無盡無盡一切說故又卷廣本以為上本以文文句句皆結通盡一切同類異類重重世界等及主伴眷屬一切重重無不盡故又卷上本為中本以會會品品之後皆遍周法界及塵道毛端一切重重無盡普結通故又卷中本以皆結通盡前會處重重故又卷下本為其一會然隨其一會皆悉具故所言具者一切說十表無盡也又總卷一會為人法兩門即前法後人會也又卷為心境圓證即初從文殊會至普賢會也又卷為七字即經題中能詮所詮理智因果悉具足故如前辨又卷七為三亦是卷三為二亦是卷二為一亦是卷一非一亦是以性含萬德無事不充故第二以義圓收者今取文勢義言通明一部總有四字亦文義具足何者為四一教謂文雖浩汗唯一教字所收即題中經字是也二義義門無量但一緣起義所攝即題中方廣是也三成謂解行因果德用等雖各成不同據其成立唯一成所攝即題中佛花嚴等是也四處謂一切重重無盡同類異類重重無盡會處唯一處所目即會所依處也今以總卷而言然義唯一性教唯一文成唯一念處唯一塵何以故一即一切故一切即一故經云知一即多多即一義味清淨悉具足等又云一中解無量無量中解一等故統法師云一言無不略盡殊說更無異盈此之謂也第三攝末歸本者今案前題目然則大之一字是一部通名所撿果海方廣二字是果海德能通明一部緣起作用佛之一字能證之智通明一部能說之人花嚴之因通明一部解行圓滿又攝用歸體唯理也攝因歸果唯佛也又以法成人人無自性則真姓也性無自性則非性也總以詮此義為教教即非教也何以故文字性離即解脫故果海離言不可說故是則差別亦無差別也論云無不還證此法身斯之謂也第三展卷無礙者先明展後明卷初展者開用異體則用有殊緣性差別法門不同即大方廣是也開因異果則解行不同彼證差別師弟有異即佛花嚴是也即經縷縫綴詮示有殊即一切無盡重重說也廣如前辨准知之二卷者復有五門一以位統收二攝會從人三以人明法四境智圓融五泯同果海第一以位統收者然此經文雖復無盡總為三節統收所謂解行證也就解之中自分為二境即第一會中舉佛依正兩果勸生信樂則案此文名為舉果勸修生信分也二解從第二會修盡第六會廣明五位次第生解之相則案此文名為修因契果生解分也二第七一會復明前五位成行之修即會前諸解以成其行則案此文名為託法進修成行分也何以知者重會普光即其事也若不爾者何不重會以第一第三會以第二會是說信解之始今既會解成行理須從信為首是故重會普光意在此也亦可顯諸會同時第二七日頓普宣說無前後殊何者以單說重說皆同第二七日也三第八一會復說五位依人入法證前所舉之果則案此文名為依人入證成德分也何以得知證前所舉之果者初既悕樂前果以生信解既會解成行即證前果是故會即前會也若不爾者因舉前果得生信解既會解成行豈別證耶今據文義相生所以得知後會即前會也是故總為三節極順經文如上所明思之可解第二攝會從人者後總括以為一會唯第一會也何者以第一會是前解等所依之境至後解滿即會前差別成一圓融行德證入前法究竟亡言是故第八寄人明證入法界有斯意也言寄人明者即第八會中如來自入師子奮迅三昧令諸菩薩皆入法界是前所舉之果勸令忻樂即當前第一會也以如來自入奮迅三昧欲令菩薩悉證入故又始從文殊終至瞿夷是前修因契果生解之相即當前五个會也以善財詢問諸人別求信解廣遍知故後從摩耶至末後文殊是前託法進修成行即當第七會也以第七會中修行已終至後文殊授其瓔珞以顯正行圓滿令修福故摩耶是一切諸佛諸佛之母以表行成能生佛故普賢居後當緣起法界以表行成德證入故即當第八會也以見普賢菩薩即見微塵數善知識等第三攝人從位者謂知識會中又始從文殊終至瞿夷總有四十一人名為寄位修行相寄前信等五位依人求解漸次修行也第二初從摩耶後至德生童子等總有十一人名為會緣入實相即會前五位成行契證法界也第三彌勒一人名為攝德成因相即攝前行德為證入正因與前成證不同故開二位也第四後文殊一人名為智照無二相即行成究竟朗悟在懷照前解行唯一實大智更無無前後明昧等也第五普賢一人名為顯因廣大相即始覺同大智現前遍周法界無處至不普苞容入也第四境智圓融者復就前人中總束為二文殊是能證之大智即前解行等也二普賢是所證也也之法界即前所信所入也何者以文殊當般若位普賢當法界門也所以者師云三藏言有經作如是說又案此經中意義文勢深有此意又古尊德既判後文殊名為智照無二相故知前諸人總是後文殊一人故下文云善財還經一百一十城復至文殊者是此意也又文云文殊師利教我相算等法又長者云文殊師利憶念力故等又下文云善男子文殊師利是汝善知識能令汝得生如來家長養善根積功德聚乃至滿足大願淨諸法門皆由文殊師利威神力等智既圓滿得證法界所以因滿普賢居後故下文云我於一一毛孔中現佛境界諦觀察等又云汝且觀我清淨法身等解云既令觀淨法身故知善財見普賢即是證法界也又束為一謂境智冥契無有差別是故後文殊更無身相何故如是以初見文殊即善財信心之始後不見即善財智滿之終中間諸人皆是善財修行次第以善財障盡惑除未始動念是故反照唯是初心更無異也後不見者有思意也故經云從文殊師利智慧所起等又論云始覺同本覺無始覺之異此謂之也第五泯同果海者謂因行圓滿沒果海中離始離終圓滿具德亡言絕慮唯證相應也如是卷展無礙同時隨說為門竟無前後是故卷展有斯無礙難申述也當如文思之故經云如是真佛子甚深微妙義眾生欲思量迷亂心發狂此謂之也第四問答取文者亦二一問答會違二結勸修學第一問答會違者問前既言摩耶會前諸緣為其實何得會已猶有十人不同耶答會已而有十人者此顯緣起實德託十以表無盡也何者以不離摩耶並是摩耶之實德也即寄前五位三世界同修至究竟也故經云我是一切諸佛之母一切諸佛皆從我生等亦可表示諸位即異鎔融卷舒無礙是故一一位即辨成佛者意存此也問摩耶無體但會前諸位成身餘人亦復如然何悉不具十耶答但摩耶中具此十人者即是前一一人所皆具足也何以故摩耶即會前諸人總以為一身故以一一人即是摩耶摩耶即是一一人故今獨摩耶中具者有斯意也問摩耶即是前諸人即言此具餘亦具者亦可諸人即是後摩耶何不前具後不具答摩耶是總餘是別但使總具別即具何者別未究竟總究竟也若未究竟別無可別何得具也是故摩耶中具者即是餘人中亦具也問八會之中何故昇天四會皆言不起菩提樹及自會而昇餘等云何人中三會不言不起此而昇彼耶答此有二意一據解二約行初解中復三一近二遠三總初近者以人中三處同在人間據地無有異法爾相攝此不待言所以不言不起此而昇彼也二遠者以人天類別復懸隔不同相攝難知所以帶前而明赴後此即緣起無礙諸會同時也三總者以總攝別別在總中昇降不同皆云不離覺樹互相融遍門自有殊雖去彼中而恒在此為表生物解故云不起此而昇彼也二就行者復二一申義二釋防初者然昇天等會據解託處為言解滿即行證無差所以後二不論也又不類天者有斯意也二者以信自無正值位是故兩處不言也問上云善財至後文殊即云智滿反照唯是初心更無異者何以經明善財歷諸位耶答經歷諸位者有二種一者約教行布言故有次位節級不同善財歷位據此而論二者約義以大緣起法界同時具足無有次位前後等則善財一生案此而說今以兩義合辨然歷位不離初心一生未移多劫經所明者具斯意也故經云一念即無量劫無量劫即一念等今若以教攝義而言是則名為同教一乘若以義攝教而言是則名為別教一乘也然善財歷位不離初心者據斯說也問何故末後知識更無指後及結說等耶答結會文殊因已究竟指歸後位即證入融通見一即一切理圓是故更無指結也故經云善財於普賢菩薩相好支節諸毛孔中見不可說不可說世界海諸佛充滿一一如來以不可說不可說大菩薩眾以為眷屬等第二結勸修學者上來序經中少意如管窺天餘勢多端莫知涯際盡窮來劫誓畢修行唯願捨身受身常生此會如善財心念一切世界經終火起乃至六天悉燒盡要當入此劫火中求法誓鎧心真實若有信歸修學速證菩提隨分見聞必成堅種當須發大歡喜自慶希逢也故經云善財汝應發大歡喜不久當得大果報故菩薩於無量劫修汝今一生皆悉具得乃至其有欲得如是法者應如善財之所修學等又云過去諸佛專求菩提修習此行於無量劫諸有為中受無量苦猶不值遇乃至云得大善利成滿大願親近諸佛為佛真子必成佛導等云云
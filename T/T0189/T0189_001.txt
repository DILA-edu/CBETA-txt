如是我聞一時佛在舍衛國祇樹給孤獨園爾時世尊與諸比丘住於竹林是諸比丘於晨朝時著衣持鉢入城乞食還歸所住食竟澡漱各攝衣鉢集在講堂悉欲共說過去因緣爾時世尊以淨天耳超於世間聞諸比丘語論之聲即從座起到講堂上於眾中坐問諸比丘汝等共集欲說何法時諸比丘即白佛言世尊我等食竟澡漱已訖故共集此各欲聞說過去因緣是時世尊語諸比丘汝等樂聞過去因緣者諦聽諦聽善思念之今為汝說比丘白言唯然世尊願樂欲聞佛言比丘過去無數阿僧祇劫爾時有一仙人名曰善慧淨修梵行求一切種智為欲成就此大智故樂處生死周遍五道一身死壞復受一身生死無量譬盡天下草木斬以為籌數其故身不能窮盡夫極天地之始終謂之一劫而其經天地成壞者不可稱載也所以感傷群生耽惑愛欲沈流苦海起慈悲心欲拔濟之又作此念今諸眾生沒於生死不能自出皆由貪欲瞋恚愚癡樂著色聲香味觸法故我當決定斷其此病雖生諸趣不忘斯念於諸眾生怨親平等以布施攝貧窮持戒攝毀禁忍辱攝瞋恚精進攝懈怠禪定攝亂意智慧攝愚癡如是長夜增益眾生普為一切而作歸依於諸如來恭敬供養樂欲聽法亦為他說常以四事奉給眾僧於佛法眾尊重守護如是諸行不可稱數爾時有王名曰燈照城名提播婆底其國人民壽八萬歲安隱豐樂極為熾盛所欲自在猶如諸天時彼國王正法治世不抂人民無有殺戮楚撻之苦視諸人民有如一子時燈照王始生太子端嚴無比威德具足有三十二相八十種好初生之日四方皆明日月珠火不復為用王見太子有如此瑞即召諸臣共集議言太子初生有此奇特當為太子作何等名諸臣答言應名太子以為普光又召相師而占相之相師答言今觀太子若在家者為轉輪王統四天下若出家者為天人尊成薩婆若王及夫人後宮婇女聞相師言於此太子深生愛念亦為天龍夜叉乾闥婆阿修羅迦樓羅緊那羅摩睺羅伽人非人等供養恭敬尊重讚歎是時太子在於後宮為夫人婇女說種種法太子年至二萬九千歲捨轉輪王位啟其父母求欲出家既不聽已乃至三請猶尚不許太子慈悲志存拯濟忍其小違以成大順即便往詣山林樹下剃除鬚髮被著法服勤修苦行滿六千歲成阿耨多羅三藐三菩提為諸天人及八部眾轉於法輪此輪微妙一切世間天人魔梵所不能轉以三乘法教化眾生所可利益不可稱數爾時父王及其夫人後宮婇女聞太子普光成阿耨多羅三藐三菩提心大歡喜踊躍無量爾時群臣國內人民婆羅門等聞太子道成心各念言太子普光捨轉輪王位剃除鬚髮被著法服出家修道得成正覺我等今者亦當出家作此念已悉皆往詣普光佛所爾時普光如來即觀其心隨其因緣而為說法大臣婆羅門等有四千人成阿羅漢國中人民及餘四方諸來會眾有八萬人亦得無著法忍爾時普光如來與八萬四千諸阿羅漢往詣國界遊行教化父王聞已心大歡喜即勅國中平治道路香水灑地懸諸繒綵寶幢幡蓋散眾名華如是莊嚴滿十二踰闍那又復擊鼓唱令國內諸有華者不得私賣悉輸與王并勅人民不得先我供養於佛即遣大臣并作伎樂燒香散華而往請彼普光如來爾時善慧仙人在於山中得五奇特夢一者夢臥大海二者夢枕須彌三者夢海中一切眾生入其身內四者夢手執日五者夢手執月得此夢已即大驚悟心自念言我今此夢非為小緣當以問誰宜入城內問諸智者作是念已披鹿皮衣手執水瓶及杖繖蓋行入城邑路過外道所止住處有五百人而為上首善慧念言我今當以所夢問之并得觀其所修之業即共諸人講論道義破其異見時五百人即便受屈求為弟子於善慧所深生恭敬各以銀錢一枚而以上之復有五百外道既見善慧辯才聰明亦生隨喜時諸外道自共議言今普光如來出興于世善慧仙人聞斯語已舉體毛竪心大歡喜踊躍無量便與外道分別而去外道問言師何所趣答言我今當往普光佛所欲施供養外道白言師若去者願樂隨從善慧答曰我今有緣宜應先行爾時善慧齎五百銀錢隨路而去諸外道眾悲戀懊惱辭別而歸善慧至前見王家人平治道路香水灑地列幢幡蓋種種莊嚴即便問言何因緣故而作是事王人答言世有佛興名曰普光今燈照王請來入城所以怱怱莊嚴道路善慧即復問彼路人汝知何處有諸名花答言道士燈照大王擊鼓唱令國內名花皆不得賣悉以輸王善慧聞已心大懊惱意猶不息苦訪花所俄爾即遇王家青衣密持七莖青蓮花過畏王制令藏著瓶中善慧至誠感其蓮花踊出瓶外善慧遙見即追呼曰大姊且止此花賣不青衣聞已心大驚愕而自念言藏花甚密此何男子乃見我花求索買耶顧看其瓶果見花出生奇特想答言男子此青蓮花當送宮內欲以上佛不可得也善慧又言請以五百銀錢雇五莖耳青衣意疑復自念言此花所直不過數錢而今男子乃以銀錢五百求買五莖即問之言欲持此花用作何等善慧答言今有如來出興於世燈照大王請來入城故須此花欲以供養大姊當知諸佛如來難可值遇如優曇鉢花時乃一現青衣又問供養如來為求何等善慧答曰為欲成就一切種智度脫無量苦眾生故爾時青衣得聞此語心自念言今此男子顏容端正披鹿皮衣纔蔽形體乃爾至誠不惜錢寶即語之曰我今當以此花相與願我生生常為君妻善慧答言我修梵行求無為道不得相許生死之緣青衣即言若當不從我此願者花不可得善慧又曰汝若決定不與我花當從汝願我好布施不逆人意若使有來從我乞求頭目髓腦及與妻子汝莫生閡壞吾施心青衣答言善哉善哉敬從來命今我女弱不能得前請寄二花以獻於佛使我生生不失此願好醜不離必置心中令佛知之爾時燈照王與其諸子及眾官屬婆羅門等持好香花種種供具而出奉迎普光如來舉國人民亦皆隨從是時善慧五百弟子共相謂言今日國王及諸臣民悉皆往詣普光佛所大師今者亦當已去我等宜應往彼禮敬作此言已即共俱行在道未遠逢見善慧師徒相遇喜悅無量即共同詣普光佛所見燈照王已到佛前最得在初供養禮拜如是次第至諸大臣亦各禮敬并散名花花悉墮地于時善慧與五百弟子見諸人眾供養畢已諦觀如來相好之容又欲濟拔諸苦眾生亦欲滿足一切種智故即散五莖皆住空中化成花臺後散二莖亦止空中夾佛兩邊爾時國王及其眷屬一切臣民天龍夜叉乾闥婆阿修羅迦樓羅緊那羅摩睺羅伽人非人等見此奇特歎未曾有於是普光如來以無礙智讚善慧言善哉善哉善男子汝以是行過無量阿僧祇劫當得成佛號釋迦牟尼如來應供正遍知明行足善逝世間解無上士調御丈夫天人師佛世尊當於善慧受記之時無量天龍夜叉乾闥婆阿修羅伽樓羅緊那羅摩睺羅伽人非人等散眾妙花滿虛空中而發誓言善慧將來成佛道時我等皆願為其眷屬是時普光如來即記之曰汝等皆當得生其國爾時如來既授記已猶見善慧作仙人髻披鹿皮衣如來欲令捨此服儀即便化地以為淤泥善慧見佛應從此行而地濁濕心自念言云何乃令千輻輪足蹈此而過即脫皮衣以用布地不足掩泥仍又解髮亦以覆之如來即便踐之而度因記之曰汝後得佛當於五濁惡世度諸天人不以為難必如我也于時善慧聞斯記已歡欣踊躍喜不自勝即時便解一切法空得無生忍身昇虛空去地七多羅樹以偈讚佛今見世間導令我開慧眼為說清淨法去離一切著今遇天人尊令我得無生願將來獲果亦如兩足尊是時善慧說此讚已從空中下到於佛前五體投地而白佛言唯願世尊哀愍我故聽我出家爾時普光如來答言善哉善來比丘鬚髮自落袈裟著身即成沙門爾時有二貧窮老人各與親屬一百人俱覩佛相好威德嚴顯自傷貧乏無以供養是時如來愍其心至即化前地生諸草穢令二貧人見地不淨發歡喜心而便灑掃普光如來而記之曰汝過無量阿僧祇劫釋迦牟尼佛出興於世汝等爾時當作第一聲聞弟子爾時普光如來記貧人已與八萬四千比丘及燈照王并婆羅門諸臣民等前後圍繞入提播婆底城時燈照王與其眷屬以四事供養普光如來并及八萬四千比丘經四萬歲王即捨位以付其子與其眷屬及夫人眷屬各八萬四千人同於佛法出家修道得陀羅尼諸法三昧善慧比丘亦隨普光如來受王供養滿四萬歲於諸法中得深三昧教化眾生不可稱數爾時善慧比丘白普光如來言世尊我於昔日在深山中得五奇特夢一者夢臥大海二者夢枕須彌三者夢海中一切眾生入我身內四者夢手執日五者夢手執月唯願世尊為我解說此夢之相爾時普光如來答言善哉汝若欲知此夢義者當為汝說夢臥大海者汝身即時在於生死大海之中夢枕須彌者出於生死得般涅槃相夢大海中一切眾生入身內者當於生死大海為諸眾生作歸依處夢手執日者智慧光明普照法界夢手執月者以方便智入於生死以清涼法化導眾生令離惱熱此夢因緣是汝將來成佛之相善慧聞已歡喜踊躍不能自勝禮佛而退爾時普光如來復經少時入般涅槃善慧比丘護持正法滿二萬歲以三乘法教化眾生所利益者不可稱計爾時善慧比丘於彼命終即便上生為四天王以三乘法化諸天眾盡彼天壽下生人間為轉輪聖王王四天下七寶具足一金輪寶二白象寶三紺馬寶四神珠寶五玉女寶六主藏臣寶七主兵臣寶千子具足皆悉勇健能伏怨敵以正法治無諸憂惱常以十善化諸人民於此壽終生忉利天為彼天主壽終下生為轉輪聖王終其壽命乃至生於第七梵天上為天王下為聖主各三十六反其間或為仙人或為外道六師或為婆羅門或為小王如是變現不可稱數爾時善慧菩薩功行滿足位登十地在一生補處近一切種智生兜率天名聖善白為諸天主說於一生補處之行亦於十方國土現種種身為諸眾生隨應說法期運將至當下作佛即觀五事一者觀諸眾生熟與未熟二者觀時至與未至三者觀諸國土何國處中四者觀諸種族何族貴盛五者觀過去因緣誰最真正應為父母觀五事已即自思惟今諸眾生皆是我初發心以來所成熟者堪能受於清淨妙法於此三千大千世界此閻浮提迦毘羅斾兜國最為處中諸族種姓釋迦第一甘蔗苗裔聖王之後觀白淨王過去因緣夫妻真正堪為父母又觀摩耶夫人壽命脩短懷抱太子滿足十月太子便生生七日已其母命終既作此觀又自思惟我今若便即下生者不能廣利諸天人眾仍於天宮現五種相令諸天子皆悉覺知菩薩期運應下作佛一者菩薩眼現瞬動二者頭上花萎三者衣受塵垢四者腋下汗出五者不樂本座時諸天眾忽見菩薩有此異相心大驚怖身諸毛孔血流如雨自相謂言菩薩不久捨於我等爾時菩薩又現五瑞一者放大光明普照三千大千世界二者大地十八相動須彌海水諸天宮殿皆悉震搖三者諸魔宮宅隱蔽不現四者日月星辰無復光明五者天龍八部身皆震動不能自禁是時兜率諸天見菩薩身已有五相又復覩外五希有事皆悉聚集到菩薩所頭面禮足白言尊者我等今日見此諸相舉身震動不能自安唯願為我釋此因緣菩薩即便答諸天言善男子當知諸行皆悉無常我今不久捨此天宮生閻浮提于時諸天聞此語已悲號涕泣心大憂惱舉身血現如波羅奢花或有不復樂於本座或有棄其莊嚴之具或有宛轉迷悶於地或有深歎無常苦者爾時有一天子即說偈言菩薩在於此開我等法眼今者遠我去如盲離導師又如欲渡水忽然失橋船亦似嬰孩兒喪亡其慈母我等亦如是失所歸依處方漂生死流了無有出緣我等於長夜為癡箭所射既失大醫王誰當救我者滯臥無明床長沒愛欲海永絕尊者訓未見超出期爾時菩薩見諸天子悲泣懊惱又復聞說戀慕之偈即以慈音而告之曰善男子凡人受生無不死者恩愛合會必有別離上至阿迦膩吒天下至阿鼻地獄其中一切諸眾生等無有不為無常大火之所煎炙是故汝等不應於我獨生戀慕我今與汝皆悉未離生死熾火乃至一切貧富貴賤皆不免脫於是菩薩即說偈言諸行無常是生滅法生滅滅已寂滅為樂爾時菩薩語天子言此偈乃是過去諸佛之所共說諸行性相法皆如是汝等今者勿生憂惱我於生死無量劫來今者唯有此一生在不久當得離於諸行汝等當知今是度脫眾生之時我應下生閻浮提中迦毘羅斾兜國甘蔗苗裔釋姓種族白淨王家我生於彼遠離父母棄捨妻子及轉輪王位出家學道勤修苦行降伏魔怨成一切種智轉於法輪一切世間天人魔梵所不能轉亦依過去諸佛所行法式廣利一切諸天人眾建大法幢傾倒魔幢竭煩惱海淨八正路以諸法印印眾生心設大法會請諸天人汝等爾時亦當皆同在於此會飡受法食以是因緣不應憂惱爾時菩薩以偈頌曰我於此不久當下閻浮提迦毘羅斾兜白淨王宮生辭父母親屬捨轉輪王位出家行學道成一切種智建立正法幢能竭煩惱海閉塞惡趣門淨開八正道廣利諸天人其數不可計以是因緣故不應生憂惱爾時菩薩舉身毛孔皆放光明諸天子等聞菩薩言又復見身出大光明歡喜踴躍離諸憂苦各心念言菩薩不久當成正覺爾時菩薩觀降胎時至即乘六牙白象發兜率宮無量諸天作諸伎樂燒眾名香散天妙花隨從菩薩滿虛空中放大光明普照十方以四月八日明星出時降神母胎于時摩耶夫人於眠寤之際見菩薩乘六牙白象騰虛而來從右脇入影現於外如處琉璃夫人體安快樂如服甘露顧見自身如日月照心大歡喜踊躍無量見此相已豁然而覺生希有心即便往至白淨王所而白王言我於向者眠寤之際其狀如夢見諸瑞相極為奇特王即答言我向亦見有大光明又復覺汝顏貌異常汝可為說所見瑞相夫人即便具說上事以偈頌曰見有乘白象皎淨如日月釋梵諸天眾皆悉執寶幢燒香散天花并作眾伎樂充滿虛空中圍繞而來下來入我右脇猶如處琉璃今以現大王此為何瑞相爾時白淨王見摩耶夫人諸瑞相已歡喜踊躍不能自勝即便遣請善相婆羅門以妙香花種種飲食而供養之供養畢已示夫人右脇并說瑞相白婆羅門言願為占之有何等異時婆羅門即占之曰大王夫人所懷太子諸善妙相不可具說今當為王略言之耳大王當知今此夫人胎中之子必能光顯釋迦種族降胎之時放大光明諸天釋梵執侍圍繞此相必是正覺之瑞若不出家為轉輪聖王王四天下七寶自至千子具足時王聞此婆羅門言深自慶幸踊躍無量即以金銀雜寶象馬車乘及以村邑而用供給此婆羅門時摩耶夫人以其婇女并及珍寶亦以奉施自從菩薩處胎以來摩耶夫人日更修行六波羅蜜天獻飲食自然而至不復樂於人間之味三千大千世界常皆大明其界中間幽冥之處日月威光所不能照亦皆朗然其中眾生各得相見共相謂言此中云何忽生眾生菩薩降胎之時三千大千世界十八相動清涼香風起於四方諸抱疾者皆悉除愈貪欲瞋癡亦皆休息爾時兜率天宮有一天子作是念言菩薩已生白淨王宮我亦當復下生人間菩薩成佛我得在先為其眷屬供養聽法作此念已即便下生王舍城中明月種姓旃陀羅及多王家復有天子生舍衛國王家復有天子生偷羅厥叉國王家復有天子生犢子國王家復有天子生跋羅國王家復有天子生盧羅國王家復有天子生德叉尸羅國王家復有天子生拘羅婆國王家復有天子生婆羅門家復有天子生長者居士毘舍首陀羅家復有五百天子生釋種姓家有如是等諸天子眾其數凡有九十九億下生人間又從他化自在天乃至四天王所下生者不可稱計復有色界天王與其眷屬亦皆下生而作仙人菩薩在胎行住坐臥無所妨礙又不令母有諸苦患菩薩晨朝於母胎中為色界諸天說種種法至日中時為欲界諸天亦說諸法於日晡時又復為諸鬼神說法於夜三時亦復如是成熟利益無量眾生菩薩在胎夫人婇女有來禮拜而供養者或復有來作是願言當令得成轉輪聖王菩薩聞已心不喜樂或復有來作是願言當令得成一切種智菩薩聞已心大歡喜菩薩處胎垂滿十月身諸支節及以相好皆悉具足亦使其母諸根寂定樂處園林不喜憒鬧時白淨王心自思惟夫人懷妊日月將滿而不見其有生產相作此念時會遇夫人遣信白王我今欲出園林遊觀時王聞此益懷歡喜即勅於外令淨掃灑藍毘尼園更使栽植諸妙花果流泉浴池悉令清潔欄楯階陛皆以七寶而為莊嚴翡翠鴛鴦鸞鳳凰鷖異類眾鳥鳴集其中懸繒幡蓋散花燒香作諸伎樂猶如帝釋歡喜之園又勅中間所經行處皆令嚴淨種種莊嚴又勅嚴辦十萬七寶車輦一一車輦雕玩殊絕又復勅外嚴辦四軍象兵馬兵車兵步兵又復選取後宮婇女容顏端正不老不少氣性調和聰慧明了其數凡有八萬四千以用給侍摩耶夫人又復擇取八萬四千端正童女著妙瓔珞嚴身之具齎持香花先往住彼藍毘尼園王又勅諸群臣百官夫人去者皆悉侍從於是夫人即昇寶輿與諸官屬并及婇女前後導從往藍毘尼園爾時復有天龍八部亦皆隨從充滿虛空爾時夫人既入園已諸根寂靜十月滿足於二月八日日初出時夫人見彼園中有一大樹名曰無憂花色香鮮枝葉分布極為茂盛即舉右手欲牽摘之菩薩漸漸從右脇出于時樹下亦生七寶七莖蓮花大如車輪菩薩即便墮蓮花上無扶侍者自行七步舉其右手而師子吼我於一切天人之中最尊最勝無量生死於今盡矣此生利益一切人天說是言已時四天王即以天繒接太子身置寶机上釋提桓因手執寶蓋大梵天王又持白拂侍立左右難陀龍王優波難陀龍王於虛空中吐清淨水一溫一涼灌太子身身黃金色有三十二相放大光明普照三千大千世界天龍八部亦於空中作天伎樂歌唄讚頌燒眾名香散諸妙花又雨天衣及以瓔珞繽紛亂墜不可稱數爾時摩耶夫人生太子已身安快樂無有苦患歡喜踊躍止於樹下前後自然忽生四井其水香潔具八功德爾時摩耶夫人與其眷屬隨所欲須自恣洗漱復有諸夜叉王皆悉圍繞守護太子及摩耶夫人當爾之時閻浮提人乃至阿迦膩吒天雖離喜樂皆亦於此歡喜讚歎一切種智今出於世無量眾生皆得利益唯願速成正覺之道轉於法輪廣度眾生唯有魔王獨懷愁惱不安本座當爾之時所感瑞應三十有四一者十方世界皆悉大明二者三千大千世界十八相動丘墟平坦三者一切枯木悉更敷榮國界自然生奇特樹四者園苑生異甘果五者陸地生寶蓮花大如車輪六者地中伏藏悉自發出七者諸藏珍寶放大光明八者諸天妙服自然來降九者眾川萬流恬靜澄清十者風止雲除空中明淨十一者香風芬芳從四方來細雨潤澤以𣫍飛塵十二者國中疾病皆悉除愈十三者國內宮舍無不明曜燈燭之光不復為用十四者日月星辰停住不行十五者毘舍佉星下現人間待太子生十六者諸梵天王執素寶蓋列覆宮上十七者八方諸仙人師奉寶來獻十八者天百味食自然在前十九者無數寶瓶盛諸甘露二十者諸天妙車載寶而至二十一者無數白象子首戴蓮花列住殿前二十二者天紺馬寶自然而來二十三者五百白師子王從雪山出息其惡情心懷歡喜羅住城門二十四者諸天伎女於虛空中作妙音樂二十五者諸天玉女執孔雀拂現宮牆上二十六者諸天玉女各持金瓶盛滿香汁列住空中二十七者諸天歌頌讚太子德二十八者地獄休息毒痛不行二十九者毒蟲隱伏惡鳥善心三十者諸惡律儀一時慈悲三十一者國內孕婦產者悉男其有百病自然除愈三十二者一切樹神化作人形悉來禮侍三十三者諸餘國王各齎名寶同來臣伏三十四者一切人天無非時語爾時諸婇女眾見此瑞相極大歡喜自相謂言太子今生有如此等嘉祥之事唯願長壽無諸疾苦勿令我等生大憂惱作此言已以天細㲲裹抱太子至夫人所時四天王在虛空中恭敬隨從釋提桓因執蓋來覆有二十八大鬼神王在園四角守衛奉護爾時有一青衣聰慧明了從藍毘尼園還入宮中到白淨王所而白王言大王威德轉更增進摩耶夫人已生太子顏貌端正有三十二相八十種好墮蓮花上自行七步舉其右手而師子吼我於一切天人之中最尊最勝無量生死於今盡矣此生利益一切人天有如是等諸奇特事非可具說時白淨王聞彼青衣說此語已歡喜踊躍不能自勝即脫身瓔珞而以賜之爾時白淨王即嚴四兵眷屬圍繞并與一億釋迦種姓前後導從入藍毘尼園見彼園中天龍八部皆悉充滿到夫人所見太子身相好殊異歡喜踊躍猶如江海諸大波浪慮其短壽又懷悚惕譬如須彌山王難可動搖大地動時此山乃動彼白淨王素性恬靜常無歡慼今見太子一喜一懼亦復如是摩耶夫人為性調和既生太子見諸奇瑞倍增柔軟爾時白淨王叉手合掌禮諸天神前抱太子置於七寶象輿之上與諸群臣後宮婇女虛空諸天作諸伎樂隨從入城時白淨王及諸釋子未識三寶即將太子往詣天寺太子既入梵天形像皆從座起禮太子足而語王言大王當知今此太子天人中尊虛空天神皆悉禮敬大王豈不見如此耶云何而今來此禮我時白淨王及諸釋子群臣內外聞見是已歎未曾有即將太子出於天寺還入後宮當爾之時諸釋種姓亦同一日生五百男時王廐中象生白子馬生白駒牛羊亦生五色羔犢如是等類數各五百王家青衣亦生五百蒼頭爾時宮中五百伏藏自然發出一一伏藏有七寶藏而圍繞之又有諸大國商人從海採寶還迦毘羅斾兜國彼諸商人各齎奇寶而來獻王時白淨王問諸商人汝等入海採諸珍寶悉皆吉利無苦惱不及諸伴侶無遺落耶彼諸商人答言大王所經道路極自安隱王聞此言甚大歡喜即遣請諸婆羅門等婆羅門眾皆悉集已設諸供養或與象馬及以七寶田宅僮僕供養畢已抱太子出即便白諸婆羅門言當為太子作何等名諸婆羅門即共論議而答王言太子生時一切寶藏皆悉發出所有諸瑞莫非吉祥以此義故當名太子為薩婆悉達說此語時虛空天神即擊天鼓燒香散花唱言善哉諸天人民即便稱曰薩婆悉達爾時八王亦於是日與白淨王同生太子彼諸國王各懷歡喜我今生子有諸奇異而不知是薩婆悉達之瑞相也皆集婆羅門各為太子制好名字王舍城太子名曰頻毘娑羅舍衛國太子名婆斯匿偷羅拘吒國太子名拘臈婆犢子國太子名優陀延䟦羅國太子名欝陀羅延盧羅國太子名曰疾光德叉尸羅國太子名弗迦羅娑羅拘羅婆國太子名拘羅婆爾時白淨王普勅群臣令訪聰明多聞智慧善知占相為諸世人所知識者群臣聞已四方推覓時王即便於後園中起一大殿窓牖欄楯七寶莊飾爾時群臣得五百婆羅門聰明知相見諸奇瑞欲來詣王會王遣信疾速而至諸臣白王知相婆羅門今者已到王聞歡喜即勅令前請入殿坐設諸供養彼婆羅門即白王言我聞大王新生太子有諸相好奇特之瑞願令我等悉得見之時王即勅抱太子出諸婆羅門既見太子相好威嚴歎未曾有王即問言今占太子其相云何婆羅門言一切眾生皆欲子好大王今者所生太子是大珍異勿生憂怖即又白言所生太子大王雖言是王之子乃是世間人天之眼王復問言云何得知婆羅門言我觀太子身色光焰猶如真金有諸相好極為明淨若當出家成一切種智若在家者為轉輪聖王領四天下譬如江河海為第一眾山之中須彌最勝凡諸光暉日為無上一切清涼唯有明月天人世間太子為尊王聞此語心大歡喜離諸怵惕彼婆羅門又白王言有一梵仙名阿私陀具足五通在於香山彼能為王斷諸疑惑諸婆羅門說此語已辭別而去爾時白淨王心自思惟阿私陀仙人居在香山途逕嶮絕非人所到當以何方請來至此王可作此心念之時阿私陀仙人遙知王意又復先見諸奇瑞相深解菩薩為破生死故現受生以神通力騰虛而來到王宮門時守門者入白王言阿私陀仙人乘虛空來今在門外王聞歡喜即勅令前王至門上自奉迎之既見仙人恭敬禮拜而即問言尊者既來住門不進為守門者不聽前耶仙人答言無見止者既來相詣宜須先白王便隨從入於後宮敬請令坐而問訊言尊者四大常安和不仙人答言蒙大王恩幸得安樂時白淨王白仙人言尊者今日能來下降我等種族方大熾盛從今已去日就吉祥為是經過故來此耶仙人答言我在香山見大光明諸奇特相又知大王心之所念以是因緣故來到此我以神力乘虛而來聞上諸天說王太子必當得成一切種智度脫天人又王太子從右脇生墮於七寶蓮花之上而行七步舉其右手而師子吼我於天人之中最尊最勝無量生死於今盡矣此生利益一切天人又復諸天圍繞恭敬聞有如此大奇特事快哉大王宜應欣慶太子今者可得見不即將仙人至太子所王及夫人抱太子出欲禮仙人時彼仙人即止王曰此是天人三界中尊云何而令禮於我耶時彼仙人即起合掌禮太子足王及夫人白仙人言唯願尊者為相太子仙人言善即便占相具見相已忽然悲泣不能自勝王及夫人見彼仙人悲泣流淚舉身戰怖生大憂惱如大波浪動於小船問仙人言我子初生具諸瑞相有何不祥而悲泣耶爾時仙人歔欷答言大王太子相好具足無有不祥王又問言願更為我占視太子有長壽相不得轉輪王位王四天下不我年既暮欲以國土皆悉付之當隱山林出家學道所可志願唯在於此尊者為觀必定果耶爾時仙人又答王言大王太子具三十二相一者足下安平平如奩底二者足下千輻網輪輪相具足三者手足相指長勝於餘人四者手足柔軟勝餘身分五者足跟廣具足滿好六者足指合縵網勝於餘人七者足趺高平好與跟相稱八者伊泥延鹿腨纖好如伊泥延鹿王九者平住兩手摩膝十者陰藏相如馬王象王十一者身縱廣等如尼拘類樹十二者一一孔一毛生青色柔軟右旋十三者毛上向靡青色柔軟右旋十四者金色相其色微妙勝閻浮檀金十五者身光面一丈十六者皮薄細滑不受塵垢不停蚊蚋十七者七處滿兩足下兩手中兩肩上項中皆滿字相分明十八者兩腋下滿如摩尼珠十九者身如師子二十者身廣端直二十一者肩圓好二十二者口四十齒二十三者齒白齊密而根深二十四者四牙最白而大二十五者方頰車如師子二十六者味中得上味咽中二處津液流出二十七者舌大軟薄能覆面至耳髮際二十八者梵音深遠如迦陵頻伽聲二十九者眼色如金精三十者眼睫如牛王三十一者眉間白毫相軟白如兜羅綿三十二者頂髻肉成具有如此相好之身若在家者年二十九為轉輪聖王若出家者成一切種智廣濟天人然王太子必當學道得成阿耨多羅三藐三菩提不久當轉清淨法輪利益天人開世間眼我今年壽已百二十不久命終生無想天不覩佛興不聞經法故自悲耳又問仙人尊者向占言有二種一當作王二成正覺而今云何言決定成一切種智時仙人言我相之法若有眾生具三十二相或生非處又不明顯此人必為轉輪聖王若三十二相皆得其處又復明顯此人必成一切種智我觀大王太子諸相皆得其所又極明顯是以決定知成正覺仙人為王說此語已辭別而退爾時白淨王既聞仙人決定之說心懷愁惱慮恐出家即擇五百青衣賢明多智為作嬭母養視太子其中或有乳者或有抱者或有浴者或有浣濯者如是等比供給太子皆悉具足又復別為起三時殿溫涼寒暑各自異處其殿皆以七寶莊嚴衣裳服飾皆悉隨時王恐太子棄家學道使其城門開閉之聲聞四十里又復擇取五百妓女形容端正不肥不瘦不長不短不白不黑才能巧妙各兼數技皆以名寶瓔珞其身百人一番迭代宿衛於其殿前列樹甘果枝葉蔚映花實繁茂又有浴池清淨澄潔池邊香草雜色蓮花猗靡芬敷不可稱計異類之鳥數百千種光麗心目趣悅太子太子既生始滿七日其母命終以懷太子功德大故上生忉利封受自然太子自知福德威重無有女人堪受禮者故因將終託之而生爾時太子姨母摩訶波闍波提乳養太子如母無異時白淨王勅作七寶天冠及以瓔珞而與太子太子年漸長大為辦象馬牛羊之車凡是童子所玩好具無不給與爾時舉國人民皆行仁惠五穀豐熟風雨以時又無盜賊快樂安隱皆是太子福德力故時王又以青衣所生是車匿等五百蒼頭給侍太子至年七歲父王心念太子已大宜令學書訪覓國中聰明婆羅門善諸書藝請使令來以教太子爾時有一婆羅門名跋陀羅尼與五百婆羅門以為眷屬來受王請即白婆羅門言欲屈尊者為太子師此可爾不婆羅門言當隨所知以授太子時白淨王更為太子起大學堂七寶莊嚴床㯓學具極令精麗卜擇吉日即以太子與婆羅門而令教之爾時婆羅門以四十九書字之本教令讀之于時太子見此事已問其師言此何等書閻浮提中一切諸書凡有幾種師即默然不知所答又復問言此阿一字有何等義師又默然亦不能答內懷慙愧即從座起禮太子足而讚歎言太子初生行七步時自言天人之中最尊最勝此言不虛唯願為說閻浮提書凡有幾種太子答言閻浮提中或有梵書或佉樓書或蓮花書有如是等六十四種此阿字者是梵音聲又此字義是不可壞亦是無上正真道義凡如此義無量無邊爾時婆羅門深生慙愧還至王所而白王言大王太子是天人中第一之師云何而欲令我教耶爾時父王聞婆羅門言倍生歡喜歎未曾有即厚供養彼婆羅門隨意所之凡諸技藝典籍議論天文地理算數射御太子皆悉自然知之爾時太子至年十歲諸釋種中五百童子皆亦同年太子從弟提婆達多次名難陀次名孫陀羅難陀等或有三十相三十一相者或復雖有三十二相相不分明各閑伎藝有大筋力時提婆達多等五百童子既聞太子諸藝皆通名徹十方共相謂言太子雖復聰明智慧善解書論至於力膂詎勝我等欲與太子較其勇健爾時父王又訪國中善知射者而召之來令教太子即往後園欲射鐵鼓提婆達多等五百童子亦悉隨從時師即便授一小弓而與太子太子含笑而問之言以此與我欲作何等射師答言欲令太子射此鐵鼓太子又言此弓力弱更求如是七弓將來師即授與太子便執七弓以射一箭過七鐵鼓時彼射師往白王言大王太子自知射藝以一箭力射過七鼓閻浮提中無能等者云何令我為作師耶爾時白淨王聞此語已心大歡喜而自念言我子聰明書論算數四遠悉知而其射藝四方人民未有知者即勅太子及提婆達多等五百童子又復擊鼓唱令國界太子薩婆悉達却後七日當出後園欲試武藝諸人民中有勇力者可悉來此到第七日提婆達多與六萬眷屬最先出城于時有一大象當城門住此諸軍眾皆不敢前提婆達多問諸人言何故住此而不前耶諸人答言有一大象當門而立舉眾畏之故不敢前提婆達多聞此言已獨前象所以手搏頭即便躃地於是軍眾次第得過爾時難陀又與眷屬亦欲出城其諸軍眾徐步漸前難陀即問何故行遲諸人答言提婆達多手搏一象躃在城門妨行者路以是故遲難陀即便前至象所以足指挑象擲著路傍無數人眾聚共看之爾時太子與十萬眷屬前後圍繞始出城門見於路傍人眾聚看即便問曰此諸人輩為何所看從人答言提婆達多手搏一象躃在城門妨人行路難陀次出以足指挑擲著於此是故行人悉聚看之於是太子即自念言今者正是現力之時太子便即以手執象擲著城外還以手接不令傷損象又還穌無所苦痛時諸人民歎未曾有王聞此已深生奇特如是太子及提婆達多并與難陀四遠人民皆悉來集在彼園中爾時彼園種種莊嚴施列金鼓銀鼓鍮石之鼓銅鐵等鼓各有七枚爾時提婆達多最先射之徹三金鼓次及難陀亦徹三鼓諸來人眾悉皆雅歎爾時群臣白太子言提婆達多及與難陀皆已射訖今者次第正在太子唯願太子射此諸鼓如是三請太子曰善而語之言若欲使我射諸鼓者此弓力弱更覓強者諸臣答言太子祖王有一良弓今在王庫太子語言便可取來弓既至已太子即牽以放一箭徹過諸鼓然後入池泉水流出又亦穿過大鐵圍山爾時提婆達多又與難陀共相撲戲二人力等亦無勝者太子又前手執二弟躃之於地以慈力故不令傷痛爾時四遠諸人民眾既見太子有如此力高聲唱言白淨王太子非但智慧勝一切人其力勇健亦無等者莫不歎伏益生恭敬爾時白淨王即會諸臣而共議言太子今者年已長大智慧勇健皆悉具足今宜應以四大海水灌太子頂又復勅下餘小國王却後二月八日灌太子頂皆可來集至二月八日諸餘國王并及仙人婆羅門等皆悉雲集懸繒幡蓋燒香散花鳴鍾擊鼓作諸伎樂以七寶器盛四海水諸仙人眾各各頂戴授婆羅門如是乃至遍及諸臣悉已頂戴傳授與王時王即以灌太子頂以七寶印而用付之又擊大鼓高聲唱言今立薩婆悉達以為太子爾時虛空天龍夜叉人非人等作天伎樂異口同音讚言善哉當於迦毘羅斾兜國立太子時餘八國王亦於是日同立太子爾時太子啟王出遊王即聽許時王即與太子并諸群臣前後導從按行國界次復前行到王田所即便止息閻浮樹下看諸耕人爾時淨居天化作壤蟲烏隨啄之太子見已起慈悲心眾生可愍互相吞食即便思惟離欲界愛如是乃至得四禪地日光昕赫樹為曲枝隨蔭太子爾時白淨王四面推求問覓太子從人答曰太子今在閻浮樹下時王即便與諸群臣往彼樹所未至之間遙見太子端坐思惟又見彼樹曲蔭其軀深生奇特時王即前執太子手問言汝今何故在於此坐太子答言觀諸眾生更相吞食甚可傷愍王聞此語心生憂惱慮其出家宜急婚娉以悅其意即便呼之俱共還國太子答言願停於此王聞其語心即念言彼阿私陀往日所說太子今者將如其言王即流淚重喚還國太子既見父王如此即便隨從歸於所止王恐愁憂不樂在家更增妓女而娛樂之爾時太子至年十七王集諸臣而共議言太子今者年已長大宜應為其訪索婚所諸臣答言有一釋種婆羅門名摩訶那摩其人有女名耶輸陀羅顏容端正聰明智慧賢才過人禮儀備舉有如是德堪太子妃王即答言若如卿語便為納之王還宮內即勅宮中聰明有智舊宿女人汝可往至摩訶那摩長者之家瞻看其女容儀禮行為何如耶可停於彼至滿七日受王勅已即便往彼長者之家於七日中具觀此女還答王言我觀此女容貌端正威儀進止無與等者王聞其言極大歡喜即便遣人語摩訶那摩言太子年長欲為納妃諸臣並言汝女淑令宜堪此舉今欲相屈時摩訶那摩答王使言謹奉勅旨王即令諸臣擇採吉日遣車萬乘而往迎之既至宮已具足太子婚姻之禮又復更增諸妓女眾晝夜娛樂爾時太子恒與其妃行住坐臥未曾不俱初自無有世俗之意於靜夜中但修禪觀時王日日問諸婇女太子與妃相接近不婇女答言不見太子有夫婦道王聞此語愁憂不樂更增妓女而娛樂之如是經時猶不接近時王深疑恐不能男爾時太子聞諸妓女歌詠園林花果茂盛流泉清涼太子忽便欲出遊觀即遣妓女往白王言在宮日久樂欲暫出園林遊戲王聞此語心生歡喜而自念言太子當是不樂在宮行夫婦禮所以求出園林去耳即便聽之勅諸群臣整治園觀所經道路皆令清淨太子即便往至王所頭面禮足辭出而去時王即便勅一舊臣聰明智慧善言辯者令從太子爾時太子與諸官屬前後導從出城東門國中人民聞太子出男女盈路觀者如雲時淨居天化作老人頭白背傴拄杖羸步太子即便問從者言此為何人從者答曰此老人也太子又問何謂為老答曰此人昔日曾經嬰兒童子少年遷謝不住遂至根熟形變色衰飲食不消氣力虛微坐起苦極餘命無幾故謂為老太子又問唯此人老一切皆然從者答言一切皆悉應當如此爾時太子聞是語已生大苦惱而自念言日月流邁時變歲移老至如電身安足恃我雖富貴豈獨免耶云何世人而不怖畏太子從本以來不樂處世又聞此事益生厭離即迴車還愁思不樂時王聞已心懷煎憂恐其學道更增妓女以娛樂之爾時太子復經少時啟王出遊王聞此言心生憂慮而自念言太子前出逢見老人憂愁不樂今者云何而復求出王愛太子不忍違異僶俛從之即集諸臣而共議言太子前者出城東門逢見老人還輙不樂今者已復求出遊觀吾不能免遂復許之諸臣答言當更嚴勅外諸官屬修治道路懸繒幡蓋散華燒香皆使華麗無令臭穢諸不淨潔及以老病在道側也爾時迦毘羅斾兜城四門之外各有一園樹木花果浴池樓觀種種莊嚴皆悉無異王問諸臣外諸園觀何者為勝諸臣答言外諸園觀皆等無異如忉利天歡喜之園王又勅言太子前出已從東門今者可令從南門出爾時太子百官導從出城南門時淨居天化作病人身瘦腹大喘息呻吟骨消肉竭顏貌痿黃舉身戰掉不能自持兩人扶腋在於路側太子即問此為何人從者答曰此病人也太子又問何謂為病答曰夫謂病者皆由嗜欲飲食無度四大不調轉變成病百節苦痛氣力虛微飲食寡少眠臥不安雖有身手不能自運要假他力然後坐起爾時太子以慈悲心看彼病人自生愁憂又復問言此人獨爾餘皆然耶答曰一切人民無有貴賤同有此病太子聞已心自念言如此病苦普應嬰之云何世人耽樂不畏作此念已深生恐怖身心戰動譬如月影現波浪水語從者言如此身者是大苦聚世人於中撗生歡樂愚癡無識不知覺悟今者云何欲往彼園遊觀嬉戲即便迴車還入王宮坐自思惟愁憂不樂王問從者太子今出寧有樂不從者答言始出南門逢見病人以此不樂即迴車還王聞此語心大愁憂慮其出家時王即便問諸臣言太子前者出城東門逢見老人愁憂不樂以此事故吾勅卿等淨治道路無令老病在於巷側云何今出於城南門而復致有疾病人耶又令太子逢值見之諸臣答言近受王勅嚴命外司勿使有諸臭穢老病在於道側互相撿覆無敢懈怠不知何緣忽有病人非是我等之罪咎也爾時王問諸從者言汝等並見病人在路何從而至從者答曰無有蹤跡不知何來時王深於太子生猶豫心恐其學道更增妓女而悅其意又復欲使於五欲中生戀著心爾時有一婆羅門子名憂陀夷聰明智慧極有才辯時王即便請來入宮而語之言太子今者不樂在世受於五欲恐其不久出家學道汝可與之共作朋屬具說世間五欲樂事令其心動不樂出家時優陀夷即便答言太子聰明無與等者所知書論皆悉淵博並是我今所未曾聞云何見使誘說之耶譬以藕絲欲懸須彌我亦如是終不能迴太子之心大王既勅令作朋友要當自竭我所知見時優陀夷受王勅已隨從太子行住坐臥不敢遠離時王又復選諸妓女聰明智慧顏容端正善於歌舞能惑人者種種莊飾光麗悅目皆悉遣往給侍太子爾時太子復經少時啟王出遊王聞此語心自念言彼優陀夷既與太子共為朋友今若出遊或勝於前無復厭俗樂出家心作是念已即便聽許時王又復集諸大臣悉語之言太子今者復求出遊我不忍違已復聽之太子前出東南二門已見老病還輙憂愁今者宜令從西門出我心慮其還又不樂然優陀夷是其良友冀今出還不復應爾卿等好令修治道路園林臺觀皆使嚴整香華幡蓋數倍於前無令復有老病臭穢在道側也臣受勅已即語外司嚴治道路并及園林光麗倍常王又先送諸妙妓女置彼園中又復勅語優陀夷言若當路側有不祥事可以方便誘悅其心并勅諸臣隨從太子皆令伺察若有不吉遠驅逐之爾時太子與優陀夷百官導從燒香散花作眾伎樂出城西門時淨居天心自念言先現老病於二城門舉眾皆見令白淨王嗔責從者并及外司太子今出王制嚴峻我今現死若皆見者增王忿怒必加罰戮抂及無辜我於今日所現之事唯令太子及憂陀夷二人見耳使餘官屬不受責也作此念已即便來下化為死人四人舉輿以諸香華布散屍上室家大小號哭送之爾時太子與優陀夷二人獨見太子問言此為何物而以花香莊飾其上復有人眾號哭相送時優陀夷以王勅故默然不答如是三問淨居天王威神之力使優陀夷不覺答言是死人也太子又問何謂為死優陀夷言夫謂死者刀風解形神識去矣四體諸根無所復知此人在世貪著五欲愛惜錢財辛苦經營唯知積聚不識無常今者一旦捨之而死又為父母親戚眷屬之所愛念命終之後猶如草木恩情好惡不復相關如是死者誠可哀也太子聞已心大戰怖又問優陀夷言唯此人死餘亦當然即復答言一切世人皆應如此無有貴賤而得免脫太子素性恬靜難動既聞此語不能自安即以微聲語優陀夷世間乃復有此死苦云何於中而行放逸心如木石不知怖畏即勅御者可迴車還御者答言前出二門未到園所中路而反致令大王深見瞋責今者豈敢復如此耶時優陀夷語御者言如汝所說不應便歸即復前行至彼園中香華幡蓋作眾伎樂眾妓端正猶如諸天婇女無異於太子前各競歌舞冀以姿態悅動其意太子心安不可移轉即止園中蔭息樹間除其侍衛端坐思惟憶昔曾在閻浮樹下遠離欲界乃至得於第四禪定爾時優陀夷到太子所而作此言大王見勅令與太子共為朋友脫有得失互相開悟朋友之法其要有三一者見有過失輙相諫曉二者見有好事深生隨喜三者在於苦厄不相棄捨今獻誠言願不見責古昔諸王及今現在皆悉受於五欲之樂然後出家太子云何永絕不顧又人生世宜順人行無有棄國而學道者唯願太子受於五欲令有子息不絕王嗣爾時太子而答之言誠如所說但我不以捐國故爾亦復不言五欲無樂以畏老病生死之苦故於五欲不敢愛著汝向所言古昔諸王先經五欲然後出家此諸王等今在何許以愛欲故或在地獄或在餓鬼或在畜生或在人天以有如是輪轉苦故是以我欲離老病苦生死法耳汝今云何令我受之時優陀夷雖竭才辯勸獎太子不能令迴即便退坐歸於所止太子仍勅嚴駕還宮諸妓女眾及優陀夷愁憂慘慼顏貌顰蹙如人新喪所愛親屬太子到宮惻愴倍常時白淨王呼優陀夷而問之言太子今出寧有樂不優陀夷言出城不遠逢見死人亦不知其從何而來太子與我同時見之太子問言此為何人我亦不覺答是死人時王即復問諸從者汝等皆見城西門外有死人不從者答言我等不見王聞此語神意豁然而自念言太子優陀夷二人獨見此是天力非諸臣咎必定當如阿私陀言作此念已心大苦惱復增妓女以娛樂之日日遣人慰誘太子而語之言國是汝有何故愁憂而不樂耶王又嚴勅諸妓女眾悅太子意勿捨晝夜時白淨王雖知天力非復人事愛重太子不能不言心自思惟太子前已出三城門今者唯有北門未出其必不久更求出遊當復莊嚴彼外園林倍令光麗勿使有諸不可意事如所思惟具勅諸臣時王又復心自願言太子若出城北門時唯願諸天勿復現於不吉祥事復令我子心生憂惱既心願已遂勅御者太子若出當令乘馬使得四望見諸人民光麗莊飾是時太子啟王出遊王不忍違便與優陀夷及餘官屬前後導從出城北門到彼園所太子下馬止息於樹除去侍衛端坐思惟念於世間老病死苦時淨居天化作比丘法服持鉢手執錫杖視地而行在太子前太子見已即便問言汝是何人比丘答言我是比丘太子又問何謂比丘答言能破結賊不受後身故曰比丘世間皆悉無常危脆我所修學無漏聖道不著色聲香味觸法永得無為到解脫岸作此言已於太子前現神通力騰虛而去當爾之時諸從官屬皆悉覩見太子既已見此比丘又聞廣說出家功德會其宿懷厭欲之情便自唱言善哉善哉天人之中唯此為勝我當決定修學是道作此語已即便索馬還歸宮城於時太子心生欣慶而自念言我先見有老病死苦晝夜常恐為此所逼今見比丘開悟我情示解脫路作此念已即自思惟方便求覓出家因緣爾時白淨王問優陀夷言太子今出寧有樂不時優陀夷即答王言太子向出所經道路無諸不祥既到園中太子獨自在於樹下遙見一人剃除鬚髮著染色衣來太子前而共言語言語既畢騰虛而去竟亦不知何所論說太子因是嚴駕而歸當爾之時顏容歡悅還至宮中方生憂愁時白淨王既聞此語心生狐疑亦復不知是何瑞相深懷懊惱而自念言太子決定捨家學道又納其妃久而無子我今應勅耶輸陀羅當思方便莫絕國嗣復應警戒勿使太子去而不知既作是念如所思惟即便勅於耶輸陀羅耶輸陀羅聞王勅已心懷慚愧默然而住行止坐臥不離太子時王復增諸妙妓女以娛樂之爾時太子年至十九心自思惟我今正是出家之時而便往至於父王所威儀庠序猶如帝釋往詣梵天傍臣見已而白王言太子今者來大王所王聞此言憂喜交集太子既至頭面作禮爾時父王即便抱之而勅令坐太子坐已白父王言恩愛集會必有別離唯願聽我出家學道一切眾生愛別離苦皆使解脫願必垂許不見留難時白淨王聞太子語心大苦痛猶如金剛摧破於山舉身戰掉不安本座執太子手不復能言啼泣流淚噓唏哽咽如是良久微聲而言汝今宜應息出家意所以者何年既少壯國未有嗣而便委我曾不迴顧爾時太子既見父王流淚不許還歸所止思惟出家愁憂不樂爾時迦毘羅斾兜國諸大相師占知太子若不出家過七日後得轉輪王位王四天下七寶自至各以所知往白王言釋迦種姓於此方興王聞是語心生歡喜即勅諸臣并釋種子汝聞相師如此言不皆應日夜侍衛太子於城四門門各千人周匝城外一踰闍那內邏置人眾而防護之復勅耶輸陀羅并諸內官倍加警戒過於七日勿使出家時王又來至太子所太子遙見即往奉迎頭面禮足問訊起居王語太子我昔既聞阿私陀說及眾相師并諸奇瑞必定知汝不樂處世國嗣既重屬當相繼唯願為我生汝一子然後絕俗不復相違爾時太子聞父王言心自思惟大王所以苦留我者正自為國無紹嗣耳作是念已而答王言善哉如勅即以左手指其妃腹時耶輸陀羅便覺體異自知有娠王聞太子如勅之言心大歡喜當謂太子七日之內必未有兒若過此期轉輪王位自然而至不復出家爾時太子心自念言我年已至一十有九今是二月復是七日宜應方便思求出家所以者何今正是時又於父王所願已滿作此念已身放光明照四天王宮乃至照於淨居天宮不令人間見此光明爾時諸天見此光已皆知太子出家時至即便來下到太子所頭面禮足合掌白言無量劫來所修行願今者正是成熟之時於是太子答諸天言如汝等語今正是時然父王勅內外官屬嚴見防衛欲去無從諸天白言我等自當設諸方便令太子出使無知者諸天即便以其神力令諸官屬皆悉惛臥爾時耶輸陀羅眠臥之中得三大夢一者夢月墮地二者夢牙齒落三者夢失右臂得此夢已眠中驚覺心大怖懼白太子言我於眠中得三惡夢太子問言汝夢何等耶輸陀羅即便具說所夢之事太子語言月猶在天齒又不落臂復尚在當知諸夢虛假非實汝今不應橫生怖畏耶輸陀羅又語太子如我自忖所夢之事必是太子出家之瑞太子又答汝但安眠勿生此慮要不令汝有不祥事耶輸陀羅聞此語已即便還眠太子即從坐起遍觀妓女及耶輸陀羅皆如木人譬若芭蕉中無堅實或有倚伏於樂器上臂脚垂地更相枕臥鼻涕目淚口中流涎又復遍觀妻及妓女見其形體髮爪髓腦骨齒髑髏皮膚肌肉筋脉肪血心肺脾腎肝膽腸胃屎尿涕唾外為革囊中盛臭穢無一可奇強熏以香飾以花綵譬如假借當還亦不得久百年之命臥消其半又多憂惱其樂無幾世人云何恒見此事而不覺悟又於其中貪著婬欲我今當學古昔諸佛所修之行急應遠此大火之聚爾時太子思惟是已至於後夜淨居天王及欲界諸天充滿虛空即共同聲白太子言內外眷屬皆悉惽臥今者正是出家之時爾時太子即便自往至車匿所以天力故車匿自覺而語之言汝可為我被揵陟來爾時車匿聞此言已舉身戰怖心懷猶豫一者不欲違太子命二者畏王勅旨嚴峻思惟良久流淚而言大王慈勅如是之嚴且又今者非遊觀時又非降伏怨敵之日云何於此後夜之中而忽索馬欲何所之太子又復語車匿言我今欲為一切眾生降伏煩惱結使賊故汝今不應違我此意爾時車匿舉聲號泣欲令耶輸陀羅及諸眷屬皆悉覺知太子當去以天神力惛臥如故車匿即便牽馬而來太子徐前而語車匿及以揵陟一切恩愛會當別離世間之事易可果遂出家因緣甚難成就車匿聞已默然無言於是揵陟不復噴鳴爾時太子見明相出放身光明徹照十方師子吼言過去諸佛出家之法我今亦然於是諸天捧馬四足并接車匿釋提桓因執蓋隨從諸天即便令城北門自然而開不使有聲太子於是從門而出虛空諸天讚歎隨從爾時太子又師子吼我若不斷生老病死憂悲苦惱終不還宮我若不得阿耨多羅三藐三菩提又復不能轉於法輪要不還與父王相見若當不盡恩愛之情終不還見摩訶波闍波提及耶輸陀羅當於太子說此誓時虛空諸天讚言善哉斯言必果至于天曉所行道路已三踰闍那時諸天眾既從太子至此處已所為事畢忽然不現爾時太子次行至彼跋伽仙人苦行林中太子見此園林寂靜無諸諠鬧心生歡喜諸根悅豫即便下馬撫背而言所難為事汝作已畢又語車匿馬行駿疾如金翅鳥王汝恒隨從不離我側世間之人或有善心而形不隨或運形力而心不稱汝今心形皆悉無違又世間人處富貴者競隨奉事我既捨國來此林中唯汝一人獨能隨我甚為希有我今既已至閑靜處汝便可與揵陟俱還宮也爾時車匿聞此語已悲號啼泣迷悶躃地不能自勝於是揵陟既聞被遣屈膝舐足淚落如雨車匿答言我今云何忍聽太子如此言耶我於宮中違大王勅輙被揵陟以與太子致令今日來至於此父王及摩訶波闍波提失太子故必當憂惱宮中內外亦應搔動又復此處多諸嶮難猛獸毒蟲交橫道路我今云何而捨太子獨還宮耶太子即便答車匿言世間之法獨生獨死豈復有伴又有生老病死諸苦我當云何與此作侶吾今為欲斷諸苦故而來至此苦若斷時然後當與一切眾生而作伴侶我於即時諸苦未離云何而得為汝作侶車匿又曰太子生來長於深宮身體手足皆悉柔軟眠臥床褥無不細滑如何一旦履藉荊棘瓦礫泥土止宿樹下太子答言誠如汝語設我住宮乃可免此荊蕀之患老病死苦會自見侵車匿既聞太子此語悲泣垂淚默然而住于時太子即就車匿取七寶劍而師子吼過去諸佛為成就阿耨多羅三藐三菩提故捨棄飾好剃除鬚髮我今亦當依諸佛法作此言已便脫寶冠髻中明珠以與車匿而語之曰以此寶冠及以明珠致王足下汝可為我上白大王我今不為生天樂故亦復非不孝順父母亦無忿恨瞋恚之心但以畏彼生老病死為除斷故來至此耳汝應助我隨喜欣慶勿於吉祥更生悲愁父王若謂我今出家未是時者汝以我語上啟大王老病死至豈有定時人雖少壯焉得免此父王若復而責我言本要有子當聽出家今未有子云何而去及出宮時不啟聞者汝可為我具啟父王耶輸陀羅久已有身王自問之昔勅如此非為專輙往古有諸轉輪聖王厭國位者入於山林出家求道無有中途還受五欲我今出家亦復如是未成菩提終不還宮內外眷屬皆當於我有恩愛情可以汝辯為解釋之勿使於我橫生憂惱太子又復脫身瓔珞以授車匿而語之言汝可為我持此瓔珞奉摩訶波闍波提道我今為斷諸苦本故出宮城求滿此願勿復於我反更生苦又脫身上餘莊嚴具以與耶輸陀羅亦復語言人生於世愛別離苦我今為欲斷此諸苦出家學道勿以我故恒生愁憂并諸親屬皆亦如是爾時車匿聞此語已倍增悲絕不忍違於太子勅令即便長跪受取寶冠明珠瓔珞及嚴飾具垂淚而言我聞太子如此志願舉身戰掉設令有人心如木石聞此語者亦當悲感況我生來奉侍太子聞此誓言而不感絕唯願太子捨於此志勿令父王及摩訶波闍波提耶輸陀羅并餘親屬生大悲苦若使決定不迴此意勿於是處而復棄我我今歸依太子足下終不見有違離去理設當還宮王必責我云何獨委太子而歸欲令何言上答大王太子答言汝今不應作如此語世皆離別豈常集聚我生七日而母命終母子尚有死生之別而況餘人汝勿於我偏生戀慕可與揵陟俱還宮也如是再勅猶不肯去爾時太子便以利劍自剃鬚髮即發願言今落鬚髮願與一切斷除煩惱及以習障釋提桓因接髮而去虛空諸天燒香散花異口同音讚言善哉善哉爾時太子剃鬚髮已自見其身所著之衣猶是七寶即心念言過去諸佛出家之法所著衣服不當如此時淨居天於太子前化作獵師身被袈裟太子既見心大歡喜而語之言汝所著衣是寂靜服往昔諸佛之所幖幟也云何著此而為罪行獵者答言我著袈裟以誘群鹿鹿見袈裟皆來近我我得殺之太子又言若如汝說著此袈裟但欲為殺諸鹿故耳非求解脫而服之也我今持此七寶之衣與汝貿易吾服此衣為欲攝救一切眾生斷其煩惱獵者答言善哉如告即脫寶衣而與獵者自被袈裟依過去諸佛所服之法時淨居天還復梵身上升虛空歸其所止于時空中有異光明車匿見此心生奇特歎未曾有今此瑞應非為小緣車匿既見太子剃除鬚髮身著法服定知太子必不可迴悶絕於地倍增懊惱爾時太子而語之言汝今宜應捨此悲愁便還宮城具宣我意太子於是即徐前行車匿歔欷頭面作禮乃至遠望不見太子然後方起舉體戰掉不能自勝顧看揵陟及莊嚴具嗚咽悲哽涕泗交流即牽揵陟執持寶冠嚴身之具車匿號咷揵陟悲鳴緣路而歸爾時太子即便前至跋伽仙人所住之處時彼林中有諸鳥獸既見太子皆悉矚目端住不瞬跋伽仙人遙見太子而自念言此是何神為日月天為帝釋耶便與眷屬來迎太子深生敬重而作是言善來仁者太子既見諸仙人眾心意柔軟威儀庠序太子即便前其住處諸仙人等無復威光皆悉同來請太子坐太子坐已觀察彼諸仙人之行或有以草而為衣者或以樹皮樹葉以為服者或有唯食草木花果或有一日一食或二日一食或三日一食如是行於自餓之法或事水火或奉日月或翹一脚或臥塵土或有臥於荊蕀之上或有臥於水火之側太子既見如此苦行即便問於跋伽仙人汝等今者修此苦行甚為奇特皆欲求於何等果報仙人答言修此苦行為欲生天太子又問諸天雖樂福盡則窮輪迴六道終為苦聚汝等云何修諸苦因以求苦報太子即便心自歎言商人為寶故入大海王為國土興師相伐今諸仙人為生天故修此苦行作是歎已默然而住跋伽仙人即問太子仁者何意默然不言我等所行非真正耶太子答言汝等所行非不至苦然求果報終不離苦太子與諸仙人設此議論言語往復乃至日暮太子即便停彼一宿既至明旦復更思惟此諸仙人雖修苦行皆非解脫真正之道我今不應止住於此即與仙人辭別欲去時諸仙人白太子言仁者來此我皆歡喜令我人眾威德增盛今者何故而忽欲去為是我等失於威儀為此眾中相犯觸耶以何因緣不住於此太子答言非是汝等有如是失賓主之儀亦無所少但汝所修增長苦因我今學道為斷苦本以此因緣是故去耳諸仙人眾自共議言其所修道極為廣大云何我等而得留之爾時有一仙人善知相法語眾人言今此仁者諸相具足必當得於一切種智為天人師即便俱往詣太子所而作是言所修道異不敢相留若欲去者可向北行彼有大仙名阿羅邏加蘭仁者可往就其語論我觀仁者亦當不必住於彼處於是太子即便北行諸仙人眾見太子去心懷懊惱合掌隨送極望絕視然後乃還爾時太子既出宮已至於天曉耶輸陀羅及諸婇女從眠而覺不見太子悲號啼泣即便往啟摩訶波闍波提今旦忽失太子所在摩訶波闍波提聞是語已迷悶躃地如是展轉乃至達王王聞此言屹然無聲失其精魄若喪四體舉宮內外皆亦如是時諸大臣即入檢視太子住處案行宮城見城北門自然已開又復不見車匿揵陟即問門司誰開此者互相推撿皆云不知并問防人亦云不解此門開意于時大臣心自思惟北門既開太子必當從此而出宜速尋覓太子所在即勅千乘萬騎絡繹四出追求太子以天力故迷失道逕不知所之即便還歸白大王言推尋太子不知所在爾時車匿步牽揵陟及莊嚴具悲泣鳴咽隨路而還舉邑人民見此驚愕無不懊惱悉皆競來問車匿言汝送太子置於何處今與揵陟而獨還耶車匿既得諸人此問倍更悲絕不能答之此諸人民雖見揵陟被帶鞍勒七寶莊嚴不見太子猶若死人飾以花綵於是車匿前入宮城揵陟悲嘶諸廐群馬一時哀鳴外諸官屬白摩訶波闍波提及耶輸陀羅言車匿唯與揵陟俱還聞此言已宛轉于地而自念曰今者唯聞車匿揵陟相隨俱還而不聞道太子歸聲摩訶波闍波提即作是言我養太子至年長大一旦捨我不知所在譬如果樹結花成實臨熟落地又如飢人遇百味饌臨欲食之忽然翻倒耶輸陀羅又自言曰我與太子行住坐臥不相遠離今者捨我莫知所趣古昔諸王入山學道皆將妻子不暫相棄世間之人一遇相識別不相忘夫婦之情恩愛之深而乃反更如是之薄詰車匿言寧與智者而作怨讐不共愚人以為親厚汝癡頑人盜送太子置於何處令此釋族不復熾盛又責揵陟汝載太子出此王宮近去之時寂然無聲今者空反何意悲嘶爾時車匿即便答言勿責於我及以揵陟所以者何此是天力非人所為當於爾夕夫人婇女皆悉惛臥太子勅我令起被馬我於爾時以大高聲而諫太子欲使夫人及諸婇女聞此驚悟及被揵陟都無覺者城門每開聞四十里當爾之時自然而開又無一聲如此之事豈非天力出城之時天令諸神手捧馬足并接於我虛空諸天隨從無數我當云何而能止耶時天既曉行三踰闍那至彼跋伽仙人住處又復有諸奇特異事願聽我說太子既至跋伽仙人苦行林中即便下馬手撫馬背并勅於我令還宮城我於此時隨從太子永無歸意太子見遣終不聽住又復就我取七寶劍而自唱言過去諸佛為成就阿耨多羅三藐三菩提故捨於飾好剃除鬚髮我今亦當依諸佛法唱此言已即脫寶冠及以明珠悉付我還置王足下又以瓔珞與摩訶波闍波提餘莊嚴具以與耶輸陀羅我於爾時雖聞此誨猶侍左右無有歸情于時太子便以利劍自剃鬚髮天於空中隨接而去即便前行逢於獵者以身所著七寶妙衣而與獵人貿易袈裟於是虛空有大光明我見太子形服既變深知其意必不可迴我即悶絕心大懊惱太子前至跋伽仙人所住之處我便於彼辭別而歸此諸奇特皆是天力非復人事願勿責我及揵陟也時摩訶波闍波提及耶輸陀羅既聞車匿說此事已心小醒悟默然無聲爾時白淨王悶絕始醒勅喚車匿而語之言汝云何令諸釋種姓生大苦惱我有嚴制勅內外官屬守護太子畏其出家汝復何意輙被揵陟而與太子令密去耶車匿聞已生大怖懼而啟王言太子出城實非我咎唯願大王聽我具說即以寶冠及髻中明珠置王足下太子令我以此冠珠置王足下七寶瓔珞與摩訶波闍波提餘莊嚴具與耶輸陀羅王見諸物倍增悲絕雖復木石猶尚有感況乃父子恩愛之深車匿具以前事而啟王言太子勅我父王若謂本要有子當聽出家今未有子云何而去臨去之時又不啟者汝可為我具答父王耶輸陀羅久已有娠王宜問之昔勅如此非為專輙王聞此言即便遣問耶輸陀羅太子云汝久已有娠實如此不耶輸陀羅即答信言當於大王來此宮時太子指我即覺有娠王聞其語生奇特心憂惱暫歇而自念言我前所以許令有子聽出家者七日之中必無子理轉輪王位自然而至不謂七日未滿而便有娠深自咎悼智慧淺短所為方便不能住之輕作此約重增悔恨太子神略出人意表今日之事亦復兼是諸大天力我今不應責車匿也時白淨王心自思惟太子出家必不可迴設使更作諸餘方便亦不能留雖復棄國出家學道然已有子不絕種嗣我今應勅耶輸陀羅好令將護所懷之子時白淨王愛念情深語車匿言我今當往尋求太子不知即時定在何許其今既已捨我學道我復何忍獨生獨活便當追逐隨其所在爾時王師及與大臣聞王欲出尋求太子二人俱共來諫王言大王不應自生憂惱所以者何我觀太子見其相貌過去世中久已修習出家之業設復令為釋提桓因亦當不樂況復今者轉輪王位而能留耶大王不憶太子初生而行七步舉手住言我生已盡是最後身諸梵天王釋提桓因悉來下從如此奇特云何樂世又復白王阿私陀仙昔相太子年至十九出家學道必當成就一切種智今時既到大王何故而生愁苦又復大王嚴勅內外守護太子慮恐出家而諸天來導引出城如是之事非復人力唯願大王當生歡喜勿懷愁惱不須自出若憶太子猶不已者我今當與大臣尋求所在王聞此語心自念言我知太子雖不可迴未忍便捨不復追之今當試令師及大臣更一尋也即便答師及大臣言善哉可去舉宮內外心皆苦惱佇逐速還於是王師大臣即便辭出追尋太子
爾時優填王獨處空閑靜室而坐生如是心我當云何知諸帝王真實過失及真實功德我若知者當捨其失當修其德誰有沙門淨行者能了為我廣開示良久思已便作是念唯我世尊三界大師具一切智定知諸王所有真實過失及真實功德我今當往佛世尊所請問斯義故我今者來至佛所唯願如來為我開示世尊云何諸王真實過失云何諸王真實功德作是請已爾時世尊告優填王曰大王今者應當了知王之過失王之功德王衰損門王可愛法及能發起王可愛之法云何王之過失大王當知王過失者略有十種王若成就如是過失雖有大府庫有大臣佐有大軍眾而不可歸仰何等為十一種姓不高二不得自在三立性暴惡四猛利憤發五恩惠賒薄六受邪侫言七所作不順古先王制八不顧善法九不鑑是非勝之與劣十一向縱蕩專行放逸云何名王種姓不高謂有庶臣下類而生非宿尊貴纂紹王位是名種姓不高云何名王不得自在謂有帝王被諸大臣輔相官僚所制不隨所欲所作常有諫約於妙五欲亦不如意歡娛遊戲如是名王不得自在云何名王立性暴惡謂有帝王見諸臣類或餘人等犯小愆過即便對面發麁惡言咆勃忿恚顰蹙貶黜設不對面背彼向餘而作於前黜罵等事或不長時瞋恚或於長時不捨如是對面暴惡背面暴惡是名帝王立性暴惡云何名王猛利憤發謂有國王見諸群臣有小愆過有少違越便削封祿奪去妻妾即以重法而刑罰之如是名王猛利憤發云何名王恩惠賒薄謂有國王諸群臣等親近侍衛雖極清白善稱其心而以微劣軟言慰喻其頒賜爵祿酬賞勳庸不能圓滿不順常式或損耗已或稽留已然後方與如是名王恩惠賒薄云何名王受邪侫言若有帝王見諸群臣實非忠政不閑憲式潛謀輔佐侫心偏黨不修善政姤嫉良賢信用如是等人所進言議由此因緣王務財寶名稱善政並皆衰損如是名王受邪侫言云何名王不順先王所制謂有國王不能究察不審簡擇諸群臣等於種種務國法事中不堪委任而委任之堪委任者不委任之應賞賚者而刑罰之應刑罰者而賞賚之又此群臣處大朝會餘論未終發言間絕不敬不憚而興諫諍不能依法而善奉行不正能住先王教命如是即名不順先王所制之法云何名王不顧善法謂有國王不信因果不悟當來善不善業人天果報隨情造作身語意業三種惡行不能以時惠施修福持齋學戒受陀羅尼業灌頂法門於四無量心不興廣濟如是名王不顧善法云何名王不鑒是非勝之與劣謂有國王於諸大臣輔相官僚用心顛倒不善了知忠信技藝智慧差別以不知故非忠信所生忠信想非技藝所有技藝想於惡慧所生善慧想於善慧所生惡慧想又諸臣等年耆衰邁曾於久時親近侍衛知其無勢遂不敬愛不賜爵祿不酬其賞被他陵蔑捨而不問如是名王不鑒是非勝之與劣云何名王一向縱蕩專行放逸謂有帝王於妙五欲一向沈沒耽著嬉戲不能時時誡慎方便作所應作慰勞群臣如是名為一向縱蕩專行放逸若有國王成就如是十種過失雖有大府庫有大輔佐有大軍眾不久國界自然災亂而不可歸仰大王當知此十過失初一是王種姓過失餘九是王自性過失云何名王之功德大王王功德者略有十種一種姓尊高二得大自在三性不暴惡四憤發輕微五恩惠猛利六受正直言七所作諦思善順先教八顧戀善法九善知差別十不自縱蕩不行放逸云何名王種姓尊高謂有國王宿植善根以大願力故生王族紹繼國位恩養萬姓淨信三寶如是名王種姓尊高云何名王得大自在謂有帝王自隨所欲於妙五欲歡娛遊戲所應賞賜隨意而作於百僚等所出教命宣布無滯如是名王得大自在云何名王性不暴惡謂有國王見諸群臣雖違少小愆犯等事而能容忍不即貶黜不發麁言亦不對面憤發亦不內意祕匿如是名王性不暴惡云何名王憤發輕微謂有國王諸群臣等雖有大愆有大違越而不一切削其封祿奪其妻妾不以重法而刑罰之隨過輕重而行矜降如是名王憤發輕微云何名王恩惠猛利謂有國王有諸群臣親近侍衛其心清白其心調順王即時時以正圓滿軟言慰喻頒錫勳庸而不令彼損耗稽留劬勞怨恨易可親近不難承事如是名王恩惠猛利云何名王受正直言謂有國王諸群臣等實有忠正無濁無偏善閑憲式情無違叛其王信用如是等人所進言議由此因緣國務財寶悉皆成就名稱遠布黎庶咸歡如是名王受正直言云何名王所作諦思順先王教謂有國王性能究察審能簡擇諸群臣等於種種務公法事中不堪委任者而不任之堪委任者而委任之應賞賚者而正賞賚應刑罰者而正刑罰凡有所為審思審擇然後方作亦不卒暴其王群臣等雖處朝會終不發言間絕餘論要待言終而興諫諍如其王教而善奉行如是即名順先王教云何名王顧戀善法謂有帝王信有因果善不善業人天果報具足慚恥而不恣情作身語意三種惡行時時惠施修福持齋建立漫茶羅受灌頂法而設護摩供養聖眾四無量心常懷廣濟如是名王顧戀善法云何名王能鑒是非勝之與劣謂有國王於諸大臣輔相百僚心無顛倒能善了知忠信技藝智慧差別若有若無並如實知於其無者輕而遠之於其有者敬而愛之又諸臣等年耆衰邁曾於久時親近侍衛雖知無勢無力然念昔恩轉懷敬愛而不輕賤爵祿勳庸分賞無替如是名王能鑒是非勝之與劣云何名王不自縱蕩不行放逸謂有國王於妙五欲而不沈沒傲慢嬉戲而不耽著能於時時誡慎方便作所應作慰勞群臣如是名王不自縱蕩不行放逸若王成就如是功德雖無府庫無大輔佐無大軍眾不久國界自然豐饒而可歸仰大王當知如是十種王之功德初一名為種姓功德餘九名為自性功德云何名為王衰損門大王當知王衰損門略有五種一不善觀察而攝群臣二雖善觀察而無恩惠縱有恩惠不得及時三專行放逸不思國務四專行放逸不守府庫五專行放逸不修善法如是五種皆悉名為王衰損門云何名王不善觀察而攝群臣謂有國王於群臣等不能究察不審簡擇忠信技藝智慧差別攝為親侍加以寵愛厚賜爵祿重委寄處而相委任數以軟言而相慰喻然此群臣所付財寶多有損費若遇冤敵惡友軍陣而先退敗以懼破散便生奔背無戀於主如是名王不善觀察而攝群臣云何名王雖善觀察而無恩惠縱有非時謂有國王性能究察審能簡擇知是忠信技藝智慧攝為親侍而不寵愛不量其才不賜爵祿於形要處而不委任忽於一時王遇冤敵惡友軍陣大怖畏事臨急難時於諸臣等方行寵爵而以軟言慰喻時群臣等共相謂曰王於今者危迫因緣方於我等暫行恩惠非長久心知此事已雖有忠信技藝智慧悉隱不現如是名王雖善觀察而攝群臣無恩惠行縱有非時云何名王專行放逸不思國務謂有國王於應和好所作所成國務等事而不時時獨處空閑或與智士共正思惟和好方便乖絕等事及應賞賚乃至軍陣所作所成要務等事不勤在意如是名王專行放逸不思國務云何名王專行放逸不守府庫謂有國王寡營事業不觀諸務不禁王門宮庭庫藏國家密要說向婦人乃於捕獵博戲事中費損財寶而不慎護如是名王專行放逸不守府庫云何名王專行放逸不修善法謂有國王於世所知柔和淳質聰慧辯才得理解脫所有沙門婆羅門不能數近禮敬諮詢云何是善云何不善云何有罪云何無罪云何有福吉祥法門遠離諸惡設得聞已不依修行如是名王專行放逸不修善法若有國王成就如是五衰損門當知此王退失現世果報乃至來生失人天福謂前四門退現受福利最後一門退來生果報云何名為王可愛法大王當知略有五種謂王可愛可樂可欣可意之法何等為五一者人所敬愛二自在增上三能摧冤敵四善攝養身五能修善事如是五種是王可愛可樂可欣可意之法云何善能發起王可愛法大王當知略有五種善能發起王可愛法何等為五一恩養世間二英勇具足三善權方便四正受境界五勤修善法云何名王恩養蒼生謂有國王性本知足能為謹慎成就無貪白淨之法所有庫藏隨力給施貧窮孤露柔和忍辱多以軟言曉喻國界諸有群臣有故違犯不可免者量罪矜恕以實以時如理治罰如是名王以正化法恩養蒼生故感世間之所敬愛云何名王英勇具足謂有國王神策不墜武略圓滿未降伏者而降伏之已降伏者而攝護之如是名王英勇具足云何名王善權方便謂有國王一切好事分明了知方便能和攝受強黨故得摧伏一切冤敵云何名王正受境界謂有國王善能籌量府庫增減不奢不悋平等受用隨其時候所宜給與所有臣佐親族王等及伎樂人又有疾時應食所宜避所不宜醫候食性方以食之若食未消或食而痢皆不應食應共食者不應獨食所有精味分布令歡如是名王正受境界遂能善巧攝養自身云何名王勤修善法謂有國王具足淨信戒聞捨慧於淨信處了信他世及信當來善不善業人天果報如是名為具足淨信受持淨戒於年三長每月六齋遠離殺生及偷盜邪行妄言飲酒諸放逸處如是名王具足淨戒於淨聞處於現世業及當來果修德進業樂聽般若眾妙法門專意勤心究竟通達如是名王具足淨聞於淨捨心遠離慳貪舒手惠施常應修福圓滿平等如是名王具足淨捨謂於具足淨慧之處如實了知有罪無罪修與不修勝劣方便親近多聞戒行沙門遠離諸惡邪教之者善知三種果報圓滿士用圓滿功德圓滿所謂國王繼習帝業所生宗族聰利明慧府庫財寶應用不虧如是名為果報圓滿若諸國王善權方便恒常成就英勇進退善達藝能是即名為士用圓滿若諸國王任持正法與諸內宮王子大臣共修惠施行好善事持齋受戒慈三摩地門上妙梵行頻作護摩息災增益建曼荼羅具受灌頂是為功德圓滿若能如是行者是名淨慧具足復次大王當知我已略說王之過失王之功德王衰損門王可愛法及能發起王可愛之法是故大王每日晨朝若讀若誦此祕密王教依之修行即名聖王即名法王諸佛菩薩天龍八部日夜加持恒常護念能感世間風雨順時兵甲休息諸國朝貢福祚無邊國土安寧壽命長遠是故當獲一切利益現世安樂爾時優填王聞佛所說踊躍歡喜信受奉行
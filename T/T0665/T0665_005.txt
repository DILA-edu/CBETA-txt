爾時佛告菩提樹神善女天汝今應知妙幢夜夢見妙金鼓出大音聲讚佛功德并懺悔法此之因緣我為汝等廣說其事應當諦聽善思念之過去有王名金龍主常以蓮華喻讚稱歎十方三世諸佛即為大眾說其讚曰過去未來現在佛安住十方世界中我今至誠稽首禮一心讚歎諸最勝無上清淨牟尼尊身光照耀如金色一切聲中最為上如大梵響震雷音髮彩喻若黑蜂王宛轉旋文紺青色齒白齊密如珂雪平正顯現有光明目淨無垢妙端嚴猶如廣大青蓮葉舌相廣長極柔軟譬如紅蓮出水中眉間常有白毫光右旋宛轉頗梨色眉細纖長類初月其色晃耀比蜂王鼻高脩直如金鋌淨妙光潤相無虧一切世間殊妙香聞時悉知其所在世尊最勝身金色一一毛端相不殊紺青柔軟右旋文微妙光彩難為喻初誕身有妙光明普照一切十方界能滅三有眾生苦令彼悉蒙安隱樂地獄傍生鬼道中阿蘇羅天及人趣令彼除滅於眾苦常受自然安隱樂身色光明常普照譬如鎔金妙無比面貌圓明如滿月脣色赤好喻頻婆行步威儀類師子身光朗耀同初日臂肘纖長立過膝狀等垂下娑羅枝圓光一尋照無邊赫奕猶如百千日悉能遍至諸佛剎隨緣所在覺群迷淨光明網無倫比流耀遍滿百千界普照十方無障礙一切冥闇悉皆除善逝慈光能與樂妙色映徹等金山流光悉至百千土眾生遇者皆出離佛身成就無量福一切功德共莊嚴超過三界獨稱尊世間殊勝無與等所有過去一切佛數同大地諸微塵未來現在十方尊亦如大地微塵眾我以至誠身語意稽首歸依三世佛讚歎無邊功德海種種香花皆供養設我口中有千舌經無量劫讚如來世尊功德不思議最勝甚深難可說假令我舌有百千讚歎一佛一功德於中少分尚難知況諸佛德無邊際假使大地及諸天乃至有頂為海水可以毛端滴知數佛一功德甚難量我以至誠身語意禮讚諸佛德無邊所有勝福果難思迴施眾生速成佛彼王讚歎如來已倍復深心發弘願願我當於未來世生在無量無數劫夢中常見大金鼓得聞顯說懺悔音讚佛功德喻蓮華願證無生成正覺諸佛出世時一現於百千劫甚難逢夜夢常聞妙鼓音晝則隨應而懺悔我當圓滿修六度拔濟眾生出苦海然後得成無上覺佛土清淨不思議以妙金鼓奉如來并讚諸佛實功德因斯當見釋迦佛記我當紹人中尊金龍金光是我子過去曾為善知識世世願生於我家共授無上菩提記若有眾生無救護長夜輪迴受眾苦我於來世作歸依令彼常得安隱樂三有眾苦願除滅悉得隨心安樂處於未來世修菩提皆如過去成佛者願此金光懺悔福永竭苦海罪消除業障煩惱悉皆亡令我速招清淨果福智大海量無邊清淨離垢深無底願我獲斯功德海速成無上大菩提以此金光懺悔力當獲福德淨光明既得清淨妙光明常以智光照一切願我身光等諸佛福德智慧亦復然一切世界獨稱尊威力自在無倫匹有漏苦海願超越無為樂海願常遊現在福海願恒盈當來智海願圓滿願我剎土超三界殊勝功德量無邊諸有緣者悉同生皆得速成清淨智妙幢汝當知國王金龍主曾發如是願彼即是汝身往時有二子金龍及金光即銀相銀光當授我所記大眾聞是說皆發菩提心願現在未來常依此懺悔爾時世尊復於眾中告善住菩薩摩訶薩善男子有陀羅尼名曰金勝若有善男子善女人欲求親見過去未來現在諸佛恭敬供養者應當受持此陀羅尼何以故此陀羅尼乃是過現未來諸佛之母是故當知持此陀羅尼者具大福德已於過去無量佛所殖諸善本今得受持於戒清淨不毀不缺無有障礙決定能入甚深法門世尊即為說持呪法先稱諸佛及菩薩名至心禮敬然後誦呪南無十方一切諸佛南無諸大菩薩摩訶薩南謨聲聞緣覺一切賢聖南謨釋迦牟尼佛南謨東方不動佛南謨南方寶幢佛南謨西方阿彌陀佛南謨北方天鼓音王佛南謨上方廣眾德佛南謨下方明德佛南謨寶藏佛南謨普光佛南謨普明佛南謨香積王佛南謨蓮花勝佛南謨平等見佛南謨寶髻佛南謨寶上佛南謨寶光佛南謨無垢光明佛南謨辯才莊嚴思惟佛南謨淨月光稱相王佛南謨華嚴光佛南謨光明王佛南謨善光無垢稱王佛南謨觀察無畏自在王佛南謨無畏名稱佛南謨最勝王佛南謨觀自在菩薩摩訶薩南謨地藏菩薩摩訶薩南謨虛空藏菩薩摩訶薩南謨妙吉祥菩薩摩訶薩南謨金剛手菩薩摩訶薩南謨普賢菩薩摩訶薩南謨無盡意菩薩摩訶薩南謨大勢至菩薩摩訶薩南謨慈氏菩薩摩訶薩南謨善慧菩薩摩訶薩陀羅尼曰南謨喝𡃤怛娜怛喇夜也怛姪他君睇君睇矩折囇矩折囇壹窒哩蜜窒哩莎訶佛告善住菩薩此陀羅尼是三世佛母若有善男子善女人持此呪者能生無量無邊福德之聚即是供養恭敬尊重讚歎無數諸佛如是諸佛皆與此人授阿耨多羅三藐三菩提記善住若有人能持此呪者隨其所欲衣食財寶多聞聰慧無病長壽獲福甚多隨所願求無不遂意善住持是呪者乃至未證無上菩提常與金城山菩薩慈氏菩薩大海菩薩觀自在菩薩妙吉祥菩薩大氷伽羅菩薩等而共居止為諸菩薩之所攝護善住當知持此呪時作如是法先應誦持滿一萬八遍為前方便次於闇室莊嚴道場黑月一日清淨洗浴著鮮潔衣燒香散花種種供養并諸飲食入道場中先當稱禮如前所說諸佛菩薩至心殷重悔先罪已右膝著地可誦前呪滿一千八遍端坐思惟念其所願日未出時於道場中食淨黑食日唯一食至十五日方出道場能令此人福德威力不可思議隨所願求無不圓滿若不遂意重入道場既稱心已常持莫忘爾時世尊說此呪已為欲利益菩薩摩訶薩人天大眾令得悟解甚深真實第一義故重明空性而說頌曰我已於餘甚深經廣說真空微妙法今復於此經王內略說空法不思議於諸廣大甚深法有情無智不能解故我於斯重敷演令於空法得開悟大悲哀愍有情故以善方便勝因緣我今於此大眾中演說令彼明空義當知此身如空聚六賊依止不相知六塵諸賊別依根各不相知亦如是眼根常觀於色處耳根聽聲不斷絕鼻根恒嗅於香境舌根鎮甞於美味身根受於輕軟觸意根了法不知厭此等六根隨事起各於自境生分別識如幻化非真實依止根處妄貪求如人奔走空聚中六識依根亦如是心遍馳求隨處轉託根緣境了諸事常愛色聲香味觸於法尋思無暫停隨緣遍行於六根如鳥飛空無障礙藉此諸根作依處方能了別於外境此身無知無作者體不堅固託緣成皆從虛妄分別生譬如機關由業轉地水火風共成身隨彼因緣招異果同在一處相違害如四毒蛇居一篋此四大蛇性各異雖居一處有昇沈或上或下遍於身斯等終歸於滅法於此四種毒蛇中地水二蛇多沈下風火二蛇性輕舉由此乖違眾病生心識依止於此身造作種種善惡業當往人天三惡趣隨其業力受身形遭諸疾病身死後大小便利悉盈流膿爛蟲蛆不可樂棄在屍林如朽木汝等當觀法如是云何執有我眾生一切諸法盡無常悉從無明緣力起彼諸大種咸虛妄本非實有體無生故說大種性皆空知此浮虛非實有無明自性本是無藉眾緣力和合有於一切時失正慧故我說彼為無明行識為緣有名色六處及觸受隨生愛取有緣生老死憂悲苦惱恒隨逐眾苦惡業常纏迫生死輪迴無息時本來非有體是空由不如理生分別我斷一切諸煩惱常以正智現前行了五蘊宅悉皆空求證菩提真實處我開甘露大城門示現甘露微妙器既得甘露真實味常以甘露施群生我擊最勝大法鼓我吹最勝大法螺我然最勝大明燈我降最勝大法雨降伏煩惱諸怨結建立無上大法幢於生死海濟群迷我當關閉三惡趣煩惱熾火燒眾生無有救護無依止清涼甘露充足彼身心熱惱並皆除由是我於無量劫恭敬供養諸如來堅持禁戒趣菩提求證法身安樂處施他眼耳及手足妻子僮僕心無悋財寶七珍莊嚴具隨來求者咸供給忍等諸度皆遍修十地圓滿成正覺故我得稱一切智無有眾生度量者假使三千大千界盡此土地生長物所有叢林諸樹木稻麻竹葦及枝條此等諸物皆伐取竝悉細末作微塵隨處積集量難知乃至充滿虛空界一切十方諸剎土所有三千大千界地土皆悉末為塵此微塵量不可數假使一切眾生智以此智慧與一人如是智者量無邊容可知彼微塵數牟尼世尊一念智令彼智人共度量於多俱胝劫數中不能算知其少分時諸大眾聞佛說此甚深空性有無量眾生悉能了達四大五蘊體性俱空六根六境妄生繫縛願捨輪迴正修出離深心慶喜如說奉持爾時如意寶光耀天女於大眾中聞說深法歡喜踊躍從座而起偏袒右肩右膝著地合掌恭敬而白佛言世尊惟願為說於甚深理修行之法而說頌言我問照世界兩足最勝尊菩薩正行法惟願慈聽許佛言善女天若有疑惑者隨汝意所問吾當分別說是時天女請世尊曰云何諸菩薩行菩提正行離生死涅槃饒益自他故佛告善女天依於法界行菩提法修平等行云何依於法界行菩提法修平等行謂於五蘊能現法界法界即是五蘊五蘊不可說非五蘊亦不可說何以故若法界是五蘊即是斷見若離五蘊即是常見離於二相不著二邊不可見過所見無名無相是則名為說於法界善女天云何五蘊能現法界如是五蘊不從因緣生何以故若從因緣生者為已生故生為未生故生若已生生者何用因緣若未生生者不可得生何以故未生諸法即是非有無名無相非校量譬喻之所能及非是因緣之所生故善女天譬如鼓聲依木依皮及桴手等故得出聲如是鼓聲過去亦空未來亦空現在亦空何以故是鼓音聲不從木生不從皮生及桴手生不於三世生是則不生若不可生則不可滅若不可滅無所從來若無所從來亦無所去若無所去則非常非斷若非常非斷則不一不異何以故此若是一則不異法界若如是者凡夫之人應見真諦得於無上安樂涅槃既不如是故知不一若言異者一切諸佛菩薩行相即是執著未得解脫煩惱繫縛即不證於阿耨多羅三藐三菩提何以故一切聖人於行非行同真實性是故不異故知五蘊非有非無不從因緣生非無因緣生是聖所知非餘境故亦非言說之所能及無名無相無因無緣亦無譬喻始終寂靜本來自空是故五蘊能現法界善女天若善男子善女人欲求阿耨多羅三藐三菩提異真異俗難可思量於凡聖境體非一異不捨於俗不離於真依於法界行菩提行爾時世尊作是語已時善女天踊躍歡喜即從座起偏袒右肩右膝著地合掌恭敬一心頂禮而白佛言世尊如上所說菩提正行我今當學是時索訶世界主大梵天王於大眾中問如意寶光耀善女天曰此菩提行難可修行汝今云何於菩提行而得自在爾時善女天答梵王曰大梵王如佛所說實是甚深一切異生不解其義是聖境界微妙難知若使我今依於此法得安樂住是實語者願令一切五濁惡世無量無數無邊眾生皆得金色三十二相非男非女坐寶蓮花受無量樂雨天妙花諸天音樂不鼓自鳴一切供養皆悉具足時善女天說是語已一切五濁惡世所有眾生皆悉金色具大人相非男非女坐寶蓮花受無量樂猶如他化自在天宮無諸惡道寶樹行列七寶蓮花遍滿世界又雨七寶上妙天花作天伎樂如意寶光耀善女天即轉女身作梵天身時大梵王問如意寶光耀菩薩言仁者如何行菩提行答言梵王若水中月行菩提行我亦行菩提行若夢中行菩提行我亦行菩提行若陽焰行菩提行我亦行菩提行若谷響行菩提行我亦行菩提行時大梵王聞此說已白菩薩言仁依何義而說此語答言梵王無有一法是實相者但由因緣而得成故梵王言若如是者諸凡夫人皆悉應得阿耨多羅三藐三菩提答言仁以何意而作是說愚癡人異智慧人異菩提異非菩提異解脫異非解脫異梵王如是諸法平等無異於此法界真如不一不異無有中間而可執著無增無減梵王譬如幻師及幻弟子善解幻術於四衢道取諸沙土草木葉等聚在一處作諸幻術使人覩見象眾馬眾車兵等眾七寶之聚種種倉庫若有眾生愚癡無智不能思惟不知幻本若見若聞作是思惟我所見聞象馬等眾此是實有餘皆虛妄於後更不審察思惟有智之人則不如是了於幻本若見若聞作如是念如我所見象馬等眾非是真實唯有幻事惑人眼目妄謂象等及諸倉庫有名無實如我見聞不執為實後時思惟知其虛妄是故智者了一切法皆無實體但隨世俗如見如聞表宣其事思惟諦理則不如是復由假說顯實義故梵王愚癡異生未得出世聖慧之眼未知一切諸法真如不可說故是諸凡愚若見若聞行非行法如是思惟便生執著謂以為實於第一義不能了知諸法真如是不可說是諸聖人若見若聞行非行法隨其力能不生執著以為實有了知一切無實行法無實非行法但妄思量行非行相唯有名字無有實體是諸聖人隨世俗說為欲令他知真實義如是梵王是諸聖人以聖智見了法真如不可說故行非行法亦復如是令他證知故說種種世俗名言時大梵王問如意寶光耀菩薩言有幾眾生能解如是甚深正法答言梵王有眾幻人心心數法能解如是甚深正法梵王曰此幻化人體是非有此之心數從何而生答曰若知法界不有不無如是眾生能解深義爾時梵王白佛言世尊是如意寶光耀菩薩不可思議通達如是甚深之義佛言如是如是梵王如汝所言此如意寶光耀已教汝等發心修學無生忍法是時大梵天王與諸梵眾從座而起偏袒右肩合掌恭敬頂禮如意寶光耀菩薩足作如是言希有希有我等今日幸遇大士得聞正法爾時世尊告梵王言是如意寶光耀於未來世當得作佛號寶焰吉祥藏如來應正遍知明行圓滿善逝世間解無上士調御丈夫天人師佛世尊說是品時有三千億菩薩於阿耨多羅三藐三菩提得不退轉八千億天子無量無數國王臣民遠塵離垢得法眼淨爾時會中有五十億苾芻行菩薩行欲退菩提心聞如意寶光耀菩薩說是法時皆得堅固不可思議滿足上願更復發起菩提之心各自脫衣供養菩薩重發無上勝進之心作如是願願令我等功德善根悉皆不退迴向阿耨多羅三藐三菩提梵王是諸苾芻依此功德如說修行過九十大劫當得解悟出離生死爾時世尊即為授記汝諸苾芻過三十阿僧祇劫當得作佛劫名難勝光王國名無垢光同時皆得阿耨多羅三藐三菩提皆同一號名願莊嚴間飾王十號具足梵王是金光明微妙經典若正聞持有大威力假使有人於百千大劫行六波羅蜜無有方便若有善男子善女人書寫如是金光明經半月半月專心讀誦是功德聚於前功德百分不及一乃至算數譬喻所不能及梵王是故我今令汝修學憶念受持為他廣說何以故我於往昔行菩薩道時猶如勇士入於戰陣不惜身命流通如是微妙經王受持讀誦為他解說梵王譬如轉輪聖王若王在世七寶不滅王若命終所有七寶自然滅盡梵王是金光明微妙經王若現在世無上法寶悉皆不滅若無是經隨處隱沒是故應當於此經王專心聽聞受持讀誦為他解說勸令書寫行精進波羅蜜不惜身命不憚疲勞功德中勝我諸弟子應當如是精勤修學爾時大梵天王與無量梵眾帝釋四王及諸藥叉俱從座起偏袒右肩右膝著地合掌恭敬而白佛言世尊我等皆願守護流通是金光明微妙經典及說法師若有諸難我當除遣令具眾善色力充足辯才無礙身意泰然時會聽者皆受安樂所在國土若有飢饉怨賊非人為惱害者我等天眾皆為擁護使其人民安隱豐樂無諸枉橫皆是我等天眾之力若有供養是經典者我等亦當恭敬供養如佛不異爾時佛告大梵天王及諸梵眾乃至四王諸藥叉等善哉善哉汝等得聞甚深妙法復能於此微妙經王發心擁護及持經者當獲無邊殊勝之福速成無上正等菩提時梵王等聞佛語已歡喜頂受爾時多聞天王持國天王增長天王廣目天王俱從座起偏袒右肩右膝著地合掌向佛禮佛足已白言世尊是金光明最勝王經一切諸佛常念觀察一切菩薩之所恭敬一切天龍常所供養及諸天眾常生歡喜一切護世稱揚讚歎聲聞獨覺皆共受持悉能明照諸天宮殿能與一切眾生殊勝安樂止息地獄餓鬼傍生諸趣苦惱一切怖畏悉能除殄所有怨敵尋即退散飢饉惡時能令豐稔疾疫病苦皆令蠲愈一切災變百千苦惱咸悉消滅世尊是金光明最勝王經能為如是安隱利樂饒益我等惟願世尊於大眾中廣為宣說我等四王并諸眷屬聞此甘露無上法味氣力充實增益威光精進勇猛神通倍勝世尊我等四王修行正法常說正法以法化世我等令彼天龍藥叉健闥婆阿蘇羅揭路茶俱槃茶緊那羅莫呼羅伽及諸人王常以正法而化於世遮去諸惡所有鬼神吸人精氣無慈悲者悉令遠去世尊我等四王與二十八部藥叉大將并與無量百千藥叉以淨天眼過於世人觀察擁護此贍部洲世尊以此因緣我等諸王名護世者又復於此洲中若有國王被他怨賊常來侵擾及多飢饉疾疫流行無量百千災厄之事世尊我等四王於此金光明最勝王經恭敬供養若有苾芻法師受持讀誦我等四王共往覺悟勸請其人時彼法師由我神通覺悟力故往彼國界廣宣流布是金光明微妙經典由經力故令彼無量百千衰惱災厄之事悉皆除遣世尊若諸人王於其國內有持是經苾芻法師至彼國時當知此經亦至其國世尊時彼國王應往法師處聽其所說聞已歡喜於彼法師恭敬供養深心擁護令無憂惱演說此經利益一切世尊以是經故我等四王皆共一心護是人王及國人民令離災患常得安隱世尊若有苾芻苾芻尼鄔波索迦鄔波斯迦持是經者時彼人王隨其所須供給供養令無乏少我等四王令彼國主及以國人悉皆安隱遠離災患世尊若有受持讀誦是經典者人王於此供養恭敬尊重讚歎我等當令彼王於諸王中恭敬尊重最為第一諸餘國王共所稱歎大眾聞已歡喜受持
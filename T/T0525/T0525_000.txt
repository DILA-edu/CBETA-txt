聞如是一時佛在舍衛國祇樹給孤獨精舍與大比丘眾千二百五十人俱爾時舍衛城有大長者財富無數田宅牛馬不可稱計家無親子其國俗法若無子者壽終之後財沒入官長者夫婦禱祠諸天日月星辰求索子息竪立門戶亦不能得時長者婦歸命三寶奉受五戒晨夜精進不敢懈怠便得懷軀婦人黠者有五事應知一者知夫婿意二者知夫婿念不念三者知所因懷軀四者別知男女五者別善惡是長者婦報長者言我已懷軀長者歡喜日日供養衣被飲食極使精細十月已滿便生得男五乳母共供養子乳哺者洗浴者衣被者抱持者兒即長大年十五六長者夫婦為子索婦得長者女端正姝好於城外園館大請人客飲食娛樂餚饍精細四方來者無所拒逆如是賓從至于七日時兒夫婦遊行園中有樹名曰無憂其上有花色甚鮮好如弱緋色婦語夫言欲得此華夫便上樹為取此華樹枝細劣即時摧折兒便墮地斷絕而死父母聞之知墮樹死便走奔趣母抱其頭父抱兩脚摩挲瞻視永絕不穌父母悲哀五內摧傷眾客見之亦代哀痛死何急疾眾客飲食娛樂未畢而反墮樹死亡無常時佛世尊與阿難俱著衣持鉢入城分衛見長者夫婦獨有一子而墮樹死啼哭悲傷甚不可言佛見此兒所從來生從忉利天壽命終盡過生於長者家死即生龍中金翅鳥王復取食之三處悲哀悉共發喪佛告阿難詣長者所解喻其意為除其患設不爾者恐愁憂死阿難言唯然即從佛行到長者所長者聞佛來到其所心即歡喜稽首佛足佛問長者何為愁憂乃如是乎長者白佛我身無相由有一子為其娶婦請客飲食娛樂未畢上樹取華墮地便死我身如石心如剛鐵適得一子而捨我死佛告長者人生有死物成有敗對至命盡不可避藏捐去憂念勿復憂慼時佛出光明遍照十方使長者見天上龍中父母啼哭佛語長者此兒本從忉利天上壽盡命終來生卿家壽盡便生龍中金翅鳥王即取噉之三處一時共啼哭為是誰子佛即說偈言天上諸天子為是卿子乎為在諸龍中龍神之子耶時佛自解言非是諸天子亦非為卿子復非諸龍子生死諸因緣無常譬如幻一切不久立譬若如過客佛語長者死不可得離去事不追長者白佛言此兒宿命罪福云何生豪富家其命早夭此為何應佛言此兒前世好喜布施尊敬於人緣此福德生豪富家喜射獵戲傷害群生用是之故令身命短罪福隨人如影隨形長者踊躍逮得法忍佛說如是長者夫婦一切眾會皆歡喜受
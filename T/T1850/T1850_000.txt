佛祖之道以心傳心菩薩造論通經亦唯此一大事故云十方諦求更無餘乘縱令曲為群機循循善誘從實施權說種種道譬如三草二木受潤不同而能潤之雨原只一味故云如食石蜜中邊皆甜又云粗言及細語皆歸第一義豈應封文失旨橫執名相剖判虛空也哉且如彌勒世尊迹居補處本必難思無著天親既是龍華輔弼則與文殊普賢何異至於馬鳴龍樹並屬金口授記傳佛心宗其所著述決定不當互相乖異乃後世講師輒妄判曰天親識論是立相始教龍樹中論是破相始教馬鳴起信是終教兼頓並未是圓嗚呼其亦不思甚矣夫天親宗瑜伽而立唯識先以唯識破我法二執次明識亦如幻非真實有故亦名為破色心論今乃目之為立相教可乎龍樹依甚深般若遍蕩四性情執以顯法性故曰欲具足一切佛法者當學般若又曰若以無此空一切無所作以有空義故一切皆得成今乃目之為破相教可乎馬鳴以一心真如門顯甚深般若隨智說以一心生滅門顯瑜伽八識隨情說真如即一真法界統事理而泯絕事理者也生滅即全理所成之事全事無性之理也二門不離一心則無一生滅而非全體真如無一真如而不全具生滅即事事無礙法界也今乃謂其不同唯識中論仍非圓極一乘可乎況經論中並謂真如與一切法如水與波不一不異誠證具在何容偏執蓋若言定一則真如不生滅應一切法亦不生滅或一切法生滅應真如亦生滅固為不可若言定異則真如非即一切法之實性應在一切法外別有方隅不常不遍尤為不可故起信謂真如受熏者譬如觸波之時即觸於水所以破定異之執初未嘗言真如隨熏轉變也唯識謂真如不受熏者譬如波動之時濕性不動所以破定一之執初未嘗言別有凝然真如也然則唯識所謂真故相無別即起信一心真如門也唯識所謂俗故相有別即起信一心生滅門也楞伽經云諸識有三種相謂轉相業相真相宗鏡釋云起心名轉八俱起故皆有生滅故名轉相動則是業八識皆動盡名業相八之真性盡名真相由此觀之起信唯識皆宗楞伽明矣宗本既同則諸名義自不相違乃註疏家不能以義定名漫爾依名定義致令二論乖同水火可不哀哉此大乘起信論藏有二本一是梁真諦譯一是唐實叉難陀譯二譯對閱唐本更為文顯義順但舊既流通梁本私心弗敢自專敬以鬮決於佛拈得宜解唐本遂殫一隙微明剖盡兩宗迷執名之為裂網疏云癸巳十月十有八日下筆故敘釋此為二初釋題二釋文今初大乘起信論題目五字四別一通略而言之三重能所大乘起信猶云起大乘信即是別題論之一字即是通題言三重者一論為能起大乘信為所起二信為能信大乘為所信三大為能揀乘為所揀也釋此為三初釋大乘二釋起信三釋論字初釋大乘為二初分釋次合釋分釋復二初釋大次釋乘初釋大者絕待無外強名曰大即是直指眾生現前介爾心性法爾具足體大相大用大三種義故謂只此現前介爾之心隨緣不變全體真如名為體大只此全妄即真體中本具恒沙稱性功德在凡不減在聖不增名為相大只此心性體相不變隨緣出生十界染淨因果達此緣生無性便能翻染成淨名為用大言體則體外別無相用如濕外別無水波故體絕待言相則相外別無體用如水外別無濕波故相絕待言用則用外別無體相如波外別無濕水故用絕待如此三大不一不異不可思議唯是一心故言大也次釋乘者約喻為名運載為義即是直指眾生現前介爾心性法爾運載至於佛地自利利他無休息故名為乘也心性體大即是理乘亘古亘今恒不變故心性相大即是隨乘不離不脫恒相應故心性用大即是得乘如輪王七寶自在成就故性具三大總名理乘無三體故照性成修修時三大總名隨乘順法性故從因剋果果時三大總名得乘極自在故性修不二因果不二故目此現前介爾心性以為乘也初分釋竟次合釋者雖復眾生現前介爾心性即是不可思議大乘而迷悟因緣染淨熏習遂有十法界異謂若迷此一心而起見思十惡則運載眾生入三惡道名為跛驢壞車若知畏三塗苦修行十善及諸色無色定則運載眾生到三善道更能畏三界苦修行出世戒定慧學永脫苦輪則運載眾生入涅槃城名為羊車若知十二因緣本自無性體其本空永息惑業苦輪則亦運載眾生入涅槃城雖乏大悲猶作眾生增上福田名為鹿車若念自他同在苦輪志願兼濟具足大悲發起弘誓普能運載眾生漸趣無上大涅槃城名為牛車若了達此現前介爾心性即是不可思議大乘深觀動心即不生滅即得入於真如之門始從名字運至觀行乃至究竟自運功畢運他不休名為大白牛車今言大乘正指大白牛車揀非門外三車故也復次一切眾生雖復迷此心性舉體為壞驢車及三車等然此心性隨緣不變未嘗不即究竟大乘譬如真金雖復用作種種穢器及諸雜器而金性不改貴重如故苟知穢器體即真金即於穢器得真金用是故光照阿鼻不難十地頓超放下屠刀便是千佛一數鸚鵡念佛而焚得舍利白鴿聞經而轉身作祖故直指此一切眾生迷妄心性為大乘也前以大揀小約對待說亦即生滅門義後即小成大約絕待說亦即真如門義一切眾生現前介爾之心法爾具此二門不相離故故名為大乘也初釋大乘竟二釋起信亦二初分釋次合釋分釋復二初釋起次釋信初釋起者問一切諸法無生無起云何乃言起耶答法性無起亦無不起若但言起即失真如門義若但言不起即失生滅門義若言亦起亦不起即互相違若言非起非不起即成戲論當知四句皆不可說若不墮情執順四悉檀則有因緣故亦可得說今言起者乃非起非不起而論起耳何者一心絕待本無能信所信之殊而迷此一心則起無量疑惑如水成氷翻此迷惑遂起圓常正信如氷還成水迷悟雖分一性不動故非起性無增減迷悟宛然故非不起是則起即不起不起而起約此論起妙在其中蓋雖熾然起信仍唯一心仍無能信所信之異無能無所而能而所能所皆即一心法界如燈有照還照於燈故云自心起信還信自心是為無上性起法門次釋信者據唯識論於諸善心所中最為上首謂於實德能深忍樂欲心淨為性對治不信樂善為業釋云然信差別略有三種一信實有謂於諸法實事理中深信忍故二信有德謂於二寶真淨德中深信樂故三信有能謂於一切世出世善深信有力能得樂果能成聖道起希望故由斯對治不信彼心愛樂證修世出世善今論中云信有四種一信根本謂樂念真如法故二信佛具無邊德謂常樂禮敬供養聞法修行迴向一切智故三信法有大利益謂常樂修行諸波羅蜜故四信正行僧謂常供養諸菩薩眾正修自利利他行故應知識論一信實有即同今論一信根本識論二信有德三信有能即合今論第二三四信也又識論云此信心所自性澄清亦能淨餘心心所等如水清珠能清濁水又諸染法各有別相唯有不信自相渾濁復能渾濁餘心心所如極穢物自穢穢他信正翻彼故淨為相良以如來藏性不變隨緣舉體而為一切心王心所而此一切心王心所隨緣不變一一無非全體如來藏性故此信之一字雖約俗諦分別不過止是諸善心所之一而實即是藏性全體非是藏性少分又雖一切諸染心所皆亦並是藏性全體由逆性故多諸過咎譬如金作穢器不堪把玩唯此信心能順性故多諸功德譬如金作轉輪王冠愈顯尊貴所以一有信心則一切善法無不共相應也初分釋竟次合釋者夫性起法門雖復不可思議而生滅因緣則非一概或信邪倒見起惑造業則於正法名為不信或於世間因果起信則成人天十善色無色定名有漏善或於四諦十二因緣起信則成二乘出世法門名無漏善或於六度四攝大菩提果無上涅槃起信則成菩薩自利利他法門名中道善或於現前介爾心性不可思議絕待大乘起信則成無上圓頓法門名一乘善今正起此一乘不思議信故云起信紹佛種也復次教中每云信解行證今但言起信不言起解行證者信為法界一切法趣信離信無別解行證故謂一切眾生雖復不信自心大乘妙理起惑造業而信心之性未曾稍減如水成氷濕性不改是謂理即起信若聞此論能知現前介爾心性即是大乘是謂起名字信若能念念觀此心性知其念即無念不起無明諸顛倒惑是謂起觀行信若任運消除粗染淨於六根是謂起相似信若入正位從淨心地乃至菩薩究竟地是謂起分證信若超過菩薩地微細分別究竟永盡心根本性常住現前是謂起究竟信是故但云起信也二釋起信竟三釋論者同辯徵析剖斷開示令得決定之謂若藉語言文字顯示實義對治邪執分別修行正道之相勸令修習是教決定能起聞思修等觀行相似之信若觀察推求色等五蘊及一切法皆不成就知妄動心即不生滅是行決定能起淨心地等分證之信若得入於真如之門永斷相應不相應染以一念相應慧頓拔無明根是理決定能起一切種智究竟之信故名大乘起信論也此論是佛滅後六百年中西天第十二祖馬鳴大師菩薩所造乃性相之總持言略義廣誠了義大乘佛祖心印也若作五重玄義說者法喻為名一心真如為體觀察一切妄念無相為宗除疑去執發起大乘淨信為用大乘方等為教相也初釋題竟釋文為三初歸敬述意二正說五分三結施迴向初中二初偈頌二長文初又二初歸憑三寶二述造論意今初歸命盡十方普作大饒益智無限自在救護世間尊及彼體相海無我句義法無邊德藏僧勤求正覺者造論弘法必先歸憑三寶者略有四義一順古先聖賢儀式故二令眾生增長福德善根故三不同外道議論無宗本故四顯示能歸所歸性空寂感應道交難思議故文中歸命二字即攝能歸之三業盡十方以下即示所歸之三寶也歸命猶言身命歸依歸者投向義返還義生死海中唯三寶功德可作恃怙故應投向三寶體性即眾生現前介爾心性由無始來背覺合塵甘自逃背今背塵合覺復本心源故名返還也命者依於色心連持不斷之所假立即是本識種上功能名為不相應行非有實法但為一切眾生迷情之所寶重故隨順世間語言舉此總攝三業也將此最重之命投向住持三寶則為增上勝緣研此假立之命返還一體三寶則顯大乘正體故首稱歸命也盡十方者總顯無窮無盡三寶境也以眾生現前介爾心性本自竪無初後橫絕邊涯十方虛空並不出於介爾心之分際究竟證此心性者名之為佛秖此心性即名為法詮此心性者亦名為法信解修證此心性者名之為僧所以三寶同於心性盡十方也又復現前介爾之心體大即法寶相大即佛寶用大即僧寶又介爾心圓具三大理性總名法寶覺此三大之智名佛寶理智不二名僧寶是為一體三寶證此一體三寶名十方佛說此一體三寶能詮所詮皆名為十方法修此一體三寶名十方僧是為大乘住持三寶若無一體三寶則無以建立住持三寶若非住持三寶則無以顯發一體三寶如無一心真如則無以為生滅所依如無生滅門中熏習淨法則無以顯一心真如當知一體三寶即真如門大乘體也住持三寶即生滅門大乘體相用也二門不相離故不得偏論歸也普作大饒益三句是別示佛寶及彼體相海二句是別示法寶無邊德藏僧二句是別示僧寶皆約住持三寶示者一體之外無住持故不歸住持三寶相非歸一體故普作大饒益者徹證平等體性能以同體法力熏眾生也智無限自在者圓滿四智菩提照理量境悉無餘也救護世間尊者究竟大慈大悲救惡護善無與等也法身冥益十界眾生報身顯益地上菩薩化身顯益三乘六凡故云普作大饒益而三身益物並依平等法性之力束之以為法身佛寶圓鏡智品能顯法身平等智品能示報身成事智品能現化身觀察智品應機說法故云智無限自在而四智心品並是曠劫真修之所剋證束之以為自受用身佛寶法身平等救護一切世間報身救護菩薩世間化身救護三乘六凡世間故云救護世間尊而慈悲與拔並是果上任運不思議用束之以為勝劣隨類三種化身佛寶此三佛寶即是一切眾生現前介爾心性本具之體相用但迷情日用不知名理即佛諸佛圓滿證得名究竟眾生眾生無上者佛是故名為世尊也及彼體相海者彼即指上佛寶體相謂真如之體性德之相既言體相即攝於用以是三法不相離故此體相用深廣莫測名之為海雖體相海即是眾生現前心性不單屬佛而唯佛究竟證得故舉此以顯所詮法寶也及者顯佛法本不二義蓋佛是假名法是實法攬法成人因人辨法是故佛性法性唯是一性所謂智外無如如外無智雖辨住持三寶亦非條然各別不同愚法聲聞偏指黃卷赤牘以為法寶然黃卷赤牘亦是如來藏舉體所成亦即體相海矣無我句義法者指能詮法寶也無我即二無我句謂名句文身舉句即兼得名名句所依即是文身故也義謂句之所示即指二無我觀法謂義之所顯即指一心真如佛所說法句義乃多今獨舉無我句義者唯有此二空觀能從心生滅門即入真如門故無我句即教經義即行經法即理經三經不即不離以為能詮並不出體相海還即詮顯體相海也無邊德藏僧者稱性起修性海無邊故所修功德亦復無邊一一功德並能含攝無邊功德故名為藏具如後文所明隨順法性修行施等一一皆成波羅蜜也言勤求正覺者顯菩薩僧所修功德不向三有不向二乘唯正趣向無上菩提故也問何以不歸二乘僧耶答此有二義一約對待義二乘是所悲濟境故二約開顯義二乘所行亦是菩薩道故二述造論意為欲令眾生除疑去邪執起信紹佛種故我造此論於一心真如生滅實理事中猶豫不了名之為疑於無我如來之藏妄計人我法我名為邪執疑除執去則正信自起起大乘信則決定成佛自度度他燈燈無盡故為紹佛種也初偈頌竟二長文亦二初重述意二正立科今初論曰為欲發起大乘淨信斷諸眾生疑暗邪執令佛種性相續不斷故造此論問偈中先言除疑去執後言起信今文先言發起淨信後言斷諸疑執何耶答若約自行則除疑去執起信如秤兩頭低昂時等無有先後若約化他則自先發起大乘淨信乃能斷諸眾生疑暗邪執令佛種性相續不斷也故雖重述無重繁過二正立科有法能生大乘信根是故應說有法即指下文所詮一切眾生心也說此心真如相即示大乘體說此心生滅因緣相能顯示大乘體相用令諸眾生生聞思修三慧乃至究竟成佛名為大乘信根有此勝益故應說也說有五分一作因二立義三解釋四修信五利益作因梁云因緣所謂四悉檀因緣諸佛菩薩若無四悉因緣不說法也立義謂依境顯諦竪大乘之正法解釋謂種種開示闡所立之實義修信梁云修行信心謂策進初機令其依解起行利益梁云勸修利益謂結明此論功能令人希慕信向也此中一作因者是總明四悉因緣二立義者為上根人舉便知有是約第一義說三解釋者為中根人微細剖析令其永斷疑執隨文入證是約對治義說四修信者為下根人策進修習令其依解起行是約為人義說五利益者為未種善根人稱歎功德止息誹謗令其歡喜向慕是約世界義說又就一人次第獲益言之二立義者令知摩訶衍義即是一切眾生之心不俟他求得歡喜益三解釋者令於一心二門解如實義得生善益四修信者令其妙解不同說食數寶得滅惡益五利益者令知同於諸佛菩薩所修所證得入理益此皆一往分別實則分分皆具四悉檀也又作因是序分立義等三是正宗分別益是流通分初歸敬述意竟二正說五分即分為五一作因五利益一作因二初正明八因二釋疑明意今初此中作因有八一總相為令眾生離苦得樂不為貪求利養等故總相者不唯此論總相乃諸佛菩薩說法之總相也為令眾生離分段變易因果之苦得菩提涅槃究竟之樂是益他義不為貪求利養名譽及恭敬等是離過義自離諸過能益眾生方可造論弘法否則名為裨販如來矣二為顯如來根本實義令諸眾生生正解故通則一部論文皆顯實義而生正解別則偏指立義解釋二分言之三為令善根成熟眾生不退信心於大乘法有堪任故通則一部論文皆令於大乘法增其堪任別則偏指解釋分中第三分別修行正道相也四為令善根微少眾生發起信心至不退故通則一部論文皆能發起信心令至不退別則偏指四修信分五為令眾生消除業障調伏自心離三毒故通則一部論文皆可除障調心遠離三毒別則偏指修信分中四精進門六為令眾生修正止觀對治凡小過失心故通則一部論文皆是止觀法門皆可對治凡小別則偏指修信分中五止觀門七為令眾生於大乘法如理思惟得生佛前究竟不退大乘信故通則一部論文皆是念佛三昧皆是往生正因別則偏指修信分中求生西方極樂法門八為顯信樂大乘利益勸諸含識令歸向故此別指第五利益分也初正明八因竟二釋疑明意二初釋疑二明意初中二初總釋二別釋今初此諸句義大乘經中雖已具有然由所化根欲不同待悟緣別是故造論所化謂未來眾生根謂昔所成種有上中下欲謂現所欣樂有廣中略緣謂一切經論能與眾生悟道作增長緣當知上中下三根各有廣中略三種所欲不同又與佛菩薩經論各有有緣無緣差別故應為有緣三根眾生逗其喜略之欲造此論也二別釋此復云何謂如來在世所化利根佛色心勝一音開演無邊義味故不須論此復云何總徵起也先釋佛世次釋滅後所化利根者統論佛世眾生亦有種種三根不同但對滅後即皆稱利以善根不深不能親值佛故佛色心勝者色則相好莊嚴心則六通十力故云勝也一音開演無邊義味者佛以一音演說法眾生隨類各得解譬如一雲所雨三草二木各得生長也色勝即身輪不思議化心勝即意輪不思議化一音開演即口輪不思議化所化既是利根能化三輪又勝故不須論而能開悟也佛涅槃後或有能以自力少見於經而解多義復有能以自力廣見諸經乃至解義少見於經能解多義名為義持亦是法行種性廣見諸經乃至解義名為文持亦是信行種性此二種人亦不須造論也然據梁本則廣聞取解在前似兼文持故勝據今本則少見多解在前似是法行故勝剋實言之義持文持信行法行各有利鈍非可一向論也或有自無智力因他廣論而得解義亦有自無智力怖於廣說樂聞略論攝廣大義而正修行自無智力故藉他論而樂廣樂略仍是信行法行二類種性不同亦是文持義持二類熏習有別故也初釋疑竟二明意我今為彼最後人故略攝如來最勝甚深無邊之義而造此論示大乘體故最勝顯大乘相故甚深顯大乘用故無邊也一作因分竟二立義二初標二釋今初云何立義分謂摩訶衍略有二種有法及法摩訶衍此翻大乘略如題目中釋又七義故名為大乘一法大謂方廣經典二心大謂四弘誓願三解大謂圓常信解四淨大謂淨心地淨二分別五莊嚴大謂福德智慧六時大謂三阿僧祇七具足大謂無上菩提前六是大乘因後一是大乘果也有法者梁本云法猶因明所謂前陳有法以為宗依乃指因緣生法以為所觀境也法者梁本云義猶因明所謂後陳宗體指所顯理諦以明大乘義也二釋二初釋有法二釋法今初言有法者謂一切眾生心是心則攝一切世間出世間法依此顯示摩訶衍義統論因緣所生皆是有法皆悉即空假中皆可顯示摩訶衍義故曰心佛眾生三無差別但初機之人若令觀於佛法則疑太高若令觀眾生法則疑太廣所以秖令觀心又恐人謬謂眾生心外別有真心故但立一切眾生心以為所觀境也夫舉佛法則攝一切心法及眾生法舉眾生法則攝一切佛法及以心法今舉眾生現前介爾心法則攝一切眾生法及佛法故云攝一切世間出世間法也依此眾生現前介爾心法顯示摩訶衍義則一顯示一切顯示隨舉一一眾生法一一佛法無不皆是摩訶衍義矣故法華云七寶大車其數無量也以此心真如相即示大乘體故即此現前介爾之心不在內不在外不在中間過去無始未來無終現在無際非有相非無相非亦有亦無相非非有非無相非生死相非涅槃相非二邊相非中道相非可說相非不可說相非亦可說亦不可說相非非可說非不可說相不得已故強名為真如相即此真如是大乘體更無別體也應立量云眾生心是有法即大乘體宗因云真如相故同喻如迷悟所依之方方非迷悟此心生滅因緣相能顯示大乘體相用故即此真如不變心體舉體隨緣而有生滅所謂隨於染淨緣具造十法界雖造十界十界皆是假名無性隨緣不變當體即真故能顯示大乘體也由隨染緣妄起無明有見不見似不清淨非常非樂非我非淨非寂靜是變異不自在具過恒沙虛妄雜染今翻染成淨無明不起無見不見心性無動無有餘法而可更求即於真如立大智慧光明義遍照法界義真實了知義本性清淨義常樂我淨義寂靜不變自在義滿足過於恒沙清淨功德義故能顯示大乘相也由與眾生同在生死輪迴海中方肯自憫憫他發大誓願修大福慧證本法身任運起於不思議業盡未來際利樂有情故能顯示大乘用也然則現前介爾心體即大乘體現前心中惑相即大乘相現前心中業用即大乘用而眾生迷染因緣日用不知由有迷染因緣方立悟淨因緣由有悟淨因緣方顯體相用大故云此心生滅因緣相能顯示大乘體相用也譬如水結成氷則濕體融相潤用皆不可見若知氷原是水方便令泮方能顯示濕體融相潤用耳設不觀心生滅因緣則不能顯體相用大如守堅氷無可受用設離眾生現前之心別求大乘亦不能顯體相用大如大凍時若棄堅氷別無有水學大乘者幸深思之應立量云眾生心是有法能顯示大乘體相用宗因云生滅因緣相故同喻如依方故迷因迷故悟於方初釋有法竟二釋法二初釋大義二釋乘義今初所言法者略有三種一體大謂一切法真如在染在淨性恒平等無增無減無別異故前云此心真如相即示大乘體今云一切法真如者以心真如即一切法真如無二真如故也一切法即染法淨法略則五位百法廣則百界千如也隨拈一法並是真如全體非是少分故云性恒平等悟時無得迷時無失又芥子毛端之真如非小須彌寶剎之真如非大故云無增無減一相無相不可分離故云無別異也夫既言一切法又言在染在淨是全約生滅因緣而隨云性恒平等無增無減無別異故則知生滅因緣即是真如門矣故下文云展轉不相離也若捨生滅因緣何由體會真如若執生滅因緣又何由了達真如也哉二者相大謂如來藏本來具足無量無邊性功德故此謂眾生現前介爾之心即是如來藏也夫真如不變隨緣舉體而為眾生介爾之心則介爾心便是真如全體今又名為如來藏者是約生滅門中隱名如來藏顯名法身故也然法身與如來藏雖有二名終無二體故不唯顯名法身之時具足無量無邊性功德相即正在隱名如來藏時本來具足無量無邊性功德也三者用大能生一切世出世間善因果故只此眾生現前介爾之心無法不具無法不造所謂隨於染淨緣具造十法界遍能出生十界因果但約九界言之則三塗等諸惡因果雖亦此心之用如以金作穢器利刀割泥無上寶珠而作彈丸不名用大人天有漏因果雖亦此心之用如以摩尼僅貿一衣一食不名用大二乘無漏因果雖亦此心之用如空守閻浮檀金不生息利不名用大權乘菩薩五通因果雖有自利利他之用如以閻浮檀金而作商賈貿易未能統御自在亦不名用大雖又希心極果如以閻浮檀金作王寶冠未能拔宅飛昇亦不名用大唯有佛乘種性知此現前介爾之心體即真如具無邊德便能觀察一切妄念無相自愍愍他發大誓願稱性修習滅無始無明證本法身任運起於不思議業種種自在作用差別周遍法界與真如等譬如以閻浮金煉作仙丹便能拔宅飛昇遊戲自在故名用大也問果中用大垂形九界有時示現三塗亦應生惡因果如何但言善因果耶答為度眾生示作惡因本無迷染即無漏善為度眾生示受惡果亦無苦受如三禪樂是故但名善因果也又所言能生一切善因果者謂果中大用遍與眾生作增上緣令生世出世間諸善因果非謂既成佛已自生世出世間善因果也以諸佛所有一切變現皆是真如自在甚深之用皆合涅槃清淨妙德不可喚作實因果故問用大既約佛果何名此心生滅因緣相耶答若無眾生心則無大乘體相若無大乘體相何處有大乘用問既云真如甚深用何故不屬真如乃屬生滅因緣答若非生滅因緣則真如之名尚自不立何得辨用大耶夫眾生現前介爾生滅之心體即真如相即如來藏用即能生一切因果而日用不知是謂理即大乘若能知此一心體大相大用大是謂名字即大乘若能觀察妄念無相是謂觀行即大乘若粗垢先落六根清淨是謂相似即大乘此論名之為相似覺若能親證此體相用任運增進是謂分證即大乘此論名之為隨分覺若至心根本性常住現前是謂究竟即大乘此論名之為究竟覺六而常即始終平等即此心真如門也即而常六昇沈碩異即此心生滅門也故立一切眾生心為有法顯示摩訶衍義初釋大義竟二釋乘義一切諸佛本所乘故一切菩薩皆乘於此入佛地故此更約能乘之人以顯所乘之法故曰言大乘者文殊普賢等一切大人之所乘也夫一切眾生心莫不具體相用三大即此三大便名為乘而九界眾生不能盡此心大乘之用枉作壞驢羊鹿水牛諸乘唯一切佛已乘此大乘到究竟地一切菩薩皆乘此大乘乃入佛地故必約眾生心以顯大乘義也二立義分竟三解釋分二初立科二正解今初云何解釋分此有三種所謂顯示實義故對治邪執故分別修行正道相故顯示實義以除疑對治邪執以去執即是起信分別修行正道相即是紹佛種也二正解三初顯示實義二對治邪執三分別修行正道相初中三初總標二門次各釋二門三結示不離今初此中顯示實義者依於一心有二種門所謂心真如門心生滅門此二種門各攝一切法以此展轉不相離故一心即指眾生現前介爾心也言二種門者非是前後左右名為二也秖是隨緣不變即此生滅心名真如門不變隨緣即此真如心名生滅門正所謂是舍唯有一門亦所謂十方薄伽梵一路涅槃門但迷之則生死始則真如舉體而為生滅悟之則輪迴息則生滅當體便是真如故約迷悟而明二種門也又對迷說悟即生滅門迷悟平等乃真如門言此二門各攝一切法者謂約真如門則攝百界千如五位百法一一無非真如性恒平等無增無減無別異故約生滅門亦攝百界千如五位百法一一無非生滅以六凡諸法是迷染因緣所成四聖諸法是悟淨因緣所成世出世間無有一法不從生滅因緣而顯示故言以此展轉不相離者謂離一心真如則無生滅可得如離於方別無迷悟亦如離於濕性別無氷水離一心生滅亦無真如可得如離迷悟別無有方亦如離於氷水別無濕性也問何故依於一心示二門耶答一切諸法法爾有此二門所以諸佛說法常依二諦心真如門即真諦心生滅門即俗諦雖云二諦唯是一法所以二諦圓融不可思議故各攝一切法展轉不相離也又全性起逆順兩修名生滅門全逆順兩修不改一性名真如門又全理成事名生滅門全事即理名真如門又分別事理名生滅門泯絕事理名真如門又即權而實名真如門即實而權名生滅門又分別權實名生滅門權實不二名真如門又為實施權依真如門說生滅門開權顯實指生滅門即真如門又為實施權開權顯實皆生滅門理則非權非實名真如門又隨智說則生滅即真如門隨情說則真如即生滅門隨情智說則依於一心有二種門也問既二門即是二諦且七種二諦如何相攝答若實有為俗實有滅為真俗即生滅門中執相應染所攝真則與而言之是生滅門中相似覺攝奪而言之秖是不斷相應染攝以是分別法執所取境故若幻有為俗幻有即空為真俗亦執相應染所攝真乃真如門中空義少分所攝若幻有為俗幻有即空不空共為真俗同前攝真乃生滅門中本覺義攝亦攝真如門中少分空義若幻有為俗幻有即空不空一切法趣空不空為真俗同前攝真即真如門攝若幻有幻有即空皆名為俗不有不空為真俗即生滅門中不覺義攝亦攝相似覺義真即生滅門中本覺義攝若幻有幻有即空皆名為俗不有不空一切法趣不有不空為真俗同前攝真即真如門攝若幻有幻有即空不有不空皆名為俗一切法趣有趣空趣不有不空為真俗即心生滅門真即心真如門方是此論之本旨也問五種三諦如何相攝答幻有為俗同前執相應染所攝即空不空為真點此不空名中道者空即真如門中空義少分中即生滅門中本覺義耳若一切法趣空不空點此不空名中道者空即真如門中空義中即真如門中不空義也若分幻有幻有即空之俗以為真俗兩諦指不有不空之真名中諦者俗是執相應染所攝真是相似覺攝中是本覺攝也若一切法趣中者俗與真仍同前攝中乃真如門中不空義攝也若圓妙三諦者真即真如門中空義俗即全攝生滅門中覺不覺義中即真如門中不空義也一心二門展轉不相離故所以一心三諦圓融不可思議須知理中本具三諦但以理融事則無事而非理故束三為二事中亦具三諦但以事顯理則無理而非事故束三為一也次各釋二門二初釋心真如門二釋心生滅門初中二初正釋此心真如相二即示大乘體初又二初正詮法體二明隨順悟入初又二初借言詮法二顯法離言今初心真如者即是一法界大總相法門體以心本性不生不滅相一切諸法皆由妄念而有差別若離妄念則無境界差別之相是故諸法從本已來性離語言一切文字不能顯說離心攀緣無有諸相究竟平等永無變異不可破壞唯是一心說名真如故心即指眾生現前介爾之心真謂其性不妄以非肉團亦非緣影非有內外中間過現未來分劑方隅等妄相故如謂其性不異無生無滅無垢無淨無增無減無別異故蓋真如不變隨緣舉體而為眾生現前介爾之心此心隨緣不變仍即真如法界全體故云即是一法界大總相法門體也從來無二強名為一諸法本源強名法界絕待無外強名曰大一相無相無差別相強名總相可軌可持強名為法無所不通強名為門譬如大海舉體成漚研此一漚別無自體唯攬大海濕性為體只此一漚濕性便是大海全體濕性更非有二性更非有別相故又如日光舉體入隙研此隙光別無自體唯攬日輪光明為體只此一隙明性便是日輪全體明性更非有二性更非有別相故以心本性下釋成此義謂以眾生現前介爾心之本性前無始故不生後無終故不滅譬如虛空非是暫有非可暫無而亦不同虛空對色所顯之相故不得已強名之為不生不滅相也此中應有問曰經中每言心生法生心滅法滅今現見一切諸法種種生滅差別豈非即是心之生滅胡云不生不滅相耶故今釋曰一切諸法皆由妄念而有差別譬如瞖目妄見空華若離妄念則無境界差別之相譬如瞖病既除則無空華起滅相也是故心之真如即是諸法真如諸法真如即心真如心既從本已來性離語言一切文字不能顯說離心攀緣無有諸相究竟平等永無變異不可破壞所以諸法亦即從本已來性離語言乃至不可破壞也是則一切諸佛一切眾生一切假實國土究竟唯一淨心為體一心之外更無餘法故不得已說名為真如也二顯法離言從本已來不可言說不可分別一切言說唯假非實但隨妄念無所有故言真如者此亦無相但是一切言說中極以言遣言非其體性有少可遣有少可立此明心真如性即是一切法真如性言語道斷故不可言說心行處滅故不可分別且如世間諸物尚且喚火不熱喚水不濕故亦不可言說念火不燒念水不浸故亦不可分別況復真如第一義諦離過絕非唯是自覺聖智之所冥證如何而可言說及分別耶以一切言說唯是假名非有實義但隨妄念之所強立畢竟無所有故此中應有問曰既云不可言說則真如二字獨非言耶既云不可分別則真如不生滅相獨非相耶故今釋曰言真如者此亦無相但是一切言說中極以言遣言而已如唯識論云真如亦是假施設名遮撥為無故說為有遮執為有故說為空勿謂虛幻故說為實理非妄倒故名真如不同餘宗離色心等有實常法名曰真如即是言說中極以言遣言之旨也又恐迷者聞此遣言謬計有法可遣故云非其體性有少可遣仍恐迷者聞說無遣謬計有法可立故云非其體性有少可立夫非少可遣則非頑空非少可立則非幻有由非幻有故成真實空義由非頑空故成真實不空義也梁本云此真如體無有可遣以一切法悉皆真故亦無可立以一切法皆同如故大佛頂經云五陰六入十二處十八界生滅去來皆如來藏妙真如性即是無可遣義又云性真常中求於去來迷悟生死了無所得即是無可立義初正詮法體竟二明隨順悟入問曰若如是者眾生云何隨順悟入答曰若知雖說一切法而無能說所說雖念一切法而無能念所念爾時隨順妄念都盡名為悟入真如即是一切法之實性亦是一切說之實性亦是一切念之實性故原不在一切法一切說一切念外但以不變隨緣舉體而為能說所說能念所念隨緣不變舉凡能說所說能念所念皆是真如性恒平等無別異故眾生不知於真如平等法中妄計能所說念以為實有則是違逆真如然終不出真如性外亦可名為理即隨順若即此妄念聞大乘法能知無性是為名字隨順若令此知念念相續以成思慧是為觀行隨順若令此知任運淳熟以成修慧是為相似隨順若由此知助發妙觀察智觸證真如是為妄念都盡即是分證隨順轉名為悟入也問妄念都盡應是究竟位相何名分證答真見道時一切分別不現行故所證真如無分劑故亦得名都盡也此後所有增進並是無漏智品名為真修不同有漏聞思修慧名為緣修是故不復名妄念也問真修增進固不名妄念矣出觀之時仍有微細無明妄念現行那名都盡答出觀偶起微細妄念即不名為隨順所謂唯聖罔念作狂也名字能知妄念無性亦即名為隨順所謂唯狂克念作聖也以要言之理即純逆究竟純順名字以上等覺以下皆悉逆順相雜譬如初夜白月至十四夜明雖漸增黑相未盡但分證已得無漏永不退轉譬如哉生明月光照大地亦得名為妄念都盡也初正釋此心真如相竟二即示大乘體二初略標釋二廣釋成今初復次真如者依言說建立有二種別一真實空究竟遠離不實之相顯實體故二真實不空本性具足無邊功德有自體故真如離言說相仍依言說建立者望下生滅門故強於無名相體借此假名說之令人因假名指得見實體月也然真如尚非是一安有二別特以遍計本無依他如幻故名為真實空圓成本具復名真實不空由空遍計依他方顯圓成不空譬如了蛇非有達繩非實方顯麻體不空由見圓成不空方信遍依非有譬如見麻四微則知蛇固本無繩亦非實也只此眾生現前介爾心性本無實我實法亦無五位百法百界千如差別幻相故云究竟遠離不實之相由此顯示心性全妄即真真常獨露故云顯實體也既顯實體則知此心本性法爾具足無邊功德所謂理具三千事造三千一切德相一切業用同真如體無分別故故得塵塵華藏念念毘盧互遍互融亦無所在以空與不空唯是一心真如體故此真如體即是大乘體也二廣釋成三初釋空義二釋不空義今初復次真實空者從本已來一切染法不相應故離一切法差別相故無有虛妄分別心故應知真如非有相非無相非有無相非非有無相非一相非異相非一異相非非一異相略說以一切眾生妄分別心所不能觸故立為空據實道理妄念非有空性亦空以所遮是無能遮亦無故此申明真實空者但表真如體上本無染妄故以空字遮其妄有非指此空以為真如體也現前介爾心性從本已來覓之了不可得如何得與染法相應如何得有差別法相何處可容虛妄分別是故有無四相一異四相無不皆空乃至一切妄分別心總不能觸證此心性也然雖云妄分別心所不能觸只此妄分別心便自覓之了不可得乃至一切染法本不可得一切差別本不可得豈俟以空遣之然後空耶若遣妄存空空仍是妄今言空者但遮妄念以明本空非指此空為真如也二釋不空義言真實不空者由妄念空無故即顯真心常恒不變淨法圓滿故名不空亦無不空相以非妄念心所行故唯離念者之所證故此申明真實不空者但能了達妄念本空即顯真心常恒不變淨法圓滿故以不空表之不同妄念所計不空相也若以妄念所計不空為真如相則同餘宗所計離色心等有實常法名為真如其謬甚矣文中常恒是常德不變是我德淨法是淨德圓體是樂德四德不可思議故唯離念者之所證也初釋真如門竟二釋心生滅門二初正釋此心生滅因緣相二顯示大乘體相用初中二初明染淨生滅二明染淨熏習初中三初正釋心生滅二明生滅因緣三辨生滅之相初又三初標名列義二依義各釋三總辨同異今初心生滅門者謂依如來藏有生滅心轉不生滅與生滅和合非一非異名阿賴耶識此識有二種義謂能攝一切法能生一切法復有二種義一者覺義二者不覺義如來藏者即是真如真如不變隨緣舉體而成生滅今不言依真如有生滅心轉乃言依如來藏有生滅心轉者蓋以真如目此心之體如指水之濕性以如來藏目此心之相如指濕性之水也真如既不生滅故如來藏亦不生滅真如舉體隨緣故依第八如來藏而有前七識生滅心轉此前七識並依第八識起並攬真如為體如依水起波波亦以濕為體也第八識與前七識展轉相依互為因果如水與波故名和合能熏所熏相別故非一同以真如為體故非異由有能藏所藏執藏義故所以復受阿賴耶名由其體即真如故能攝一切法由其受熏持種故能生一切法也問賴耶體即真如賴耶能攝一切法者真如舉體成賴耶真如亦應生一切法答其理實然但約不變隨緣名如來藏亦名賴耶故可云生一切法若約隨緣不變乃名真如但可云攝一切法皆不生滅不可云生一切法也問真如既不得云生一切法賴耶亦不得云攝一切法答賴耶全攬真如為體非是真如少分故能攝一切法也攝一切法即是理具三千生一切法即是事造三千由有理具方有事造由有事造方顯理具若不攝一切法安能生一切法若非生一切法安顯攝一切法又真如與賴耶不一不異由不異故並云攝一切法由不一故真如不云生一切法也又真如不變隨緣不唯舉體作如來藏阿賴耶識亦即舉體作諸轉識及一切法譬如濕性不唯舉體作水亦即舉體作波是故一一轉識及一切法隨緣不變皆是真如全體非是真如少分當知一一轉識及一切法據實道理無不各各皆能攝一切法生一切法今但明賴耶能攝能生者姑就生滅門中異相言之若約同相則並是真如全體並具真如大用也又前七轉識相雖生滅體即真如本不生滅如來藏體雖不生滅既隨因緣相亦生滅今但以生滅心指七轉識不生滅指如來藏者姑就生滅門中非一之義言之若約非異之義言者七識生滅即是藏識生滅藏識不生滅即是七識亦不生滅故楞伽經云七識不流轉不受苦樂非涅槃因即七識不生滅義又云如來藏者受苦樂與因俱若生若滅即藏識生滅義也言復有二種義者謂此藏識中無始已來法爾本具無漏智德種子能生無漏諸法名為覺義法爾本具有漏無明種子能生有漏諸法名不覺義也問下文釋覺義云謂心第一義性即是一切如來平等法身說為本覺何得以無漏種子釋之答真如不變隨緣舉體而為無漏有漏若種若現故下文云如是無漏無明種種幻用皆同真相夫無明種現尚同真相況無漏種現豈不即是第一義性豈不即是一切如來平等法身耶良由無漏種子本自有之故名本覺四智心品初起現行故名始覺佛果所成四智心品即同無漏種子全體真如無增無減平等平等故云始覺即本覺也幸捨舊執而痛思之二依義各釋二初釋覺義二釋不覺義初中三初總立本始兩覺二別辨本始兩覺三總顯四種大義今初言覺義者謂心第一義性離一切妄念相離一切妄念相故等虛空界無所不遍法界一相即是一切如來平等法身依此法身說一切如來為本覺以待始覺立為本覺然始覺時即是本覺無別覺起立始覺者謂依本覺有不覺依不覺說有始覺心者即指眾生現前介爾心也第一義性者指無漏種子無始成就不改名性也離一切妄念相者謂此無漏種子雖復依附本識而非本識所能緣也等虛空界無所不遍者謂此無漏種子性順真如非有方隅形相可局也法界一相者謂此無漏種子既順真如即與真如法界同一不思議相也即是一切如來平等法身者謂智與真如平等平等只此如如及如如智乃是一切如來之所同證總名為法身也依此法身說為本覺者謂雖似新成實是舊佛也以待始覺立為本覺者謂雖是舊佛不妨新成也然始覺時即是本覺無別覺起者謂種子舉體而為現行現行不改無始種子如水成氷氷還成水非別有新水也應有問曰既云無別覺起何得名為始覺故今答曰依本覺有不覺如水成氷依不覺說有始覺如氷始泮而為水也更依下文以喻明之如來藏即真如譬如東西定方非迷非悟能為迷悟依也既有此東西定方即應有此知東知西之知是定方中所具本覺義也從來未曾知故名之為迷是定方中所具不覺義也由不覺故謂東為西謂西為東是定方中所起轉識妄想相也定方或隨迷緣或隨悟緣決無不隨緣時故有覺與不覺二義名生滅門迷亦此方悟亦此方決定不從緣變名真如門迷則迷此真如以成生滅而對迷說悟故悟亦須屬生滅門所謂言妄顯諸真妄真同二妄也悟則悟此生滅即是真如而真無迷悟故迷亦並歸真如門所謂一切眾生即涅槃相不可復滅即菩提相不可復得也唯識亦明諸法種子唯世俗有非真勝義即同依方故有迷悟兩法又明真如即是識之實性非離色心之外別有真如即同依迷悟故而辨於方除却迷悟兩心之外又豈別有方可得哉嗚呼馬鳴護法決無二旨明矣二別辨始本兩覺二初辨始覺義二辨本覺義初中三初總標淺深二詳示淺深三明淺深無性今初又以覺心源故名究竟覺不覺心源故非究竟覺剋論藏識所有覺義即是五別境中慧心所耳此慧心所亦全攬真如為體故能攝一切法生一切法如外道凡夫諸人我見凡外二乘諸法我見即是染慧如一切世間所有聰明善巧即無記慧如一切世間所有正見即有漏善慧如三乘所有生空智品即無漏慧亦名為共般若如大乘所有法空智品亦無漏慧復名不共般若如諸佛所有四智心品即不思議慧亦名無上菩提又加行無分別智即是有漏聞思修慧根本無分別智即是實慧後得無分別智即是權慧又因中照理名道慧照事名道種慧果上照理名一切智照事名一切種智又或照真名一切智照俗名道種智照中名一切種智如此種種異名種種開合皆是一慧心所皆是此中所謂覺義或但取無漏乃名覺耳唯有諸佛四智菩提方能覺盡心之本源名究竟覺降此皆非究竟覺也二詳示淺深如凡夫人前念不覺起於煩惱後念制伏令不更生此雖名覺即是不覺不覺即是無明無明即根本煩惱中之癡心所也此癡心所亦全攬真如為體故亦攝一切法生一切法若與第七識相應之法我癡名為根本無明即下文所謂不如實知真法一故者也此之現行平等性智現在前時方伏此之種子直至將成佛時金剛喻定方斷斷此即名為佛若與第七識相應之人我癡名為恒行不共無明須至三乘證無學時方斷若與第六識相應之法我癡則有二種一是分別法癡登初地時頓斷一是俱生法癡於十地中分分漸斷至成佛時乃盡若與第六識相應之人我癡亦有二種一是分別我癡三乘初見道時頓斷一是俱生我癡三乘修道位中分分漸斷證無學時方盡若與前五識相應之俱生癡隨第六識而為有無乃至佛果方始斷盡是則由此癡故有六凡法界由轉此癡為無癡故有四聖法界豈非能攝一切法能生一切法耶今言凡夫人前念不覺者且約第六識相應之或分別癡或俱生癡言之以第七識癡必恒行不待言故起於煩惱者謂起前六識相應之貪瞋等惑也後念制伏令不更生者即是或以世間正見或以有漏聞思二慧為對治也此雖名覺者以是善慧故也即是不覺者以其未是無漏故也如二乘人及初業菩薩覺有念無念體相別異以捨粗分別故名相似覺二乘人通指有學無學言之初業菩薩於共十地中即指八人見地已上言之於三賢十聖中即指初發心住已上言之由其已斷分別我癡已證生空所顯真如故能覺於出觀之有念入觀之無念其體相有別異也棄捨見思二惑名為捨粗分別但得生空無漏未得法空無漏故僅名相似覺也如法身菩薩覺念無念皆無有相捨中品分別故名隨分覺頓斷分別法執捨異生性障證遍行真如得中道佛性故名法身菩薩既證真如法身則知真如之體本非生死之有念亦非涅槃之無念但以不變隨緣則真如舉體為念無念隨緣不變則念無念皆即真如何有二相從此漸斷俱生法執故云捨中品分別也已得法空無漏但未窮源是故名隨分覺猶所云分證即佛也若超過菩薩地究竟道滿足一念相應覺心初起始名為覺遠離覺相微細分別究竟永盡心根本性常住現前是為如來名究竟覺超過菩薩地者等覺後心入於金剛喻定也法空無漏妙觀察智名究竟道從初證法身後分分增進至此滿足令異熟識中有漏種子捨無不盡轉成菴摩羅識即與大圓鏡智忽得相應故云一念相應覺心初起也始名為覺者釋成究竟始覺義也遠離覺相者釋成即是本覺無別覺起義也微細分別究竟永盡者無間道中捨異熟識種也心根本性常住現前者解脫道中證本具法身也如者本覺真如之性來者始覺合本之修始本合一故為如來始本兩忘故名究竟覺也是故經說若有眾生能觀一切妄念無相則為證得如來智慧夫真如佛性不變隨緣舉體而為一切妄念如水成氷則一切妄念隨緣不變全體即是真如佛性如氷即攬水成相豈別有自相哉由諸凡夫不達妄念無相故雖能制煩惱仍名不覺由二乘人及初業菩薩亦不達妄念無相妄計有念無念體相別異故雖證得生空無漏僅可名相似覺若以實理奪之猶名不覺直至證法身已方能覺念無念皆無有相方可名隨分覺是故經說若有眾生始從凡地即能觀一切妄念無相則為證得如來智慧也須知一切眾生雖復妄計妄念有相而妄念實本無相是謂理即證得如來智慧故圓覺云一切眾生皆證圓覺若知妄念無相便是名字證得若能觀妄念無相便是觀行證得若觀至六根清淨便是相似證得若觀至法身相應便是分真證得若觀至究竟滿足便是究竟證得此則從始至終皆以佛知佛見而為修行不同三乘諸委曲相也此中前四段文是約權示漸後一段文是約實示頓漸則如徵庸歷試方登寶位頓則如太子投胎便成帝胤也二詳示淺深竟三明淺深無性又言心初起者但隨俗說求其初相終不可得心尚無有何況有初前云一念相應覺心初起已隨拂云遠離覺相矣猶恐迷者隨言取義謂有始覺初相可得不知心本無相云何有初蓋心之一字但是名言真外無妄故妄心無相妄外無真故真心無相譬如演若歇狂本頭如故豈可於其頭上別覓一初歇之相耶是故一切眾生不名為覺以無始來恒有無明妄念相續未曾離故無明妄念有即非有由不覺故非有似有故相續而未離也一瞖在目空華亂墜不見己頭狂怖妄出然所治之無明畢竟求不可得則能治之始覺又豈有初相可得哉若妄念息即知心相生住異滅皆悉無相以於一心前後同時皆不相應無自性故由迷一心而有妄念由有妄念妄見心相生住異滅但當推求現前一念心相畢竟了不可得則計有心相之妄念自息妄念既息則知心相尚不可得云何得有生住異滅之相蓋若謂生住異滅果有相者為生在前耶住異滅在前耶生在後耶住異滅在後耶抑生住異滅皆同時耶若謂生在前者為有心故生為無心故生若有心故生則有二心若無心故生心則有始又所生心果有何相故生在前不相應也若住異滅在前者必須有生方得有住異滅前既無生云何有住異滅故住異滅在前不相應也若謂生在後者前既無生云何後忽有生又由滅故方說有生前既無生則無可滅前既無滅後豈有生故生在後不相應也若住異滅在後者前必無滅前既無滅亦無有生前既無生云何得有後住異滅故住異滅在後不相應也若謂生住異滅皆同時者生與滅違住與異違尤為不相應也如此推責則知生住異滅但有名字何甞有自性耶如是知已則知始覺不可得以不異本覺故本覺離一切妄念相等虛空界無所不遍法界一相無生無住無異無滅今推始覺亦無生住異滅可得則與本覺何異是則約隨俗說故有凡夫不覺三乘相似覺法身隨分覺如來究竟覺之不同而真如覺性何曾有此淺深差別之可得哉初辨始覺義竟二辨本覺義二初標二相次釋二相今初復次本覺隨染分別生二種差別相一淨智相二不思議用相本覺既即平等法身離一切妄念相云何得有二差別相特以隨染分別說有始覺由始覺故方顯本覺相用故無生而說生也次釋二相二初釋淨智相二釋不思議用相初中二初示相二釋成今初淨智相者謂依法熏習如實修行功德滿足破和合識滅轉識相顯現法身清淨智故淨智相即四智相應心品也依法熏習者具如下文所明妄熏真熏體熏用熏也如實修行者隨順法性而修諸行也功德滿足者超過菩薩究竟地也破和合識者捨異熟名轉成大圓鏡智相應心品不復為所熏也滅轉識相者轉第七識為平等性智相應心品轉第六識為妙觀察智相應心品轉前五識為成所作智相應心品無增無減不復為能熏也顯現法身清淨智故者所證真如為法身能證菩提為清淨智智與真如平等平等無能所也二釋成一切心識相即是無明相與本覺非一非異非是可壞非不可壞一切心識相者通指八个心王兼攝相應諸心所也即是無明相者由無始來曾未悟故俗故相有別也與本覺非一非異者真如舉體而為本覺無明本覺是無漏性無明是有漏性故非一同攬真如為體故非異也非是可壞者無明之性即真如故與本覺非異故非不可壞者無明之相違真如故與本覺非一故如海水與波非一非異波因風動非水性動若風止時波動即滅非水性滅此舉喻以釋成也海水喻如來藏心波喻前七轉識風喻無明心所水之動相即名為風風原不在水外喻心之不覺即名無明無明心所恒與心王相應不在心王外也然水有可動之性即喻無明種子藏在第八識中波有動轉之相即喻無明現行但與前七識相應也藏識常住轉識生滅如水與波非一藏識亦攬真如為體轉識亦攬真如為體如水與波非異以其同一濕性故也波因風動則舉水體皆動喻不唯七識生滅即藏識亦生滅也非水性動則波之濕性亦不曾動喻不唯藏識性無生滅即轉識亦性無生滅也若風止時者喻無明轉而為明也波動即滅者喻和合識與轉識相俱滅不為所熏能熏也非水性滅者喻八識轉成四智相應心品同於真如常住不滅也眾生亦爾自性清淨心因無明風動起識波浪如是三事皆無形相非一非異然性淨心是動識本無明滅時動識隨滅智性不壞此更以法合也自性清淨心即指現前介爾心性體即真如本來清淨非成佛而始淨也因無明風動者無始已來從未悟故法爾有八種識第八識中法爾有無明種子如水含動性前七識現行法爾與無明相應如波有動相也起識波浪者如海水舉體作波也如是三事皆無形相者譬如指波所依名水指水所起名波指波之動名風水外別無波動形相波外別無水動形相動外別無波水形相說有三事故非一同依濕性故非異眾生亦爾藏識之外別無轉識無明形相轉識之外別無藏識無明形相無明之外亦別無藏識轉識形相說有第八前七心所三事故非一同一真如淨心故非異也然性淨心是動識本者如水之濕性是水波本也無明滅時動識隨滅者合風滅時波動隨滅不唯前七能熏相滅即第八受熏和合相亦滅也智性不壞者合前非水性滅不唯大圓鏡智之性不壞即平等性智妙觀成所作智之性亦不壞也初釋淨智相竟二釋不思議用相不思議用相者依於淨智能起一切勝妙境界常無斷絕謂如來身具足無量增上功德隨眾生根示現成就無量利益依於淨智能起一切勝妙境界等者唯識論云此四心品雖皆遍能緣一切法而用有異謂大圓鏡智相應心品純淨圓德現種依持能現能生身土智影無間無斷窮未來際平等性智相應心品觀一切法自他有情悉皆平等大慈大悲恒共相應隨諸有情所樂示現受用身土影像差別妙觀察智不共所依無住涅槃之所建立一味相續窮未來際妙觀察智相應心品善觀諸法自相共相無礙而轉攝觀無量總持定門及所發生功德珍寶於大眾會能現無邊作用差別皆得自在雨大法雨斷一切疑令諸有情皆獲利樂成所作智相應心品為欲利樂諸有情故普於十方示現種種變化三業成本願力所應作事此四種性雖皆本有而要熏發方得現行因位漸增佛果圓滿不增不減盡未來際但從種生不熏成種勿前佛德勝後佛故是知前淨智相及從鏡智所起最極圓淨常遍色身即是自受用身功德此中依於淨智所起身土境界隨眾生根成就利益即是他受用報勝劣等應種種功德此二功德皆由本覺隨染分別流轉生死然後翻染成淨依法熏習如實修行之所證得故前文云生二種差別相猶唯識名所生得也雖所生得然不名之為始覺相仍名本覺相者猶唯識云此四種性皆本有也大佛頂經亦云圓滿菩提歸無所得良以本具無漏種子原是真如全體原具真如相用未曾稍減今佛果無漏現行亦秖是真如全體相用未甞稍增故也二別辨本始兩覺竟三總顯四種大義復次覺相有四種大義清淨如虛空明鏡前明阿賴耶識有其覺義又明依不覺說始覺待始覺立本覺而始本究竟不異故今直明覺相四種大義也本無垢染故名清淨本無形相方隅分劑可得故如虛空本來寂照故如明鏡蓋但言如虛空則無以顯其照用但言如明鏡則無以顯其體相故必合言如虛空明鏡乃可稍譬於覺相也一真實空大義如虛空明鏡謂一切心境界相及覺相皆不可得故此即真如門中依言說建立之真實空也謂阿賴耶中無始無漏種子全攬真如為體真如非一切心非一切心所現境界亦非覺相一切皆空故此無漏種子亦非一切心境界相及與覺相譬如虛空體非群相譬如明鏡本無纖塵也二真實不空大義如虛空明鏡謂一切法圓滿成就無能壞性一切世間境界之相皆於中現不出不入不滅不壞常住一心一切染法所不能染知體具足無邊無漏功德為因熏習一切眾生心故此即真如門中依言說建立之真實不空也謂阿賴耶中無始無漏種子即全攬一切法圓滿成就無能壞性之真如為體是故一切世間境界之相皆於無漏種子中現無漏種外別無一切境界故不出一切境界之內別無無漏種子故不入由不出故不滅境即真如無可滅故由不入故不壞真如即境無可壞故又性色真空性空真色清淨本然周遍法界故不出不入隨眾生心應所知量循業發現故不滅不壞又隨緣不變故不出不入不變隨緣故不滅不壞又如虛空含育萬物明鏡影現眾形並不出不入不滅不壞也是故無漏種子當體即是常住一心雖此常住一心舉體而為一切染法如水成氷然此一切染法本無自性云何能染此無漏種如氷不能改其本然之濕性也只此無漏種子便是菩提智體本來具足無邊無漏功德以其在纏故名為因因即種子之異名也此無漏因亦名佛性佛性雄猛無能沮壞雖在一切眾生阿賴耶識心中力能熏習令妄念心厭生死苦求涅槃樂也此上二種大義即大乘體三真實不空離障大義如虛空明鏡謂煩惱所知二障永斷和合識滅本性清淨常安住故此即本覺隨染分別所生淨智相也雖由始覺所顯不異在纏本覺即是大乘相也離煩惱所知二障即顯真如門中真實空義本性清淨安住即顯真如門中真實不空為顯不空之相故建立空是故但名真實不空離障大義此如無雲之大空磨瑩之古鏡也四真實不空示現大義如虛空明鏡謂依離障法隨所應化現如來等種種色聲令彼修行諸善根故此即本覺隨染分別所生不思議用相也隨所應化即意輪觀機現種種色即身輪示化現種種聲即口輪說法此如太空之含育萬物明鏡之頓寫千容也問阿賴耶識中覺義由其全攬真如為體故得具此四種大義其不覺義亦全攬真如為體亦得具此四種大義否答具以不覺相不可得故一切法皆不可得即真實空大義以不覺相既不可得即一切法圓滿成就無能壞性一切世間境界之相皆於不覺中現不出不入不滅不壞常住一心一切染法所不能染一切淨法所不能淨不覺具足無邊無漏功德為因熏習一切眾生心故即真實不空大義以達此不覺之性即是真實不空體故二障永斷本性常住即是離障大義以此不覺之性離二障故隨所應化現如來等種種色聲令修善根即示現大義也問既言真如舉體作一微塵則隨拈一一微塵亦各具此四種大義否答具以微塵相若無方分則非微塵以無形故若有方分則可分析定非實有推此微塵既無相故則一切法亦皆無相即真實空大義微塵之相既不可得即一切法圓滿成就無能壞性一切世間境界之相皆於微塵中現不出不入不滅不壞乃至微塵具足無邊無漏功德為因熏習一切眾生心故即真實不空大義以達此一微塵性即是真實不空體故二障永斷本性常住即是離障大義以此一微塵性離二障故隨所應化現身說法令修善根所謂於一毛端現寶王剎坐微塵裡轉大法輪即示現大義也華嚴經云一微塵中具足大千經卷如一微塵一切微塵亦復如是此之謂也思之初釋覺義竟二釋不覺義二初總明不覺依覺故無實二別示不覺虛妄相今初不覺義者謂從無始來不如實知真法一故不覺心起而有妄念然彼妄念自無實相不離本覺此心前際決不可得故云從無始來真如但有性德隨緣之能未有修德照性之智故云不如實知雖有八識及諸心所體及相見四分差別但如幻事體即真如故云真法一故只此不如實知便是無始已來從未悟故名為根本不覺亦名無始住地無明種子此種雖在第八識中不與第八現行相應所以下文名為不相應無明也由此無明種子令前七識心非起似起由八識心起現行故便有遍行別境等諸心所法相應俱起故云有妄念也然此心王心所若種若現並是無始法爾成就並攬真如全體為體別無自體故云自無實相不離本覺此本覺字即指真如不指賴耶識中無漏種子蓋真如雖遍為迷悟依非覺非不覺而不覺違於真如故但得云無實覺則順於真如真如本無不覺故或有時即呼本覺為真如或復有時即呼真如為本覺也問即謂妄念不離無漏種子亦何不可答約真如門理實無礙約生滅門則無漏種不生有漏現行故也況無漏種亦非真如之外別有實法但此真如理性雖無始來從未曾悟法爾有此應正了知之理即目此法爾應正了知道理名為無漏種子今無明但是不了真如而起非謂應正了知道理之上反能生於不正了知也猶如迷人依方故迷迷無自相不離於方東西定方以喻真如如其定方而正了知以喻覺義迷東為西以喻不覺妄念方非迷悟為迷悟依悟方之時方外別無悟相可得以喻如外無智迷方之時方外別無迷相可得以喻真如之外別無妄念是故妄念自無實相也問若言東西有定方者何故大智度論破云若以日出處為東則俱盧洲日於此處沒復名為西勝神洲日於此處午復名為南牛貨洲日於此處成半夜復名為北今言定方如何可通答大凡譬喻皆就目前人所共知以易例難以淺況深而已如滿月喻面豈可求其眉鼻雪山喻象豈可責其尾牙然即汝所引益顯妙義若就此洲則東西有定定方之外無別知相可喻如外無智若約四洲則東西無定各隨眾生所知立名所知之外無別實方可喻智外無如若互奪則兩亡故云都無所得離二取相若雙照則宛爾故云唯有如如及如如智也問譬如迷方須人指示眾生無始已來從未曾悟則最先一佛仗誰指示答約真如門尚無成佛與不成佛何有先後約生滅門則譬如曠野迷方無人可問但當諦觀日影去來之相便識東西眾生亦爾若能諦觀生老病死之相便能覺悟故紫柏大師云最先一佛以苦諦為師也眾生亦爾依於覺故而有不覺妄念迷生然彼不覺自無實相不離本覺復待不覺以說真覺不覺既無真覺亦遣此以法合喻也覺及本覺即合方字仍指真如言之復待不覺以說真覺謂猶迷方而說悟方此真覺字即指究竟始覺言之始覺合本無復本始之異本覺即真無復理智之分故云真覺亦遣也初總明不覺依覺故無實竟二別示不覺虛妄相復次依放逸故而有不覺生三種相不相捨離一無明業相以依不覺心動為業覺則不動動則有苦果不離因故二能見相以依心動能見境界不動則無見三境界相以依能見妄境相現離見則無境釋此為二一約無始無明釋二約現前觀照釋一約無始釋者眾生無始已來法爾有八種識即法爾有諸心所與之相應此心心所並是真如不變隨緣所成以真如從無始來盡未來際決無不隨緣時設不隨染淨緣造十法界何以顯其不變之德但無始來從未悟故未有淨緣秖隨染緣名為放逸此放逸者即是八種大隨煩惱之一於染淨品不能防修縱蕩為性增惡損善所依為業故云依放逸故而有不覺也不覺即六七兩識相應之俱住法癡由其不能如實了知真法一故遂使真故相無別之心王心所幻成俗故相有別之各各四分以內二分體名為業相以外二分用名能見相及境界相心王心所不起則已起則法爾有此四分同時俱起不可分析別異故云不相捨離也一無明業相者果報心心所體依無明不覺而動動即名業也蓋第八識體純是異熟無記報法第七雖名有覆無記與前六識一分無記報法及彼相應報得心所皆名為異熟生此報法體皆名為心以依無明不覺而動名之為業心即證自證分業即自證分也覺則契會真如故不動不覺而動則當體便是果報苦法由動為因顯心苦果故唯識論以第三自證分為能量第四證自證分為量果如鏡面鏡背兩不相離故云果不離因也二能見相即心王心所現行起時必有見分能見於境唯不動則無見耳動即有見非先動而後見也三境界相即心王心所現行起時必有相分為所緣境唯離見則無境耳見即有境非先見而後境也夫唯不覺故舉真如全體而為心心所之各各三相若能覺知三相無相唯一真如則一切心心所之業相即真如體一切能見即真如相一切境界即真如用故前文云若有眾生能觀一切妄念無相則為證得如來智慧也二約現前觀照釋者若觀一切妄念無相則一念相應一念佛念念相應念念佛即名為不放逸即名為覺所謂具縛凡夫能知如來祕密之藏雖是肉眼即名佛眼並無三相六相可以當情苟一念放逸失於觀照便有不覺便令三相及下六相紛然頓現也除却現前一念無明所現九相豈別有無始無明所生九相哉以有虛妄境界緣故復生六種相境界唯是自心心所相分故名虛妄所謂依他起性如幻事也以此為所緣緣及增上緣復生六相能生既是虛妄則所生相豈有實哉然前三相通於八識及諸心所以心心所定各有四分故此下六相則有局有通也一智相謂緣境界生愛非愛心智相即別境中之慧心所也此相唯與前七相應第七但緣第八見分計為實我實法生於愛心愛即根本煩惱中之貪也第六遍緣三界一切境界遍起愛非愛心愛即是貪非愛即瞋前五各緣現在一塵境界各起愛非愛心然此智相亦全攬真如為體與前覺義毫無差別若能了達智無智相即為證得如來智慧矣二相續相謂依於智苦樂覺念相應不斷相續有二義一約心所即受與念定苦樂覺是受由念故不忘由定故專注也二約心王即等無間意根由智及念助彼心王相續而起假立前念已滅心王名為意根然第八第七從無始來法爾相續不依於智前六相續並依智起故云相應不斷也只此相續實無體性譬如一星之火旋之成輪火念念滅不從此方轉至餘方由其相似相續妄覩為輪心性亦爾念念寂滅無相續義迷情以為似常似一名相續相若能諦觀相續無相即為證得如來智慧也三執著相謂依苦樂覺念相續而生執著執著即別境中勝解心所及貪瞋慢等任運諸煩惱也大凡一剎那心生已即滅無執著義由其前後相似相續乃有執著功能此相唯是第六識有以七八兩識及前五識唯緣現在一剎那境無執著故然如實觀之能執著者即第六識見分所執著者即第六識相分見分剎那不住何能執著相分亦復剎那不住何可執著若能了知執著無相即為證得如來智慧也四執名等相謂依執著分別名等諸安立相此即四不定中尋伺心所及根本中五見等煩惱也亦唯在第六識然能執者亦即見分剎那生滅無能執義所執者即若名若義自性差別名中無義義中無名名義自性了不可得名義差別了不可得隨心生滅何可執著若能了知執名等相即是無相即為證得如來智慧也五起業相謂依執名等起於種種諸差別業能起業者即第六識相應之思所起之業通前五識言差別者或起惡業或起善業或禪定業即是三界諸有漏業乃至出世無漏業菩薩利他業皆名起業相也然此業性即是身表語表及與無表且身表者既非形量亦非動作亦非動因但是假名非實有體次語表者一剎那聲無詮表義多念相續似有詮表便無實體表業既無實性無表又豈有實若能了知業相無相即為證得如來智慧也六業繫苦相謂依業受苦不得自在既造三界有漏諸業則為三界業之所繫引業所招異熟總報滿業所招增上別報通名果報五蘊樂是壞苦苦是苦苦不苦不樂是行苦無常無我所以皆不自在乃至無漏及利他業所感變易生死亦名為苦亦不自在也然此果報五蘊色無自性受想行識亦無自性既無自性體即真如既即真如便具無邊德相業用是則只此業繫苦相便是不可思議大乘若能觀此苦相無相即為證得如來智慧也奈何無明不覺復依此身心而幻成業相等三相及與六相輪迴是中自取流轉也哉是故當知一切染法悉無有相皆因無明而生起故此正結明三相六相皆無實也依於覺故而有無明無明已自無實相矣況依無明所生染法豈有實哉言染相者智等四相是染惑五起業相是染業此二並是染因業繫苦相并苦果上所起三相即是界內界外依正為染果也若因若果皆因無明生起譬如一瞖在目空華亂舞瞖病若除華元非有無明不起則苦即法身惑即般若業即解脫何一非大乘耶二依義各釋竟三總辨同異二初標二釋今初復次覺與不覺有二種相一同相二異相前明阿賴耶識有二種義所謂覺與不覺今故約此辨同異也真如不變隨緣既舉體而為阿賴耶識即舉體而為覺與不覺覺與不覺隨緣不變既舉體依於阿賴耶識即舉體便是真如今約隨緣不變生滅即真如故名為同相約不變隨緣真如即生滅故名為異相故上文云二門展轉不相離也二釋二初釋同相二釋異相今初言同相者如種種瓦器皆同土相如是無漏無明種種幻用皆同真相無漏即指覺義無明即不覺義種種幻用雙指依無漏智所起不思議用及依無明所起三相六相也皆同真相者並是真如下變隨緣所成是故隨緣不變一一無非全體真如如土作瓦器無一器而非全體是土也是故佛說一切眾生無始已來常入涅槃菩提非可修相非可生相畢竟無得無有色相而可得見見色相者當知皆是隨染幻用非是智色不空之相以智相不可得故廣如彼說此引經以證真如同相也無始已來常入涅槃者即唯識論所謂自性清淨涅槃一切有情平等共有也菩提非可修相非可生相者即大佛頂經所謂此見及緣元是菩提妙淨明體云何於中有是非是也無有色相而可得見者即前文所謂亦無不空相以非妄念心所行故唯離念者之所證故也見色相者以下釋疑難也難曰若約同相定無色相可見者如何見有色相可見亦見如來種種色相釋曰當知皆約生滅門中隨染幻用見有差別色相非謂真如門中智色不空之相亦可見也以智相同於真如雖實不空亦無不空相可得故廣如彼契經中佛所說也初釋同相竟二釋異相言異相者如種種瓦器各各不同此亦如是無漏無明種種幻用相差別故不唯無漏覺相與有漏無明其相各別即就無漏法中四智菩提三身四土乃至十力無畏十八不共法等種種幻用相各差別又就有漏法中心王心所相見自證現行種子及諸分段變易因果種種幻用相各差別然此幻用差別無性常異而同即此無性真如無差別故遍攝一切差別之法皆入一法即此一法所攝一切差別之法隨拈一法亦復還攝一切諸法故得重重無盡無盡重重並由此同異二相而顯示也初正釋心生滅竟二明生滅因緣二初明迷染因緣二明悟淨因緣初中二初總明依心故轉二別釋意及意識今初復次生滅因緣者謂諸眾生依心意意識轉生滅雖無自性全體真如而真如不變隨緣舉體成生滅時於生滅中須論因緣方免邪因及無因過此則第八與前七識互為因果唯識理成也眾生者五蘊和合之假名也心者第八識也意者第七識也意識者第六識并前五識也第八為根本依第七方轉第七為染淨依第六方轉第六為分別依前五方轉故云依心意及意識轉也二別釋意及意識二初釋意二釋意識今初此義云何以依阿賴耶識有無明不覺起能見能現能取境界分別相續說名為意謂阿賴耶識中法爾有第七識種子及有根本無明種子由無始來第七與第八識恒俱轉故第七識與恒行不共無明定相應故於一真如無相體上令心心所分體分用分見分相起諸取著相似相續皆以第七識為染污依故說此第七識名為意也意者依義依第七識方令第八受賴耶名及異熟名方令前六成有漏義故名染依若第七識之人我執斷則第八識捨賴耶名第六生空智果恒得現前前五不起諸有漏業若第七識之法我執斷則第八識捨異熟名轉為大圓鏡智相應心品自亦平等性智恒共相應第六法空智果恒得現前前五轉為成事智品故又名淨依也如釋摩訶衍論引顯了契經云種種心識雖有無量唯末那轉無有餘法所以者何是末那識具足十一義無所不作故此之謂也此意復有五種異名一名業識謂無明力不覺心動由第七識恒與法癡相應不如實知真法一故令自與第八無始恒轉令前六識依之得轉心實無動由不覺故謂之為動動即是現行轉現行之體即自證分名為業相是則一切心王心所業相皆依第七無明而起名為依他起性故直名此第七為業識也若觀動心即不生滅即得入真如門二名轉識謂依動心能見境相由第七識恒行不共無明不如實知真法一故令諸心王心所法爾各有能見境相名為見分故直名此第七為轉識也若觀一切境界無是見者則見無見相即得入真如門三名現識謂現一切諸境界相猶如明鏡現眾色像現識亦爾如其五境對至即現無有前後不由功力由第七識不共無明不如實知真法一故令心心所起現行時法爾各有所現境界名為相分諸心心所之體猶如明鏡見分如光相分如所現像若非第七執藏之力則第八何由幻現三界三類性境若非第七為第六不共親依則第六何由遍現一切假實諸法若非第七為前五染淨共依則前五何由如其五境對至即現無有前後不由功力故直名此第七為現識也若觀一切境界無非見者則境無境相即得入真如門四名智識謂分別染淨諸差別法由第七識不共無明不如實知真法一故令心心所現行轉時幻成見相二分復由第七人我法我二見力故自既妄執第八見分以為實我實法成染分別復為第六識之不共親依為前五識之染淨依令前六識分別染淨諸差別法故直名此第七為智識也若觀分別及所分別皆無自性則智無智相即得入真如門五名相續識謂恒作意相應不斷任持過去善惡等業令不失壞成熟現未苦樂等報使無違越已曾經事忽然憶念未曾經事妄生分別由第七識不共無明不如實知真法一故於真常中妄見生滅又不能知剎那不住當體寂滅於生滅中妄見相續是故念念內執第八為自我法令其受熏持種招異熟果念念為外六轉識依令其憶念過去分別未來若非第七俱生法執為前六依則第八識便不受前七熏持有漏種以無能熏之前七即無所熏之第八故第六識亦不憶念過去分別未來以無所依之七八即無能依之第六故故直名此第七為相續識也如釋論中引法門契經云第七識有殊勝力故或時造作持藏之用或時造作分別之依此之謂也若觀心性剎那不住當體寂滅則相續無相續相即得入真如門是故三界一切皆以心為自性離心則無六塵境界何以故一切諸法以心為主從妄念起凡所分別皆分別自心心不見心無相可得是故當知一切世間境界之相皆依眾生無明妄念而得建立如鏡中像無體可得唯從虛妄分別心轉心生則種種法生心滅則種種法滅故此承上文止由第七不共無明不如實知真法一故內緣第八起二我執外為六依令起妄念故有世間一切依正等法此一切法皆是八種識心所變即以八識心為自性若離能變之八種識心何有所變六塵境界可得是則一切諸法悉皆不離第八本識故云以心為主皆從第七無明幻現故云從妄念起也第八分別三類性境還是第八所變相分第七分別虛妄我法還是第七所變相分第六分別一切諸法還是第六所變相分前五分別五塵性境還是前五所變相分故云凡所分別皆分別自心也譬如有人大張其眼求覓已眼終不能見心亦如是故云心不見心也然眼不自見猶有他人能見其眼心不見心必無他人能見其心故云無相可得也問若無他人能見心者云何說有他心智通答由起妄念妄有緣影遂令他心智者托此為質變相而緣名了他心其實緣影即是所變相分之影非是心體亦非見分心體及心見分並無形相決不可見故如來云我以佛眼猶不能見眾生之心云何癡人說有心相可得也問第七緣第八之見分執為實我實法是名以心緣心豈非心見心耶答第七設能見第八者應名現量何名非量故知一切心心所之見分皆無形相可得決定不可見也夫能變之心尚自無相可見則所變境界又豈有實是故當知一切世間境界之相皆依眾生無明妄念而得建立謂依第七不共無明不如實知真法一故令心心所轉成四分則此世間一切境界不過皆是自心心所相分心心所體如鏡相分如鏡中像像不離鏡別無自體可得唯從虛妄分別心轉除却諸心心所生滅之外何甞有法自生滅耶初釋意竟二釋意識言意識者謂一切凡夫依相續識執我我所種種妄取六塵境界亦名分離識亦名分別事識以依見愛等熏而增長故前六種識總名了別境識今舉第六攝前五也但言一切凡夫者且約迷染因緣言也依相續識者以第七識為染淨依第七恒與第八俱轉無始不斷故名相續識也執我我所者第七但有俱生我執第六依之遍起分別俱生我及我所執也種種妄取六塵境界者第六或與前五俱起名為同時意識則取現在色聲香味觸之境界名為五塵或唯自起名為獨頭意識則取過現未來一切境界若於夢中則取夢中所現境界若入禪定則取四禪四空所有境界皆名為法塵也亦名分離識者眼識但緣自所變色乃至身識但緣自所變觸意識雖能遍緣而不能知諸塵無性唯是自心故名分離識也亦名分別事識者六塵妄境名之為事不知無性之理故名分別事識也以依見愛等熏而增長故者愛即六識相應種種鈍使見即第六相應種種利使現行熏成種子種子復起現行故增長也初明迷染因緣竟二明悟淨因緣二初總明悟有淺深二詳釋淺深差別今初無始無明熏所起識非諸凡夫二乘智慧之所能知解行地菩薩始學觀察法身菩薩能少分知至究竟地猶未知盡唯有如來能總明了無始無明即第七識俱生法癡名為根本住地無明由此無明不如實知真法一故所以眾生從無始來真如不變隨緣法爾有八種識第七為能執第八為所執第八為所熏前七為能熏前七為能依第八為所依凡夫世智固不能知二乘真智亦所不達以如來為鈍根人但說蘊處界法破其我執未曾明言七八二種識故解行地菩薩即信成就發心之後便名為解行地唯識所謂資糧加行二種位也秉大乘教修行修心滿十千劫方得發心入解行地方於藏識境界能學觀察所謂尋思名尋思義尋思名義自性尋思名義差別皆是假有實無唯識所現故云大乘菩薩恒觀意言為境也法身菩薩能少分知者謂通達位真見道故從此分分斷障分分證真如也至究竟地猶末知盡者謂十地滿足猶有極微細所知愚也唯有如來能總明了者謂窮盡心識本源通達心識性相無餘惑也此中談理唯實明位兼權者為收一切機故若論一乘實教則初心便觀如來藏性不變隨緣能知八識之相差別建立又觀如來藏性隨緣不變能知八識之性唯一真如則有名字證得如來智慧乃至究竟證得如來智慧具如前文所明也二詳釋淺深差別三初總明義深二別示次第三結示二障今初此義云何以其心性本來清淨無明力故染心相現雖有染心而常明潔無有改變復以本性無分別故雖復遍生一切境界而無變易心性通指八識心王及諸心所之性即是真如不變性也無明即指第七識相應之微細法癡不如實知真法一也染心相現通指八識心王及諸心所皆有四分依他相起也而常明潔無有改變者心王心所各各四分既皆全攬真如為體真如隨緣不變故常明潔如金作諸器諸器皆金也復以本性無分別故等者偏指心王心所所變相分亦以心性為體全體心性曾無變易決無心外之境界也以不覺一法界故不相應無明分別起生諸染心不相應無明者正指第八識中無明種子不與第八識現行相應也此明雖由無始已來無明力故法爾有此八識及諸心所各各四分乃至一切境界然此諸法原無改變原無變易仍是一真法界若能念念觀察動心即不生滅即得入真如門即為證得如來智慧特以偶爾失照不覺一法界故則第八識中無明種子即與前七相應而現行分別遂起復生諸染心也如是之義甚深難測唯佛能知非餘所了謂第八識中無明種子只須一念不覺便起現行而生染心此雖等覺菩薩未轉異熟識為無垢識尚未能盡其源唯佛位中既與大圓鏡智相應方能通達其性相之邊底也初總明義深竟二別示次第二初正釋悟淨次第二轉釋相應不相應義初中二初明離染心次第二明離不覺次第今初此所生染心有六種別一執相應染聲聞緣覺及信相應地諸菩薩能遠離執相應染謂我執相應之見思惑也聲聞初果緣覺有學信成就發心菩薩皆能頓斷見惑漸斷思惑故云能遠離也二不斷相應染信地菩薩勤修力能少分離至淨心地永盡無餘不斷相應染者謂第六識相應之分別法執二乘法中所不斷也信地菩薩即學唯心識觀正伏此執故至歡喜地中永盡無餘三分別智相應染從具戒地乃至具慧地能少分離至無相行地方得永盡分別智相應染者謂第六識相應之俱生法執雖是任運所起以其不如實知真法一故仍名分別智也二離垢地名具戒六現前地名具慧分分漸斷名少分離七遠行地名無相行法空智果恒得現前是故此染方得永盡四現色不相應染此色自在地之所除滅此由無始已來妄執依正不同所有習氣熏在第八識中雖不與現行轉識相應俱起而此習氣種子力故未能任運現相及土名為現色不相應染若入第八色自在地則此習氣永除故能依中現正正中現依也五見心不相應染此心自在地之所除滅此由無始已來妄執自心他心不同所有習氣熏在第八識中雖不與現行轉識相應俱起而此習氣種子力故未能自他互作名為見心不相應染若入第九心自在地則此習氣永除故能自身入定他身起他身入定自身起一身入定多身起多身入定一身起乃至具足四辯一音普答一切眾生各別諸問難也六根本業不相應染此從菩薩究竟地入如來地之所除滅此由無始第七識之法見法愛法慢妄執第八以為自內實法所有習氣熏在第八識中雖以第六法空智果恒現在前之力不與第七現行相應俱起而此習氣種子力故未捨異熟識名未證一切如來究竟平等不二法身故須從菩薩究竟地入於金剛喻定除滅此種乃入如來地也初明離染心次第竟二明離不覺次第不覺一法界者始從信地觀察地行至淨心地能少分離入如來地方得永盡不覺一法界者即所謂無始無明住地根本惑也恒與第七識相應亦有時與第六識相應皆所謂法癡也由此無明方生一切染心前已明所生染心離有次第故今更明離此不覺之次第也二乘不聞此不覺名何況知斷故不復論大乘始從信地即能觀察學斷故亦名觀察地雖復學斷但能漸伏猶未能離良以有漏聞思修慧未能破壞彼種子故行至初歡喜地離第六識分別法癡自後漸離俱生法癡直至入如來地方得永盡第七識中俱生法癡以是恒行不共無明極微細故直至金剛喻定現在前時乃與根本業不相應染一時俱滅也當知漸教菩薩但知次第離染故須至淨心地方能少分離此無明若頓教菩薩從初即學觀察無明無性不須別別除染而能生之無明既得分分伏離則所生之染法亦自分分除滅所以初發心便名為淨心地不唯永斷第二不斷相應染乃至亦能除彼第四第五二種不相應染遂能示現八相成道得色自在得心自在也問前云依不覺故生三種相及六種相此云以不覺故生六種染染之與相為同為異又生相時即生染否除染時即除相否答所言相者是所遍計之形相體即依他通惑業苦所言染者是能遍計之種現從依他起唯指於惑染如捏目相如亂華但應除染不須除相又一一相皆能起於六染一一染皆能成於九相故決不可指何染即何相也若約染除相必隨除粗分別者一執相應染即界內見思三乘離見惑時即除界內執名等相及起有漏業相聖必不造後有業故二乘思惑盡時即除界內智及相續執取三相二乘入涅槃時即除界內業繫苦相及依苦蘊所起業等三相菩薩有二一者智增上捨分段生生方便土所除諸相與二乘同二者悲增上扶習潤生不除界內智相及相續相但除界內之執著相仍用故業種子受生故亦不除業繫苦相及與業等三相但決不造新業故無起有漏業相也二不斷相應染即界外見惑盡此惑已分證法身唯除界外第四執名等相三分別智相應染即界外現行思惑盡此惑已證無相地除界外執著及起無漏有功用業之相然不除無功用業相也四現色不相應染即相分戲論習氣除此習已得色自在能現諸色非除境界相也五見心不相應染即見分戲論習氣除此習已得心自在能現諸心非除能見相也六根本業不相應染即異熟無記果報習氣除此習已一切妄相無不除盡證諸如來平等法身無有彼此差別色相可得故云一人成佛時法界皆為一佛之依正譬如一室千燈光光各遍不可分別而無障礙亦無雜也又除染及不覺已方能顯出真如相用謂諸如來法報合身恒自受用廣大法樂即是究竟業相本後二智照一切法即究竟能見相大圓鏡智相應淨識變為無漏純淨佛土周圓無際眾寶莊嚴自受用身常依而住如淨土量身量亦爾諸根相好一一無邊即究竟境界相四智心品無差而差即究竟智相盡未來際不異不滅即究竟相續相大慈大悲攝取眾生恒無厭倦即究竟執著相於無名相法中施設種種希有名句文身令諸眾生得四悉益即究竟執名等相恒現三輪不思議化即究竟起業相同流九界遊戲地獄即究竟業繫苦相又如來固能圓證究竟九相發心已上亦即分證九相於修慧中亦有相似九相於思慧中亦有觀行九相於聞慧中亦有名字九相一切眾生但有理即九相也九相平等無非法界即真如體大前之三相即真如相大後之六相即真如用大真如無分劑故無分別故於此諸相之中隨拈一相無不還具體相用三大義可以意知不可言盡而皆不離眾生現前介爾之心故依此心顯示摩訶衍也初正釋悟淨次第竟二轉釋相應不相應義相應義者心分別異染淨分別異知相緣相同心分別謂前七心王之體染淨分別謂相應心所之體心王心所皆以虛妄分別為自性故言各異者各起現行各有自體也知相同者能緣之見分和合似一也緣相同者所緣之相分質影相似也不相應義者即心不覺常無別異知相緣相不同即心不覺常無別異者心謂第八心王見分不覺謂染心種子即是第八所緣相分相見皆依自證分起故云無別異也知相不同者第八現行見分是能緣故有知染心種子不起現行是不能緣故無知也緣相不同者第八見分以三類性境為所緣染心種子則無所緣境也二別示次第竟三結示二障染心者是煩惱障能障真如根本智故此總結六種染心皆名煩惱障也我執相應種種諸惑皆名界內見思煩惱能障我空真如法執相應種種諸惑但除法癡一種皆名界外見思煩惱能障法空真如唯根本智能證真如既障真如即障根本智也無明者是所知障能障世間業自在智故唯取法癡一種名曰無明由此法癡於世間業不得自在名為障彼智也此義云何以依染心執著無量能取所取虛妄境界違一切法平等之性此釋染心所以能障根本智也一切法平等之性即是真如本無能所一切法性平等寂滅無有生相無明不覺妄與覺違是故於一切世間種種境界差別業用皆悉不能如實而知此釋無明所以能障自在智也唯如實知方得自在故二明生滅因緣竟三辨生滅之相二初正分別二問答釋疑今初復次分別心生滅相者有二種別一粗謂相應心二細謂不相應心與心相應而起名相應心即心心所現行楞伽所謂相生住滅也不與心相應起名不相應心即心心所種子楞伽所謂流注生住滅也粗中之粗凡夫智境粗中之粗即第一執相應染也本是二乘及信地菩薩之所遠離今言凡夫智境者信地名為內凡與二乘人同其智斷未入大乘聖位故粗中之細及細中之粗菩薩智境細中之細是佛智境粗中之細即不斷相應染分別智相應染細中之粗即現色不相應染見心不相應染菩薩謂淨心地已上細中之細即根本業不相應染唯有佛智乃能照其源也此二種相皆由無明熏習力起然依因依緣因是不覺緣是妄境因滅則緣滅緣滅故相應心滅因滅故不相應心滅無明單指法癡除此皆屬染心攝故不覺即無明法癡也緣滅則不起現行故相應心滅因滅則無復種子故不相應心滅成如來也問既云因滅則緣滅則未成佛時無明未滅境必未滅境既未滅則相應心亦不應滅如何至無相地便滅相應染已盡耶答無明有二一與第七識俱者佛地方盡二與第六識俱者又分為二一是分別淨心地除二是俱生無相地除無明分滅則境亦分滅境分滅故相應心亦分滅也又此所謂相應心滅者但是染心現行滅耳若無漏現行則佛果四智皆有二十一法相應不更滅也所謂不相應心滅者但是有漏種子滅耳若無漏種則恒為菴摩羅識所持盡未來際永不滅也初正分別竟二問答釋疑問若心滅者云何相續若相續者云何言滅此正欲顯染心種現可滅淨心種現不滅故設問以發起之也答實然今言滅者但心相滅非心體滅心相即指染相心體即指染淨所依非染非淨之本體也染亦依體以違體故但名為相淨亦有相所謂真如相大以順體故直名為體也如水因風而有動相以風滅故動相即滅非水體滅若水滅者動相應斷以無所依無能依故以水體不滅動相相續水喻心體風喻無明動喻心相也眾生亦爾以無明力令其心動無明滅故動相即滅非心體滅若心滅者則眾生斷以無所依無能依故無明令其心動猶如因風起波則八識及諸心所皆動相也無明滅故染動相滅非心體滅如風息波滅水體不滅則四智相應心品皆如水也若心滅則眾生斷者如來名為無上眾生若無所依之四智心體則無能依之假名如來故以心體不滅心動相續梁云以體不滅心得相續唯癡滅故心相隨滅非心智滅是知但滅染相名為不動而四智心品即是真如相大恒起真如用大仍可名為心動相續矣然由了達無動而動所以動無動相不同世諦境界作用非一切眾生心意識所能思量也初明染淨生滅竟二明染淨熏習四初總標熏習義二釋熏習染法三釋熏習淨法四結判斷與不斷今初復次以四種法熏習力故染淨法起無有斷絕一淨法謂真如二染因謂無明三妄心謂業識四妄境謂六塵一淨法謂真如者舉凡無漏種子現行及心心所所依理性並名真如蓋理性固即真如而無漏種現順真如故亦即名真如也二染因謂無明者唯指不共無明謂恒行不共即第七識相應之法癡獨行不共即第六識相應之迷理無明或是分別或是俱生通為一切染法所依故名為染因也三妄心謂業識者通指八識心體及彼相應心所之體依之能起見相二分以有動轉故名業也四妄境謂六塵者通指心心所之相分總不出於六塵即是所緣緣也熏習義者如世衣服非臭非香隨以物熏則有彼氣衣服非臭非香喻隨緣不變之性本自非染非淨也以臭物熏則有臭氣喻不變之性隨於染緣有染相也以香物熏則有香氣喻不變之性隨於淨緣有淨用也真如淨法性非是染無明熏故則有染相性德真如雖非染淨以無染故且名淨法譬如未熏之衣意指無覆無記識而言之本是全體真如故即名真如也無明熏故有染相者從所熏染種起染法現行具如前文所明三相六相等也無明染相實無淨業真如熏故說有淨用無明染相通指無明所起心心所等亦是真如舉體所成性非染淨特以既受染熏譬如臭衣故無淨業也真如熏故者是以修德無漏淨法而熏習之如以香熏彼臭衣也說有淨用者譬如因除臭氣方顯香之用也夫有染相必有染用而染用流轉生死過失深重故不言之夫有淨用必有淨相而淨相冥合淨體非世所測故不言之初總標熏習義竟二釋熏習染法二初正明熏義二釋義差別今初云何熏習染法不斷所謂依真如故而起無明為諸染因然此無明即熏真如既熏習已生妄念心此妄念心復熏無明以熏習故不覺真法以不覺故妄境相現以妄念心熏習力故生於種種差別執著造種種業受身心等眾苦果報眾生無始已來法爾有八種識此八種識及諸心所真故相無別其體即一法界亦名真如真如為迷悟依由無始來從未悟故第七識起迷理無明不如實知真法本一故云依真如故而起無明為諸染因也若謂先有真如方起無明由有無明方有阿賴耶識由有阿賴耶識方有前七轉識則眾生有始何異冥初生覺之外道耶然此無明即熏真如者謂一念無明現行即熏於藏識中成無明種藏識體即真如譬如動水之時即動濕性故云熏真如耳此約識與真如非異言之然水雖動濕性不改乃是隨緣不變之體依於此義唯識復言不熏真如是約識與真如非一言之正可互顯妙理無違妨也既熏習已生妄念心者依生滅門俗故相有別則有八識及諸心所體用四分種現差別不同然此差別悉皆無性由無明故不達無性生第六識相應之差別法執名為妄念心也此妄念心復熏無明者第八識中既本有無明種子令第七識念念起於迷理無明現行而此第六識之法執妄念現行熏於第八本識自成妄念種子又能助彼無明種子勢力故即名為熏無明也以熏習故不覺真法者從於法癡更起我癡等也以不覺故妄境相現者由我癡故乃現三界分段生死六塵境也以妄念心熏習力故生於種種差別執著者即界內界外見思諸惑也造種種業者有漏善惡不動業無漏偏真等業也受身心等眾苦果報者分段變易二種生死也然雖惑業苦三循環不息究其根原止由無明迷真法界而無明無體不離真如本覺之性如人眠夢夢中受於無量輪迴俄然睡醒空無所得若無醒時之心安有夢心若非研此夢心何處別覓醒時之心也哉二釋義差別妄境熏義有二種別一增長分別熏二增長執取熏妄境本唯心現由不了故還熏於心一增長分別熏即助界內界外見惑二增長執取熏唯助界內思惑若助界內見思令諸凡夫不出生死若助界外見惑令二乘人速求涅槃妄心熏義亦二種別一增長根本業識熏令阿羅漢辟支佛一切菩薩受生滅苦二增長分別事識熏令諸凡夫受業繫苦界外見思增長業識受變易生死名之為生滅苦界內見思增長事識受分段生死名之為業繫苦無明熏義亦二種別一根本熏成就業識義二見愛熏成就分別事識義法癡名根本熏我癡名見愛熏也二釋熏習染法竟三釋熏習淨法二初正明熏義二釋義差別今初云何熏習淨法不斷謂以真如熏於無明以熏習因緣力故令妄念心厭生死苦求涅槃樂以此妄心厭求因緣復熏真如以熏習故則自信已身有真如法本性清淨知一切境界唯心妄動畢竟無有以能如是如實知故修遠離法起於種種諸隨順行無所分別無所取著經於無量阿僧祇劫慣習力故無明則滅無明滅故心相不起心不起故境界相滅如是一切染因染緣及以染果心相都滅名得涅槃成就種種自在業用真如指本識中無漏種子及佛菩薩果中勝用此二並順真如法性故皆名真如也種子內熏為因諸佛菩薩外熏為緣只此內因外緣並不離於眾生現前介爾之心以此心性實無外故以無始無漏種子不離現前心性故以十方諸佛菩薩皆證眾生心性不在眾生心性外故言熏於無明者一是諸佛菩薩外熏熏第六識及前五識令其見色聞聲嗅香讀誦身蒙光照或手摩頭或衣覆體意識領受以此現行熏成種子二是無漏種子內熏令其信受不疑不謗也令妄念心厭生死苦求涅槃樂者即是起於有漏聞思修慧也以此妄心厭求因緣復熏真如者謂有漏聞思修慧內則增長無漏種子勢力外則感扣諸佛菩薩慈悲也自信己身有真如法等者信成就發心也以能如是如實知故等者解行發心也無所分別等者證發心也無明滅故心相不起等者證佛根本智也成就種種差別業用者證佛後得智也二釋義差別二初釋妄熏義別二釋真熏義別今初妄心熏義有二種一分別事識熏令一切凡夫二乘厭生死苦隨已堪能趣無上道二意熏令諸菩薩發心勇猛速疾趣入無住涅槃一分別事識熏者謂或秉三乘共教不知七八兩識但以第六意識修生空觀破見思惑而取涅槃或秉大乘漸教雖知七八兩識但以見思重故畏生死故先依第六識修生空觀次第乃修法空觀等故云隨已堪能然此外凡內凡菩薩固是趣向菩提即彼二乘亦必從權入實故總云趣無上道也二意熏者謂或是漸教菩薩入淨心地轉第七識令與平等性智相應任運流入大涅槃海或是頓教菩薩從初便觀動心即不生滅即得入真如門所謂能觀一切妄念無相則為證得如來智慧雖此能觀之心仍是第六意識而即以根本無明為所觀境故名為意熏也二釋真熏義別三初標二釋三結判今初真心熏義亦二種別一體熏二用熏只此心性真如之體佛與眾生平等無二雖本無二而一一佛一一眾生乃至一一微塵各全攬真如為體非是真如少分雖一一佛一一眾生乃至一一微塵並是真如全體然非有多真如此乃不可思議一心法門譬如千燈共照互遍互含無雜無障礙也故約佛言則一切眾生並是佛心內之眾生以佛心竪窮橫遍更無外故約眾生言則一切諸佛並是眾生心內之佛以眾生心竪窮橫遍更無外故約我只今現在介爾心言則一切佛一切眾生並是我心內之佛生以現前介爾之心竪窮橫遍更無外故是謂心佛眾生三無差別也所以阿賴耶中本具無漏種子即我心真如之體內因欲發名為體熏諸佛菩薩果上慈悲大用即我心真如之用外緣資助名為用熏也二釋二初釋體熏二釋用熏初中二初正釋二釋疑今初體熏者所謂真如從無始來具足一切無量無漏亦具難思勝境界用常無間斷熏眾生心以此力故令諸眾生厭生死苦求涅槃樂自信己身有真實法發心修行真如者體大也無量無漏者相大也勝境界用者用大也眾生之心全攬真如體大為體故本具此相大用大也如人迷方方仍不動如水成氷氷之濕性如故則融相潤用亦復本具即此名為阿賴耶中無漏種子譬如氷中融潤之性不離於氷而與氷違所以無漏道起則捨賴耶及異熟名也二釋疑二初疑問二答釋今初問若一切眾生同有真如等皆熏習云何而有信不信者從初發意乃至涅槃前後不同無量差別如是一切悉應齊等問意有二一者同有真如則不應有信不信二者等皆熏習則應一時發意一時修行乃至一時涅槃不應復有前後尤不應有退與不退三乘一乘若漸若頓無量差別也二答釋二初直約無明煩惱厚薄釋二更約因緣互相成辨釋今初答雖一切眾生等有真如然無始來無明厚薄自性差別過恒河沙我見愛等纏縛煩惱亦復如是唯如來智之所能知故令信等前後差別無明厚則信心難生無明薄則信心易發煩惱厚則難斷煩惱薄則易除而無明煩惱又各有界外界內之不同故唯如來能盡知也二更約因緣互相成辨釋又諸佛法有因有緣因緣具足事乃成辨如木中火性是火正因若無人知或雖有知而不施功欲令出火焚燒木者無有是處眾生亦爾雖有真如體熏因力若不遇佛諸菩薩等善知識緣或雖遇緣而不修勝行不生智慧不斷煩惱能得涅槃無有是處木中火性譬賴耶中無漏種也若無人知譬不遇善知識緣也不施功譬不修勝行也出火譬生智慧也燒木譬斷煩惱壞和合識也法合可知又復雖有善知識緣倘內無真實習因力亦必不能厭生死苦求涅槃樂此如極濕之木不能即鑽出火也瑜伽依此權立五性差別以其無明煩惱尤厚覆無漏種雖有而竟似無故也要因緣具足乃能如是云何具足謂自相續中有熏習力諸佛菩薩慈悲攝護乃能厭生死苦信有涅槃種諸善根修習成熟以是復值諸佛菩薩示教利喜令修勝行乃至成佛入於涅槃自相續中謂全攬真如以為阿賴耶識此識無始展轉傳來依之建立假名眾生雖念念滅即念念生恒轉如流故名自相續也有熏習力者一無始本住種性熏二積劫聞所成種熏此二皆名為內因也諸佛菩薩慈悲攝護者一平等緣攝護二差別緣攝護此二皆名為外緣也須知必要差別攝護及聞所成種熏方能展轉增其勝因勝緣以至成佛入大涅槃耳初釋體熏竟二釋用熏二初略標二各釋今初用熏者即是眾生外緣之力有無量義略說二種一差別緣二平等緣真如無二亦無不二以無二故一切生佛唯一真如以無不二故一一生一一佛各皆全體真如以無二故即無能熏所熏以無不二故得論能熏所熏又設唯無二固無能熏所熏設唯無不二亦無能熏所熏以生與佛一向二故生不能感佛不能應今由不二而二乃得論用熏也又由無二即無不二所以有差別緣由無不二即是無二所以有平等緣又由有差別緣故佛不能度無緣者有平等緣故佛度生終不休息也二各釋二初釋差別緣二釋平等緣今初差別緣者謂諸眾生從初發心乃至成佛蒙佛菩薩等諸善知識隨所應化而為現身或為父母或為妻子或為眷屬或為僕使或為知友或作冤家或復示現天等形或以四攝或以六度乃至一切菩薩提行緣以大悲柔軟心廣大福智藏熏所應化一切眾生令其見聞乃至憶念如來等形增長善根此緣有二一近緣速得菩提故二遠緣久遠方得故此二差別復各二種一增行緣二入道緣從初發心乃至成佛即是無漏種現體熏內因為能感也隨所應化而為現身即是果上真如用熏外緣為能應也或為父母乃至天王等形令其見也或以四攝乃至菩提行緣令其見且聞也或作冤家者如提婆達多等餘皆可知四攝謂布施愛語利行同事六度謂施戒忍進禪慧菩提行謂四種三昧三十七道品等無量行門大悲柔軟心者同體大悲視諸眾生猶如自己無粗獷也廣大福智藏者圓極修德等真法性恒作利益無窮盡也熏所應化令其見聞者即是感應道交也乃至憶念如來等形增長善根者不唯見聞應化事法能為增上勝緣即如來及菩薩等所有形像令人憶念瞻禮並屬真如用熏良以三身宛然四德無減故也速得菩提名近緣久遠方得名遠緣可見從初發心乃至成佛並賴善知識緣也從初發心即賴此緣增行入道乃至成佛亦賴此緣增行入道可見若欲增行入道並賴善知識緣也福德緣因名增行緣智慧了因名入道緣二釋平等緣平等緣者謂一切諸佛及諸菩薩以平等智慧平等志願普欲拔濟一切眾生任運相續常無斷絕以此智願熏眾生故令其憶念諸佛菩薩或見或聞而作利益入淨三昧隨所斷障得無礙眼於念念中一切世界平等現見無量諸佛及諸菩薩平等智慧即了達一切生佛唯一真如之智慧也有此平等智慧則必有平等志願所謂無作四弘誓也發僧那於始心終大悲以赴難所以任運無斷熏眾生也淨三昧即是真如三昧隨所斷障等者如初地斷異生性障能見百世界中諸佛菩薩二地斷邪行障能見千世界中諸佛菩薩乃至地地轉增具如華嚴十地品中所明也二釋真熏義別中初標二釋竟三結判此體用熏復有二別一未相應二已相應未相應者謂凡夫二乘初行菩薩以依意意識熏唯依信力修行未得無分別心修行未與真如體相應故未得自在業修行未與真如用相應故凡夫謂三乘外凡二乘謂有學無學初行菩薩謂內凡也二乘不知有第七識唯依第六修生空觀名為依意識熏菩薩已知有第七識雖依第六修法空觀即名依意及意識熏然第七識未能轉與平等性智相應第六識未能轉與法空無漏妙觀察智相應雖得生空妙觀察智未是大乘根本無分別智以其未證法空所顯真如體故既未證體何能起後得無分別智而成真如自在業用也哉已相應者謂法身菩薩得無分別心與一切如來自體相應故得自在業與一切如來智用相應故唯依法力任運修行熏習真如滅無明故法身菩薩謂漸教初歡喜地頓教初發心住也所證真如即是一切如來自體無二體故既已分證其體即必分同其用故華嚴云初發心時便成正覺清淨妙法身湛然應一切也此後並是無功用道故云任運修行等三釋熏習淨法竟四結判斷與不斷復次染熏習從無始來不斷成佛乃斷淨熏習盡於未來畢竟無斷以真如法熏習故妄心則滅法身顯現用熏習起故無有斷染至成佛乃斷所謂無明無始而有終也淨則畢竟無斷所謂始覺有始而無終也染淨皆依真如本覺所謂本覺無始而無終也譬如依方故迷迷與方皆無始依迷有悟悟與方皆無終方外別無迷悟迷悟之外亦別無方以不變之方必隨迷悟兩緣故真如即生滅以迷悟兩緣終不能令方改故生滅即真如然迷則違方而舉足咸非悟則順方而去來如意故須返迷歸悟也問唯識論云佛果更無能熏所熏今云用熏習起故無有斷如何會通答今言妄心滅法身顯即唯識佛無能熏所熏義也唯識論言所化有情為盡期故窮未來際四智心品無斷無盡即今用熏習無斷義也思之初正釋生滅因緣相竟二顯示大乘體相用者由前立義分云此心生滅因緣相能顯示大乘體相用故今釋此心生滅因緣相既畢故須顯示此心大乘體相用也文為二初顯示體相二顯示用初中二初正顯示二釋疑今初復次真如自體相者一切凡夫聲聞緣覺菩薩諸佛無有增減非前際生非後際滅常恒究竟此先示大乘體也一切凡夫即六凡法界并聲聞等則成十法界也一一凡夫乃至一一諸佛無不各具真如全體而亦無二真如在迷不減在悟不增前際無始後際無終故云常恒究竟也從無始來本性具足一切功德謂大智慧光明義遍照法界義如實了知義本性清淨義常樂我淨義寂靜不變自在義如是等過恒沙義非同非異不思議佛法無有斷絕依此義故名如來藏亦名法身此示大乘自體相也一切眾生心既本具真如體即本具真如相非俟成佛而後有之故名真如自體相也非同非異者約翻染差別故非同約唯一真如故非異也依真如體本具如此真實德相故約凡夫日用不知但名為如來藏約諸佛出障圓明轉名為法身也初正顯示竟二釋疑問上說真如離一切相云何今說具足一切諸功德相上說真如離一切相即指真如門中所說義也答雖實具有一切功德然無差別相彼一切法皆同一味一真離分別相無二性故同一味者同無漏味也同一真者如如及如如智即是一真法界也離分別相者非諸凡夫二乘權位菩薩所能測識也無二性故者唯是圓成實性所攝也以依業識等生滅相而立彼一切差別之相此云何立以一切法本來唯心實無分別以不覺故分別心起見有境界名為無明心性本淨無明不起即於真如立大智慧光明義若心生見境則有不見之相心性無見則無不見即於真如立遍照法界義若心有動則非真了知非本性清淨非常樂我淨非寂靜是變異不自在由是具起過於恒沙虛妄雜染以心性無動故即立真實了知義乃至過於恒沙清淨功德相義若心有起見有餘境可分別求則於內法有所不足以無邊功德即一心自性不見有餘法而可更求是故滿足過於恒沙非異非一不可思議之法無有斷絕故說真如名如來藏亦復名為如來法身因該果海名如來藏亦可名為理即法身果徹因源名為法身亦可名為究竟如來藏也初顯示體相竟二顯示用三初正明用即真如二廣明隨機見別三結示真如妙用今初復次真如用者謂一切諸佛在因地時發大慈悲修行諸度四攝等行觀物同已普皆救脫盡未來際不限劫數如實了知自他平等而亦不取眾生之相以如是大方便智滅無始無明證本法身任運起於不思議業種種自在差別作用周遍法界與真如等而亦無有用相可得何以故一切如來唯是法身第一義諦無有世諦境界作用一切諸佛在因地時者即與我等同為凡夫時也由信自心有真如法便能發大慈悲四弘誓願修行六度四攝等行普救眾生盡一切劫即是修行觀門如實了知自他平等而亦不取眾生之相即是修行止門止觀二門修必並運後修信中是約自行之功故先明止今文為顯化他之用故先明觀也又此中觀物同已即般若中發廣大心普皆救脫即般若中發第一心了知自他平等即般若中發愛攝心亦名常心而亦不取眾生之相即般若中不顛倒心只此四心念念相應名為大方便智故能證體而起用也然此自在差別作用在凡夫人所見則名世諦以其有分別故在聖人心中所見即唯第一義諦以其無分別故故曰所言二諦其實是一譬如醉人妄見屋轉謂有轉屋及不轉屋其實醉人所見轉屋即是醒人所見不轉之屋無二屋也二廣明隨機見別二初約所依識以判二身二約機所見以判粗細今初但隨眾生見聞等故而有種種作用不同此用有二一依分別事識謂凡夫二乘心所見者是名化身此人不知轉識影現見從外來取色分限然佛化身無有限量應有問曰如來既無世諦境界作用云何眾生見佛各各差別乃至去來坐臥示生涅槃等事非世諦耶故今釋曰但隨眾生見聞等也轉識影現者八識現行轉時於見分上現佛身影為相分也即彼凡夫二乘心之所見並由共相識轉所以現此影像原不從心外來但彼凡夫二乘不知有藏識故不知眾生心內諸佛所現之身能與諸佛心內眾生而作本質不知諸佛心內眾生所見佛身即托眾生心內諸佛所現之身而自變為影像故云見從外來取色分限也然彼雖妄計外來其實原不在外彼雖妄取分限其實化身原無限量以此化身即真如用則便即報即法非離真如體相得有真如用故所以應持不見其頂目連不窮其聲乃至合土範金刻木畫紙所有佛像咸悉三身宛然四德無減不可謬隨凡夫生盲二乘眇目謂非真佛自墮曲見中也二依業識謂諸菩薩從初發心乃至菩薩究竟地心所見者名受用身身有無量色色有無量相相有無量好所住依果亦具無量功德莊嚴隨所應見無量無邊無際無斷非於心外如是而見即彼菩薩所見佛身亦必由眼識見意識觀察但由知有藏識全攬真如為體本與如來非一非異故隨所見即知是托自心中佛之身以為本質還於自心變影而緣本質不在我心性外影像不在能緣心外故名依業識也初發心即頓教初發心住以其分證真如能見佛受用身此受用身稱法性故所以有無量色隨一一色亦復稱法性故所以有無量相隨一一相亦復稱法性故所以有無量好所住依果即是實報無障礙土亦復稱法性故所以具無量功德莊嚴也然此亦是托佛自受用身及土以為本質自變相分為親所緣是故名為他受用身及土是故各隨菩薩心之分量初地見百世界二地見千世界等種種不同乃至菩薩究竟地見之方盡並名他受用身土也譬如燈光雖光光相入而互為能照互為所照重重無盡仍各無雜故也思之思之勿謂有本有影便非具分唯識非即事事無礙法界也問發心住前菩薩所見云何答若在漸教即同凡夫二乘所見若在頓教能同初住所見但未能任運恒見耳此諸功德皆因波羅蜜等無漏行熏及不思議熏之所成就具無邊喜樂功德相故亦名報身一一功德雖皆性具仍須稱性起修修德圓滿方獲成就雖云成就而於性德亦無所加但對修因故名報果在佛分中即自受用報身與法身合無二無別菩薩仗之為本質境變影而見即名他受用報身也初約所依識以判二身竟二約機所見以判粗細又凡夫等所見是其粗用隨六趣異種種差別無有無邊功德樂相名為化身初行菩薩見中品用以深信真如得少分見知如來身無去無來無有斷絕唯心影現不離真如然此菩薩猶未能離微細分別以未入法身位故淨心菩薩見微細用如是轉勝乃至菩薩究竟地中見之方盡此微細用是受用身以有業識見受用身若離業識則無可見一切如來皆是法身無有彼此差別色相互相見故凡夫等者等取二乘及漸教外凡也初行菩薩者漸教內凡及頓教內外凡也淨心菩薩者頓教初發心住漸教初歡喜地也粗用名化身者劣應身也中品用者帶劣勝應身亦名報化合身也微細用者他受用報身也皆是法報所現之影不離法報佛豈有粗細哉粗細並在機耳又粗用者大乘止觀名為清淨分別性中用細用皆名清淨依他性若離業識則證清淨真實性故各各周遍法界無雜無礙更無彼此差別色相之可得也二廣明隨機見別竟三結示真如妙用問若佛法身無有種種差別色相云何能現種種諸色答以法身是色實體故能現種種色謂從本已來色心無二以色本性即心自性說名智身以心本性即色自性說名法身依於法身一切如來所現色身遍一切處無有間斷十方菩薩隨所堪任隨所願樂見無量受用身無量莊嚴土各各差別不相障礙無有斷絕此所現色身一切眾生心意識不能思量以是真如自在甚深用故法身即是真如真如即是一切法之實體故即是色實體既即是色實體何難現種種色況從本已來色心無二非俟成佛方無二也謂色即真如故即非色非心亦即能色能心心即真如故亦非心非色亦即能心能色是以色即是心即可名為智身則一切唯心心即是色即可名為法身則一切唯色依此非色非心而色而心之法身是以如來所現色身橫遍竪窮名為自受用報菩薩托之為本質境各見差別名為他受用報雖復互遍亦無所在是以不相障礙無有斷絕也言隨所堪任者即所謂初地見百二地見千等言隨所願樂者即所謂若以自在願力復過於此百倍千倍乃至百千億那由他倍不可數知等此所現色身並是真如自在甚深妙用雖原不離眾生心意識性由其無明不覺妄想自縈所以不能思量也二各釋二門竟三結示不離二初正示觀門二喻顯不二初中二初標意二明觀今初復次為令眾生從心生滅門入真如門故眾生無始已來從未悟故真如舉體而成生滅捨生滅心何處更有真如可觀故須即從心生滅門觀其生滅本不生滅乃能入真如門也二明觀令觀色等皆不成就云何不成就此總舉色等以為所觀境也等者等餘四蘊及無為法謂分析粗色漸至微塵復以方分析此微塵是故若粗若細一切諸色唯是妄心分別影像實無所有此先觀色蘊不成就也微塵設有方分便可分析決非實有若無方分便是非色故知粗細諸色皆是妄心所現相分心外實無色也問析色是小乘觀云何大乘用之答小乘析色但顯人空大乘析色即顯色法本空故曰法無大小大小在人不龜手藥之喻可深思也推求餘蘊漸至剎那求此剎那相別非一次觀受想行識四蘊不成就也四運推求剎那心法謂未生欲生生生已無暫時住毫無實法但有名字而已無為之法亦復如是離於法界終不可得次觀無為之法不成就也色心念念生住異滅名有為法對此有為假施設彼無為名字有為尚不可得無為止是十八界中法界所攝乃第六識所緣影像豈離色心之外有實常法名無為哉如是十方一切諸法應知悉然有為無為既不成就則十方世界更有何法可成就耶此則生滅無性當體即是真如明矣初正示觀門竟二喻顯不二猶如迷人謂東為西方實不轉眾生亦爾無明迷故謂心為動而實不動若知動心即不生滅即得入於真如之門只此現前介爾之心性即真如眾生於真如中妄見生滅猶如迷人謂東為西則真如之外無生滅也迷人雖復謂東為西而東仍自東則迷人之所謂西原即悟人之東可譬生滅之外無真如也謂心為動合前謂東為西是即真如而成生滅心實不動合前東仍自東是離生滅更無真如故苟能知動心即不生滅譬如能知所謂之西原即是東即入真如門也一心而分迷悟兩門兩門究竟只此一心但貴以知翻彼迷謂而已迷者即無明也謂者即妄想也知者即始覺也本應如是了知更無別知故云始覺即本覺也初顯示實義竟二對治邪執二初總標二見二別釋二見今初對治邪執者一切邪執莫不皆依我見而起若離我見則無邪執我見有二種一人我見二法我見若達前所顯示一心二門實義決不起於二種我見以真如舉體而成生滅則真如決非實人實法以生滅當體即是真如則生滅決非實人實法故楞伽云當依無我如來之藏也然佛所說法若為對治凡夫則專破人我執若為對治二乘則專破法我執由對治人我執方便建立蘊界處法非實法也二乘依此遂起法執由對治法我執如實說為唯識所現依八種識假名為人非實人也凡夫依此仍起人執故云一切外道所有諸見皆從佛法流出也一切邪執謂凡夫所有邊見邪見及二取等並依人我見生二乘所執色不相應及無為等並依法我見生二別釋二見二初釋人我見二釋法我見初中二初正除我見二例破餘見今初人我見者依諸凡夫說有五種人我見亦名我執依我癡故而起我見依我見故而起我愛我慢依愛我故而計我所依計我我所故順之則貪違之則瞋具起無量諸煩惱法故人我見唯依凡夫說有若證小乘須陀洹果則便永斷此邪執矣況大乘乎一者如經中說如來法身究竟寂滅猶如虛空凡愚聞之不解其義則執如來性同於虛空常恒遍有此即執有神我遍十方界體常周遍量同虛空之外道也原是謬解法身之義成此外道然執有神我便非寂滅法身為除彼執明虛空相唯是分別實不可得有見有對待於諸色以心分別說名虛空色既唯是妄心分別當知虛空亦無有體彼執我同虛空是常是有今先明所同之空非常非有則能同之我亦必非常非有也有見者以心分別說名虛空是所緣相故非常也有對者待於諸色於無色處名之為空是對待法故非有也又色尚唯是妄心分別無有實體虛空無色又豈有實體哉空既無體則所計同空之我亦無體矣一切境相唯是妄心之所分別若離妄心即境界相滅唯真如心無所不遍此是如來自性如虛空義非謂如空是常是有一切境相即若色若空也境界相滅即空色俱無也空色俱無豈可妄謂如來同於虛空是常是有名之為人我乎二者如經中說一切世法皆畢竟空乃至涅槃真如法亦畢竟空本性如是離一切相凡愚聞之不解其義即執涅槃真如法唯空無物此即計斷滅空之外道也執此唯空無物境界以為涅槃真如故滅色歸空得四空定謂我已證涅槃真如由其人我見在所以窮空不歸便入輪轉為除彼執明真如法身自體不空具足無量性功德故若知真空不空非但空則尚不取小乘空證況取四空以為我所證乎三者如經中說如來藏具足一切諸性功德不增不減凡愚聞已不解其義則執如來藏有色心法自相差別此即常見外道計我為能有計五蘊色心為我所有不可除滅也為除此執明以真如本無染法差別立有無邊功德相非是染相若知真如非是染相豈應攬此色心以為我所有乎四者如經中說一切世間諸雜染法皆依如來藏起一切法不異真如凡愚聞之不解其義則謂如來藏具有一切世間染法此亦常見外道計一切染法即我不可復滅也乃至魔王却留塵勞恐其銷盡亦是此見所攝為除此執明如來藏從本具有過恒沙數清淨功德不異真如過恒沙數煩惱染法唯是妄有本無自性從無始來未曾暫與如來藏相應若如來藏染法相應而令證會息妄染者無有是處染法依無明有譬如迷方謂東為西此之迷謂從來不與定方相應也如來藏既本無染則人我執便是染法不能證會如來藏明矣五者如經中說依如來藏有生死得涅槃凡愚聞之不知其義則謂依如來藏生死有始以見始故復謂涅槃有其終盡此別計如來藏為心外實法如冥諦勝性虛空大自在天等而以有生死得涅槃者名之為人我也為除此執明如來藏無有初際無明依之生死無始若言三界外更有眾生始起者是外道經中說非是佛教以如來藏無有後際證此永斷生死種子如來藏無始無終生死依之無始有終涅槃依之有始無終藏性如方生死如迷涅槃如覺方外別無迷覺則知人空迷覺之外亦別無方則知法空又藏性如濕生死如氷涅槃如水濕外別無氷水何處有受生死證涅槃之人氷水之外亦無濕性何處有起生死成涅槃之法耶初正除我見竟二例破餘見依人我見四種見生是故於此安立彼四彼四謂邊見邪見戒取見取也由不了無我如來藏義虛妄計有人我可得然後依之計斷計常名為邊見依之撥無善惡因果名為邪見依之苦行以求解脫名為戒取依之求生梵天空處等名為見取是故除此人我見已彼四種見皆悉不能自安立也初釋人我見竟二釋法我見二初明起執之由二明對治之法今初法我見者以二乘鈍根世尊但為說人無我彼人便於五蘊生滅畢竟執著怖畏生死妄取涅槃凡夫妄計五蘊為我我所流轉生死由其往昔曾種二乘善根佛逗彼機為說五蘊生滅本無人我原不曾說五蘊是實法也彼自畢竟執著不達五蘊本空所以怖畏生死妄取涅槃違於大乘平等法門豈如來說法之本意哉二明對治之法二初正明二釋疑今初為除此執明五蘊法本性不生不生故亦無有滅不滅故本來涅槃若究竟離分別執著則知一切染法淨法皆相待立是故當知一切諸法從本已來非色非心非智非識非無非有畢竟皆是不可說相五蘊本性不生者譬如目有赤眚妄見燈光五色重疊實無五色生也物必有生然後有滅既本不生更何可滅故云一切眾生即涅槃相不可復滅所謂本來自性清淨涅槃即生滅是真如體也若究竟離分別執著者謂能觀一切妄念無相則為證得如來智慧從名字證得乃至究竟證得也則知一切染法淨法皆相待立者染謂無明妄念淨謂無漏真如依真有妄依妄顯真所以覺與不覺並屬生滅門攝既相待立便非實有便知生滅即不生滅入真如門從名字知乃至究竟知也言一切諸法者即是染法淨法色法心法智法識法無法有法以要言之五位百法百界千如種種法也從本已來非色非心等者以法法本來皆即真如非俟成佛方融為真如也且如色即真如故本即非色非心非智非識非無非有畢竟不可說相心即真如故本即非色非心非智非識非無非有畢竟不可說相乃至有即真如故本即非色非心非智非識非無非有畢竟不可說相以要言之於諸染淨法中隨拈一塵皆是本即非色非心非智非識非無非有畢竟不可說相也唯其一切俱非便能一切俱即便顯離即離非是即非即之真如矣二釋疑而有言說示教之者皆是如來善巧方便假以言語引導眾生令捨文字入於真實若隨言執義增妄分別不生實智不得涅槃疑曰既云皆是不可說相云何復說真如生滅門等諸言教耶釋意可知嗟乎後世隨言執義聞說真如受熏便執真如定當受熏聞說真如不受熏便執真如定不受熏甚至分河飲水可謂增妄分別不生實智甚矣然豈馬鳴護法之正旨哉二對治邪執竟三分別修行正道相者若知生滅即是真如則生佛平等無修不修若知真如舉體生滅則迷悟天淵正須於無修不修之中熾然熏修而此熏修即是無修非以不修為無修也以不修即是逆修非同修即無修之順修故然利根者聞此一心二門妙義自能不生退屈不懷上慢如人飲水冷煖自知何勞更為分別今為中下根人未能隨文入證歇即菩提故為懸示從因至果正修行路也文為二初總標二各釋今初分別修行正道相者謂一切如來得道正因一切菩薩發心修習令現前故略說發心有三種相一信成就發心二解行發心三證發心一切如來得道正因即所謂十方如來一門超出妙莊嚴路也因正則果自正故須發心修習令其現前但略明三種發心因相不必詳辨果相以如來果相前於顯示大乘體相用中已略明故二各釋三初釋信成就發心二釋解行發心三釋證發心初中二初徵起二解釋今初信成就發心者依何位修何行得信成就堪能發心二解釋二初釋信成就二釋發心初又二初正釋成就二兼釋未成今初當知是人依不定聚以法熏習善根力故深信業果行十善道厭生死苦求無上覺值遇諸佛及諸菩薩承事供養修行諸行經十千劫信乃成就從是已後或以諸佛菩薩教力或以大悲或因正法將欲壞滅以護法故而能發心既發心已入正定聚畢竟不退住佛種性勝因相應依不定聚者明其所依位也深信業果乃至修行諸行明其所修行也經十千劫已下明其得信成就堪能發心也既發心已已下明發心之利益也言不定聚者統論眾生有三種類一邪定聚謂未種出世善根不信出世正法二正定聚謂發心已上永不退轉三不定聚謂已種出世善根信出世法然於三乘法中未有決定趣向也若小教中證須陀洹便名入正定聚今大教中不取此義也以法熏習善根力者即是本有新熏二種內因體熏及差別平等二種外緣用熏也深信業果者總明善根所依也行十善道者世間善根力也厭生死苦者出世善根力也求無上覺者出世上上善根力也此三善根前不具後後必具前必須具三善根方得信成就也由三善根以為勝因又值諸佛菩薩以為勝緣承事供養修行諸行因緣具足方是大乘初心所修行也經十千劫者意明從初信心二念心三精進心四慧心五定心六不退心七護法心八迴向心九戒心十願心具足修行十心成就故云十千劫也束此從前所修諸行以為其因復藉諸佛菩薩教力為緣或藉大悲憫眾生苦為緣或以護持正法久住為緣乃能三心圓發也入正定聚者法身理相應也畢竟不退者不墮凡夫二乘地也住佛種性者初發心時便成正覺也勝因相應者不生不滅為本修因即是一切如來得道正因也二兼釋未成或有眾生久遠已來善根微少煩惱深厚覆其心故雖值諸佛及諸菩薩承事供養唯種人天受生種子或種二乘菩提種子或有推求大菩提道然根不定或進或退此明善根微少煩惱深厚之人雖遇勝緣不能發大乘心也善根自有三乘一乘之不同煩惱又有界內界外之差別一一善根對彼一一煩惱各作四句料簡或善根多煩惱薄或善根多煩惱厚或善根少煩惱薄或善根少煩惱厚萬別千差不可一概皆是不定聚攝或有值佛及諸菩薩供養承事修行諸行未得滿足十千大劫中間遇緣而發於心遇何等緣所謂或見佛形相或供養眾僧或二乘所教或見他發心此等發心皆悉未定若遇惡緣或時退墮二乘地故值佛菩薩修行諸行可謂有因有緣矣特以未滿十千大劫十心未圓故雖遇緣發心未能即入正定聚也若使十千劫滿則見相供僧等緣並可發心入正定聚勿謂此緣非好緣也但由積因力弱故與大悲護法二種發心不同故遇好緣則能發心設遇惡緣或能退墮二乘地也初釋信成就竟二釋發心三初釋所發之心二釋發心之行三釋發心之益初中二初正釋二釋疑今初復次信成就發心略說有三一發正直心如理正念真如法故二發深重心樂集一切諸善行故三發大悲心願拔一切眾生苦故真如乃是一切行本不念真如而集諸善善無由集縱有種種善行並成有漏有為不念真如而拔眾苦苦無由拔縱令緣念眾生秖足起愛起見故須首發正直心也真如本具無邊功德理須顯發故順真如發深重心真如即是眾生心性憫物迷此故順真如發大悲心也正直心即正因理心發成法身德深重心即了因慧心發成般若德大悲心即緣因善心發成解脫德三心圓發不縱橫不並別不可思議故曰初發心時便成正覺所有慧身不由他悟清淨妙法身湛然應一切也二釋疑問一切眾生一切諸法皆同一法界無有二相據理但應正念真如何假復修一切善行救一切眾生答不然如摩尼寶本性明潔在鑛穢中假使有人勤加憶念而不作方便不施功力欲求清淨終不可得真如之法亦復如是體雖明潔具足功德而被無邊客塵所染假使有人勤加憶念而不作方便不修諸行欲求清淨終無得理是故要當集一切善行救一切眾生離彼無邊客塵垢染顯現真法先引喻後法合文並易知初釋所發之心竟二釋發心之行彼方便行略有四種一行根本方便謂觀一切法本性無生離於妄見不住生死又觀一切法因緣和合業果不失起於大悲修諸善行攝化眾生不住涅槃以真如離於生死涅槃相故此行隨順以為根本是名行根本方便此即以所發正直心而為方便行也不住生死是奢摩他觀不住涅槃是毘鉢舍那觀止觀一心中修乃順真如法性故名行根本方便二能止息方便所謂慚愧及以悔過此能止息一切惡法令不增長以真如離一切過失相故隨順真如止息諸惡是名能止息方便三增長善根方便謂於三寶所起愛敬心尊重供養頂禮稱讚隨喜勸請正信增長乃至志求無上菩提為佛法僧威力所護業障清淨善根不退以真如離一切障具一切功德故隨順真如修行善業是名生長善根方便此二即以所發深重心而為方便行也欲長善根先須息惡故於一深重心分此二種方便皆為隨順真如性故文並可知四大願平等方便謂發誓願盡未來際平等救護一切眾生令其安住無餘涅槃以知一切法本性無二故彼此平等故究竟寂滅故隨順真如此三種相發大誓願是名大願平等方便此即以所發大悲心而為方便行也無餘涅槃者小乘則指灰身泯智言之今指二死永亡言之知一切法本性無二則於眾生不起上中下想知一切法彼此平等則於眾生不起怨親等想知一切法究竟寂滅則於眾生不起用小化想皆亦隨順真如性故此四方便並是稱性起修全修顯性未發心前由此方便而得發心既發心後由此方便而階極果故名一切如來得道正因也二釋發心之行竟三釋發心之益三初約實明能二約權簡過三以實破權今初菩薩如是發心之時則得少分見佛法身能隨願力現八種事謂從兜率天宮來下入胎住胎出胎出家成佛轉法輪般涅槃即華嚴初發心時便成正覺之義也分破無明分證真如故云少分見佛法身既見法身便能八相成道所謂清淨妙法身湛然應一切也八相開合出沒不同並是隨機所見不必約此以判佛之權實以所證法身非有權實數量可思議故二約權簡過然猶未得名為法身以其過去無量世來有漏之業未除斷故或由惡業受於微苦願力所持非久被繫此約漸教所明初發心住僅斷界內見惑與小乘初果齊所以或猶有微苦也然初果便為生死海而作邊際極遲不過七生永出苦輪況發心菩薩菩提願力所持豈久被業繫哉問玩文中然猶二字即指八相成道之人何得別作漸教釋之答發心名同權實迥異前明八相意指入正定聚者今明微苦意指或時退墮二乘地者故也有經中說信成就發心菩薩或有退墮惡趣中者此為初學心多懈怠不入正位以此語之令增勇猛非如實說此明雖漸教中初發心住已斷見惑與初果齊亦無退墮惡趣之事不過權說以策初學耳或復退墮二乘地中則容有之也問有經中說舍利弗往昔已曾證六住心由婆羅門乞眼因緣退失大心仍復流轉五趣此云何通答復有經說舍利弗等大弟子並是法身深位大士示作聲聞引物歸化則示墮正為警策初學何足疑也二約權簡過竟三以實破權又此菩薩一發心後自利利他修諸苦行心無怯弱尚不畏墮二乘之地況於惡道若聞無量阿僧祇劫勤修種種難行苦行方始得佛不驚不怖何況有起二乘之心及墮惡趣以決定信一切諸法從本已來性涅槃故此正明頓教初發心人即已住正定聚畢竟不退也蓋不唯初發心住有此勝力但得決定實信知一切法本性涅槃亦不同權教發心或墮二乘矣初釋信成就發心竟二釋解行發心者夫論稱性圓修則即信即解即行即證故云初阿字中即具一切諸字功德縱分四十二位譬如入海而論淺深淺深皆海豈有無解行證而可名信豈令解行與證定居信後特以實位難測寄權易明故次信而辨解行也文為二初明位二明行今初解行發心者當知轉勝初無數劫將欲滿故於真如中得深解故修一切行皆無著故約圓融論秖點信成就中四方便行而為六度謂此中隨順法性即行根本方便此中離慳貪相離五欲境等即能止息方便此中修行施戒等即生長善根方便此中六波羅蜜必為度脫眾生即大願平等方便也今一往姑約漸次論之故云轉勝耳初無數劫將欲滿者資糧成就將入加行位也於真如中得深解者二觀為方便道得入中道第一義觀也修一切行皆無著者謂迴事向理乃至迴因向果不著三有不著二乘也二明行此菩薩知法性離慳貪相是清淨施度隨順修行檀那波羅蜜知法性離五欲境無破戒相是清淨戒度隨順修行尸羅波羅蜜知法性無有苦惱離瞋害相是清淨忍度隨順修行羼提波羅蜜知法性離身心相無有懈怠是清淨進度隨順修行毘梨耶波羅蜜知法性無動無亂是清淨禪度隨順修行禪那波羅蜜知法性離諸癡闇是清淨慧度隨順修行般若波羅蜜知法性離慳貪等是解隨順修行檀那等是行也梵語檀那此翻布施尸羅此翻戒羼提此翻忍毘利耶此翻精進禪那此翻靜慮亦翻思惟修般若此翻慧亦翻智修六度相具如華嚴十迴向品所明或是分真解行或是相似解行分真則唯約實相似則雙約權實當以圓融行布二義思之二釋解行發心竟三釋證發心二初明分證二明滿證初中二初明所證二明心相初又二初明證體二明起用今初證發心者從淨心地乃至菩薩究竟地證何境界所謂真如以依轉識說為境界而實證中無境界相此菩薩以無分別智證離言說真如法身故淨心地者約權即初歡喜地約實即初發心住也究竟地者即十地後心亦名等覺地也以依轉識說為境界者轉第六為妙觀察智轉第七為平等性智眾生所有第六第七必有所緣境界所以依之假說所說為境界也而實證中無境界相者以真如無相可取正智不取於相挾帶真如體相為所緣緣非是變帶真如相狀為所緣緣故也此菩薩以無分別智者明其有見分也證離言說真如法身者明其無相分也正與護法唯識吻合思之思之間若依實說初發心住即名淨心地者前發心中但云少分見佛法身今云證離言說真如法身文旨碩異云何會通答前為兼明權實故但云少分見今則權證同實故也又約所證真如則無分劑若約能證之智仍有分滿不同雖有分滿皆是無分別智如初夜月與望夜月光相不異也二明起用能於一念遍往十方一切世界供養諸佛請轉法輪唯為眾生而作利益不求聽受美妙音詞或為怯弱眾生故示大精進超無量劫速成正覺或為懈怠眾生故經於無量阿僧祇劫久修苦行方始成佛如是示現無數方便皆為饒益一切眾生而實菩薩種性諸根發心作證皆悉同等無超過法決定皆經三無數劫成正覺故但隨眾生世界不同所見所聞根欲性異示所修行種種差別未證法身已前縱令下化眾生皆是上求佛道以自利利他種種方便皆為證會真如體故已證法身之後縱令上求佛道皆為下化眾生則如今文所明也種性同等者具足本有聞熏二種子也諸根同等者六處殊勝無差別也發心同等者同發三心也作證同等者同證真如也未發心前容有善根深淺煩惱厚薄諸根利鈍方便勤惰之不同既發心後入同生性無功用道決無差別但由眾生根欲性異故示現有差別耳言三無數劫者時無實法唯依妄想建立且如俗傳黃梁一夢便同四十餘年世上千年山中不過七日又如經中仙人執善財手便歷微塵數劫讚佛五十小劫大眾謂如半日是知非約凡情所計年月日時以談劫量也良由無始無明雖無實體而返迷歸悟似有階差縱令演若歇狂本頭如故而喘息亦必久久方安狂風頓息大海安瀾而微波亦必久久方定太陽一出昏霧頓收而潤濕亦必漸漸方除阿伽一服萬病頓祛而精力亦必漸漸方復久客到家行程頓息而家庭事務亦必次第料理聖王登極大業頓定而政治禮樂亦必次第敷陳故於真如無時劫中依生滅門而立三無數劫謂初發心住至十迴向名初無數劫初歡喜地至七遠行地名二無數劫八不動地至等覺位名三無數劫至於較量劫量則或約所承事佛以明分劑或約天衣拂石以明久遠事非一概又就三無數劫論行相者或云伏惑未斷或云斷正扶習或云次第除惑或云因該果海皆是悉檀隨機利益豈可定執今云皆悉同等乃約因該果海者以論三祇祛彼謂三僧祇一念能越之大慢魔見耳須知十世古今始終不離當念故前文云若聞無量阿僧祇劫勤修種種難行苦行方始得佛不驚不怖以決定信一切諸法從本已來性涅槃故豈執三祇為漸一念為頓耶言根欲性異者過去所成名根或有利或有鈍現在所欣名欲或喜速或喜遲未來種子名性或已熟或未熟也初明所證竟二明心相此證發心中有三種心一真心無有分別故二方便心任運利他故三業識心微細起滅故真心者六七二識相應之根本智也無有分別者念念證真也方便心者六七二識相應之後得智也任運利他者念念起用令前五識同成化用也業識心者第八異熟識也微細起滅者無明種子猶未盡故以智內熏令其漸滅智種分起惑種分滅正所謂不思議變易生死之相也此中真心即是前正直心此方便心即前深重大悲兩心此業識心即前三心之根本依前明信成就發心單約能發故三心皆是妙觀察智之功今明證中所有心相義兼能所故與前有開合詳略之不同也初明分證竟二明滿證二初依權示相二依實釋疑今初又此菩薩福德智慧二種莊嚴悉圓滿已於色究竟得一切世間最尊勝身以一念相應慧頓拔無明根具一切種智任運而有不思議業於十方無量世界普化眾生福德智慧所依即真如體二種莊嚴圓滿即真如相體相圓顯大用現前故能示成正覺也又智慧所證即真如體體遍法界智慧圓滿即真如相相遍法界福德圓滿即真如用用遍法界體遍法界則法身周遍法界相遍法界則報身周遍法界用遍法界則化身周遍法界故曰一人成佛時法界皆為一佛之依正雖無障礙亦仍無雜以真如性常同常別不思議故是則無明永盡成種智時無所不在亦無所在今言於色究竟得最勝身何耶蓋諸佛自受用身冥同法性等覺已下所不能見淨心地上菩薩托此自受用身本質變為他受用身影相則見踞蓮華臺諸佛圍繞隨所堪任隨所願樂見各差別皆無斷絕乃至等覺方能盡其分量故前文云見之方盡也若未登淨心地則華臺報佛非彼境界故於色究竟天示成菩提此即梵網經所明千華上佛為接界內利根令見界外佛故至於博地凡夫雖有具有一乘三乘若頓若漸無量種性而未得四禪未離欲繫則色究竟身亦非彼境故又示從兜率下閻浮提坐菩提樹成等正覺此即梵網經所明千百億釋迦為化界內鈍根及雖利根未離欲繫者故然此色天大化閻浮小化並是真如用大並即真如體相所以華嚴經中即此摩耶夫人所生之佛便具十身相海非可擬去化身別尋法報也當知初發心住既能示現閻浮八相亦必能示色究竟身今究竟位既能示現色究竟身亦必示現閻浮八相但前明發心位淺姑寄閻浮今明究竟位深姑寄四禪耳一念相應慧者既指無始不覺為藏識中無明種子由藏識中無明種子未盡所以不與別境中慧相應今由曠劫無漏熏修滅彼無始無明種子至都盡位則第八淨識忽與慧所相應名為大圓鏡智從此一相應後永得相應故曰頓拔無明根具一切種智也只此大圓鏡智與前平等性智妙觀察智并與果後成所作智俗故相有別不壞相故說四說八真故相無別唯是如如智此如如智無法不知無法不見故名一切種智亦名佛之知見亦復名佛眼也問既云無所不在則初二三禪亦可成佛何必定在色究竟天答此有二義一者華嚴明第十地菩薩位寄四禪即於此處示成佛故二者將成佛時所入金剛喻定必依捨俱禪故二依實釋疑二初釋一切種智疑二釋任運利生疑今初問虛空無邊故世界無邊世界無邊故眾生無邊眾生無邊故心行差別亦復無邊如是境界無有齊限難知難解若無明斷永無心相云何能了一切種成一切種智答一切妄境從本已來理實唯一心為性一切眾生執著妄境不能得知一切諸法第一義性諸佛如來無有執著則能現見諸法實性而有大智顯照一切染淨差別以無量無邊善巧方便隨其所應利樂眾生是故妄念心滅了一切種成一切種智現見諸法實性者根本智證真也顯照染淨差別者後得智照俗也了俗由證真故說為後得如眼除膜見空見色非果有先後也餘並可知二釋任運利生疑問若諸佛有無邊方便能於十方任運利益諸眾生者何故眾生不常見佛或覩神變或聞說法答如來實有如是方便但要待眾生其心清淨乃為現身如鏡有垢色像不現垢除則現眾生亦爾心未離垢法身不現離垢則現文亦可知問但離心垢便見法身何須念佛觀佛稱名禮拜等答佛是先證我心性者念之觀之稱之禮之皆是除心垢之妙方便也三解釋分竟四修信分二初正明修習信心二更示勝異方便初中二初徵二釋今初云何修習信分此依未入正定眾生說何者為信心云何而修習前文分別修行正道相中明發心已入正定聚雖亦略示不定位中所修之行然未詳明故今特為初機更示之也二釋二初釋信心二釋修習今初信有四種一信根本謂樂念真如法故二信佛具足無邊功德謂常樂頂禮恭敬供養聽聞正法如法修行迴向一切智故三信法有大利益謂常樂修行諸波羅蜜故四信正行僧謂常供養諸菩薩眾正修自利利他行故信根本者真如即是一切三寶根本謂我現前介爾心性離虛妄相平等平等即真如體大名為法寶雖復覓之了不可得而性自神解靈明不昧即真如相大名為佛寶一切色心依正十方虛空千如百法並此介爾心中所現之影與能現心無是非是不可分離剖析即真如用大名為僧寶究竟說此一心三寶名之為佛所以具足無邊功德必應頂禮恭敬供養聽聞所說正法如法修行迴向一切智也詮此一心三寶名為教法修此一心三寶名為行法證此一心三寶名為果法所以有大利益必應依教起修依修作證常樂修行諸波羅蜜也隨分證此一心三寶名之為正行僧故於他菩薩眾必常供養自亦正修二利之行入於僧數中也言供養菩薩眾者此有二意一約權漸初機誡令遠二乘眾恐染法執墮其地故二約圓頓初機已知二乘定當作佛總名為菩薩故二釋修習二初總標二別釋今初修五門行能成此信所謂施門戒門忍門精進門止觀門此即六波羅蜜從初即是隨順真如之行而作五門說者若至信成就後則一一皆到彼岸無有不智之禪無有不禪之智故不妨說六今為未入正定聚人倘以止觀分二門無由契會真如性故所以合為一也當知前四門是助行止觀門是正行正助合行以成福德智慧二種莊嚴顯發真如也二別釋五初釋施門五釋止觀門今初云何修施門謂若見眾生來從乞求以已資財隨力施與捨自慳著令其歡喜若見眾生危難逼迫方便救濟令無怖畏若有眾生而來求法以已所解隨宜為說修行如是三種施時不為名聞不求利養亦不貪著世間果報但念自他利益安樂迴向阿耨多羅三藐三菩提隨力施與者未入正定聚人未可責以竭盡施等但得捨自慳著以破惡令他歡喜以生善即名為財施也方便救濟即無畏施以已所解隨宜為說即是法施言已所解則決非強不知以為知言隨宜說則決能隨順四悉檀意若說法不當機則所說為非量矣不為名聞利養是斷現在有漏不著世間果報是斷未來有漏此二即是迴事向理但念自他利益安樂即是迴自向他迴向阿耨菩提即是迴因向果隨修一一行時皆悉具此三種迴向方得成就波羅蜜義故特首於施門示之當知五門無不皆爾二釋戒門云何修戒門所謂在家菩薩當離殺生偷盜邪婬妄言兩舌惡口綺語慳貪瞋嫉諂誑邪見若出家者為欲折伏諸煩惱故應離憒鬧常依寂靜修習止足頭陀等行乃至小罪心生大怖慚愧悔責護持如來所制禁戒不令見者有所譏嫌能使眾生捨惡修善在家戒品十善收盡離殺生則慈護有情蜎飛無損離偷盜則一針一草不與不取離邪婬則於己妻妾作知足想離妄言則所言誠實一切不欺離兩舌則隱惡揚善不傳彼此離惡口則永無粗獷令他喜樂離綺語則言皆有義不生放逸離慳貪則常思惠捨無所希求離瞋嫉則不為損惱隨喜他榮離諂誑邪見則忠良正直深信因果是以惡無不止善無不行生無不攝即為三聚淨戒也出家戒品即是沙彌十戒比丘二百五十戒等並入大乘菩薩戒攝若不護持佛所制戒既非白衣又非沙門無所目也既非小乘又非大乘無所歸也常依寂靜者謂住阿蘭若處也止足頭陀等行者頭陀亦云杜多此翻抖擻有十二知足勝行一者住阿蘭若處二者常行乞食三者次第乞食四者受一食法五者節量食六者中後不飲果漿蜜漿等七者著糞掃衣八者但三衣九者塚間住十者樹下止十一者露地坐十二者但坐不臥此十二行名為端嚴微妙之行西土初祖摩訶迦葉終身行此勝行佛於天人大眾之中讚云正法久住全賴此人所以分半座而令坐付法眼以傳心也乃至小罪心生大怖者譬如渡海浮囊設損一微塵許亦有沈溺之患故須慚愧責補過遷善也慚則尊重已靈本與如來無二無別如何肯使放逸為非愧則念我瑕疵佛菩薩等悉如悉見如何覆藏而不改革是以自悔自責止惡行善能令眾生不生譏嫌即便使其捨惡修善故知十戒及具戒等一一皆是三聚淨戒一一皆是摩訶衍也三釋忍門云何修忍門所謂見惡不嫌遭苦不動常樂觀察甚深句義見惡不嫌生忍也亦名耐怨害忍遭苦不動法忍也亦名安受苦忍常樂觀察甚深句義第一義忍也亦名諦察法忍四釋精進門二初總明精進意二別示精進法今初云何修精進門所謂修諸善行心不懈退當念過去無數劫來為求世間貪欲境界虛受一切身心大苦畢竟無有少分滋味為令未來遠離此苦應勤精進不生懈怠大悲利益一切眾生修諸善行者通則六度四攝別則四種三昧所謂常行三昧如般舟等常坐三昧如一行等半行半坐三昧如法華等非行非坐三昧如覺意等也心不懈退者總明三種精進也當念過去等者被甲精進也為令未來等者攝善精進也大悲利益等者利樂精進也二別示精進法其初學菩薩雖修行信心以先世來多有重罪惡業障故或為魔邪所惱或為世務所纏或為種種病緣之所逼迫如是等事為難非一令其行人廢修善品是故宜應勇猛精進晝夜六時禮拜諸佛供養讚歎懺悔勸請隨喜迴向無上菩提發大誓願無有休息令惡障消滅善根增長此即普賢十大願王亦即占察經中地藏大士所示懺法亦即法華方等諸三昧中十科行道法也言十願者一禮敬諸佛二稱讚如來三廣修供養四懺悔業障五隨喜功德次第小異並皆可知六請轉法輪七請佛住世即今勸請所攝八常隨佛學九恒順眾生即今發願所攝十普皆迴向即今迴向無上菩提也言十科者一嚴道場二淨三業乃至十坐禪等諸三昧儀開合不同詳略有異此未暇述唯供養讚歎禮拜必具有之而懺悔已下五事合為一科總名五悔謂懺悔能滅業障勸請能滅魔障隨喜滅嫉妬障迴向能滅著二邊障發願能滅多退忘障故名五悔也既云六時行道必須理事並資方克有濟慎勿師心苟簡尤勿借此邀利邀名庶令惡業障消善根增長耳問若人已被魔邪所惱世務所纏病緣所逼如何得修此勝行耶答此中文意原是勸使及時精進勿令魔邪世務病緣得其便耳然設被魔邪所惱若能依法精進則魔事必除設被世務所纏即須撥遣世務修此精進設被病緣所遇亦須不惜身命修此精進如慈雲大師忍苦修行請觀音懺不唯除病兼獲勝辯芳軌具存誠可依用又設大病伏枕不能起坐亦有覺意三昧良可進修或復即於臥時運想修行此供養等晝夜六時存心不懈如念佛直指所示涉事兼修之法病中亦可准用必能滅障增長善根又或依下文專念阿彌陀佛亦得解脫也四釋精進門竟五釋止觀門三初總標二各釋三結益今初云何修止觀門謂息滅一切戲論境界是止義明見因果生滅之相是觀義初各別修漸次增長至於成就任運雙行息滅一切戲論境界者謂息滅見思戲論塵沙戲論無明戲論見思戲論息則一切有境界滅塵沙戲論息則一切空境界滅無明戲論息則一切亦有亦空非有非空境界滅隨順一心真如門也明見因果生滅之相者謂明見無明因生則十界果生無明因滅則十界果滅塵沙因生則二乘果生塵沙因滅則二乘果滅見思因生則六凡果生見思因滅則六凡果滅隨順一心生滅門也一心二門本不相離一心止觀亦無先後但約初機之人久隨生滅未達真如故須先修即觀之止名為奢摩他觀令觀生滅即是真如對治生死涅槃執著次修即止之觀名為毘鉢舍那令觀真如舉體生滅增長善根及與大悲如此展轉互修漸令增長若至發心住中真實止觀成就自然任運雙行也二各釋三初釋止二釋觀三釋雙行初中三初明修相二明證相三勸修初又三初方便二正修三揀成不成今初其修止者住寂靜處結跏趺坐端身正意此文雖略已含二十五前方便住寂靜處即是阿蘭若處即攝具五緣也結跏趺坐必調五事端身正意即訶五欲棄五蓋行五法也具加大小止觀須者尋之二正修不依氣息不依形色不依虛空不依地水火風乃至不依見聞覺知此先揀所觀之境也不依氣息者謂一切氣息來無所從去無所至當體不可得故故不依此以修阿那般那三昧以阿那般那不可得故即是摩訶衍也不依形色者謂一切形色分析乃至微塵皆無所有故不依此以修九想十想八背捨等諸定以九想乃至八背捨皆不可得故皆即摩訶衍也不依虛空者謂對色名空色尚非有云何有空故不依此以修空一切處三昧以空三昧不可得故即是摩訶衍也不依地水火風者謂推析地無堅性水無濕性火無熱性風無動性當體不可得故故不依此以修勝處一切處等三昧以勝處一切處等不可得故即是摩訶衍也乃至不依見聞覺知者謂由色聲香味觸法境界說有見聞覺知今推所見所聞等並非實有則能見能聞等安得有實故不依此以修識一切處三昧以識三昧不可得故即是摩訶衍也一切分別想念皆除亦遣除想此次揀能觀之心也前云不依氣息乃至不依見聞覺知即是一切分別想念皆除也然所謂不依氣息等者直是了達氣息乃至見聞覺知本不可得除此分別氣息乃至覺知之想念耳非謂果有氣息乃至覺知而作意蠲除之也若有蠲除之想即是不達諸法本空或墮外道無想定中或墮二乘滅盡定中非是大乘奢摩他觀故云亦遣除想以一切法不生不滅皆無相故此結明不依諸法亦無除想之所以也一切法者即指氣息乃至見聞覺知也氣息本來不生不滅本來無相故無可依亦無可除乃至見聞覺知本來不生不滅本來無相故無可依亦無可除也前心依境次捨於境此結明不依氣息一段文義也後念依心復捨於心此結明一切分別一段文義也以心馳外境攝住內心此申明前一段文意也後復起心不取心相此申明後一段文意也以離真如不可得故此結成修止門者應觀一切妄念無相體即真如設離真如則無氣息乃至見聞覺知可得所以不依氣息乃至見聞覺知設離真如亦無除想可得所以亦遣除想也原此奢摩他觀初段即攝境歸心明氣息形色等唯是分別想念所見本非實有故無可依次段即觀心無相明此所除分別想念亦本非有故名為遣是則所觀能觀二皆無性故前文云若知動心即不生滅即得入於真如門也此為上根直示觀不思議境界之法若能於此悟入則一法中自具十乘以其能覺悟故即菩提心以其離沈掉故即妙止觀以其無法當情即破法遍以其了知能觀所觀皆即真如即識通塞以其順三脫門即成道品下云行住坐臥一切時修即成對治漸次得入真如三昧即知次位究竟折伏一切煩惱即能安忍信心增長速成不退即離法愛也二正修竟三揀成不成行住坐臥於一切時如是修行恒不斷絕漸次得入真如三昧究竟折伏一切煩惱信心增長速成不退此明依前所說而勤修之必得成就也若心懷疑惑誹謗不信業障所纏我慢懈怠如是等人所不能入一疑惑二誹謗不信三業障所纏四我慢五懈怠有一於此即不能入可不戒哉初明修相竟二明證相二初正明證相二辨析魔事今初復次依此三昧證法界相知一切如來法身與一切眾生身平等無二皆是一相是故說名一相三昧若修習此三昧能生無量三昧以真如是一切三昧根本處故法界相即真如體無相不相之實相也心佛眾生三無差別故名一相三昧梁本名一行三昧約所證名一相約能證名一行當知一行即一相也文殊般若所示一行三昧正與此同亦即大佛頂首楞嚴王三昧亦即法華實相三昧此是三昧中王故能生無量三昧也二辨析魔事二初示魔事相二示對治法初中三初明致魔之由二明魔事之相三明魔亂之失今初或有眾生善根微少為諸魔外道鬼神惑亂不種善根則此三昧名字不可得聞況能修習能修習此當知是人必有善根但善根深厚則彼魔事無由得發如日輪當空必無魑魅由善根微少乃致魔亂所以前文勗令修行五悔也二明魔事之相二初辨形聲二辨起過今初或現惡形以怖其心或示美色以迷其意或現天形或菩薩形乃至佛形相好莊嚴此先辨魔所現形也若行人恐怖習重多現惡形以怖之若行人貪愛習重多現美色以迷之若行人智慧力弱多現諸天菩薩佛形以誑之皆所謂主人若迷客得其便也問修三昧人得見佛菩薩形安知不是善根開發感應道交乃概名之為魔事耶答圓覺經云非彼所聞一切境界終不可取良以行人修三昧時所見境界若與三昧相應乃名善相只此善相仍不可作聖解苟不與三昧相應定屬魔事今修根本真如三昧既非念佛禮懺求感應時更不可作感應道交妄解坐受其惑也或說總持或說諸度或復演說諸解脫門無怨無親無因無果一切諸法畢竟空寂本性涅槃此隨辨假佛菩薩等所說魔聲也正修三昧之人不依氣息不依形色乃至亦遣除想當知亦并不依總持不依諸度不依諸解脫門乃至不依本性涅槃才依本性涅槃必將撥棄因果妄計空劫已前威音那畔一段烏有先生境界喚作真如三昧豈所謂若知動心即不生滅即得入於真如者耶初辨形聲竟二辨起過或復令知過去未來及他心事辯才演說無滯無斷使其貪著名譽利養此下皆明見魔形聞魔聲所起一切過失相也今先明似善根相然此修行止者唯為息滅無始無明證無漏智不應希求五通四辯今未得無漏先獲宿命他心及辯才等則必墮在名利坑中如提婆達修得五通遂造三逆可為殷鑒矣或數瞋數喜或多悲多愛或恒樂昏寐或久不睡眠或身嬰疹疾或性不勤策或卒起精進即便休廢或情多疑惑不生信受或捨本勝行更修雜業愛著世事溺情從好此明雜染不定諸魔相也或改其所習令以為奇或順其所習令不能捨廣如佛頂受想二陰中說或令證得外道諸定一日二日乃至七日住於定中得好飲食身心適悔不饑不渴此亦似善根相實是邪定非出世定也或復勸令受女等色或令其飲食乍少乍多或使其形容或好或醜此亦雜染不定諸魔相也二明魔事之相竟三明魔亂之失若為諸見煩惱所亂即便退失往昔善根兩種似善根相則為諸見所亂必起煩惱兩種不定雜染則為煩惱所亂亦起諸見並彼往昔微小善根亦退失矣可不哀哉初示魔事相竟二示對治法二初治邪二歸正今初是故宜應審諦觀察當作是念此皆以我善根微薄業障厚重為魔鬼等之所迷惑如是知已念彼一切皆唯是心如是思惟剎那即滅對治有三二是方便一是正修二方便者一是審諦觀察覺知皆是魔事不生一念迷亂心也二是自念善根微薄業障深重反躬責己悔過遷善也一正修者念彼一切皆唯是心心外無法不離一相三昧也二歸正遠離諸相入真三昧心相既離真相亦盡遠離諸相者以三對治滅魔事也入真三昧者依於尋思名義自性差別發如實智也心相既離者得無分別智也真相亦盡者觸無所得也具如唯識加行通達二位廣明須者尋之從於定起見諸煩惱皆不現行以三昧力壞其種故殊勝善品隨順相續一切障難悉皆遠離起大精進恒無斷絕此明善修止者不唯遠離魔事即能登發心住入淨心地圓具奢摩他毘鉢舍那也二明證相竟三勸修二初正勸二明益今初若不修此三昧行者無有得入如來種性以餘三昧皆是有相與外道共不得值遇佛菩薩故是故菩薩於此三昧當勤修習令成就究竟餘三昧者指依氣息形色等諸三昧也雖六妙門十六特勝九想十想背捨勝處一切處等種種三昧皆能發無漏慧證三乘果然必已發無漏方不與外道共若未發無漏或亦隨禪受生則與外道相去無幾乃至九次第定前八亦並與外道共滅受想定雖云不共仍依有頂遊觀無漏而入未是全不共也又雖得滅盡定若未斷盡上地思惑仍生五不還天仍與外道同在捨念清淨地中不得值遇諸佛菩薩是故唯此真如三昧乃能得入如來種性也若得此三昧則所生一切根本四禪四無量心四無色定有覺有觀等三三昧乃至觀鍊熏修一切三昧一一皆名不共三昧以達其不可得故皆是摩訶衍也如客比丘宿佛房中佛入初禪乃至四禪客皆隨入佛乃更以異相而入初禪客便茫然不知佛入何定當知佛前所入是用共禪故客能知能入佛後所入是不共禪故客不復知也又法華三變淨土佛亦仍用背捨勝處及一切處三種三昧而其神用遠非二乘所能測識皆由不共三昧融彼共相令共三昧皆成不共故云真如三昧能生無量三昧也二明益修此三昧現身即得十種利益一者常為十方諸佛菩薩之所護念二者不為一切諸魔惡鬼之所惱亂三者不為一切邪道所惑四者令誹謗深法重罪業障皆悉微薄五者滅一切疑諸惡覺觀六者於如來境界信得增長七者遠離憂悔於生死中勇猛不怯八者遠離憍慢柔和忍辱常為一切世間所敬九者設不住定於一切時一切境中煩惱種薄終不現起十者若住於定不為一切音聲等緣之所動亂真如乃是諸佛菩薩平等法身故修真如三昧即獲平等用熏之益常為十方諸佛菩薩之所獲念此即總相益也二者能觀妄念無相自伏愛種故魔不能亂三者能觀妄念無相自伏見種故邪不能惑四者轉謗為信能觀深法故罪障漸薄如湯消氷五者以信除疑如明破闇故惡覺觀滅六者了知如來境界不離心之真如故信得增長七者信一切法本性涅槃故遠離憂悔勇猛不怯八者知一切眾生皆有佛性定當作佛故遠離憍慢柔和忍辱如常不輕菩薩始雖被人打罵終必為人敬信歸仰九者以信解力伏煩惱種故雖不住定不起現行十者知一切音聲等緣皆唯心現不取不捨故不能動亂其正定也初釋止竟二釋觀二初明應修二明修相今初復次若唯修止心則沈沒或生懈怠不樂眾善遠離大悲是故宜應兼修於觀云何修耶善修止者即止是觀不沈不掉便入真如根本三昧獲十利益乃至入正定聚不復退轉何勞更明修觀法耶今為不得意人心必沈沒或懈怠不樂眾善而墮凡外或遠離大悲而墮二乘故復示以應兼修觀也二明修相三初四諦觀二弘願觀三起行觀今初謂當觀世間一切諸法生滅不停以無常故苦苦故無我應觀過去法如夢現在法如電未來法如雲忽爾而起應觀有身悉皆不淨諸蟲穢污煩惱和雜此先明苦諦觀也一生滅不停是無常行無常故苦即是苦行苦故無我過去如夢了不可得現在如電剎那不住未來如雲忽起無所從來即無我行諸蟲穢污等即不淨行此四行觀對治凡外一切見愛無不盡也觀諸凡愚所見諸法於無物中妄計為有此即集諦觀也妄計即惑惑即集諦此觀正治凡外貪著三有兼治愚法聲聞妄生恐怖觀察一切從緣生法皆如幻等畢竟無實觀第一義諦非心所行不可譬喻不可言說此即滅諦觀也緣生如幻則即事而真真非事外故非心所行不可譬喻言說正治凡外非滅計滅兼治二乘捨有覓空權位菩薩棄邊取中觀一切眾生從無始來皆因無明熏習力故受於無量身心大苦現在未來亦復如是無邊無限難出難度常在其中不能覺察甚為可愍此即道諦觀也若能覺察無明因果便是出要度脫之道愍物迷此即為下文弘願觀本正治凡外不知出要兼治二乘不起大悲初四諦觀竟二弘願觀如是觀已生決定智起廣大悲發大勇猛立大誓願此總明依四諦境發四弘誓上求佛道名決定智下化眾生名廣大悲弘能任重名大勇猛毅能道遠名大誓願也願令我心離諸顛倒斷諸分別此即煩惱無盡誓願斷也自未度脫欲度他人無有是處故首明之其實四弘在一心中非有先後親近一切諸佛菩薩頂禮供養恭敬讚歎聽聞正法如說修行盡未來際無有休息此即法門無量誓願學也不離顛倒分別則不能親諸佛菩薩不勤供養聽法則不能修無量度生法門是故四弘宛轉相成以無量方便拔濟一切苦海眾生此即眾生無邊誓願度也令住涅槃第一義樂此即佛道無上誓願成也同一切眾生皆成佛道非願獨成佛故二弘願觀竟三起行觀作是願已於一切時隨已堪能修行自利利他之行行住坐臥常勤觀察應作不應作是名修觀此即以行填願也自他本自不二由於顛倒分別妄見有殊今既隨順真如法性依四諦觀而發四弘故於一切時中隨已堪能或修自利之行能為眾生作增長緣即是利他或修利他之行能破自心顛倒煩惱即是自利乃至一行一住一坐一臥苟可自利利他則應作之苟不可以自利利他則不應作設使自雖有益能令人損或雖有益他人自墮名利皆亦不應作也發菩提心者最宜勤加觀察二釋觀竟三釋雙行復次若唯修觀則心不止息多生疑惑不隨順第一義諦不出生無分別智是故止觀應並修行善修觀者即觀是止念念與菩提心相應便契第一義諦不思議境此觀便是無分別智今為不得意人散心緣四諦境雖發弘願不知四諦秖是一心多生疑惑故於本來無二法中巧示雙行方便謂雖念一切法皆無自性不生不滅本來寂滅自性涅槃而亦即見因緣和合善惡業報不失不壞此示即止而觀也念一切法自性涅槃一心真如門也止也即見因緣業報不失不壞一心生滅門也觀也秖於不生不滅性中妄有因緣生滅則四諦皆唯一心明矣以世間因果即苦集出世因果即道滅十界差別皆是心生滅門皆依真如門故雖念因緣善惡業報而亦即見一切諸法無生無性乃至涅槃此示即觀而止也既依真如而有生滅則知生滅諸法同一真如別無自性矣二各釋竟三結益修行止者對治凡夫樂著生死亦治二乘執著生死而生怖畏修行觀者對治凡夫不修善根亦治二乘不起大悲狹小心過是故止觀互相助成不相捨離若止觀不具必不能得無上菩提觀生滅即真如名止生死本空何可樂著生死無性何須怖畏觀真如即生滅名觀因果宛然安得不勤修善同體在迷安得不普濟度蓋一心二門本不相離故一心止觀決不可偏修也為成無上菩提所以二行作一門說初正示修習信心竟二更示勝異方便二初泛明念佛除障二的指求生極樂今初復次初學菩薩住此娑婆世界或值寒熱風雨不時饑饉等苦或見不善可畏眾生三毒所纏邪見顛倒棄背善道習行惡法菩薩在中心生怯弱恐不可值遇諸佛菩薩恐不能成就清淨信心生疑欲退者應作是念十方所有諸佛菩薩皆得大神通無有障礙能以種種善巧方便救拔一切險厄眾生作是念已發大誓願一心專念佛及菩薩以生如是決定心故於此命終必得往生餘佛剎中見佛菩薩信心成就永離惡趣初學菩薩已解一心真如生滅二門而修信行但止觀力微境緣粗惡未入正定聚中不能保其無退故更示此勝異方便令仗自心中之他佛度脫佛心中之自身也須知前止觀門名念自佛三昧今示念佛菩薩即念他佛三昧以念佛及菩薩不生妄想分別即是止行了知諸佛菩薩有大神通巧便能救拔我及諸眾生即是觀行所以修止觀時設見佛菩薩形知是魔事不生取著今念佛菩薩時設更別商止觀大似騎牛覓牛矣然正念佛菩薩時或得見佛菩薩即應了知唯心所現萬勿取著勿生喜動勿向人說如遠公生平三見聖相不語一人此為要訣唯至臨終見佛菩薩方是感應道交定非魔事不必致疑以佛菩薩得大神通決定護念有緣念佛眾生不失時故言發大誓願者為度眾生求生淨土非為自身獨出生死有此菩提弘願方是往生正因不然縱令念佛菩薩與佛菩薩氣分不相契合不能生淨土也二的指求生極樂如經中說若善男子善女人專念西方極樂世界阿彌陀佛以諸善根迴向願生決定得生常見彼佛信心增長永不退轉於彼聞法觀佛法身漸次修行得入正位十方諸佛淨土無量經論多指歸極樂者略有四意一者阿彌陀佛與此土人最有緣故乃至窮村僻塢若男若女若長若幼若智若愚無不知稱阿彌陀佛名者二者法藏比丘願力勝故諸佛果德雖實平等因中願力任運攝生無差別中有差別故三者令人繫念得專心故若不專歎則眾生既欲生西又欲生東心無一定淨業難成所以十方諸佛同出廣長舌相讚此一門令人專憶四者阿彌陀佛即法界藏身極樂世界即蓮華藏海故見一佛即為見無量佛生一土即為生無量土念一佛即是念一切佛即為一切佛所護念以法身不二故生佛不二故能念所念不二故一念相應一念佛念念相應念念佛因該果徹更無二故餘如淨土經論廣明不能備述也四修信分竟五利益分四初總勸聞思修二別示聞思修功德三誡誹謗護大罪四結示大乘功能今初云何利益分如是大乘祕密句義今已略說若有眾生欲於如來甚深境界廣大法中生淨信覺解心入大乘道無有障礙於此略論當勤聽受思惟修習當知是人決定速成一切種智淨信覺解心者若約圓妙絕待言之則信即解解即信如來名世間解亦可名究竟信也今約初機言之有信無解能長煩惱有解無信能長邪見故並舉淨信覺解兩心以為入大乘道之正轍也聽受者聞慧也思惟者思慧也修習者修慧也三慧資無漏種令起現行故能速成一切種智二別示聞思修功德若聞此法不生驚怖當知此人定紹佛種速得授記此別示聞慧功德也假使有人化三千大千世界眾生令住十善道不如於須臾頃正思此法過前功德無量無邊此別示思慧功德也一是世間善法一世出世上上善法故若一日一夜如說修行所生功德無量無邊不可稱說假令十方一切諸佛各於無量阿僧祇劫說不能盡以真如功德無邊際故修行功德亦復無邊此別示修慧功德也修能顯性所以功德與法性等不可盡說也二別示聞思修功德竟三誡誹謗獲大罪若於此法生誹謗者獲無量罪依阿僧祇劫受大苦惱是故於此應決定信勿生誹謗自害害他斷三寶種由有自心一體三寶方有世間一切三寶若謗此法即是斷三寶種罪報之大甚於五逆十惡也四結示大乘功德一切諸佛依此修行成無上智一切菩薩由此證得如來法身過去菩薩依此得成大乘淨信現在今成未來當成是故欲成自利利他殊勝行者當於此論勤加修學此正所謂十方薄伽梵一路涅槃門也三世菩薩非此不成大乘淨信故勸欲成二利行者必當勤修學也此四段文即順四悉檀說可准思之二正說五分竟三結施迴向我今已解釋甚深廣大義功德施群生令見真如法初二句結前所說第三句以此功德普施群生第四句迴向真如實際同成究竟大菩提也大乘起信論者佛祖傳心之正印法性法相之總持也如來昔以大乘阿毘曇付與彌勒摩訶般若付與文殊般若破執有而顯妙有毘曇破惡空而顯真空一音所宣曾無異旨佛滅五百年後異見滋生馬鳴大士應佛懸記重興正法始則示為計我外道後乃廣顯二空妙宗作無我大師子吼破凡外二乘偏執宗百洛又大乘經典造此略論申暢一心二門即生滅而顯真如收般若真空不空之妙旨即真如而辨生滅闡毘曇幻有不有之玄詮厥後龍樹依般若而造中論還以空義成一切法護法依毘曇而解唯識還以幻有顯二種空故知馬鳴龍樹護法三大菩薩同契佛心曾無稍異奈何以文解義泥名相而昧旨歸伐異黨同豎門庭而堅鬪諍謬談聖旨錯解真乘千百年來竟同長夜哀哉末葉誠可痛心旭以業障深纏未登正位夙因微善遊刃圓宗客歲盡散學人志圖修證今春偶遇戒子邀入新安頃從湯泉白嶽還寓歙浦迴龍竊為二三子商究楞伽復以餘力再解茲論最喜此地枯寂不異桃源兼愛主人率真絕無世態食粟米飯噉豆腐滓僅十一日草疏遂成是役也上藉諸佛菩薩馬鳴大師加被之力所以略無疑滯又賴允持循公法主外護故無他緣所侵至於性相關頭種種問辯則戒子堅密時公之啟予者多矣是月二十有八日閣筆故跋
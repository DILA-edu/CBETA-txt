如是我聞一時婆伽梵在悉羅跋城給孤獨園與無量菩薩眾俱爾時觀自在菩薩於大眾中從座而起正衣服已偏袒右肩右膝著地合掌恭敬頂禮佛足而白佛言世尊我今欲說能成一切三世勝法唯願世尊慈悲聽許爾時世尊讚言善哉善哉摩訶薩埵為大利益一切有情故欲說如是祕密法藏我今聽許任為廣說爾時觀自在菩薩即說真言曰唵阿嚕力迦娑嚩訶爾時觀自在菩薩說此真言已而白佛言世尊此真言是一切蓮花部心我今說是悉地法則若每日晨朝於我像前作曼荼羅散種種花誦八千遍復不與人語更誦多少漸為強記若依此法能滿六月即大聰明凡所聞言皆領不忘若清淨洗浴而於佛前造三圓壇一佛二法第三為僧各作如法供養花香若手執香鑪燒香獻已誦滿八千遍應墮地獄四重五逆一切重罪無不消滅必不疑也若滿六月每誦一千五百遍所求悉地皆得成就又法淨洗浴已坐三稜草座誦三十五萬遍一切悉地無有不獲仍離自身一切病必無橫疾若於觀自在菩薩前連誦一萬所求善願皆得成就又法白月八日或十五日清淨洗浴誦八千遍能離一切世界橫難及諸魔障皆悉消滅又從白月一日至十五日受八戒日誦一萬遍能離一切毘那野迦所障礙難又正月一日起首至十五日於佛前淨治曼荼羅以香花供養誦滿三萬五千遍能得悉地一切所求又於晨朝香湯洗浴誦三千五百遍能令一切人所敬愛凡所求事皆得隨意又先於佛前誦一萬遍然從一日起首乃至十四日誦十萬遍遠離一切惡障難事又若有善男女等於佛前及觀自在等諸菩薩前作曼荼羅以塗香燒香花燈供養誦三千五百遍捨身必生觀自在菩薩足下又先造十萬塔於一一塔前誦一萬遍如法供養者所求悉地皆得捨身已任意往生極樂世界又以蟻封泥作十萬小塔一一塔前誦三千五百遍所求悉地最上最勝心所念處皆得其人先造四重五逆大罪依此無不滅命終任意往生極樂國土又以前泥於佛前作曼荼羅燒沈水香別取好花每一誦一擲佛足日三時乃至七日能滅一切決定墮地獄罪仍獲一切所求悉地又不問日月好惡但取中夜香湯洗浴著新淨衣誦三千五百遍一切惡夢悉得消滅心所求事夢中皆說一一分明必不錯謬又於我前作曼荼羅如牛皮或方或圓二肘三肘作之然牛酥燈八盞每一萬遍乃至一月每日如前不與人語一月已即讀佛大乘經得成不忘極大聰明仍見觀自在恒聞說法又欲得見觀自在菩薩者於舍利塔中誦二十五萬遍然作大供養然牛酥燈坐三稜草一夜誦真言乃至中夜聖者即現其身行人見已即從座起供養恭敬爾時菩薩即為說法得聞法已此人常不離聖者得不退菩薩地乃至成佛又於直向海泉水岸聚沙造一俱胝塔每塔前誦一洛叉有難滅重罪應墮地獄悉滅無餘仍見聖者命終生極樂國土速得成佛又每日造一百塔乃至六月日日持誦者於其國土一切災難消滅又若造俱胝塔誦一俱胝遍即見觀自在聽聞說法此人隨所行處有人見者即得解脫一切苦海又不語造眾多塔誦三十五萬遍即得悉地隨所言說恒為法音無不稱意又每日造三千五百塔一一塔前各誦七遍以此功德迴施一切受苦有情如是願言應墮惡道受苦業者皆悉消滅如是此人凡所見者如僕隸恭敬命終生安樂國又於塔中限十五日無數密誦以此功德迴施一切眾生者此人所求大願皆得成就又先受八戒不語誦一俱胝得禪地悉地又法於聖者足前誦一切悉地皆得又恒起悲心以檀香磨塗一圓壇如荷葉乃至一落叉一一壇前誦三千五百遍如是已讀大乘經即得聰明智慧心所欲誦多少皆得自在又不語於本尊前誦三十五萬遍即得聰明最上最勝又不語起大慈悲食大麥飯或唯食菜或乞飲食字別誦十五萬遍心所求願皆得成就唯除婬慾若如法供養聖者已含香誦一萬遍隨所行處見聞皆喜又早起淨浴著新淨衣誦千遍者忽有飢儉無飯食時此人在處恒為豐足又半夜晨朝掬水散身隨分誦多少得離一切怖畏又加持齒木千遍然嚼用即得辯才令一切人敬愛又加持好花先自嗅隨與前人悉珍敬隨意又能端坐誦隨分多少常得安樂又於寢處端坐誦八千遍隨求何事所願皆得唯除色欲又凡誦八千遍能護自他又取未墮地瞿摩夷和水作泥於佛法僧及本尊前磨作壇以有香氣之花散上然牛酥燈面東坐誦一萬遍已便於其處三稜草上眠心所求事皆具說之一不謬忘又白月一日如前取瞿摩夷作壇以有香之花散上然三盞燈誦三千五百遍明早得四箇迦利沙半那又於舍利塔中或佛前以檀香末磨作四小壇各置酥燈誦三千五百遍隨為何人除厄難及惡事皆得消滅又承取瞿摩夷先和水塗地即為佛法僧及本尊以白檀香水作四小圓壇於上散花日誦一萬乃至七日已即得種種衣服又以香花供養本尊然四盞酥燈誦萬遍第二十一日如上又於直入海河泉水岸上面西安本尊像以瞿摩夷塗地供養香花行人面東誦三十五萬遍從此已後此國土風雨順時五穀成熟更誦一萬遍燒涅摩落花於此境界惡猛風雨停息又隨在何國忽起厄難將本尊於城門前如法安置禮拜供養種種香花飲食災厄即息又以獻聖者殘花加持八千遍蓋於彼極患壯熱病人頭上及以和酥燒薰其病者即猛熱即得除愈又於像前然酥燈加持八千遍取其燈煙點於眼中能除一切眼病又於國內忽然起死災於諸城門中門門畫我像奉獻水中所生諸花即於半夜取杉迷夜樹葉搵酥護摩乃至十五日一切死災停息又若種種毒蟲災起先於本尊前如法供養往好泉水無烏鳥污處水入及臍取左置蘇末那花一千葉每花加持一遍一投泉中乃至花盡一切毒蟲災滅又若起半夜誦萬遍必無惡夢又於午時入向海泉水中誦萬遍一切惡夢消滅又加持手掌八百遍以摩熱病者身臥於淨處即愈我今說畫像之法取淨㲲未曾割截童女織者最上中畫阿彌陀如來長六坼手作說法印於蓮花臺結加趺坐身純金色作白焰光佛右畫觀自在菩薩左畫大勢至菩薩皆純金色作白焰光二菩薩右手各執白拂左手各執蓮花大勢至身梢小於觀自在皆種種寶莊嚴其身著寶瓔珞手釧皆衣白衣髮並上結不得披下於日在之右畫聖者半拏羅婆悉儞菩薩髮亦上結寶冠種種寶衣以為莊嚴著白色衣天衣為黑左手持棒或持羂索右手執於般若梵夾於大勢至近下應畫行人手執花冠或紅蓮青蓮瞻佛尊顏佛座正下為蓮花池中畫寶蓮蓮之右廂畫難陀龍王左畫跋難陀龍王皆立而半身出水各出一手捧佛座託蓮花面貌忻悅以寶嚴身身作赤色池之左右各為天女身服寶衣二手執花仰奉如來佛後應畫如意寶樹樹上挂種種寶衣及諸珍寶乃至音樂作舞歌鳥當於樹上畫諸天等以手散花雨於佛上畫像畢於淨處面西安置每受八戒於一切有情起大慈悲猛發菩提心至誠供養每於佛前自作小塔亦讀般若經或白月八日或十四日布施眾僧隨力多少如不能辦乃至極少一升󰉓許於此像前塗香末香燒香種種飲食如法供養及獻花燈幡蓋音樂自常心念阿彌陀佛誦其真言三十五萬遍即得悉地已後任運心念皆成我今復說刻像法取一白檀木中央刻阿彌陀佛右觀自在左大勢至各執白拂衣裳瓔珞等並如法唯除池等於此像前造護摩鑪鑪中先下五穀及五寶以阿說他木然火以酥蜜乳酪及種種花相和安金銀及銅器中誦二千五百遍便作護摩從白月一日起首乃至七日每日如是作三千五百遍護摩者隨求何事必稱本願而得悉地已後任所作法皆得自在又以苾婆木然火粳米三甜護摩二千五百遍囉闍以下悅順又如上以波羅娑木然火粳米酪護摩二千五百遍國內敬重隨口即順財寶任求又以阿拔唎末迦木然火油麻三甜護摩一切輸馱羅深敬順又以阿輸迦木如上用三甜護摩乃至七日囉惹隨意又以囉闍伐唎枳沙如上用阿輸伐馱木三甜護摩七日亦如前又以乳汁木如上亦以是木護摩至二十一日一切重病皆遠離於一生中更不復發又以波羅奢木如上用五穀及蘇護摩乃至三月五穀豐熟足又以烏曇跛羅木如上用大麥酥日三時護摩三千五百乃至一月得上乳牛又波羅奢木如上用赤大豆煮為羹白粳米酥蜜日三時護摩三千五百得財寶庫盈所用無盡又伽陀羅木如上用尾蠟麼果護摩三千五百遍乃至七日得蘇伐唎那千兩又波羅賒木如上亦以是木三甜護摩三千五百遍隨所念人應時而至珍重供養又烏曇跛羅如上以粳米飯酥護摩三千五百即財寶五穀隨意無窮又波羅賒木如上以黃米黍穀油麻大麥及酥護摩三千五百囉惹隨意所求皆得又以乳木如上粳米酥護摩三千五百即得辯才無礙人中獨勝又阿摩羅如上以阿輸鉢多三甜護摩乃至七日日八千遍隨念即至如僕隸見主又波羅賒木如上以大麥三甜護摩日三千五百乃至三七日隨念多少人如前又以上木如上以粳米飯三甜日護摩三千五百乃至一月即婆羅門隨念而至不違所使又阿波末唎迦木如上以油麻大麥和酥護摩三千五百乃至三七日得一切剎底利貴人來珍敬如意又伽陀羅木如上以黃黍米油麻和酥護摩三千五百毘舍種姓人如前又烏曇波羅木如上大麥三甜准上數得輸多羅姓人如前又阿輸迦木如上以波羅賒木三甜准上數乃至七日囉惹珍敬隨意又婆羅門皂莢木如上以波羅賒木搵三甜准上數乃至七日王子等隨念至而珍敬又阿輸伐馱木如上油麻粳米和酥酪准上五穀任意無窮又閃彌木如上准用阿輸伐馱木准上乃至二十一日遠離一切橫災重病又波羅賒木如上油麻和酥准上乃至三月得五穀無量又波羅賒木如上以粳米赤小豆羹黃黍米穀大麥三甜相和日時准上得珍寶無數無盡又波勒乞沙木如上以波羅賒木和三甜准上乃至三七日得衣裳隨意無盡又苾唎波木如上以迴香葉和粳米三甜日三時准上乃至一月得莊田五所又迦唎尼迦囉木如上臥多那安藥和酥日三時准上乃至一月無量蘇拔囉那又以波羅賒木如上以伽陀羅木和蜜酪准上乃至三七日得名馬任乘又阿輸伐馱木如上以波羅賒木和二甜日三時時別准上乃至一月得富貴果又波羅賒木如上以三甜和安悉香准上乃至三七日得莊田又苾利婆木如上以白芥子和酥日三時准上凡三七日即得身與門徒遠離重病又微那地迦多迦木如上以迴香草和酥蜜准上時數凡七日離一切惡障難消滅又波勒乞沙木如上以烏曇波羅木菓子和三甜日三時准上凡一月得名莊一百八所又波羅賒木如上以蓮花子和三甜日三時准上隨所求皆如意又杉摩也木如上以波羅娑果子和三甜日三時准上凡一月隨所求願皆悉圓滿又秣多木如上以石榴菓子日三時和三甜准上凡一月得二十所田園又悉利娑木如上以犢子糞日三時准上凡一月得一百上好牛又遏迦木如上以種種穀三甜日三時准上凡一月隨所求事皆得如意我今更說別畫像法令童子受八戒織㲲廣狹大小或二三肘去毛髮護淨香薰更作種種香水淨洗之取最上畫人先受八戒畫時以帛掩口鼻勿令氣觸正中畫阿彌陀如來或坐蓮臺或師子座結跏而坐作說法印右自在左勢至執拂嚴身等如上像法但佛及菩薩等上各畫白傘蓋以種種寶網莊嚴於蓋正上畫作明仙持諸寶花散而供養花如雨脚亦作種種音樂奉獻畫訖安於舍利塔內或於舍利瓶前半夜晨朝如法持誦足滿俱胝遍即得悉地於真言王最上斫訖囉底囉惹又波羅賒木然火以輸悉波羅拏藥和三甜護摩二千五百乃至七日囉惹已下珍敬又阿師伐多木如上沈香三甜日時准上凡一月貴人自來珍敬又遏迦木如上以白檀木折切三指時數准上凡一月囉惹珍敬又伽陀羅木如上以真酥合香准上時數月大官如上又伐利馱木如上安悉香和薰陸以三甜准上時數月諸近臣敬順所求皆得又波羅賒木如上以蓮花三甜護摩一萬得大官職又伽陀羅木如上以安悉香為丸如山棗許大和三甜護摩三洛叉半得最大官職又迦利毘羅木如上以三甜二洛叉半亦然如上又於本尊前不與人語誦一俱胝即如上又於此像前然千盞燈用千蓮花千拘勿馱花更取水中生花隨得一類五百莖已上是三色花各加持八百遍供養其像畢即得如上又於像前每日誦二千五百如是滿六月如上最尊又阿利迦木然火以荷葉搵三甜日三時各二千五百凡六月如上又波羅賒木如上青蓮花和三甜日二千五百凡三月得輔相之位又阿輸迦木如上以萬蓮萬遍護摩獲最大官位又秣馱木如上以瞿摩夷和三甜日二千五百如上又紫檀木如上以迦毘囉花和三甜日如上數凡一月即阿地底羯囉訶不發又波羅賒木如上以闍智婆末那花日三時如上數一月已即應迦利迦羯囉訶不發又伽陀羅木如上用摩哩迦花日三時如上數月布羅羯囉訶不得發又秣馱木如上用波跢羅花和三甜如上時數月即伐利訶悉伐底羯囉訶不得發又阿伐哩摩哩迦木如上用由底迦花三甜如上時數月即輸迦囉羯囉訶不得發又波勒乞沙木如上用多迦羅花三甜日如上數凡三七日一切羯囉訶一切拏吃娑多囉皆不得發爾時觀自在菩薩重白佛言我今更說別畫像法取無毛髮不割截白㲲治護如前畫人受八戒中央觀自在菩薩左手執紅蓮花右手直下與餓鬼水髮上結身著白衣如前珍寶瓔珞莊嚴天衣為黑於蓮花上結跏趺坐左廂畫大勢至菩薩右廂畫普賢菩薩各執白拂畫已於舍利塔內安置面應向西隨得香花任為大小供養中間不斷誦一俱胝行人所有橫死及惡障難皆除或為現說辟除之法又此像前用闍智娑末那花各加持一遍供養已便於像前臥三稜草上即於夢中見聖者一切所求一切行事一一具說又用一俱胝迦利毘囉如法供養得大官位隨所處分有大威力又以闍智娑末那花一俱胝供養得見聖者聽聞說法仍離諸毒所害之難凡一切毒皆不著身命終生極樂國土又於三七日用勿利迦花二十五莖供養及用拘勿陀花二千五百供養即獲上將位又以餘地迦花萬枚葉乃至七日得大官位親附國王又用屈利跛迦花二千五百葉如是三七日得最上職命又日用二千五百葉遏迦花供養如是一月亦如上又得主情又於夜中以闍智娑末那花二千五百葉供養其像於捔勝所必勝又至初夜分於像前取瓦坏椀滿盛種種穀用闍智娑末那花覆蓋之加持二千五百遍如是三時謂初中後夜至平明時淨漱口已先加持楊枝八千遍然嚼嚼已取坏椀中穀口含即得辯才一切論議之處皆勝又於像前以瓦坏椀滿盛胡椒於初夜中加持八千遍至平明時以香水洗其椒更加持一千即含之隨所言語一切人皆敬不敢違又法於此像前瓦坏椀盛牛黃取有香氣花蓋之至夜分加持一千遍至明時先洗漱取淨水加持八百遍以洗牛黃點自額上一切人見敬發善心又於像前以瓦坏椀盛娑多布娑婆及伐唎孕迦以有香之花蓋之於夜三時各加持二千五百遍平明取塗身上所至之處皆得發善忽有瞋人見即歡喜又像前用那伽計薩及菖蒲根伐唎孕迦悉利弊娑多迦多揭已上五味相和盛椀中以有香之花蓋之至夜分中加持二千五百遍至平明時別遣童女純著白衣於淨滑石上研其藥即取塗身自上及下見行人者如前又於像前取欝金沈香白檀香龍腦四物和置瓦坏椀中以闍智娑末那花蓋之至夜分中加持二千五百遍至平明取塗身上即准前又像前以嘻利馱囉及摩拏多室羅牛黃三物安椀中至夜分中加持二千五百平明取點額上見皆敬愛我今更說別畫像法取不割截無毛髮㲲如前治淨或木板平淨治於中央畫觀自在菩薩坐蓮花臺以七寶嚴身或衣纈衣或白衣左邊畫作羂索及畫怛跢迦悉地右邊畫作須彌盧山山根畫大海水遶之菩薩上畫作彩雲雲中畫諸仙天雨種種花而以供養畫已於直入海名泉岸上面向西安之如前誦一俱胝即得一切明仙中囉惹若更誦三俱胝即成一切明仙中斫羯囉囉惹又於前但誦三洛叉半得成尊位誦一洛叉得大將位又於前日日誦二千五百每日得四枚迦利娑半那又於前白月十二或十三日受八戒齋誦萬遍得近習大官又十字街中然四盞燈以乳酪飲食供養誦二千五百遍已即於比近樹下寢夜夢中有藥叉女來白言尊者有何要事遣我何所作行人應報言作母或姊妹等是女即隨處分又先受八戒於阿師伐馱樹下張像誦三洛叉半然獻香花乳酪粳米飯菓子等布列訖作無限念誦不得停歇爾時有藥叉鬼如一婆羅門來白行人言今遣我欲作何事行人報言為我使者即奉受使從此已後每於日西來取進止即應令作事業若行人不如法者反為所嗔乃至致損如不伏處分者即為降伏法凡役使者以降伏法使之又張像安於毘梨勒樹下於前用葱滓猫兒糞糠油麻黑豆黃炒末已上五物和燒誦萬遍即一鬼來行人不得驚怖向云汝為我使者縱令作一切難事苦事必不敢違又張像於阿脩羅窟門前如法誦一俱胝即阿脩羅女出請行人入入已於阿脩羅王中得自在位壽一劫見慈氏下生我今更說刻雕像法或用金銀或用香木已六指量刻觀自在像左手執蓮花右手施無畏刻畢安舍利塔中於前先持二洛叉半然取阿輸迦樹枝作小筐子取麼那多悉囉及取素伐利盞儞隨得一色安筐子中於像前如法供養結界護身作無限念誦乃至筐子中出聲出聲已即其藥點於眼中即身淨壽一劫於諸明仙中得囉若自在又先覓黃牛有牘子者取此牛酥亦取其乳於銅器中盛用嘻利多囉安闍都摩那多尸羅及用金末鍮石末銅末六物相和擣篩便丸之於銅器中盛加特是藥乃至火出即出一丸安口中便身淨吐出乃見壽萬年一切事皆得自在唯除婬慾命終生極樂國土又以金銀或好鐵如法作刀或輪或瓔珞等寶具或復作鉢以是物等置阿師伐馱樹葉上作無限念誦乃至其物動搖見動已手執之即成明仙壽命一劫即見聖者於彼聞法已便得解脫又以牛黃安闍那共多利嚕訶相和為丸口含於像前無限念誦乃至像眼睛動搖即得人中自在眼亦明淨又先於像前誦三洛叉供養十萬莖蓮花然更誦一俱胝即於念誦處眠夢中得見阿彌陀佛及菩薩眾聽說法音得不退地菩薩位我今更說捏塑像法以淨黃泥作觀自在像若一肘二肘像法如前於像前作圓鑪鑪前以種種香作小圓壇子取未墮地瞿摩夷作彼人形持利刀割此糞人一片一投火中護摩乃至形盡如是日三時至一月隨念何人即得珍敬如僕隷見主又以一切諸香作人形然阿輸迦木火男從右脚女從左脚以利刀片片割護摩如上時月一切人見聞者皆得如意又以黃黍米糠作人形用波羅多迦木然火割護摩日時月如上即一切鬼神隨得應念珍重供養仍與一切財寶五穀等所索不違又以油麻滓作人形然婆羅門皂莢木火餘如上三七日已一切囉乞沙娑隨念珍重又粳米作人形然秣馱木餘如上三七日准前又生酥作形然阿師伐木餘如上一月已一切准前又以粳米飯和酥作形然波羅賒木如上一月已一切天准前又酪和飯作人形然阿輸迦木如上一月一切迦嚕拏如上又黃黍穀和作人形然伽陀羅木如上一月一切乾闥婆如上又豌豆酪蜜和作人形然杉摩夜木如上一月摩醯首羅并眷屬如上又油麻滓或油麻和蕎麥麵作人形一如上一切猛惡損害鬼神等皆降伏不違教命我今更說餘法於舍利塔誦二千五百得成伐嚕尸婆如上所說法者皆得具作成也又但心誦不出音能滅一切前身中所作一切惡業罪障出聲誦滅現在一切罪障即見好相又直入海泉水中至腰下誦二洛叉半即聖者現說一切功德諸善法門又如上以闍智素勿利那花二十五萬莖一誦一投泉中即聖者為說滅諸罪障法門又以日日供養聖者心念二十一遍一切罪障悉滅無餘又心念誦觀想心作塔形乃至八百此人命終生極樂國土又造一肘塔塔前誦八百一切罪障消滅命終如上又食前食後若坐若臥若行若住但心念誦即得菩薩不退地位臨終親見聖者又若不能造塔但心念塔於前各誦萬遍已亦以心念種種供養者一切應墮地獄重罪悉滅無餘又若為利益一切眾生故念誦一切善法隨身而集我今更說餘法若於塔前或於山頭大設供養於觀自在菩薩前自受八戒食大麥飯及乳食誦三洛叉半即成浮利婆尸婆法又正月一日或二月十五日受八戒供養聖者誦八千即悉地後所作事皆得自在又若正月一日供養聖者燒沈香以有香之花八千葉每葉一誦一投打菩薩心上乃至花盡一夜念誦得見聖者若不得見即得五百兩素伐囉那又以牛酥八千遍護摩七日已囉惹珍敬又摩那羅樹枝作小筐子以種種寶莊嚴其筐以婆羅門皂莢木然火取摩羅那木八百遍護摩隨喚何人無問遠近即到又以阿輸迦木長六指作骨撾子上山頂喫大麥乳食加持三洛叉然自白月十五日三日不食以阿輸伐多樹葉蓋骨撾子更誦多少乃至其處有一仙女來已行人即起問訊便乞所願或作姊妹母妻等是仙女必不敢違常為供承十二人分及與金釘仍延命千歲又月蝕之時用上牛酥盛於淨器取阿輸波多樹葉蓋之加持不絕比至月生如故已現三種相所謂沸煙火焰若沸服之壽五百歲日行五百里於不現形仙中為尊若煙出服之即隱形去地二十四指日行千由旬壽千歲火出而服得大神力明仙壽三劫又以紅蓮花和三甜護摩一萬從此火中吉祥天現姝妙殊特手執蓮花隨所求願即與或與為母姊妹等事亦與金釘又受八戒用大麥食及和乳喫坐三稜草席誦八千遍一切飢渴之苦皆消滅又入水至臍誦一俱胝能見地中一切伏藏亦開一切阿修羅門能破一切日月宮殿任為降伏或任追召一切那誐亦能令死活一切諸毒無不消滅亦能作扇底迦亦能取伏藏亦能攝取一切眾生亦能令本無男女者而有男女又誦八百遍能護己身捔勝之處而不墮負又於王宮之內如上護身一切怨家惡人所皆獲勝又塔前誦六洛叉然以不割截白㲲蓋覆像作無限不間誦比至㲲上火出已行人得將三千人乘空能作種種不思議事我今更說別法准前像上加持摩訶稅門馱像作白檀色珍寶瓔珞種種如法莊嚴其髮上結不得披下天衣白色畫已設大供養如法誦三洛叉得悉地我今更說別事法先受八戒或於淨處或泉水邊造一舍利塔中安十二因緣偈晨造一塔持誦八千日中亦然得一切明仙中輪王恒與聖者同住亦向西方見阿彌陀佛延壽一劫無量明仙前後圍遶大梵天王自來供養隨意自在又阿伐利末羅迦木然火亦以此木和三甜護摩八千即與眷屬隨意珍敬又阿娑安戰那藥摩那多悉羅藥及取自身血女人身血波利摩羅花已上藥皆等分擣篩為末三日不食直入海泉水中至臍立手執上藥作無間斷念誦比至火焰出此藥一切天龍藥叉囉乞娑娑等八部鬼神皆來使喚亦能令誑亦能得一切真言悉地及諸刀仗器具皆令誑惑乃至過去未來被誑何況現在又獻聖者萎蓮花和己血及上酥先像前作小壇子設大供養取遏迦木然火用其藥護摩如是三度隨念何人任意所使如僕人見主仍得一百錠金必不敢違又任然雜木柴以墓中土護摩隨念何人稱其名為之八千遍即得隨意敬重又以赤芥子油并取芥根莖及花和自身血用遏迦木然火護摩其藥隨念何人稱其名如上若加持其七遍其人火急即至又先受八戒誦八千遍已令好手畫人亦受八戒先教持誦阿唎多囉真言畫作弊羅娑像像前安四枚阿悉伐樹葉取象牙及豌豆又以摩那那悉羅藥或取三兩或取八兩已上三味安前葉上又用三葉蓋其藥或用八日十五日或月蝕時加持其藥中無間念誦比現三相隨得上中下悉地我今更別說法先受八戒以為乞食日時香湯洗浴著新淨衣發大菩提心斷除貪愛於一切有情起慈悲心或於塔中或於佛前誦三洛叉然淨㲲上畫觀自在菩薩手執蓮花於蓮花上立應為黑色以寶莊嚴髮髻向上以細白㲲博著二肩畫已安舍利塔中三日不食像前設大供養用體悉多木和酥蜜護摩二萬四千即像放光或地動或聞鼓聲或燈焰漸長或花動若見如是相即知以悉地能滅一切諸惡已蒙本尊恒為護持所求大願皆得自在此人所在見者愛敬又以阿師伐馱樹葉著蘇嚕馱安闍那於像前加持不間息比現三相得三悉地又日三時香湯洗浴及換淨衣乞食而食如法供養誦三洛叉然或二十三日或二十九日以烏油麻和三甜護摩八千得一千迦利沙半那又口含菖蒲根無限念誦比現三相得三悉地煖聰明煙隱身火乘空次第應知又以紫檀木長六指或十二指作齒木先持三洛叉即白月十五日像前無間念誦比三相現得三悉地又正月一日受八戒日三洗浴誦一洛叉然畫阿唎馱囉像色如檀木坐蓮花以種種寶莊嚴髮上髻左手執蓮右手把果著白天衣戴華冠以慈悲顏看行者畫已安舍利塔中以白蓮花護摩一洛叉即得一切明仙中王常與聖者同住亦能遊行極樂世界亦能降伏大梵天王從座而下亦得為四天下主隨所念至皆得自在亦得親見一切諸佛延壽一劫又欲得速悉地乞食日時洗浴香湯如法洗已誦五十洛叉必得悉地心所求事皆得圓滿又以白牙作筒子以金裝其表於內盛摩那多悉囉藥安像前無限念誦加持此藥筒子比現三相得三悉地又先像前誦十六洛叉即安像舍利塔中以白㲲覆作無間誦比像火然得將千餘人乘空又不語於像前坐三稜草誦十六洛叉白月取烏曇婆羅木護摩八千能療一切病無不愈又入水至臍誦一洛叉能見一切地中伏藏能破一切阿脩羅宮能縛一切火神能結界能召諸龍能令已死者更生亦能作舍安馱亦能作烏闍阿多那陀也亦能攝喚亦能令諸毒消除凡毒惡有情皆得降伏亦能與彼生男女加持八千一切戰陣皆勝亦能令外賊降伏又以多唎路訶長六指許作蓮華日三時香湯洗浴不與一切人語於塔中誦五洛叉然供養三日不食持其蓮花無間斷誦比花火然得將三千人乘空得往生極樂國土與一切聖者等一切菩薩同住又食大麥食日三浴三換衣誦一俱胝得心中悉地又畫觀自在像如前法右廂加畫阿唎多𠼝菩薩立於蓮花臺上身色如檀木以寶莊嚴髮向上結戴蓮花冠著白天衣合掌恭敬作禮自在狀畫已設大供養誦三洛叉得心中一切悉地爾時觀自在菩薩摩訶薩說此微妙祕密甚深法已於是會中大菩薩眾天龍八部一切金剛聞是法已皆大歡喜禮佛而退
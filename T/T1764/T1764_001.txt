聖教萬差要唯有二謂聲聞藏及菩薩藏教聲聞法名聲聞藏教菩薩法名菩薩藏聲聞藏中所教有二一聲聞聲聞二緣覺聲聞聲聞聲聞者是人先來求聲聞道常樂觀察四真諦法成聲聞性於最後身值佛為說四真諦法而得悟道本聲聞性今復聞聲而得悟道是故名曰聲聞聲聞如經中說求聲聞者為說四諦據此為言緣覺聲聞者是人本來求緣覺道常樂觀察十二緣法於最後身值佛為說十二緣法而得悟道本緣覺性於最後身聞聲悟道是故名為緣覺聲聞如經中說為求緣覺者說十二緣法就斯為論是二雖殊同求小法藉教處等是故對斯二人所說為聲聞藏菩薩藏中所教之人亦有二種一漸二頓言漸入者是人過去曾習大法中間學小後還入大大從小入謂之為漸故經說言除先修習學小乘者我今亦令入是法中此是漸入言頓悟者有諸眾生久習大乘相應善根今始見佛則能入大大不由小目之為頓故經說言或有眾生世世已來常受我化始見我身聞我所說則皆信受入如來慧此是頓悟漸入菩薩始小終大頓悟之人一往入深頓漸雖殊以其當時受大處一是故對斯二人所說為菩薩藏聖教雖眾不出此二故龍樹云佛滅度後迦葉阿難於王舍城結集三藏為聲聞藏文殊阿難於鐵圍山集摩訶衍經為菩薩藏地持亦云佛為聲聞菩薩行出苦道說修多羅結集經者集為二藏以說聲聞所行為聲聞藏說菩薩所行為菩薩藏彼論復云十二部中唯方廣部是菩薩藏餘十一部是聲聞藏此經亦云唯方廣部菩薩所持餘十一部二乘所持菩薩所持猶菩薩藏二乘所持猶聲聞藏故知聖說無出此二此二亦名大乘小乘半滿教等名雖改變其義不殊今此經者二藏之中菩薩藏收漸教眾生長養法門故下文言先教半字後教滿字已知教之分齊次釋其名今言大涅槃者乃是標經別部名也經名不同乃有多種或有當法或復就人或時隨事或從喻況或就人法或從法喻或隨事法其例非一今此經者從法為名法謂諸佛大涅槃果故始舉之此名不足若依梵本名為摩訶般涅槃那摩訶名大歎勝之詞涅槃有三謂聲聞緣覺及佛所得簡別前二不加是故言大體實絕待寄對顯之大義有六一常故名大故下文言大名為常二勝故名大如世勝人名為大人故下文言是人若能安住正法名人中勝勝故名大涅槃如是三廣故名大故下文言大名廣博體窮法界名性廣博四多故名大故下文言譬如大藏多諸珍異涅槃如是多有種種妙法珍寶故名為大五高故名大故下文言譬如大山人不能上故名大山涅槃如是凡夫二乘乃至十住不能到故名之為大六深故名大如海淵深名為大海故下文言大者名為不可思議淵深難測名不可思大體不同略有三種一者體大謂性淨涅槃體窮真性義充法界二者相大謂方便涅槃過無不盡德無不備三者用大謂應化涅槃妙用曠周巧化無盡故下文言大般涅槃能建大義義猶用也具斯三義是故言大所言般者此翻名入入義有三一就實以論息妄歸真從因趣果名之為入二據化辨入示滅有因現亡身智趣入無為三就真應相對說入息化歸真今此所論備具三義言涅槃者有人釋言非梵非漢直是佛語若論佛語一切皆是豈獨涅槃故下文言種種異論文章呪術皆是佛說雖是佛說不離方言若離方言佛則無說云何而言非梵非漢有人復言是天竺語名總萬德此方更無一名能翻故存梵本名曰涅槃涅槃之體實備萬德涅槃一名非盡萬德若使涅槃名含萬德是則宣說萬德之時不應隨德更立名字欲說萬德更立別名明知非總若言此方無名能翻此義不然如下文中如來隨類普告眾生今日如來將欲涅槃隨音異告云何叵翻今正相翻名之為滅隨義傍翻名別多種或云不生或云不滅或稱不燃或言不織或曰寂靜或名無為或云無相如是非一云何得知是滅非總今此且以四義驗之一就昔以求如來昔於餘契經中每常宣說生死因果盡無之處以為涅槃今日涅槃名不異昔何忽是總二據終以驗如來今於婆羅樹間大音普告云今涅槃眾生聞已咸皆悲惱詣佛請住若使涅槃名總萬德是則宣唱萬德示人眾生應喜何故悲泣詣佛請住以斯准驗明知非總三准定方言其外國人見人死滅咸皆稱言某甲涅槃世人死滅何德可總四取文為證如下文中佛歎純陀能知如來云同眾生方便涅槃世間眾生何曾有彼萬德涅槃可以示同蓋乃如來同世盡滅名示涅槃又法華中日月燈佛說法華竟於夜後分入般涅槃下偈頌云佛此夜滅度如薪盡火滅明知涅槃是滅非總問曰若言涅槃名滅下文說言諸結火滅名為滅度離覺觀故名曰涅槃是則涅槃與滅義異云何而言涅槃名滅釋言外國滅有多名所謂涅槃毘尼及與彌留陀等以名多故隨其異義各施異名故滅覺觀說為涅槃諸結火滅更作異稱此翻名滅此方名少涅槃毘尼彌留陀等同翻名滅其猶外國菩提末伽此俱名道何者是滅滅有四義一是事滅滅生死因盡生死果二是德滅捨修安寂故名為滅又佛真德離相離性亦名為滅言離相者如淨醍醐體雖是有而無青黃赤白等相亦如一切眾生心識體雖是有而無大小長短等相涅槃亦爾體雖是有而無一相無何等相如下文說謂無色聲香味觸相無生住滅男女等相乃至無有自相可取言離性者大涅槃中諸德同體共相集成無有一德別守自性如就諸德宣說常義離諸德外無別有一常性可得諸義齊然故下文言又非別異故成涅槃三是應滅隨化世間示滅有因現亡身智四是理滅如經中說一苦滅諦一切眾生畢竟寂滅即涅槃相如是等也理滅有二一是相空妄想諸法空無自實二是真空如來藏中恒沙佛法離相離性言離相者如馬鳴說謂非有相非無相非非有相非非無相非有無俱相非自相非他相非非自相非非他相非自他俱相如是一切妄心分別悉不相應唯證境界言離性者是諸佛法同一體性互相集成不離不脫不斷不異以同體故無有一法別守自性滅義雖眾要唯此四此四滅中理滅為本由見相空成前事滅由見真空成前德滅依德起用便有應滅若以分相說前三滅以為涅槃攝相論之四滅俱是問曰此經具明諸義何故偏言大涅槃乎涅槃為宗故偏言耳亦可諸義不可備彰且舉涅槃那者名息今略不舉息有三義一息生死有為因果趣入無為名之為息二息修契實名之為息故下文言若能斷除三十七品所行之事是名涅槃三息化歸真名之為息此舉所詮經為能詮外國正音名修多羅此翻名線以能貫穿一切法相如線貫華是故就喻說之為線而言經者線能貫華經能持緯其用相似故復名經若依俗訓經者常也教之一法經古歷今恒有曰常壽命品者依多品經名為序品依小品經名壽命品諸經立品大例有三或有從廣或復就略或當相以名此言壽命從略言耳以下迦葉偈請之後明其慈悲不殺因緣得壽命長就此彰名名壽命品命限稱壽神慧不斷目之為命品者品別亦可品者是其品類隨其所明類類同聚故言品類此經合有十三章別此品建始故稱第一此經始終文別有五一者序分二純陀下開宗顯德分三三告下辯修成德分四若人能知是名沙門婆羅門下破邪通正分五如來滅度闍維供養分此後一分外國不來化必有由故先明序由序既興宜顯所明故次第二開宗顯德宗謂諸佛圓極妙果果成由因故次第三辯修成德真法既開欲以所明傳化不絕故次第四破邪通正故下文中對破外道以通正義對破眾魔以通正說為化既周遷影歸寂故次第五如來示滅人天大眾闍維供養問曰諸人多以三分科判此經今以何故離分為五釋言准依勝鬘經等三分科文實有道理故彼經中十五章前別有由序十五章後別立流通此經判文不得同彼以第五分非流通故又諸論者作論解經多亦不以三分科文五中初一化益方便中三正益後之一分化訖取滅就初序中義要有二一發起序二證信序辯此二序略有五門一釋名義并顯立意二明兩序名之差別并顯得失三明二序名之通局四定二序文之前却五隨文解釋就初門中先釋名義言發起者佛將說經先託時處神力集眾發起所說名為發起以此發起與說為由名發起序言證信者阿難昔時稟承佛說欲以所聞傳之末代先對眾生言如是法我從佛聞證成可信名為證信以此證信與傳經為由名證信序名義如是次顯立意何故有二由經二故經正是一何曾有二經體雖一約時就人故得分二一如來所說經二阿難所傳經如來所說益在當時阿難所傳傳之末代對斯二經故立兩序對佛所說立發起序對阿難所傳立證信序第二門中先明二序名之差別後辯得失名別有四一當相以名名為發起及以證信二就人為名名如來序及阿難序發起序者如來所為名如來序證信序者阿難所作名阿難序三就時為名名現在序及未來序如來序者名現在序阿難序者名未來序四對經為名名經前序及經後序如來序者名為經前阿難序者說為經後此名佛說以之為經約對此經以別前後彼證信序更有一名名遺教序佛將滅度遺言教置故曰遺教名別如此次明得失此四對中證信發起名義無爽第二對中阿難序者名亦無過道如來序義有不足云何不足如說勝鬘有佛化主王及夫人旃提勝鬘五人影響共為發起諸經發起多不獨佛若使發起名如來序失他餘人發起之義以如來序有過須廢阿難序者對亦不立第三對中現在無爽未來不便是義云何若使如來現在說經所立之序名為現在阿難傳時亦是現在所立之序何為非現若對如來現在說時阿難之序遂名未來是則對於阿難傳時如來之序應名過去佛雖過去正取說時以為現在阿難亦爾對佛雖未正取傳時亦是現在二俱現在何可偏名一為未來良以未來有過須廢所對現在事亦不立第四對中經前無過經後不便若道經後云何名序若說為序則非經後當知二序約對二經皆是經前不可偏判一為經後良以經後不便須廢所對經前義亦不立良以諸名斯皆有過故今釋者偏存證信發起之稱第三明其名之通局通則二序俱名證信齊號發起立序之意皆為生信故通名證信同為發起故齊號發起今為別二序故如來序偏名發起阿難序者偏號證信等為別序隨便以彰便義如何阿難小聖懼人輕謗立序之意專為生信故今釋者望其本意名阿難序以為證信如來大聖人皆重信立序之意多為起發不專為信故今釋者望其本意說為發起第四定其文之前却先敘異說次辯得失後顯正義異說云何昔來相傳言證信中句別有五一如是二我聞三一時四住處五同聞後來釋者更加一佛通餘說六異說如此言得失者如是我聞判為證信此言當理是其得也一時佛等定判經後此言乖理是其失也是義云何先以事徵後以文證言事徵者一時佛等若是經後經前無佛誰之說經無時無處說何所託經前無眾說何所被賴藉此等起發所說何得一向判為經後人復救言事雖經前後引來證成可信故判經後若爾何獨五句六句正說已前但可有事所有言說皆後引來如此經中流血已前當時但可有事而已是中言說悉是阿難後時引來然下文中六種相等雖後引來得判經前一時佛等何為不爾以斯推驗一時佛等定判經後實非道理事驗如此今以文證如彼地論解佛在於第二七日他化天說言時處等校量顯勝此法勝故在於初時及勝處說佛將說經先託時處表彰法勝然後起說明知時處經前起發又法華論釋法華經義亦同爾彼言何故在王舍城祇闍崛山此法勝故寄處表法然後起說明非經後得失如是次顯正義如是我聞一向證信一時佛下義有兩兼取其當時起發之義判為發起阿難引來證成可信判為證信義既兩兼不可偏取第五門中先解如是我聞之言三門辯釋一解如是我聞有之所由二明立意三釋其文如是我聞何因緣有由佛教故佛何故教阿難請故彼何緣請阿尼樓駄教故彼何因教由見阿難心憂惱故阿難比丘何故憂惱由見如來般涅槃故佛將滅度在雙林間北首而臥阿難爾時以佛將滅心懷悲惱莫能自勝阿尼樓駄開覺阿難汝傳法人何不請佛未來世事徒悲何益阿難對曰我今心沒憂海知何所問阿尼樓駄遂教阿難請佛四事一問佛滅後諸比丘等以何為師二問比丘依何而住三問惡性比丘云何共居四問一切經首當置何字阿難聞之心少惺悟受教請佛佛依答之諸比丘等以何為師者當依波羅提木叉為師若我住世無異於此木叉是戒比丘所學故說為師一切比丘依何住者當依四念處住何謂四念所謂比丘觀內身循身觀精勤一心除世貪憂如是觀外身內外身受心法亦如是是謂比丘所依住處故經說言若住四念名自境界不為魔縛若住五欲名他境界為魔所縛惡性比丘云何共住者梵檀治之若調為說離有無經梵檀是其默不共語一切經首置何字者當置如是我聞一時佛在某方某叢林等由佛本教故有斯言言立意者為生物信云何生信言如是者阿難彰己自信佛語道佛所說以為如是令他眾生同已生信言我聞者阿難自是不足之人若道此法是我所說人多不信道我聞故人多生信生信如是信有何義而為生乎信者是其入法初門攝法上首凡入佛法要先生信故華嚴中說信為手如人有手至珍寶所隨意採取若當無手空無所獲信亦如是入佛法者有信心手隨意採取道法之寶若無信心空無所得次釋其文先解如是於中初先就人以定然後解釋定之云何昔來多就阿難以釋阿難所傳如佛所說故名為如簡去相似故復云是究尋此言就佛以釋非就阿難何以得知如大智論言如是者信順之詞其信者言是事如是不信者言是事不如是阿難彰已信順佛語名佛所說以為如是又溫室經初云阿難曰吾從佛聞如是故知阿難名佛所說以為如是但方言不同彼溫室經順此方語故說從佛聞於如是餘經多順外國人語先舉如是後彰我聞定之麁爾釋之云何言如是者解有兩義一約法解阿難道彼如來所說如於諸法故名為如說理如理說事如事說因如因說果如果如是一切如法之言是當道理故曰如是良以乖法名為非故如法之言得稱為是二約人解阿難道今釋迦所說如於過去一切佛說故名為如如諸佛說是當道理故曰如是良以乖佛所說為非如諸佛說得名為是言我聞者阿難對彼未來眾生道已飡說故曰我聞聞實是耳云何稱我諸根之別皆我用具就主以名故曰我聞法中無人云何就主宣說我聞釋言法中雖無定主非無假名綰御眾生故得稱我譬如四兵合以為軍雖無定主亦得稱言我軍勇健我軍勝彼此亦同爾問曰阿難得理聖人以何義故同凡說我釋言阿難雖復說我不同凡夫云何不同說我有三一見心說我謂諸凡夫我見未亡於此心中稱說有我二慢心說我謂諸學人我見雖亡我慢猶在於此心中宣說有我三世流布我謂無學人見慢已除隨世流布稱說有我阿難當於結集法時身居無學見慢已除隨世流布稱說有我是故不同問曰無我是勝有我不如何不從勝就劣說我答化我眾生法須如是若不說我何由可得標別彼此令人識知是故至佛化我眾生皆自說我一時已下義雖兩兼對前一向證信序故今偏就其發起以釋於中初先就佛明處與大已下就佛明眾時則兼通前中有三一明化時二明化主三明化處言一時者為化時也釋此時中先敘異說次辨過非後顯正義言異說者昔來相傳言佛說時阿難聞時更無先後簡去傳謬成上我聞故云一時異說如是辯過云何先以事徵後以文證言事徵者阿難是佛得道夜生佛成道已過六七日即便說經若依大乘過二七日佛便說經阿難爾時猶在懷抱身不預會度二十年方始出家三十年後方為侍者自斯已前所說諸經多不親聞雖不親聞而所集經皆云一時判知一時非簡傳之詞又小乘中不得說言阿難是權何由得言說聽一時以斯推驗定知人語不可輒依云何得知阿難是佛得道夜生為證此義須知阿難立字因緣阿難陀者是外國語此名歡喜喜有三緣一過去因緣釋迦過去行菩薩時見過去世釋迦文佛父名淨飯母名摩耶侍者弟子名曰阿難國土眷屬與今不別因即發願願我當來成得佛道如今無異由斯本願今得果成故今侍者還字阿難二現在因緣阿難端正人見皆歡故字歡喜三父母立字父母何緣與字歡喜喜時生故何者喜時佛得道時如來十九踰城出家既出家已五年習定六年自餓父王知子身極微劣常恐不全菩薩後時知餓非道受食乳糜欲取正覺魔作是念若佛成道空我境界曼道未成當敗其志遂率官屬十八億萬將諸苦具來怖菩薩菩薩爾時入勝意慈定令魔眷屬顛倒墮落魔既被降便作是念菩薩力大非我能勝當惱其父遂便往詣淨飯宮上唱如是言大王當知悉達太子昨夜死矣王聞是語從床而墮猶若魚王熱沙所爍良久乃蘇念子在家當為輪王何期出家空無所獲未久之間菩提樹神以佛道成遂持天華慶賀父王淨飯宮上唱如是言地天太子昨夜道成明星出時降魔兵眾得成佛道故以天華用相慶賀王聞生疑向者有天言我子死今復有天云子成道何者可信菩提神曰我言可信向者是魔故相惱耳王便作念我子在家當為輪王今日出家為法輪王彼此無失向者聞死今忽聞活一重大喜復聞道成兩重大喜未久之間王弟斛飯夜生阿難寅抱詣王弟於昨夜生此一男王便對曰我子成道汝復生男眾慶併集與字歡喜以斯推驗阿難定是得道夜生何緣得言說聽一時事驗如此次以文證如轉法輪經宣說阿難結集法時先昇高座而說偈言佛初說法時爾時我不見如是展轉聞佛遊波羅㮈為五比丘眾轉四諦法輪然彼經首亦云一時彼言傳聞復云一時明知一時非簡傳謬辯過如是次辯正義蓋乃如來為化之辰說之為時化時眾多簡別餘時是故言一此云何知如彼地經大本之中云言爾時佛在天中及其別傳改爾為一爾時之言不可成上改爾為一寧不屬下諸經之中大有此例如下文中我於一時在尸首林我於一時在迦尸國我於一時在王舍城我於一時在恒河岸如是非一所言佛者標其化主此翻名覺覺有兩義一覺察名覺如人覺賊二覺悟名覺如人睡寤言覺察者對煩惱障煩惱侵害事等如賊唯聖覺知不為其害故名為覺言覺悟者對其智障無明昏寢事等如睡聖慧一起朗然大悟如睡得寤故名為覺無明有二一性結無明迷覆實性對除彼故覺窮自實如來藏性故名為覺二事中無知不了世諦對除彼故覺知一切善惡無記三聚之法故名為覺故地持云於義饒益聚非義饒益聚非義非非義饒益聚平等開覺故名為佛義聚是善非義不善非義非非義是其無記於此悉知故名覺矣既能自覺復能覺他覺行窮滿名之為佛自覺簡凡覺他簡異聲聞緣覺覺行窮滿彰異菩薩是故獨此偏名為佛在拘尸國等是化處也處別有四一國二地三河四林遊化處中目之為在拘尸國者從城為名此云軟草阿含經中名曰茅城力士地者約人別處國界寬漫故復別指諸力士子生於此處是故名為力士生地阿利羅跋提河邊約河別處生地猶寬故復辯之此方翻名金沙河也娑羅樹者約林別處河猶寬長故復曲指此方翻名堅固林也冬夏不改名堅固林何故在此國樹二處下文自解地河二處當亦有以文中不辯不可輒言有人於此寄事表法言拘尸城是仙人城仙人長命表佛長壽力士生地表佛大力不為四魔之所摧伏金沙河者表涅槃河有佛性沙堅固林者表示如來真身堅固不可破壞或可如此但非經說未可為定自下第二就佛明眾三門分別一就佛分別二就眾分別三就佛眾相對分別為知化相是故宜須就佛分別為知所化新舊之異是故宜須就眾分別為識其文是故宜須佛眾參論言就佛者佛現六相一出聲二放光三動地四變林五淨土六攝光歸口於此六中先辯正義後非異說正義如何通則此六斯皆表滅與滅為相於中別分前三召眾後三起說就前三中兩門分別一表滅分別初一聲相令知滅時及知滅人第二光相令知滅處第三動地彰滅決定示滅不貰二召眾分別初一聲相告滅令知為使眾生戀聖故來第二光相令知滅處并除惱礙前聞聖滅有心欲赴惱礙嬰纏莫能自運故放慈光除其惱礙故下文言其中眾生遇斯光者罪垢煩惱一切消除第三地動催令速集故下大眾覩相催集後三相中亦兩門分別一表滅分別第一變林改常住處顯聖必去第二淨土示所歸處彰聖必赴第三攝光示化已周彰滅不貰二敦勵眾心起說分別初一變林此方眾集見聖猶在望佛不滅求法心貰佛為敦勵變林現滅以增求心第二淨土他方眾集見佛猶在望佛不滅求法心貰佛為敦勵變土現滅以增求心前雖知滅謂滅不即戀情猶貰受法不慇故復敦勵攝光歸口彰化已周示滅在今令增渴仰聞法即受正義如是次非異說於中有三一破多相有人於此建立七相六種如前加一現堂通前為七若林上現堂堂為別相堂下有池池亦應異池中有華華亦應別池華嚴堂不可別分堂為嚴林何得為別故下文中現堂之後方言爾時娑羅樹林種種莊嚴甚可愛樂如欝單越歡喜之園明知不別二破少相有人於此但立四相動地淨土非涅槃相故但有四何故動地非涅槃相以眾哀泣故令地動非佛所現故非滅相何故淨土非涅槃相淨土由於大眾心淨非佛所現又淨殊好故非滅相若言動地由眾哀泣非表滅相何故大眾見動止悲相催詣佛見動相催何為非相若動非相大眾因何共相抑止若言土淨由眾心淨非佛所現全非滅相何故下言佛神力故地皆柔軟不言由心若土嚴淨便非滅相莊嚴樹林何得為相彼得為相此亦同爾三破異表有人說言第一聲相為表滅時不表餘義聲中舉時便名表時聲中道佛將欲涅槃何為不表人復說言光示滅處不表餘義若爾文中應言眾生遇光知處不應說言眾生遇光罪垢煩惱皆悉消除人復說言何故變林得表滅者林白死相故得表滅此乃鮮白非是艾白故下文言其林變白猶如白鶴甚可愛樂林白可愛云何死相人復說言淨土為欲顯說淨法不為表滅此同前破嚴林表滅淨土似彼何為不表此是第一就佛分別第二別就徒眾分別開合不定或分為二唯新與舊離合為三一列舊眾二列新眾三爾時娑羅吉祥已下總結新舊文別有五一明舊眾二聲光已下明其新眾覩相增悲相催詣佛三時有無量大弟子下明前舊眾覩相增悲四復有八十百千已下明新眾雲集五吉祥已下總結眾集若隨眾別有四十八新舊比丘兼尼為三始從一恒乃至十恒通前十三二十恒下乃至林白有二十四通前合為三十七眾林白已後梵眾新集并有十方菩薩新來通前合為四十八也若分欲天色無色天并分四方無量無數無邊身眾即無限舊傳五十四眾之言一向非是此第二門就眾分別第三佛眾合明之中文有十二一明舊眾二聲光召新三明新眾覩相增悲第四如來動地催集五明諸眾見動相催雲集佛所六明如來變林敦勵七重明諸眾覩相增悲雲集獻供八總結眾集九變土令淨十眾因土淨普見十方十一如來攝光十二眾因攝光悲歎流血下即依此十二段文次第解釋就初段中言爾時者集眾時也謂佛在於拘尸國時言世尊者是集眾人佛備眾德為世欽重故號世尊與大已下是所集眾以身兼彼稱之為與大比丘者標別其眾大者外國名曰摩訶此翻有三一名為多如世多人名為大眾二名為勝勝過餘眾三名為大曠備高德比丘梵語此翻有五一名怖魔初出家時令魔戰怯魔性垢弊懼他勝己故生怯怖二名乞士既出家已無所貯畜乞求自活三名淨命以正乞求離於邪命四名破惡持戒離過五名淨持戒以離惡故持戒清淨五中初一就始彰名中二據次後二就終八十億百千列其數也前後圍繞彰其所在在佛前後圍繞如來自下第二聲光召新先聲後光音聲是語表召分明故先出之二月十五日者出聲時也垂滅曰臨晨朝出聲後夜當滅去滅不遙故曰臨也此說化滅以為涅槃又復息化歸真亦名涅槃問曰何故此時涅槃下經自釋依阿含經如來八月八日涅槃此經下文亦有此相故下文言須跋陀羅竟安居已當至我所是故我昔告魔波旬過三月已吾當涅槃今言二月十五日者當是見聞不同故爾以佛神力明出聲人亦得名為聲發所由此是如來如意通力非餘通等通有幾種而言非餘通有四種一是幻通轉變外事二如意通運變自身大音普告三法智通通達諸法四聖自在通能於苦中生於樂想於樂事中生於苦想苦樂法中生不苦樂想不隨緣變名聖自在今出大音是其第二如意通矣出大音下正明出聲出大音聲是其總也音謂言音謂梵漢等音體是聲下別顯之大有三義一寬遠故大二普告故大三說大事故名為大其聲遍滿乃至有頂是其初大傍遍餘方上極有頂悲想是其三有之窮故曰有頂上明所至餘略不辯當知十方隨所至處皆從阿鼻上至有頂非獨此界隨類普告第二大也梵中梵語漢中漢言名隨類音此乃一音令人異解非作多音有緣齊悟故曰普告今日已下第三大也於中有二一告聖今滅為令眾生戀聖故來二舉疑勸問欲使眾生為益故集又唱聖滅欲令眾生獻供請住以攝功德舉疑勸問為使眾生雲集請法以生智慧前唱滅中言今日者告示滅時言如來等告語滅人將欲涅槃告其滅事人中如來應正遍知是自利德乘如實道來成正覺故曰如來應者是其應供之號諸過永斷證滅相應故名為應又應供養亦名為應正遍知者理無偏邪故名為正於理窮照稱曰遍知自德無量且舉此三憐愍已下是利他德初憐愍等顯利他相大覺世尊舉利他號利他相中憐為慈憐愍為悲愍此二內心覆者覆令善法增長護者防護使其離惡此二外相等視眾生顯前憐愍等視正辯如羅睺羅類以顯之為作歸等顯前覆護作歸法說屋等喻況利他號中大覺佛號言世尊者是世尊號化德無量略舉此耳將欲涅槃是告滅事垂滅曰將下勸問中一切眾生有疑悉問彰己無偏欲令齊問舉一齊餘故名一切眾法成生故曰眾生又多死生亦名眾生有疑須決故悉可問為最後問顯己定滅欲令必問何故此中無眾悲歎乍聞唱滅必未審定悲惱相微為是不說又設有悲悲相同後故不別論光明之中初明如來放光普照其中已下明諸眾生蒙光獲益初中爾時放光時也言世尊者放光人也於晨朝時重復明時日時寬長故復曲指從其面門明放光處口是面門何故此放佛一一相備含多用寧可具責又復如來面門放光多為授記下說眾生皆有佛性悉當作佛即是普授眾生記別故此放之下明放光放種種光總以標舉其明雜色總顯其相青黃赤等別以顯之別有六色光遍已下辯光分齊近照三千遠至十方三千世界如論中說千四天下合之為一名小千界數小至千復合為一名中千界數中至千復合為一名為大千此三千界名世界剎同時成壞故合為一光今遍之人言此光與下所攝光相別異云何知異此六彼五故知不同此照十方下但覆會明知別異計應無別何以得知下文說言所放光明還從口入自下更無放光之處故知是一若爾何故此六下五一義解云頗梨瑪瑙為一雜色故下說五外國相傳所放光中攝五留一以通正法故下說五或可如此何故此中云照十方下言覆會蓋隨所照眾生故爾此中所照眾生未集故隨所照言至十方下眾皆集故隨所照云言覆會若下所攝唯覆一會何故下言必於十方所作已辦將是最後涅槃之相既言十方所作已辦明與此同下明眾生蒙光益中其中六趣舉其所益謂前光明所照之中六趣眾生皆得益也人天修羅及三惡道為因所向故名六趣道別不同故亦名道經或說五離合故爾六中修羅攝入何道經論不同依毘曇論攝入鬼道依法念經攝入鬼畜如彼羅睺阿修羅王是師子兒名為畜生依伽陀經是天鬼畜三趣所攝毘摩之母天女所生名之為天是故經言汝本是天又復經中名為劣天今此利分以為六趣遇斯光者簡去無緣罪垢煩惱一切消除正明利益罪名罪報即是報障垢是業障煩惱即是煩惱障也遇佛光故三障皆除亦可罪垢是其惡業業與煩惱遇光皆滅自下第三明其新眾覩相增悲是諸眾生舉悲哀人見聞是已生悲所由見光聞聲名見聞已下顯悲相心大憂惱意業憔惱舉聲啼等口業傷歎舉手拍頭身業悲惱身惱不同或有悲切不能自裁舉手拍頭搥胸大叫或有自抑內心難忍身體戰慄涕泣哽咽問曰何故拍頭搥胸有人釋言拍頭顯己失於導首搥胸彰己心胸不暢未必如此蓋乃世人悲怨之相世人悲怨相別種種或有拍頭或復搥胸或有拍手或時拍頰或復蹋地何必一一別有所表自下第四動地催集言爾時者動地時也下正明動大地山海皆悉震動彰大異小故下文言獨地動者名為地動山河海水一切動者名大地動是中略無動地所由若具應言以佛神力故地震動自下第五明諸大眾見動相催雲集佛所於中有三一明諸眾見動相催二時有無量大弟子下明其舊眾覩相增悲三復有八十百千已下明新眾雲集初中有三應上三相初應地動相催詣佛二互相執下應前光相而為傷歎三復作是言世間空下應前聲相重為傷歎初中有二一共相抑止且各裁抑莫大愁苦若不詣佛徒悲無益故相抑止望留聖住未敢專決故言且抑莫大愁苦二當疾往下共相驅催三相頻現聖滅不賒故須疾詣頭面禮等明催所為為請佛住禮敬身請頭面己尊佛足彼卑以己至尊禮接彼卑顯敬慇至勸下口請請佛住世一劫及減有人釋言請住一劫為顯滿字請減一劫為表半字此何必爾若此大眾已知滿字便解佛常何勞請住蓋乃大眾自許之詞多望一劫脫若不遂望滅一劫下應光相於中有三初相執手共相開慰同失所尊故相執手二復作言下發言傷歎世間虛空傷失所尊時中無佛故言世空眾生福下傷己失利由佛滅度無人教善故生福盡無人示惡教令裁斷故不善業增長出世十惡是其不善諸業惡本性成加以現起故言增長流行世間名為出世非是增長過出世法何故此中為此傷歎前蒙佛光罪垢消除聖若一去我等罪業誰能復滅故為此歎三仁等已下共相驅催速往速往正相駈催不久必入須速所以下應聲相而為傷歎復作是言世空世空傷失所尊何故重言人言前空傷失如來後空失法當應不然直是大眾怨嗟之深重言空耳如世間人得稱意事快哉快哉得違意事禍哉禍哉何必重言即有異表我等已下傷己失利我等從今無救護等對上聲中憐愍覆護而為傷歎一旦遠下對上聲中舉疑勸問而為傷歎前中初言我等從今明無救時先來有師失蔭在後故言從今無有救護無離惡處現惡無救當惡無護無所宗仰無集善處言貧窮者彰無宗損謂無法財言孤露者顯無救失無人救護所以孤露後中初言一旦遠者就始為言設有疑佛斷後疑不定故言設有當復問誰以除疑也此三段中初應地動共相抑止後二略無文之隱顯第二段中共相開慰餘二略無亦是隱顯初二段中共相驅催後一略無亦是隱顯後兩段中發言傷歎初段略無亦是隱顯道理齊等自下第二明其舊眾覩相增悲云何知此是前舊眾文不說來故知舊眾下簡未集不簡此眾故知是舊以是舊故六卷經中全無此文問曰憍梵佛滅度時在忉利天文不說來下亦不簡而非舊眾今此所辯何必不然釋言不同依大智論佛滅度後結集法時唯說憍梵在天不來遣人往喚喚亦不來不言更有故知不同時有無量諸大弟子標別其人學在佛後故名為弟從佛化生故復言子迦旃延等列其名字遇佛光下覩相增悲先別後結別中遇光其身戰等身業不安心濁意惱發聲大喚口言傷歎如是下結問曰羅漢已離壞苦何故悲惱釋言羅漢於世法中憂悲已斷於佛境界不能自裁故生悲惱其猶迦葉及阿難等世間五欲不能傾敗大樹緊那鼓琉璃琴摩訶迦葉不覺起舞阿難比丘不覺歌吟大樹緊那是其菩薩上人五欲小乘不堪此亦相似亦可現悲生眾戀意自下第三新眾雲集何故須集所為有八一為請住故上文言疾至佛所勸請如來莫般涅槃二為獻供故下諸眾辯供奉佛三為闍維故下文言為欲闍毘如來身故四為決疑故下文言并可禮敬請決所疑五為顯法故下文言為顯如來方便密教六為眾生故下文言為益眾生七為論難如下文中十仙雲集八為觀看如律中說佛滅度後摩訶迦葉見一尼乾手持天華尋路而行問從何來尼乾對曰從拘尸來見世尊不答言我見平安已不答言滅來已過七日我從彼會持此華來如是等輩直為觀看來意如是今此所列具前六意所以來集文中初先隨數多少漸增以列二十恒河大香象下亂列諸眾前漸增中初列道眾四恒已下明常流眾道眾德尊數少故先常流行卑數多故後道法眾中先列出家後列在家以出家者形尊數少是故先列在家形卑數多故後出家眾中先列聲聞後列菩薩諸經多爾何故而然汎解有四一遠近分別聲聞之人常隨如來因明佛後隨近先列如上所列比丘眾是菩薩不爾故在後論何故聲聞多近如來釋有兩義一聲聞智劣未閑道法雖得聖果進止威儀常須佛教是故如來乃至滅度常為制戒二聲聞眾現蒙佛度捨凡成聖荷恩深重雖得漏盡常隨供養故近如來菩薩兩義故不近佛一智解殊勝深閑道法不假佛教二隨感現化故不近佛此是第一遠近分別二形相分別聲聞之人執持威儀形相端嚴世共尊敬故列在先菩薩隨化身無定准形儀不整故列在後三就德分別亦得名為約教分別如龍樹說教有二種一祕密教二顯示教祕密教中菩薩德尊理應在前如華嚴經顯示教中羅漢辟支同佛漏盡人多重敬宜在先列菩薩隨化現處諸漏若聞菩薩在羅漢上人多驚怪故列在後如大品等今依顯示先列聲聞四就數分別聲聞眾少故列在先菩薩眾多故彰在後雖有四義此中具依後三釋之聲聞眾中先列比丘後列尼眾比丘人尊數少故先尼眾形卑數多故後比丘眾中文別有三一列眾歎德二覩相增悲三雲集佛所就初段中先列其眾舉數辯眾文顯可知下歎其德初先總歎次別後結皆阿羅漢是總歎也羅漢梵語此名無生隨義傍翻亦名無著無生報亡無著因盡心得下別別中初先歎其德備加栴檀下歎其眾純歎德備中准下歎尼最初少一諸漏已盡通其所少文別八句句雖有八體唯有四所謂四智前四正歎後四重顯所少漏盡明我生盡准毘婆沙生盡即是斷集之智故盡諸漏名我生盡心得自在明梵行立依毘婆沙是修道智道行成滿進任從意名心自在所作已辯即是所作已辦智也依毘婆沙是證滅智證滅功成名所作辦離惱是其不受後有准毘婆沙是斷苦智今言離惱舉因顯果由離惱故不受後有此之四義廣如後釋調根顯初諸漏已盡從眼至意生識名根善調諸根故不生漏如龍有威顯前自在成慧顯前所作已辦斯乃成就眾生空慧逮得己利顯前離惱煩惱損己故離煩惱名為己利逮名為至亦曰及矣下歎眾純有行共俱故如檀林栴檀圍遶備斷同聚如師子王師子圍遶行德普熏其猶栴檀斷德摧惡狀同師子上來別歎成就下結成無量等結歎前德一切皆等結歎前人從佛化生名佛真子第二覩相增悲之中初明見光次相驅催後增悲哽戀情深重沸血將出故體血現如波羅華六卷經云如日初出照青樹葉赤脈皆現自下第三雲集佛所於中先明集之所為為益眾生句別有五為欲利益安樂眾生一句是總中三是別成就大乘第一空行大乘法化大乘離相故名空行顯發如來方便密教小乘法化無小權施故名方便權言覆實名為密教為不斷絕種種說法世間法化世行參差名為種種亦可此三同成大乘成就大乘第一空行令其入證顯發已下令入阿含顯發密教令知昔權棄而不從不斷說法令修今實是義云何由諸比丘集詣佛所佛教修學大乘空行他聞同入故令他成由其詣佛佛對破小彰昔是權論昔覆實名顯如來方便密教由其詣佛佛教修習大乘諸行名為不斷種種說法為生調伏一句總結上來五句明集所為疾至佛所正明雲集稽首佛等到已設敬列尼眾中先實後權實中三分與比丘同就初段中先列其眾列名舉數辯眾可知下歎其德一切亦是大阿羅漢是總歎也諸漏已下是別歎也別中准上文少不足前比丘中先歎德備後歎眾純今此略無歎眾之文就歎德中准歎比丘末後少一逮得己利通其所少文亦八句所歎四知與上無別諸漏盡者煩惱連注其猶瘡漏故名為漏漏別有三所謂欲有無明漏等下當具辯三漏非一是故言諸無學斷竟名之為盡餘如前釋亦於晨下覩相增悲亦欲利下雲集佛所文如上說明權眾中於尼眾中復有諸尼皆是菩薩拂權顯實人中龍下就實歎德先歎自德人中之龍彰其人尊龍是一切畜生中上此諸尼等人中最勝與龍相似約喻名人名人中龍位階已下明其位極位階十住簡異前九安住不動簡異初住下歎利他為化現女是化他身常修無量是化他心四無量義下當別論得自在力能化作佛是化他能通力自在故能作佛次列菩薩文亦有三與比丘同初中有四一列其眾二略歎德三列其名四廣歎德初列眾中一恒舉數菩薩摩訶薩者標其眾別菩薩梵語此方翻之名道眾生此人求道內懷道行以道成人名道眾生問曰二乘之人並皆求道斯有道行何故菩薩獨得其名釋言賢聖名有通別通則須陀乃至諸佛名同無別如下文說別則各異今為分別賢聖不同故此菩薩偏得名為道眾生也何故如此釋有三義一就願心望果分別唯此眾生求大菩提餘悉不求是故獨此名道眾生故地論言上決定願成大菩提偈言菩薩故二就解心望理分別凡夫著有二乘住無有無乖中不會中道是故不得名道眾生唯此菩薩妙捨有無契會中道是故獨此名道眾生三就行分別入佛法中有三種門一教二義三者是行教淺義深行為最勝聲聞軟根從教為名聲者是教飡聲悟解故號聲聞緣覺次勝從義立稱緣者是義於緣悟解故名緣覺菩薩最勝就行彰名以能成就自利利他俱利之道故名菩薩故地持云聲聞緣覺但能自度菩薩不爾自度度他是名道勝以道勝故名道眾生摩訶薩者此翻名大大有三種如地論說一者願大期大菩提二者行大曠集諸度三利眾生大四攝等益人中龍下第二略歎先歎自德方便現身歎利他德第三列名名別可知其心皆下第四廣歎廣中初別成如是下總以結歎別中歎其三世功德先歎現德次過後未此三世中皆歎自利利他之德就現在中先歎自德句別有五前四攝法後一護法就前四中敬重大乘是自分始乘者是其行之功用行能運通名之為乘乘別有三所謂聲聞緣覺佛乘諸佛所乘前二不加故名為大安住大乘是自分終修成不退故曰安住深解大乘是勝進始於未修處觀照分明故曰深解愛樂大乘是勝進終於前所解樂欲修行上來攝法守護大乘是護法行不令他人誹謗毀滅故言守護是義如下金剛身品具廣分別上歎自德下歎利他善隨世間世間法化世間有二一眾生世間二器世間今此善隨眾生世間眾生云何得名世間世者是時間者名中所化眾生不出時中故名世間作是誓下出世法化已於過下歎過去德先歎自利已於過去修持淨戒是離惡行善持所行是攝善行解未解下歎利他德解未解者小乘法化紹三寶等大乘法化此如華嚴明法品說彼有三番能令眾生發菩提心令佛寶不斷開示演說十二部經甚深法藏令法寶不斷受持一切威儀行法令僧寶不斷其第二番讚嘆大願令佛寶不斷分別顯示十二緣起令法寶不斷修六和敬令僧寶不斷其第三番下佛種子於眾生田生正覺芽令佛寶不斷護持法藏不惜身命令法寶不斷善御大眾心無憂悔令僧寶不斷此三番中亦有階降先就佛寶彰其階降初番能令發菩提心起求佛願第二番中讚大願者讚起行願令其修習第三番中下佛種子於生田者化成行種次就法寶彰其階降初番演說十二部經是其教法第二番中顯示緣起是其理法第三番中護持法者是其行法下就僧寶彰其階降初番受持威儀法者僧行方便第二番中修六和者行成不乖第三番中善御大眾德熟攝他下歎未來於未來世當轉法輪是利他德未來成佛故能轉法以大嚴等是自利德謂以功德智慧莊嚴而自嚴也上來別歎下總結之成如是等結前自利等觀生下結前利他上來第一列眾歎德增悲雲集並同前釋問曰何故上來諸眾不明獻供以出家者無為法住無所貯畜故無奉獻自下次明在家二眾以優婆塞形尊數少故在前列優婆夷等形卑數多彰之在後優婆塞中文別有四一列眾歎德二於晨朝下辯供奉佛三世尊知下如來不受四不果却住此之四分諸眾多同宜審記知初中有四一列其眾二恒舉數前說一恒今增說二問曰現觀人類不多今此何故獨優婆塞有其二恒餘眾漸多釋言今此三千同聚故有二恒又隨報別一處之中有多種人斯皆雲集故有二恒如法華中眾生見劫盡大火所燒時天人常充滿如是等也下諸眾中恒數漸增其例皆爾諸優婆塞標別其眾此云近住近善而居亦名善宿男懷善而住名為善宿又亦名為清信士也二受持下略歎其德受持五戒明離重過威儀具足彰離輕罪五戒是其在家正行故偏歎之三其名下列其名字四深樂已下廣歎其德於中初歎護煩惱行亦欲樂下歎護小乘行護煩惱中初總次別後總結之深樂觀察諸對治門是其總也此下所觀皆能治過故名治門所謂下別治門無量今此略舉六種門矣初苦樂等是八修門觀生死法無常苦等觀涅槃法常樂淨等二實不實者是二諦門真諦為實世諦不實三歸非歸是忻厭門歸向三寶名為歸依背離邪法名非歸依亦可趣向出世涅槃名為歸依連背生死名非歸依四生非生者是假實門五陰非生所成假人名為眾生五恒非恒等是因果門恒與非恒是其果門涅槃是恒生死非恒安與非安是因行門善行是安惡行非安亦可無漏聖行是安有漏非安六為無為等是四諦門為無為者是其苦諦有為是苦色法心法非色心法是有為也無為非苦相對故來虛空數滅非數滅等是無為也斷者是集可斷名斷不斷非集相對故來涅槃是滅非涅槃者相對故來增上是道以殊勝故非增上者相對故來常樂已下第三總結護小乘中初別後結別中唯歎現未功德不歎過去以優婆塞迹居近行故略不歎就歎現中自他並歎文有三對初對行始第二行次第三行終亦欲樂聞無上大乘是自利始對前稱亦如聞為他是利他始此是初對善持淨戒渴仰大乘是自利次持戒離過渴大修善既自充足復充餘渴是利他次此第二對善能攝等是自利終句別有三前之兩句明攝法行攝無上智求大果也愛樂大乘學大因也亦可攝取無上智慧求於證法愛樂大乘求於教法守護一句是護法行善能隨下是利他終善隨世間世間法化度未度等小乘法化度未度者令度苦果解未解者令斷集因紹三寶等大乘法化此第三對下歎未來當轉利他以大嚴等是其自利以大莊嚴是攝善行深味淨戒是離過行上來別歎下總結之悉能成等結前自利於眾生等結上利他自下第二辯供養佛以在家者有供可奉故下辯之文別有四一辯諸供具二復作念如來今者受我供下念佛受已當入涅槃心懷悲惱三各各齎下持供奉佛四舉聲號下哀請佛受前中有二一財供養二各作是念一切眾生若有乏下明行供養財中有八一辯香木二具寶幢三持寶蓋四作眾樂五擎妙華六齎眾香七備食具八嚴處所就初段中亦於晨朝辯木時也為欲闍毘辯木所為此云焚屍人人各取正明辯木其栴檀等是其木體光香華幡嚴木之事車馬二種運木之具第二寶幢加以網嚴第三寶蓋雜以華飾是華臺中多有黑蜂何故在此蜂多依華何故云黑人言為表無明眾生容有所表文中不說不可輒定何故道此是蜂出聲有所陳說所以舉之伎樂華香文別可知第七食中為佛及僧辯食是總下別顯之香薪德水成食之緣苦酢辛等食之體味下有三德顯食殊勝成食緣中八功德水之所成者清淨不臭輕冷軟美飲時調適飲已無患是其八也清淨色入不臭香入輕冷及軟此三觸入美為味入後二法入此八是其水之功能水家之德故名功德食體味中六味總舉苦等列名下說甜酥八味具足今此言六其義何耶然六與八離合言耳合即說六離即為八分甘為三一不苦名甘翻對苦味二不酢名甘翻對酢味三不辛名甘翻對辛味其猶醎淡二味相翻外國語中應有別名此無異稱通說為甘後三德中先舉後列言輕軟者是食功能食之令人身輕體軟言淨潔者食體精純無餘穢污言如法者受用順道非酒肉等第八處中先到後嚴初嚴其地次座後樹諸優婆塞現居人報安能嚴座如須彌山釋言此等雖居人位並是出世不思菩薩故能如是又是如來三昧法門之所示現故能如此下皆同爾上來等一明財供養下明行供亦名法供地持名為至處道供於中有三初作是念一切眾生若有乏等念眾生心二作是施時離欲瞋等護煩惱心三無餘思下求菩提心無餘思惟求世福樂唯期菩提求佛果也皆已安住於菩薩道具佛因也又復前句是求佛願皆以安等是求佛行上來第一辯諸供具復作念下是第二段念受當滅心懷悲惱各各齎下是第三段持供奉佛舉聲號下是第四段哀請佛受初先號泣復相謂下發言傷歎便自舉下正請佛受舉身身請而曰口請上來第二辯供奉佛自下第三如來不受言知時者不受所以知今非是受供之時故曰知時何者受時受時有二一許受時純陀章中二正受時大眾問品前許受時顯示佛常後正受時顯涅槃常今非彼時所以不受言默然者明不受相何故須默如來大人體道少欲若受不受多皆默然云何可別現相令知言不受者正明不受釋意有四一欲令諸眾齊有獻奉故此不受若受此供餘眾絕意何敢更獻二為使純陀獻供顯法故此不受若受此供純陀何敢更生獻意三欲令諸眾於施重心故此不受至後大眾問品之中方為受之四於此處未對純陀顯佛常義恐彼諸眾施無所趣故此不受下對純陀顯常已竟眾問品中等為受之今對此供不受既然下餘眾中不受例爾自下第四不果却住初先不果後悲却住於中初法次以喻顯供佛善根可愛如子如來不受名病喪亡所設虛棄名送塚間無善復本名為歸還施心不申名為悵恨下合可知優婆夷中文亦有四一列眾歎德二辯供奉佛三如來不受四不果却住初中有四第一列眾三恒舉數諸優婆夷標別其眾此云近住女亦云善宿女義同前釋二受持下略歎其德亦如上解三列其名四廣歎其德於中初別後總結歎別中有四初能堪任護持法等護小乘行二呵責家法護煩惱行三自觀下廣護煩惱四深樂下廣護小乘初中悉能護持正法是護法行為度已下是攝人行第二段中呵家法者呵責自家五陰身法呵義如後第三段中文別有二一觀過生厭二以是緣下修治斷除前中初先觀身五過寧以牛下二事顯失是故當下總結生厭初觀過中先觀身苦觀身如蛇是其內苦譬如四蛇性相乖反四大如是地堅而重風動而輕水濕而冷火燥而熱各相乖反故如四蛇諸虫唼食是其外苦苦別無量略舉此二是身臭下觀身不淨不淨有五一種子不淨現在父母精血為種過去煩惱結業為種二住處不淨在母腹中生藏之下熟藏之上安置己體三自體不淨三十六物共成己體四自相不淨九孔常流五畢竟不淨此身死已虫食成糞火燒為灰埋之為土至竟無淨今此文中略舉三種身臭貪縛種子不淨現在父母精血為種故身臭穢過去貪愛煩惱為種名貪獄縛身如死狗自體不淨九孔常流自相不淨兩眼兩耳兩鼻及口大小便道是九孔也身如城下觀身無我於中初先當相觀察寄託城喻明身虛假文相可知如是身城諸佛棄下寄人顯法諸佛棄捨彰實無我凡愚常味貪等止住明著是癡又佛棄捨舉聖呵凡凡愚味著責凡異聖是身不堅如蘆葦等觀身是空下觀無常初先正觀誰有智下寄聖顯過前中汎論無常有三一分段無常六道果報三世分異二念無常念念遷謝三者自性不成實無常有法虛集都無自性今略論二是身無常念念不住是念無常如電光等喻以況之是身易下分段無常是身易壞如河岸等觀生易死先法後喻不久已下觀死易至上來正觀誰有智者當樂此身舉聖不樂明身可厭上來第一觀身五過自下第二二事顯失兩義釋之一難易分別牛跡盛海丸地如棗乃至如塵是事至難猶可為之具說身過畢竟叵得二多少分別大海深廣牛跡盛之數亦可盡大地寬廣丸之如棗乃至如塵數亦可盡身患多彼具說叵盡是故當捨如棄涕唾是第三段總結生厭上來第一觀過生厭以是緣下修治斷除以是觀身多過因緣故修空等而為對治空無相願廣如別章就第四段廣護小中歎其現在未來功德不歎過去義同前釋現中歎其自利利他文別三對初對行始第二行次第三行終深樂諮受自行始也聞已演說利他始也此是初對護本願等自行次也護持本願守菩提心毀呰女下起菩提行先厭有為次忻無為厭有為中毀呰女等現過能厭破壞生等當過能滅渴仰大乘是趣無為既自充下利他次也此第二對深樂大下是自行終深樂守護就實歎德深樂還是攝法之行守護還是護法之行雖現女下拂權顯實善能隨下是利他終善隨世間世間法化度未度等小乘法化令度苦果解其集因紹三寶下大乘法化此第三對歎未來中當轉利他以大嚴等歎其自利以大莊嚴是攝善行堅持禁戒是離惡行上來別歎下總結之皆悉成等結前自利於諸生等結上利他上來第一列眾歎德後三可知上明道眾下列常流先列離車以此人供多前少後故次列之文別有四一列眾歎德二辯供奉佛三如來不受四佛力住空就初段中先列眾次歎德後列其名初列眾中四恒舉數離車辯眾離車梵語有人傳釋此名迭治是其王種迭治國事故云迭治下列諸王過於五恒夫人七恒王種應多今此何故但有四恒有緣者來無緣不集多少何定次歎其德先別後結別中有三一護法行二願令我下明護法願三常欲樂下明護法心此三段中皆利自他護法行中為求法故善修戒等是攝法行此即自利摧伏異等是護法行此即利他摧伏異學壞正法者是摧邪行異學外道邪見無信懷正內學破戒無行並以王力而摧伏之常相謂下是通正行常相謂言相率弘法當以金等捨財通道供人使學故令甘露久住於世佛法能除煩惱燋渴故如甘露寬廣難窮名無盡法潤邃叵測名深奧藏護法願中願我常學是攝法願此即自利誹謗已下是護法願此即利他於中四句前二罰惡後二賞善前罰惡中若有謗等外道毀正斷舌令息若出家等內學犯戒罷以清眾下賞善中有能樂等在俗有信敬事若尊若有僧下出家有行憙助如親故令得力護法心中常欲聞等是攝法心即是自利亦為人說是通法心即是利他上來別歎下總結之列名可知此初段竟次二可解第四段中初明離車不果悲惱後以佛力令其住空何故而然以諸離車專情護法護法功高故令住空使人倣習七多羅者一多羅樹去地七仞一仞七尺一樹合有四十九尺七樹合有三百四十三尺次列大臣及諸長者亦以人供多前少後故次列之文亦有四一列眾歎德辯眾歎德列名可知二辯供奉佛五倍前者當應望彼最初說五三如來不受四佛力住空此亦護法故令住空次列諸王亦以人供多前少後故此列之文別有六一列其眾二辯供具三歎其德四持供奉佛五如來不受六不果却住就初段中先明所集除阿闍下簡所未集世上殺父愧懼情深故此未來下列其名以何義故不列其數當以諸王過於五恒不滿六恒分齊難彰故隱不列第二可知第三歎中先自後他自中四句前之兩句捨邪歸正後之兩句棄小學大利他可知後三易解次列夫人亦以人供多前少後故此列之文別有四一列眾歎德二辯供奉佛三如來不受四不果却住初中有四一列其眾二歎其德三列其名四重歎德初列眾中七恒夫人正列所集除阿闍下簡所未集世王未至夫人亦爾隨王未來第二歎中為度現女是利他德常觀身等是自利德列名可知第四歎中初明自利安住攝善修戒防惡憐下利他後三可知次列天女文別有六一列其眾二作是言下詳宜獻奉三歎其德四辯供奉佛五如來不受六不果却住初段可知第二段中初相告勸觀他所設我等亦下自欲獻奉於中有四一許有奉獻二念佛受已當入涅槃顯必須為三明最後供佛至難彰必須作四舉如來滅後世空明今應供第三歎中先別後結別中歎其現未功德不歎過去義同前釋現中歎其自利利他文有三對初對行始第二行次第三行終愛樂欲聞自利始也聞已為人利他始也此是初對渴仰大乘自利次也既自充下利他次也此第二對守護大等自利終也於中先明攝善之行此以護法為攝善行守大是總若有異下別顯護相持戒儀具是離過行善能隨下是利他終善隨世間世間法化度未度等出世法化此第三對下歎未來當轉法等是其利他以大嚴等是其自利上來別歎下總結之成如是德結前自利等慈生下結上利他第四辯供奉佛之中文別有四一嚴辯供事供事有十所謂香木蓋帳幢甘饍伎樂床座灯華二念佛將滅心懷悲惱三為生詣佛文同前釋四請佛受供後二可知龍等眾中多先列眾次辯供奉佛後如來不受下不果却住文顯可知上來隨數漸增以列二十恒河大香象下亂列諸眾爾時閻浮比丘及尼一切集者與上何別而復列之前唯無學此通上下凡聖皆集故云一切唯除迦葉阿難眾者阿難林外為魔所嬈故此未至迦葉後來佛現雙足廣益多人故此未集問曰如來般涅槃時憍梵波提在天不來何故不簡釋言迦葉及與阿難今雖未至後必當來故此簡之憍梵在天畢竟不來故今不簡如此流例亦應非一此第五竟自下第六如來變林以敦眾心何故須爾新眾既來見佛猶在望聖不滅戀情容賒故佛變林表滅敦勵文中初辯次類後合辯中初先變林令白明是鮮白故說如鶴何故現白人言白色是樹死相為表聖滅此如前破又人復云白是色本顯佛歸本或容可爾但非經說未可專定次現寶堂映發雙林人亦就此種種異表難知且止下現泉池妙華盈滿映飾寶堂類合可知准此合文定知林堂非是別相現堂之後方言樹林種種莊嚴甚可愛等自下第七重明諸眾覩相增悲獻奉供養於中有二一明此方所集諸眾覩相增悲獻奉供養二爾時東方去此已下明他方眾雲集獻供就初段中先明覩相皆悉悲感是增悲也名前變林為涅槃相下明獻供問曰此等是前眾不釋言欲天及阿修羅是上所列天及修羅二眾所攝今復舉之故前文中標列四王今復重舉餘亦如是梵眾新來如下所列欲天修羅既是前眾何故至此方論獻供釋言此等向前空來既至雙林見眾施設方生獻意故此列之故下相謂汝觀人天大設供養我等亦供亦可前者人供俱來其中人供漸次增者前即具列或有人多而供減少或復人少而供增多前列不便故此辯之於中有六一明欲界地天獻供二明欲界空天獻供三諸梵獻供四毘摩質多修羅獻供五魔王獻供六大自在天王獻供此等隨供漸增以列初中有三一四王帝釋詳議獻奉二四王獻供三帝釋獻供初中汝等觀天人等觀他施設我等亦下自欲獻奉若我最下舉益相觀四王獻中先標供主須彌四面有四那乾呵羅山去地四萬二千由旬縱廣亦爾上有四王東方天王名提頭賴吒此云持國領諸天眾並乾闥婆及毘舍闍二部鬼神南方天王名毘樓勒叉此云增長主領諸天眾并鳩槃荼及薜茘多二部鬼神西方天王名毘樓博叉此云雜語領諸天眾及龍富單那二部鬼神北方天王名毘沙門此云多聞領諸天眾及夜叉羅剎二部鬼神是故向前鬼神王中列毘沙門此等四王今來獻奉所設已下辯供奉佛倍過前者倍過上來一切所設下佛不受不果却住帝釋獻中先標供主釋提桓因忉利天王此翻名為能為天王三十三天兼列其眾須彌頂上有其三十三處之別當中釋居面各八國臣民所住故通說為三十三天次明獻供倍過前者倍過四王亦可倍前一切所設如來不受不果同前乃至第六所設已下是其欲界空天獻供始從夜摩乃至他化皆來獻奉文相可知諸梵獻中文別有五一總明梵眾一切來集上至有頂一切來者所謂至於色界有頂無色無形所以不說亦可上至非想有頂四空無色彼云何來釋言凡夫二乘不見故云無色事實有之故得說來故阿含中說舍利弗般涅槃時無色諸天咸來淚下如春細雨華嚴亦云菩薩鼻根聞無色界宮殿之香此經下文亦說有色故至非想悉皆來耳以色界上悉皆離欲通名梵眾二爾時下標別供主前所集中有設不設故別舉之此應是彼中間梵王云何得知其幡短者但懸梵宮明知非上亦可是其三禪梵王三辯供奉佛四如來不受五不果却住毘摩獻中先標其主此大菩薩故放身光過於梵天蓋覆千界辯供不受不果同前魔王獻中文別有六一標供主并歎所作二辯供奉佛三獻神呪四請佛受供五佛許受呪不受其供六不果却住初中欲界魔王波旬標列供主魔羅梵語此云殺者害人善故波旬梵語此云極惡依於佛法而得善利不念酬報反欲加毀故名極惡他化天上別有魔界通亦是其他化天攝故今說為欲界魔王此多菩薩隨化示作故引眷屬來此供養開地獄下歎其所為先救獄苦後攝魔民救獄苦中初明所與後明所去所與是何與樂與善開獄施水是與樂也因告已下是與善也乘前施水兼勸以善故曰因告汝無能為彰所不堪不堪供佛唯當已下量其所堪教修善意初教念佛後教隨喜當令汝下明修利益生死昏寢說之為夜輪轉無際謂之為長得善自寧名為獲安此明所與魔於地獄悉除刀下明其所云為除刀劍注雨滅火此是眾生惡業果報魔復安能為之除遣直爾不得由前教勸念佛隨喜罪垢消薄故得滅除又魔是其不思菩薩有逢遇者必定是其宿世善人受報可轉故為除之如人貧窮雖是果報可以財救彼亦同爾上救獄苦下攝魔民以佛神力生心所由復發是心重起化意令諸已下誡捨鬪具魔專壞亂壞人善時多以鬪具恐怖行者今勸捨之第二辯供文顯可知就第三段獻呪文中別有六段一自宣已心彰已愛法二男子女人為供養下明呪所為為於一切諸持法者三啅枳下正宣呪詞四是呪能下辯呪功能五為伏已下明說呪意六若有能下明持者獲益亦得名為舉益勸持初中我等愛樂大乘是攝法心守護大乘是護法心魔多虛詐懼佛不信故發此言顯已誠意第二段中明已為護受法之人說呪以防人通真偽為道為人名之為真為身為財說以為偽文中具論應有三分一舉其真二辯其偽三或真偽下雙牒真偽彰已為說文但有二略不舉真偽者尚為真則亡言故略不舉偽中有五為供養者為得衣食臥具湯藥四事供養受持經法為怖畏者畏現諸苦當來惡道為誑他者欺誑他人令其敬已為財利者為得金銀倉庫等物為隨他者為他抑遣自無誠意為斯五事受是大乘所以名偽通則受於一切經法斯皆是偽今對此經且云受大偽乃無量且舉斯五五中怖畏一向為身供養財利一向為財誑他隨他通為身財下牒所為或真牒前所少真也或偽牒上所辯偽也我為是人除畏說呪總明為說益事非一除畏功強是以偏舉第三呪詞何故不翻翻改失用多不神驗所以不翻又復呪詞未必專是天竺人語翻者不解是以不譯諸經呪詞不翻多爾第四能中語義不足若具應言是呪能令諸失心者怖者說者不斷法者離諸怖畏離畏如後持益中說故此不舉言失心者偽中之劣此前偽中為供誑他為財隨他四種人也此等失於出離善心故名失心言怖畏者偽中之勝謂前偽中為怖畏也言說法者真中之勝所謂宣說大乘經法不斷法者真中之劣所謂不斷小乘法者權化不絕名不斷法以此呪力通護一切四部眾故大小通舉此四種人呪皆能令除滅怖畏第五明魔說呪意中先別後結別中四句前二為人後二為法就為人中初言為伏外道故者對前說者不斷法者彰說所為為使此人宣通正法降伏外道故為說呪防護其人護己身者對前失心及怖畏者彰說所為為使彼人得此神呪防護己身受持經法故為說呪就為法中護正法者護小乘法魔意為護小乘法故說呪護前不斷法者護大乘者魔意為護大乘法故說呪護前說大法者說如是呪總以結之第六持者獲益之中初獲法益先列後結文中可知持是呪者我等護下獲其人益持者我護如龜藏六護前失心及怖畏者令無衰惱龜藏四足頭尾為六我不諛諂至誠益力助前說者不斷法者令增說力欲令未來傳法之人知魔實護決意弘法故說不諂至誠益矣上來六段合為第三獻奉神呪第四請佛受供可知第五段中初不受供次為受呪後明受意為安四眾准此定知魔意通為諸持法者非唯此經下默不受第六不果却住同前大自在中先標供主大自在者猶是魔醯首羅天王如龍樹說五淨居上別有菩薩淨居天處名摩醯首羅十地菩薩多生其中今來獻供所設已下辯供奉佛於中有三一辯供過前持至佛所二白佛已下彰已供微顯佛田重三是故下請佛哀受初段可知第二段中別有三文一彰已供微二若以三千大千已下舉多顯少三何以下釋前中初法次喻後合法說可知喻中初先別舉五喻就初喻中蚊喻自己我喻如來餘四可知豈當有下結前微少不能益多何者是少自在所獻何者是多所謂如來淨土依果但結後四初喻不論豈益大海結前第二明一掬水不益大海喻已所獻不益如來淨土依果豈益日明結前第三明一小灯不益多日豈益眾華結前第四明其一華不益眾華豈益須彌結前第五明一亭歷不益須彌下合可知上來第一正辯供微自下第二舉多顯少佛德恩深假以三千大千世界滿中供具而為供養尚不足言我等所設寧不微少自下第三舉佛恩深釋前供少何故問也何故三千大千供養猶名不足下對釋之以佛為生常於地獄畜生餓鬼受苦救拔故以三千大千供養猶名不足地獄外國名曰泥犁地持釋云增上可厭名為泥犁雜心釋言不可樂故名為地獄其義一也此之二義皆對厭心以彰其過非是當相當相正解就處彰名地下牢獄是其生處故云地獄言餓鬼者雜心釋云以從他求故名餓鬼又常飢渴故名為餓恐怯多畏故名為鬼言畜生者雜心釋云以傍行故名為畜生此乃辯相非解名義正解從主畜養作名一切世人或為噉食或為驅使畜養此生片從此義故名畜生諸惡趣者謂修羅等佛為眾生常於此處受苦救拔故合多供自佛至此合為第二彰已供微自下第三請佛哀受是佛為生常於惡趣受苦救拔故今應愍受我微供何故此中無佛不受不果却住有人釋言他方客至故略無之當應不然縱使客至何妨不受不果却住直是經家略不云耳
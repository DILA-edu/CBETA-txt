善逝善說妙三身無畏無流證教法上乘真實牟尼子我今至誠先讚禮稽首次敬大慈尊將紹種智法王位無依世間所歸趣宣說瑜伽師地者昔我無著從彼聞今當錯綜地中要顯揚聖教慈悲故文約義周而易曉攝事淨義成善巧無常苦空與無性現觀瑜伽不思議攝勝決擇十一品一切界雜染諦依止覺分補特伽羅果諸功德九事論曰一切者有五法總攝菩薩藏何等為五頌曰心心所有色不相應無為論曰心者謂心意識差別名也問何等為識答識有八種謂阿賴耶識眼耳鼻舌身識意及意識阿賴耶識者謂先世所作增長業煩惱為緣無始時來戲論熏習為因所生一切種子異熟識為體此識能執受了別色根根所依處及戲論熏習於一切時一類生滅不可了知又能執持了別外器世界與不苦不樂受等相應一向無覆無記與轉識等作所依因與染淨轉識受等俱轉能增長有染轉識等為業及能損減清淨轉識等為業云何知有此識如薄伽梵說無明所覆愛結所繫愚夫感得有識之身此言顯有異熟阿賴耶識又說如五種子此則名為有取之識此言顯有一切種子阿賴耶識又說阿陀那識甚深細一切種子如暴流我於凡愚不開演恐彼分別執為我眼識者謂從阿賴耶識種子所生依於眼根與彼俱轉緣色境界了別為性如薄伽梵說內眼處不壞外色處現前及彼所生作意正起如是所生眼識得生又說緣眼及色眼識得生如是應知乃至身識此中差別者謂各依自根各緣自境各別了別一切應引如前二經意者謂從阿賴耶識種子所生還緣彼識我癡我愛我我所執我慢相應或翻彼相應於一切時恃舉為行或平等行與彼俱轉了別為性如薄伽梵說內意處不壞外法處現前及彼所生作意正起如是所生意識得生意識者謂從阿賴耶識種子所生依於意根與彼俱轉緣一切共不共法為境了別為性心所有法者謂若法從阿賴耶識種子所生依心所起與心俱轉相應彼復云何謂遍行有五一作意二觸三受四想五思別境有五一欲二勝解三念四等持五慧善有十一一信二慚三愧四無貪五無瞋六無癡七精進八輕安九不放逸十捨十一不害煩惱有六一貪二瞋三慢四無明五見六疑隨煩惱有二十一忿二恨三覆四惱五嫉六慳七誑八諂九憍十害十一無慚十二無愧十三惛沈十四掉舉十五不信十六懈怠十七放逸十八失念十九心亂二十不正知不定有四一惡作二睡眠三尋四伺作意者謂從阿賴耶識種子所生依心所起與心俱轉相應動心為體引心為業由此與心同緣一境故說和合非不和合如經中說若於此作意即於此了別若於此了別即於此作意是故此二恒和合非不和合此二法不可施設離別殊異復如是說心心法行不可思議又說由彼所生作意正起如是所生眼等識生觸者謂三事和合分別為體受依為業如經說有六觸身又說眼色為緣能起眼識如是三法聚集合故能有所觸又說觸為受緣受者謂領納為體愛緣為業如經說有六受身又說受為愛緣想者謂名句文身熏習為緣從阿賴耶識種子所生依心所起與心俱轉相應取相為體發言議為業如經說有六想身又說如其所想而起言議思者謂令心造作得失俱非意業為體或為和合或為別離或為隨與或為貪愛或為瞋恚或為棄捨或起尋伺或復為起身語二業或為染污或為清淨行善不善非二為業如經說有六思身又說當知我說今六觸處即前世思所造故業欲者謂於所樂境希望為體勤依為業如經說欲為一切諸法根本勝解者謂於決定境如其所應印解為體不可引轉為業如經說我等今者心生勝解是內六處必定無我念者謂於串習境令心明記不忘為體等持所依為業如經說諸念與隨念別念及憶不忘不失法心明記為性等持者謂於所觀境專住一緣為體令心不散智依為業如經說諸令心住與等住安住近住及定住不亂不散攝寂止等持心住一緣性慧者謂即於所觀境簡擇為體如理不如理非如理非不如理悟入所知為業如經說簡擇諸法最極簡擇極簡擇法遍了近了黠了通達審察聰叡覺明慧行毘鉢舍那信者謂於有體有德有能心淨忍可為體斷不信障為業能得菩提資糧圓滿為業利益自他為業能趣善道為業增長淨信為業如經說於如來所起堅固信慚者謂依自增上及法增上羞恥過惡為體斷無慚障為業如前乃至增長慚為業如經說慚於所慚乃至廣說愧者謂依世增上羞恥過惡為體斷無愧障為業如前乃至增長愧為業如經說愧於所愧乃至廣說無貪者謂於有有具厭離無執不藏不愛無著為體能斷貪障為業如前乃至增長無貪為業如經說無貪善根無瞋者謂於諸有情心無損害慈愍為體能斷瞋障為業如前乃至增長無瞋為業如經說無瞋善根無癡者謂正了真實為體能斷癡障為業如前乃至增長無癡為業如經說無癡善根精進者謂心勇無惰不自輕賤為體斷懈怠障為業如前乃至增長精進為業如經說起精進住有勢有勤有勇堅猛不捨善軛輕安者謂遠離麁重身心調暢為體斷麁重障為業如前乃至能增長輕安為業如經說適悅於意身及心安不放逸者謂總攝無貪無瞋無癡精進為體依此能斷惡不善法及能修彼對治善法斷放逸障為業如前乃至增長不放逸為業如經說所有無量善法生起一切皆依不放逸根捨者謂總攝無貪無瞋無癡精進為體依此捨故得心平等得心正直心無發動斷發動障為業如前乃至增長捨為業由不放逸除遣染法由彼捨故於已除遣不染污住如經說為除貪憂心依止捨不害者謂由不惱害諸有情故悲哀惻愴愍物為體能斷害障為業如前乃至增長不害為業如經說由不害故知彼聰叡乃至廣說貪者謂於五取蘊愛樂覆藏保著為體或是俱生或分別起能障無貪為業障得菩提資糧圓滿為業損害自他為業能趣惡道為業增長貪欲為業如經說諸有貪愛者為貪所伏蔽瞋者謂於有情欲興損害為體或是俱生或分別起能障無瞋為業如前乃至增長瞋恚為業如經說諸有瞋恚者為瞋所伏蔽慢者謂以他方己計我為勝我等我劣令心恃舉為體或是俱生或分別起能障無慢為業如前乃至增長慢為業如經說三種慢類我勝慢類我等慢類我劣慢類無明者謂不正了真實為體或是俱生或分別起能障正了為業如前乃至增長無明為業如經說諸有愚癡者無明所伏蔽見者謂五見為體一薩迦耶見謂於五取蘊計我我所染污慧為體或是俱生或分別起能障無我無顛倒解為業如前乃至增長薩迦耶見為業如經說如是知見永斷三結謂身見戒禁取疑二邊執見謂於五取蘊執計斷常染污慧為體或是俱生或分別起能障無常無顛倒解為業如前乃至增長邊執見為業如經說迦多衍那一切世間依止二種或有或無三邪見謂謗因謗果或謗功用或壞實事染污慧為體唯分別起能障正見為業如前乃至增長邪見為業如經說有邪見者所執皆倒乃至廣說四見取謂於前三見及見所依蘊計最勝上及與第一染污慧為體唯分別起能障苦及不淨無顛倒解為業如前乃至增長見取為業如經說於自所見取執堅住乃至廣說五戒禁取謂於前諸見及見所依蘊計為清淨解脫出離染污慧為體唯分別起能障如前無顛倒解為業如前乃至增長戒禁取為業如經說取結所繫疑者謂於諸諦猶豫不決為體唯分別起能障無疑為業如前乃至增長疑為業如經說猶豫者疑忿者謂於現在違緣令心憤發為體能障無瞋為業乃至增長忿為業恨者謂於過去違緣結怨不捨為體能障無瞋為業乃至增長恨為業覆者謂於過犯若他諫誨若不諫誨祕所作惡為體能障發露悔過為業乃至增長覆為業惱者謂於過犯若他諫誨便發麁言心暴不忍為體能障善友為業乃至增長惱為業嫉者謂於他所有功德名譽恭敬利養心妬不悅為體能障慈仁為業乃至增長嫉為業慳者謂積聚悋著為體能障無貪為業乃至增長慳為業誑者謂為惑亂他現不實事心詭為體能障愛敬為業乃至增長誑為業諂者謂為欺彼故詐現恭順心曲為體能障愛敬為業乃至增長諂為業如經說忿恨覆惱嫉慳誑諂憍者謂暫獲世間興盛等事心恃高舉無所忌憚為體能障厭離為業乃至增長憍為業如經說無正聞愚夫見少年無病壽命等暫住而廣生憍逸乃至廣說害者謂逼惱有情無悲無愍無哀無憐無惻為體能障不害為業乃至增長害為業如經說諸有害者必損惱他無慚者謂於自及法二種增上不恥過惡為體能障慚為業乃至增長無慚為業如經說不慚所慚無慚生起惡不善法乃至廣說無愧者謂於世增上不恥過惡為體能障愧為業乃至增長無愧為業如經說不愧所愧無愧生起惡不善法乃至廣說惛沈者謂依身麁重甘執不進以為樂故令心沈沒為體能障毘鉢舍那為業乃至增長惛沈為業如經說此人生起身意惛沈掉舉者謂依不正尋求或復追念曾所經見戲樂等事心不靜息為體能障奢摩他為業乃至增長掉舉為業如經說汝為掉動亦復高舉乃至廣說不信者謂於有體有德有能心不淨信為體障信為業乃至增長不信為業如經說若人不住不淨信心終無退失所有善法乃至廣說懈怠者謂耽著睡眠倚臥樂故怖畏升進自輕蔑故心不勉勵為體能障發起正勤為業乃至增長懈怠為業如經說若有懈怠必退正勤乃至廣說放逸者謂總貪瞋癡懈怠為體由依此故心不制正惡不善法及不修習彼對治法障不放逸為業乃至增長放逸為業如經說夫放逸者是生死迹乃至廣說失念者謂於久所作所說所思若法若義染污不記為體障不忘念為業乃至增長失念為業如經說謂失念者無所能為乃至廣說心亂者謂於所修善心不喜樂為依止故馳散外緣為體能障等持為業乃至增長心亂為業如經說若於五欲其心散亂流轉不息乃至廣說不正知者謂於身語意行不正了住染污慧為體能障正知為業乃至增長不正知為業如經說有失念者住不正知乃至廣說惡作者謂於已作未作善不善事若染不染悵怏追變為體能障奢摩他為業乃至增長惡作為業如經說若懷追悔則不安隱乃至廣說睡眠者謂略攝於心不自在轉為體能障毘鉢舍那為業乃至增長睡眠為業如經說貪著睡眠味如大魚所吞尋者謂或時由思於法造作或時由慧於法推求散行外境令心麁轉為體障心內淨為業乃至增長尋為業伺者謂從阿賴耶識種子所生依心所起與心俱轉相應於所尋法略行外境令心細轉為體餘如尋說乃至增長伺為業由此與心同緣一境故說和合非不和合如薄伽梵說若於此伺察即於此了別若於此了別即於此伺察是故此二恒和合非不和合此之二法不可施設離別殊異復如是說心心法行不可思議證有此二阿笈摩者如薄伽梵說由依尋伺故發起言說非無尋伺諸心法中略不說者如其所應廣說應知如識與心法不可思議是諸心法展轉相望應知亦爾色者有十五種謂地水火風眼耳鼻舌身色聲香味觸一分及法處所攝色地有二種一內二外內謂各別身內眼等五根及彼居處之所依止堅鞕所攝有執受性復有增上積集所謂髮毛爪齒塵垢皮肉筋骨脈等諸不淨物是內地體形段受用為業外謂各別身外色等五境之所依止堅鞕所攝非執受性復有增上積集所謂礫石丘山樹林甎等水等災起彼尋壞滅是外地體形段受用為業依持受用為業破壞受用為業對治資養為業水亦二種一內二外內謂各別身內眼等五根及彼居處之所依止濕潤所攝有執受性復有增上積集所謂洟淚涎汗膏髓痰等諸不淨物是內水體潤澤聚集受用為業外謂各別身外色等五境之所依止濕潤所攝非執受性復有增上積集所謂泉源溪沼巨壑洪流等火等災起彼尋消竭是外水體依持受用為業變壞受用為業對治資養為業火亦二種一內二外內謂各別身內眼等五根及彼居處之所依止煖熱所攝有執受性復有增上積集所謂能令有情遍溫增熱又能消化凡所飲噉諸如是等是內火體成熟和合受用為業外謂各別身外色等五境之所依止煖熱所攝非執受性復有增上積集所謂炎燎村城蔓延洲渚乃至空逈無依故滅或鑽木擊石種種求火此火生已不久灰燼是外火體變壞受用為業對治資養為業風亦二種一內二外內謂各別身內眼等五根及彼居處之所依止輕動所攝有執受性復有增上積集所謂上下橫行入出氣息諸如是等是內風體發動作事受用為業外謂各別身外色等五境之所依止輕動所攝非執受性復有增上積集所謂摧破山崖偃伏林木等彼既散壞無依故靜若求風者動衣搖扇其不動搖無緣故息諸如是等是外風體依持受用為業變壞受用為業對治資養為業眼謂一切種子阿賴耶識之所執受四大所造色為境界緣色境識之所依止淨色為體色蘊所攝無見有對性如眼如是耳鼻舌身亦爾此中差別者謂各行自境緣自境識之所依止色謂眼所行境眼識所緣四大所造若顯色若形色若表色為體色蘊所攝有見有對此復三種謂妙不妙及俱相違彼復云何謂青黃赤白如是等顯色長短方圓麁細高下正及不正烟雲塵霧光影明闇若空一顯色若彼影像之色是名為色聲謂耳所行境耳識所緣四大所造可聞音為體色蘊所攝無見有對此復三種謂可意不可意及俱相違或因手等相擊出聲或由尋伺扣絃拊革或依世俗或為養命或宣暢法義而起言說或依託崖谷而發響聲如是若自相若分別若響音是名為聲香謂鼻所行境鼻識所緣四大所造可嗅物為體色蘊所攝無見有對性此復三種謂好香惡香及俱非香彼復云何所謂根莖皮葉花果煙末等香若俱生若和合若變異是名為香味謂舌所行境舌識所緣四大所造可嘗物為體色蘊所攝無見有對性此復三種謂甘不甘及俱相違彼復云何所謂酥油沙糖石蜜熟果等味若俱生若和合若變異是名為味觸一分謂身所行境身識所緣四大所造可觸物為體色蘊所攝無見有對性此復三種謂妙不妙及俱相違彼復云何所謂澁滑輕重緩急軟冷飢渴飽悶強弱癢病老死疲息粘勇或緣光澤或不光澤或緣堅實或不堅實或緣執縛或緣增聚或緣乖違或緣和順若俱生若和合若變異是名觸一分法處所攝色謂一切時意所行境色蘊所攝無見無對此復三種謂律儀色不律儀色及三摩地所行境色律儀色云何謂防護身語業者由彼增上造作心心法故依彼不現行法建立色性不律儀色云何謂不防護身語業者由彼增上造作心心法故依彼現行法建立色性三摩地所行境色云何謂由下中上三摩地俱轉相應心心法故起彼所緣影像色性及彼所作成就色性是名法處所攝色心不相應行者謂諸行與心不相應於心心法及色法分位假施設性不可施設與心等法若一若異彼復差別有二十四種謂得無想定滅盡定無想天命根眾同分生老住無常名身句身文身異生性流轉定異相應次第勢速時方數和合不和合復有諸餘如是種類差別應知得者此復三種一諸行種子所攝相續差別性二自在生起相續差別性三自相生起相續差別性無想定者謂已離遍淨欲未離上地欲觀想如病如癰如箭唯無想天寂靜微妙由於無想天起出離想作意前方便故不恒現行心心法滅性滅盡定者謂已離無所有處欲或入非想非非想處定或復上進或入無想定或復上進由起暫息想作意前方便故止息所緣不恒現行諸心心法及恒行一分諸心心法滅性無想天者謂先於此間得無想定由此後生無想有情天處不恒現行諸心心法滅性命根者謂先業所引異熟六處住時決定性眾同分者謂諸有情互相似性異生性者此有二種一愚夫異生性二無聞異生性愚夫異生性者謂無始世來有情身中愚夫之性無聞異生性者謂如來法外諸邪道性生者謂諸行自相發起性老者謂諸行前後變異性住者謂諸行生時相續不斷性無常者謂諸行自相生後滅壞性名身者謂詮諸行等法自體想號假立性句身者謂聚集諸名顯染淨義言說所依性文身者謂前二所依字性流轉者謂諸行因果相續不斷性定異者謂諸行因果各異性相應者謂諸行因果相稱性勢速者謂諸行流轉迅疾性次第者謂諸行一一次第流轉性時者謂諸行展轉新新生滅性方者謂諸色行遍分齊性數者謂諸行等各別相續體相流轉性和合者謂諸行緣會性不和合者謂諸行緣乖性無為者此有八種謂虛空非擇滅擇滅不動想受滅善法真如不善法真如無記法真如虛空者謂諸心心法所緣外色對治境界性非擇滅者謂因緣不會於其中間諸行不起滅而非離繫性擇滅者謂由慧方便有漏諸行畢竟不起滅而是離繫性不動者謂離遍淨欲得第四靜慮於其中間苦樂離繫性想受滅者謂離無所有處欲入滅盡定於其中間不恒現行心心法及恒行一分心心法滅而離繫性善不善無記法真如者謂於善不善無記法中清淨境界性復次如是五法復有三相應知一增益相二增益所起相三法性相增益相者謂諸法中遍計所執自性增益所起相者謂諸法中如其所應依他起自性法性相者謂諸法中圓成實自性如是已說一切界今當說頌曰界謂欲色等及與三千界論曰界有二種一欲等三界二三千世界欲等三界者一欲界謂未離欲地雜眾煩惱諸蘊差別二色界謂已離欲地雜眾煩惱諸蘊差別三無色界謂離色欲地雜眾煩惱諸蘊差別如是三界復有五種差別應知一相差別二麁重差別三方處差別四受用差別五任持差別相差別者謂欲界中色多相不鮮淨相種種雜相色界中色少相鮮淨相非種種雜相無色界中雖無業所生色而有定所生色無見無對又欲界中有苦受相應相瞋恚相應相多隨煩惱相應相色無色界中有苦受不相應相瞋恚不相應相少隨煩惱相應相麁重差別者謂欲界中麁重麁而損害色無色界中麁重細而不損害方處差別者謂欲界居下方色界居上方無色界無方處受用差別者謂欲界受用外門境界色無色界受用內門境界任持差別者謂欲廛諸蘊依四食住色無色廛諸蘊依三食住三千世界者一小千世界二中千世界三大千世界謂一日月之所照臨名一世界如是千世界中有千日月千蘇迷盧山王千南贍部洲千東毘提訶洲千西瞿陀尼洲千北拘盧洲千四大王眾天千三十三天千夜摩天千覩史多天千樂變化天千他化自在天千梵世天合名第一小千世界復千小千世界名為第二中千世界復千中千世界名為第三大千世界問何因緣故小千世界名為卑小答猶如特牛斷去兩角以缺減故名為卑小如是梵世已下其中所有千世界不如上地故名卑小如是三千世界三災所壞謂火水風災復有三種三災之頂謂第二第三第四靜慮彼第四靜慮諸天法爾與所居宮俱起俱滅復有中三劫起所謂飢饉疫病刀兵二十中劫世間正壞二十中劫壞已而住二十中劫世間正成二十中劫成已而住如是合有八十中劫名為大劫譬如天雨𤁷猶車軸無有間斷從空而注如是東方無邊世界無有間斷或成或壞或有正壞或壞已住或有正成或成已住如是乃至十方世界如是已說界雜染今當說頌曰煩惱業生性雜染相應知論曰雜染性有三種一煩惱雜染二業雜染三生雜染煩惱雜染者謂一切煩惱及隨煩惱合名煩惱雜染煩惱者略有十種一薩迦耶見二邊執見三邪見四見取五戒禁取六貪七瞋八無明九慢十疑或復二種一見所斷二修所斷或復三種一欲界繫二色界繫三無色界繫復有七種顛倒行一邪解行二不解行三非解非不解行四執邪解行五彼因依處行六彼怖生行七任運起行邪解行者所謂薩迦耶見邊執見邪見於所知事起邪執故不解行者所謂無明非解非不解行者所謂疑也執邪解行者所謂見取戒禁取及於諸見所起貪等彼因依處行者謂見苦集所斷彼怖生行者謂見滅道所斷任運起行者謂修所斷見所斷見所斷有百一十二煩惱修所斷有十六煩惱如是見修所斷合有一百二十八煩惱如是煩惱雜染種種義差別故立種種名所謂結縛隨眠隨煩惱纏暴流軛取繫蓋株杌垢燒害箭所有惡行漏匱熱惱鬪諍熾然火稠林拘礙如是等義名差別業雜染者謂或因煩惱所生或因煩惱緣助善法所生如其所應三界所攝身業語業意業此復二種一思二思所起此業差別復有多種欲界所攝名福非福色無色界所攝名為不動復有引業謂作及增長能引種種有情世間及器世間果及異熟復有生業謂前所引助令生故生雜染者謂因煩惱及業故生因生故苦苦復多種謂胎藏所迫苦老病死苦怨憎會苦愛別離苦求不得苦與麁重行俱生長苦數死生苦生諸難苦是名為生如是已說雜染諦今當說頌曰諸諦有六種論曰諦有六種一世俗諦二勝義諦三苦諦四集諦五滅諦六道諦世俗諦者謂名句文身及依彼義一切言說及依言說所解了義又曾得世間心及心法及彼所行境義勝義諦者謂聖智及彼所行境義及彼相應心心法等苦諦者此有二種一世俗諦所攝二勝義諦所攝世俗諦所攝者如經中說生苦老苦病苦死苦怨憎會苦愛別離苦求不得苦勝義諦所攝者如經中說略攝一切五取蘊苦集諦者此有四種一全攝二勝攝三世俗諦攝四勝義諦攝全攝者謂一切三界煩惱及業皆名集諦勝攝者謂緣已得未得自體及境所起愛後有愛喜俱行愛處處喜愛皆名集諦世俗諦攝者若因能感世俗諦所攝苦諦勝義諦攝者若因能感勝義諦所攝苦諦滅諦者亦有四種如前所說全攝者謂全攝集諦無餘斷棄吐盡離欲滅沒寂靜勝攝者謂勝攝集諦無餘斷棄如是廣說世俗諦攝者謂於世俗諦所攝集諦無餘斷棄如是廣說勝義諦攝者謂於勝義諦所攝集諦無餘斷棄如是廣說道諦者亦有四種如前所說全攝者謂一切覺分勝攝者謂八聖道支世俗諦攝者謂於世俗諦所攝苦諦集諦滅諦為遍知故為永斷故為作證故一切聖道勝義諦攝者謂於勝義諦所攝苦諦集諦滅諦為遍知故如是廣說苦集滅道聖諦義者若於此處聖智所行此處苦集滅道是諦由諸聖者咸謂此是諦是故說名聖諦如是已說諦依止今當說頌曰依止八與二論曰依止有八種何等為八謂四靜慮及四無色復有二種何等為二謂初靜慮有二種世及出世乃至無所有處有二種世及出世非想非非想處唯是世間世間初靜慮者謂或緣離欲界欲增上教法或緣離彼增上教授為境界已由世間道作意觀察熾然修習等故而得轉依然不深入所知義故不能永害隨眠自地煩惱之所依處是退還法自地三摩地心及心法之所依止如世間初靜慮如是乃至世間非想非非想處各緣離下地欲增上教法廣說如前出世間初靜慮者謂先以如是行如是狀如是相作意入初靜慮今不以如是行如是狀如是相作意然或於色受想行識所攝諸法思惟如病如癰如箭障礙無常苦空無我或復思惟苦是苦集是集滅是滅道是道或復思惟真如法性實際如是於諸法中思惟如病乃至實際已於如是法心生厭怖生厭怖已於不死界攝心而住或於真如法性實際攝心而住此處無分別智及彼相應心及心法及彼所依止轉依由深入所知義故則能永害隨眠非一切煩惱之所依處不退轉法如是名為出世間初靜慮乃至無所有處應當廣說於諸靜慮及與無色復有四種應知一雜染二潔白三建立四清淨雜染者謂於上靜慮起深愛味見慢及疑愛味者謂有十種一俱生作意愛味二分別所起作意愛味三自地作意愛味四異地作意愛味五過去愛味六未來愛味七現在愛味八下愛味九中愛味十上愛味潔白者謂淨及無漏淨者復有三種一引發故二上練故三除垢所攝堪任故無漏者此亦三種一出世間無漏二此等流無漏三離繫無漏建立者此復四種一建立近分二建立根本三建立定四建立生建立近分及根本者如經中說所謂此身離生喜樂之所滋潤遍滋潤遍適悅遍流布者是謂初靜慮近分如經又說即此身中一切處無有少分離生喜樂所不遍滿者是謂初靜慮根本如經中說即於此身等持所生喜樂之所滋潤遍滋潤遍適悅遍流布者是謂第二靜慮近分如經又說即此身中一切處無有少分等持所生喜樂所不遍滿者是謂第二靜慮根本如經中說即於此身離喜之樂之所滋潤遍滋潤遍適悅遍流布者是謂第三靜慮近分如經又說即此身中一切處無有少分離喜之樂所不遍滿者是謂第三靜慮根本如經中說即於此身清淨心及潔白心意解遍滿具足住者是謂第四靜慮近分如經又說即此身中一切處無有少分清淨心及潔白心所不遍滿者是謂第四靜慮根本如經中說一切色想出過故一切有對想滅沒故一切種想不作意故入無邊虛空虛空無邊處者是謂虛空無邊處近分如經又說具足住者是謂虛空無邊處根本如經中說出過一切虛空無邊處入無邊識識無邊處者是謂識無邊處近分如經又說具足住者是謂識無邊處根本如經中說超過一切識無邊處入無少所有無所有處者是謂無所有處近分如經又說具足住者是謂無所有處根本如經中說超過一切無所有處入非有想非無想非想非非想處者是謂非想非非想處近分如經又說具足住者是謂非想非非想處根本建立定者如經中說離欲惡不善法故有尋有伺離生喜樂初靜慮具足住離欲者謂或緣離欲界欲增上教法或緣彼教授為境界已斷欲界煩惱雜染離惡不善法者謂斷欲界業雜染法能墮惡趣故名為惡能障於善故名不善尋者謂能對治二種雜染出離尋無恚尋無害尋伺者謂能對治二種雜染出離伺無恚伺無害伺離者謂由修習對治斷所治障所得轉依生者謂從此所生喜者謂已轉依者依於轉識心悅心勇心適心調安適受受所攝樂者謂已轉依者依阿賴耶識能攝所依令身怡悅安適受受所攝初者謂次第定中此數最先故靜慮者謂已斷欲界雜染之法尋伺喜樂所依依於轉依心住一境性具足者謂修習圓滿住者謂於入住出隨意自在又如經說尋伺寂靜故內等淨故心定一趣故無尋無伺三摩地生喜樂第二靜慮具足住尋伺寂靜者謂或緣離初靜慮欲增上教法或緣彼教授為境界已初靜慮地尋伺寂靜不復現行內等淨者謂為對治尋伺故攝念正知於自內體其心捨住遠離尋伺塵濁法故名內等淨心定一趣者謂如是入時多相續住諸尋伺法恒不現行無尋無伺者謂證得尋伺斷法三摩地者謂已轉依者心住一境性生者謂從三摩地所生喜及樂已如前說第二靜慮者謂尋伺寂靜內體遍淨三摩地所生喜樂所依依於轉依心住一境性餘如前說又如經說由離喜故住捨念正知及樂身正受聖者宣說成就捨念樂住第三靜慮具足住離喜者謂或緣離第二靜慮欲增上教法或緣彼教授為境界已見第二靜慮喜相過失住捨者謂於已生喜想及作意不忍可故有厭離故不染污住心平等心正直心無轉動而安住性念者謂於已觀察喜不行相中不忘明了令喜決定不復現行正知者謂或時失念喜復現行於現行喜相分別正知樂者謂已轉依者離喜離勇安適受受所攝身者謂已轉依者若轉識若阿賴耶識心性無別總名為身正受者謂已轉依者能攝受身令身怡悅總集說為樂身正受此處樂受深極寂靜最勝微妙上下所無聖者者謂佛及佛弟子宣說者謂顯示施設成就捨念樂住者謂此地已上無妙樂故下地亦無如是勝樂及無捨念以為對治第三靜慮者謂離喜已捨念正知樂所依止依於轉依心住一境性餘如前說又如經說由斷樂故及先已斷苦喜憂故不苦不樂捨念清淨第四靜慮具足住斷樂者謂入第四靜慮時先已斷苦者謂入第二靜慮時先已斷喜者謂入第三靜慮時先已斷憂者謂入初靜慮時不苦不樂者謂已轉依者非安適非不安適受受所攝色界最極增上寂靜最勝攝受無有動搖捨清淨者謂超過尋伺喜樂三地一切動故心平等性心正直性心無轉動而安住性念清淨者謂超過尋伺喜樂三地一切動故心不忘失而明了性第四者由次第定中第四數故靜慮者謂樂斷故不苦不樂捨念清淨之所依止依於轉依心住一境性餘如前說又如經說一切色想出過故有對想滅沒故種種想不作意故入無邊虛空虛空無邊處具足住一切者謂諸行相色想者謂顯色想出過者謂離彼欲故如出過義有對想滅沒種種想不作意如是應知有對想者謂彼所依四大想及餘所造色想種種想者謂即於四大及造色中長短麁細方圓高下正及不正光影明闇如是等類假色所攝種種想若正入無邊虛空處時有對之想不現前故滅及種種想不起作意由如是故超彼能依一切色想無邊者謂十方諸相不可分別虛空者謂色對治所緣境界虛空無邊處者謂此處轉依及能依定餘如前說又如經說超過一切虛空無邊處入無邊識識無邊處具足住超過一切虛空無邊處者謂超過近分及與根本無邊識者謂緣無邊虛空之識今緣此為境界識無邊處者謂此處轉依及能依定餘如前說又如經說超過一切識無邊處入無少所有無所有處具足住超過一切識無邊處者謂超過近分及與根本無少所有者謂於識處上境界推求之時無少所得除無所有無別境界由唯見此境極寂靜故無所有處者謂此處轉依及能依定餘如前說又如經說超過一切無所有處入非有想非無想非想非非想處具足住超過一切無所有處者謂超過近分及與根本非有想者謂超過無所有想非無想者謂於無所有處上境界推求之時唯得緣無所有極細心及心法由唯見此境極寂靜故非想非非想處者謂此處轉依及能依定餘如前說建立生者謂先於此間修下中上初靜慮者後生彼處受三天果謂梵身天梵輔天大梵天若善修習無尋有伺初靜慮者生大梵天果更無異所勝彼處故若先於此間修下中上第二靜慮者後生彼處受三天果謂少光天無量光天極淨光天若先於此間修下中上第三靜慮若後生彼處受三天果謂少淨天無量淨天遍淨天若先於此間修下中上第四靜慮者後生彼處受三天果謂無雲天福生天廣果天從是已上離色貪故無方處差別雖有修習下中上因然不建立生果差別若下中上修虛空無邊處者受虛空無邊處天生果若下中上修識無邊處者受識無邊處天生果若下中上修無所有處者受無所有處天生果若下中上修非想非非想處者受非想非非想處天生果由定寂靜有差別故及由住時滿不滿故彼有差別又由多住愛味初靜慮乃至非想非非想處故不盡壽命而有中夭若雜修下品世間及無漏第四靜慮者受無煩淨宮天生果若雜修中品者受無熱淨宮天生果若雜修上品者受妙現淨宮天生果若雜修上勝品者受妙見淨宮天生果若雜修上極品者受無礙究竟淨宮天生果若善修習菩薩無量不思議三摩地所引第十地中第四靜慮者受出過淨宮大自在天生果清淨者謂邊際初靜慮依此引生一切勝德及速疾神通如初靜慮清淨之相餘靜慮及諸無色應如是知此中無色差別者謂發彼地解脫等功德如是彼諸靜慮及無色定雜染潔白建立清淨差別應知如是已說依止覺分今當說頌曰覺分有眾多最初三十七論曰菩提分法品類多種最初勝者有三十七謂四念住等廣說如經四念住者一身念住謂或緣於身或復緣身增上教法或緣彼教授為境界已由聞思修之所生慧或唯影像或事成就於身境處善安住念為令於身得離繫故如於身念住如是於受心法念住應知亦爾此中差別者謂各於自境如其所應乃至為令於法得離繫故又一切處應說與念相應心及心法如是發起觀察心時所緣之境有四種事一心所執事二心領納事三心了別事四心染淨事四正斷者廣說如經一已生惡不善法為令斷故生欲策勵發起正勤策心持心已生者謂麁纏所攝惡不善法者謂能起惡行欲界煩惱及隨煩惱惡不善義已如前說為令斷故者謂修彼對治令微薄故生欲者謂起證斷樂欲策勵者謂不忍受惡及歸趣斷故發起正勤者謂多種堅固修彼對治此上三句顯不定地中聞思兩慧下品對治策心者謂修彼對治修慧現行若心沈沒煩惱染污策心令舉故持心者謂即此對治現行之時若心浮舉煩惱染污持心令下故二未生惡不善法為不生故乃至廣說未生者謂增盛隨眠所攝能起麁纏之因為不生故者謂令麁纏不現行故生欲者謂起為證不現行欲策勵者謂由不忘住為令不現行善住念故發起正勤策心持心皆如前說三未生善法為令生故乃至廣說未生者謂所未得善法者謂聞思修所生三慧由無過義故名為善為令生故者謂令彼得故生欲者謂起證得欲策勵者謂求彼攝受正方便故發起正勤者謂長時殷重多堅修習此上三句顯得不定地對治惡不善法聞思兩慧所攝善法策心持心者謂為得修慧故餘如前說四已生善法令住令不忘令修滿令倍修令增長令廣大生欲策勵乃至廣說已生者謂已得故令住者謂聞慧令不忘者謂思慧令修滿者謂修慧此上三句顯唯守護已所得善令倍修令增長令廣大者如其次第不唯於彼生知足故生欲者謂起證得欲餘如前說四神足者廣說如經一欲增上故得三摩地如有行者先世修習上品善根於大師所或於有智同梵行處生信生欲聽聞正法如所信欲聞正法已展轉證得心住一境性由此欲故三摩地成就已生未生惡不善法令斷令不起故生欲乃至持心若未生彼對治善法令其生故若已生者令住令不忘令修滿令倍修令增長令廣大故生欲乃至持心如是行者復修欲策勵信安正念正知思捨八種斷行由此欲故三摩地成就者謂於此中而得自在已生未生惡不善法者謂彼下品諸纏所攝及彼微薄未損未害隨眠所攝令斷令不起者謂為離已生軟品纏故及為損害微薄隨眠故生欲乃至持心如前廣說若未生彼對治善法令其生故若已生者令住令不忘令修滿令倍修令增長令廣大故生欲乃至持心如前廣說應知如是行者者謂如是修行多時住者復修欲者謂欲證彼不現行及損害故策勵者謂欲為因於奢摩他毘鉢舍那發起正勤故信者謂生欲之因於彼損害及所得中決定信故安者謂因策勵除身心麁重令身心堪任故正念者謂於防護沈下浮舉隨煩惱中令心不忘故正知者謂或時失念隨煩惱現行之時分別正知故思者謂於止舉中造作心故捨者謂於不染住心平等心正直心無轉動性如是一切諸神足中八種斷行應知此中差別者第二勤增上故得三摩地如有行者依於教授及教誡法或在空閑或居林樹或止靜室於如是處長時勇猛純熟熾然正勤證得心住一境性由正勤故三摩地成就餘如前說第三心增上故得三摩地如有行者先已修習奢摩他行由此因緣思惟內法速疾證得心住一境性由修心故三摩地成就餘如前說第四觀增上故得三摩地如有行者多聞聞持其聞積集獨處閑靜即於彼法以慧簡擇極細簡擇遍覺觀察因此證得心住一境性由觀察故三摩地成就餘如前說五根者廣說如經一信根由世間道令心清淨鮮白無穢離隨煩惱得住不動從是已後求諦現觀修習方便為永斷隨眠故為得彼對治故起增上信二正勤根謂依信根增進勇猛與信俱行三念根謂依正勤明了不忘與彼俱行四等持根謂依念根心住一境與彼俱行五慧根謂依等持根簡擇諸法與彼俱行五力者廣說如經即信根等由善修習多修習故不復為彼不信等法之所雜亂復能對治諸雜亂法不可伏義說名為力七遍覺支者廣說如經一念遍覺支謂由世間道得備善力見道現前由先修習世間念遍覺支引得出世無功用無分別於諦明了於諦不忘二擇法遍覺支謂由先所引無功用無分別依止於念與念俱行於諦解了於諦覺悟如是一切諸遍覺支由先所引無功用無分別後依止前與彼俱行皆應了知是中差別者第三正勤遍覺支於諦心勇第四喜遍覺支於諦心悅第五安遍覺支於真諦中身心堪任第六三摩地遍覺支於真諦中心住一境第七捨遍覺支於真諦心平等心正直心無轉動性又如經說即於是中復善修習寂靜依止乃至廣說寂靜依止者謂欲界寂靜依故離欲依止者謂色無色界離欲依故滅依止者謂已得蘊界處無餘永斷依故趣向棄捨者謂未來蘊界處不相續故八聖道支者廣說如經一正見謂於見道中得遍覺支時見清淨及於修道中安立後得遍覺支見清淨總合此二名為正見二正思惟謂依正見與彼俱行離欲思惟無恚思惟無害思惟於修道中相續作意思惟諸諦與無漏作意相應令心趣入極趣入尋求極尋求現前尋求覺了計算觀察思惟思惟性三正語謂於修道中依正思惟由相續無漏作意思惟諸諦故得四種語業聖愛戒所攝不樂離樂除滅種種離澄淨防護不作離作不行不毀不犯橋梁船筏遠離不違越不種種違越性四正業謂於修道中由相續無漏作意思惟諸諦故得三種身業聖愛戒所攝不樂離樂除滅種種離廣說如前五正命謂於修道中乃至思惟諸諦故遠離所作邪命惡法聖愛戒所攝廣說如前六正策勵謂於修道中乃至思惟諸諦故於所修習念住正斷神足根力之中欲樂正勤策勵勇猛堪任難制心正奮發相續精進性七正念謂於修道中乃至思惟諸諦故或依奢摩他道或依毘鉢舍那道或依雙道於所修習擇法正勤喜安等持捨遍覺支中念及正念隨念諸念不忘念心明了性及不忘失極不忘失極不忘失諸法性八正等持謂於修道中乃至思惟諸諦故又依三道於所修中正念攝故心住安住近住等住不亂不散正攝持奢摩他心住一境性此諸道支後依於前相應俱起應知復次頌曰智與解脫門行迹及止觀論曰智者謂十種智廣說如經一法智謂於共了現見所知諸義境界無漏之智二種類智謂於不共了不現見所知義境無漏之智三他心智謂修所生修果能知他心及心法智及諸如來知諸眾生隨其意解隨其隨眠教授教誡轉起妙智四世俗智謂世間慧由依此故如來為諸眾生隨其意解隨其隨眠宣說妙法五苦智謂於有漏諸行之中無常苦空離我思惟若智若見明了覺悟慧觀察性六集智謂於有漏諸行因中因集生緣思惟若智若見餘如前說七滅智謂於有漏諸行滅中滅靜妙離思惟若智若見餘如前說八道智謂於能斷有漏諸行無漏道中道如行出思惟若智若見餘如前說九盡智謂苦已知集已斷滅已證道已修或緣盡境或復為盡若智若見餘如前說十無生智謂苦已知不復當知集已斷不復當斷滅已證不復當證道已修不復當修或緣無生境或為無生若智若見餘如前說解脫門者謂三解脫門一空解脫門二無相解脫門三無願解脫門空有二種一所知二智所知者謂於眾生遍計性所執法中及法遍計性所執法中此二遍計性俱離無性及彼所餘無我有性於諸法中遍計性無即是無我性有於諸法中無我性有即是遍計性無即於此中有及非有無二之性無分別境智者謂緣彼境如實了知無相亦有二種一所知二智所知者謂即所知空境由此境相一切諸相之所不行智者謂如前說無願亦有二種一所知二智所知者謂由無智故顛倒所起諸行相貌智者謂緣彼境厭惡了知空行者謂於諸行我不可得及諸相中世俗分別法不可得無相行者謂即於諸行中眾生無我性可得及諸相中世俗分別法無我性可得及於滅中滅靜妙離行無願行者謂無常苦不淨如病如癰如箭因集生緣行緣智空道作道如行出行此亦是空行緣智無相道作道如行出行此亦是無相行緣智無願道作道如行出行此亦是無願行若無差別總名空無相無願者此通聞思修所生之慧世及出世應知若名空無相無願三摩地者唯是修所生慧通世出世應知若名空無相無願解脫門者此唯出世應知行者謂四種行廣說如經一苦遲通謂鈍根者未得現法樂住為盡諸漏若道若行二苦速通謂利根者餘如前說三樂遲通謂鈍根者已得現法樂住為盡諸漏若道若行四樂速通謂利根者餘如前說迹者謂四法迹廣說如經一無貪迹謂能持尸羅蘊法義故名迹若未受者令進受若已受者令守護令增長令廣大如無貪第二無瞋亦爾三正念迹謂能持三摩地蘊法義故名迹未生者令生已生者令增廣四正等持迹謂能持慧蘊解脫解脫智見蘊法義故名迹若未生未證者令生令證若已生已證者令增令廣止者謂於如所聞思法中正修行時由緣三摩地影像境作意故得安三摩地故住心於內觀者謂於如所聞思法中正修行時由緣三摩地影像境作意故得安三摩地故簡擇諸法復次頌曰居處及所依發心與悲愍諸行通達性地波羅蜜多論曰居處者謂四居處廣說如經一慧居處謂諦觀方便世間之慧為安立證諦出世智義故二諦居處謂已得諦觀出世慧為安立有事顛倒斷義故三捨居處謂有事顛倒斷為安立無餘煩惱息滅義故四寂靜居處謂無餘煩惱寂靜為安立一切苦不生義故所依者謂四種依廣說如經一依法不依眾生謂若法是如來所說或弟子說十二分教隨學隨轉不隨眾生所行行學亦不隨轉二依義不依文謂若法非飾詞者所造綺文字句唯能顯了獨滿清淨鮮白梵行於此法中恭敬信解非於能顯顛倒梵行及不顯了梵行但飾詞者所造綺文字句三依了義經不依不了義經謂於如來所說相似甚深空性相應隨順諸緣緣起法中不妄執著如言淺義亦不住自內見取心唯勤尋究顯了義經四依智不依識謂不唯聽聞而生知足便不進修法隨法行然為盡諸漏勤求自內證真諦智發心者謂諸菩薩發菩提心若諸菩薩住菩薩法性為欲利益十方世界所有有情依彼行相強勝因緣於阿耨多羅三藐三菩提發大誓願受發心法謂我必定當證阿耨多羅三藐三菩提為度十方一切有情令離諸煩惱故及離諸苦難故此受發心復有二種一世俗發心二證法性發心世俗發心者謂如有一隨智者前恭敬而住起增上意發誓願言長老憶念或言聖者憶念或言鄔波拕耶我如是名從今日始發阿耨多羅三藐三菩提心為欲饒益諸有情故從今已往凡我所修布施持戒忍辱正勤靜慮及慧一切皆為證得阿耨多羅三藐三菩提故我今與諸菩薩摩訶薩和合出家願尊證知我是菩薩第二第三亦復如是證法性發心者謂如有一已過第一劫阿僧企耶已證菩薩初極喜地已入菩薩定無生位已如實知無上菩提及菩提方便已悟自身將近等近大菩提果證解自他悉平等故得大我意已至不住流轉寂滅菩薩道故得廣大意由如是故於大菩提願不退轉是謂證法性發心悲愍者謂如是已發心菩薩於十方世界或三種退墮苦有情或五趣定苦有情或四種極苦有情或六種重苦苦有情或三種相苦苦有情諸如是所令離苦行不害為性諸行者謂十種法行廣說如經一於菩薩藏法若多若少尊重恭敬書持法行二若劣若勝諸供養具供養法行三若自書已由矜愍心施他法行四若他發意恭敬尊重以微妙聲宣揚闡讀由宗仰故諦聽法行五發淨信解恭敬重心披讀法行六為欲修習法隨法行從師受已諷誦法行七既諷誦已為堅持故以廣妙音溫習法行八悲愍他故傳授與彼隨其廣略開演法行九獨處閑靜極善研尋稱理觀察思惟法行十如所思惟修行奢摩他毘鉢舍那為欲趣入乃至為令諸所求義成就法行通達者謂七種通達廣說如經一字通達謂於三十二字無分別故所行相義如實覺了先已於心增上法行善修治故二字相通達謂於師子之形諸字相等有分別故所行相義如實覺了餘如前說三能取通達謂於所緣相應心法唯了別相如實覺了餘如前說四所取通達謂於一切諸識境界唯識影相如實覺了餘如前說五繫縛通達謂於相縛及麁重縛如實覺了餘如前說六解脫通達謂於相縛解脫及麁重縛解脫如實覺了餘如前說七法性通達謂於繫縛解脫無始世來諸行緣起及彼寂滅真如法性如實覺了先已於心增上法行善修治故地者謂菩薩十地廣說如經一極喜地謂諸菩薩住此地中先已於心增上法行善修治故超過一切聲聞獨覺現觀得諸菩薩現觀由正證得無上現觀故諸大菩薩於此地中住增上喜是故此地名為極喜二離垢地謂諸菩薩住此地中先善修治初地行故超過一切聲聞獨覺地證得極淨妙尸羅蘊對治一切微犯戒垢是故此地名為離垢三發光地謂諸菩薩住此地中先善修治第二地故超過一切聲聞獨覺地證得極淨三摩地蘊大智光明之所依止是故此地名為發光四焰慧地謂諸菩薩住此地中先善修治第三地故超過一切聲聞獨覺地證得極淨緣諸覺分能取法境微妙慧蘊能現前燒一切煩惱是故此地名為焰慧五極難勝地謂諸菩薩住此地中先善修治第四地故超過一切聲聞獨覺地證得極淨緣諦所知諸法微妙慧蘊成極難成不住流轉寂滅聖道是故此地名極難勝六現前地謂諸菩薩住此地中先善修治第五地故超過一切聲聞獨覺地證得極淨緣智非智二種所作諸行流轉止息法境微妙慧蘊多分有相任運相續妙智現前是故此地名為現前七遠行地謂諸菩薩住此地中先善修治第六地故超過一切聲聞獨覺地證得極淨微妙解脫解脫智見蘊由已遠入一切現行諸相解脫是故此地名為遠行八不動地謂諸菩薩住此地中先善修治第七地故超過一切聲聞獨覺地證得極淨微妙解脫解脫智見蘊解脫一切相自在障故得無功用任運相續道之所依止是故此地名為不動九善慧地謂諸菩薩住此地中先善修治第八地故超過一切聲聞獨覺地證得極淨微妙解脫解脫智見蘊解脫一切無礙辯障無過廣慧之所依止是故此地名為善慧十法雲地謂諸菩薩住此地中先善修治第九地故超過一切聲聞獨覺地證得極淨微妙解脫解脫智見蘊解脫發起大神通智障如雲法身圓滿所依是故此地名為法雲波羅蜜多者謂十波羅蜜多廣說如經一施波羅蜜多謂依菩提心悲為導首十種法行助善修治七種通達為堅固根或因資財或因正法或因無畏五種功德大我所攝性一無著故捨二不觀故捨三無失故捨四無分別故捨五迴向故捨由此行故而諸菩薩以資生具攝諸有情及由親近多修習故令彼資糧圓滿當成無上正遍知果如施波羅蜜多如是戒乃至慧應知此中差別者第二戒波羅蜜多謂或因息離不善或因攝受善法或因利益有情律儀戒所攝身語意業性由此行故諸菩薩以不恚不惱攝諸有情第三忍波羅蜜多謂或因忍受他不饒益不恚性或因安受諸苦不亂性或因審察諸法正慧性由此行故諸菩薩以忍受一切不饒益事及損害事攝諸有情第四勤波羅蜜多謂或因被發心鎧或因方便加行或因利益有情相續純熟心勇猛性為欲引生一切善根由此行故而諸菩薩雖未伏惑而能一向專修諸善第五靜慮波羅蜜多謂或因對治煩惱或因發起功德或因利益有情心住一緣性由此行故而諸菩薩伏諸煩惱令住不現行法第六慧波羅蜜多謂或因對治煩惱或因發起功德或因利益有情簡擇諸法性由此行故而諸菩薩永斷一切煩惱障所知障種子第七善巧方便波羅蜜多謂諸菩薩以此方便或由隨順或由違逆或由不同意樂或由作恩報恩或由威逼或由清淨以三種利益攝諸有情於種種善處令受令調令安住令成立第八願波羅蜜多謂諸菩薩中隨有其一為性懈怠煩惱多故遂發正願而修諸善令我未來獲得自性勇猛正勤煩惱微薄由此因故於餘生中如所發求咸果其願於修善法得強盛力第九力波羅蜜多謂諸菩薩由於所修善法得強盛力依此力故速疾發起靜慮波羅蜜多第十智波羅蜜多謂諸菩薩於菩薩藏靜慮波羅蜜多所攝法則智所引世間慧依此慧故而諸菩薩速能發起出世無分別不住流轉寂滅道所攝慧波羅蜜多如是十波羅蜜多於一切地中皆具修習若增上者施波羅蜜多唯在初地如其次第乃至智波羅蜜多在第十地應知復次頌曰菩薩行攝事及彼陀羅尼三摩地等門諸無量作意論曰菩薩行者謂四種菩薩行廣說如經一到彼岸行謂十波羅蜜多總攝說為到彼岸行皆是大乘出離義故二遍覺分行謂三十七菩提分法總攝說為遍覺分行如實覺了一切所知義故三神通行謂六神通總攝說為神通行皆為引攝所化有情界令生恭敬入聖教義故四成熟有情行謂四攝事總攝說為成熟有情行若已入聖教所化有情界以財法二種攝受義故此中財攝者謂助攝受方便令成熟故法攝者謂正攝受轉及隨轉方便令成熟故如是四攝事依五種攝行說為攝事五攝行者一令附已攝二令受善攝三令起善正勤攝四令善成熟攝五令善解脫攝攝事者謂四攝事廣說如經若安立彼如安立成熟有情行應知陀羅尼門者謂諸菩薩無量陀羅尼門廣說如經若欲略說陀羅尼相者謂諸菩薩成就字類通達於名句文身如意自在得如是種類念持之力由念力故隨一字中而能顯示分別開演一切種染淨之義是故說名陀羅尼門三摩地門者謂諸菩薩無量三摩地門廣說如經若欲略說復有八種謂初靜慮乃至非想非非想處諸菩薩摩訶薩依此一一三摩地門出生無量三摩地諸聲聞獨覺不達其名此諸三摩地悉能建立十方世界一切三摩地所作之事是故說名三摩地門無量作意者謂五無量作意廣說如經一有情無量作意謂諸菩薩以增上法行所善修治微妙作意思惟十方無量世界所攝一切有情世間不可言說種種業報差別之相或一足二足四足多足或有色無色或有想無想非有想非無想或欲界色界無色界或那洛迦傍生鬼趣人天或卵生濕生胎生化生既思惟已如實了知如是有情轉如是有情還如是染污如是清淨如是邪行如是正行如是如是行差別故如是如是諸異熟生二世界無量作意謂諸菩薩乃至思惟十方無量世界器世間相既思惟已如實了知此世界染此世界淨如實了知皆如幻化唯是虛妄分別影像虛偽不實隨相流轉或成或壞種種形貌差別建立或勝或劣或麁或細或遠或近或復分析至於極微或於廣略或於現化或於變異或於遠近或於隱顯如是等事而得自在如實了知三法界無量作意謂諸菩薩乃至思惟十方無量世界一切諸法自相共相既思惟已如實了知此法是色此法非色如色非色如是有見無見有對無對有漏無漏有為無為善不善無記有過失無過失欲繫色繫無色繫學無學非學非無學見斷修斷無斷轉法還法染法淨法流轉法寂滅法異生法賢聖法聲聞法獨覺法如來法如是等法如實了知四所調伏無量作意謂諸菩薩乃至思惟十方無量世界所化有情種種行種種性或聲聞種性或獨覺種性或如來種性諸如是等所調種性既思惟已如實了知所調伏者此軟根此中根此利根此下劣勝解此廣大勝解此貪行貪阿世耶此瞋行瞋阿世耶此癡行癡阿世耶此等分行等分阿世耶此昇進阿世耶此不昇進阿世耶此微薄塵垢賢善阿世耶此增盛隨眠此微薄隨眠此極細隨眠此羸損隨眠此不羸損隨眠此全隨眠此不全隨眠此廣說方解此略聞即解此擯遣所調伏此攝受所調伏此軟所調伏此麁所調伏此麁軟俱調伏此應捨置方乃調伏如是等處如實了知五調伏方便無量作意謂諸菩薩乃至思惟十方無量世界所化有情調伏方便既思惟已如實了知此因說祕密之法方能調伏此因說顯了之法方能調伏此因攝受方便此因折伏方便此轉方便此隨轉方便此應隨順此應違逆此因不同分阿世耶此應作恩報恩此應示威奮威此因清淨此因示現奇特神變此因示現奇特記別此因示現奇特教誡此因示現種種威勢此因善誘種種教授此因麁相此因軟相此因麁軟俱相此因捨置此因略說法要能令調伏此因廣演法要方令謂伏如是等方便如實了知復次頌曰真如作意相信解不思議廣大阿世耶應知諸自數論曰真如作意相者謂緣七種遍滿真如作意廣說如經一流轉真如作意謂已見諦諸菩薩以增上法行善修治作意於染淨法時思惟諸行無始世來流轉實性既思惟已離無因見及不平等因見二實相真如作意謂如前說乃至於染淨法因思惟諸法眾生無我性及法無我性既思惟已一切身見及思惟分別眾相作意不復現行三唯識真如作意謂如前說乃至於染淨法所依思惟諸法唯識之性既思惟已如實了知唯心染故眾生染唯心淨故眾生淨四安立真如作意謂如前說乃至於染污法體思惟苦諦既思惟已欲令知故為有情說五邪行真如作意謂如前說乃至於染污法因思惟集諦既思惟已欲令斷故為有情說六清淨真如作意謂如前說乃至於清淨法體思惟滅諦既思惟已欲令證故為有情說七正行真如作意謂如前說乃至於清淨行思惟道諦既思惟已欲令修故為有情說信解不思議者謂諸菩薩於難思處已得信解廣說如經若欲略說此信解相謂於最極甚深所知之義已入地諸菩薩及諸如來所行境界及於諸佛菩薩最極廣大威德起淳直信此難思議非擬度境界既了達已而生信解廣大阿世耶者謂大我阿世耶及廣普阿世耶大我阿世耶者謂諸菩薩由得自他平等解故為諸有情皆得解脫清淨信欲廣普阿世耶者謂諸菩薩於流轉寂滅得無分別平等解故為利有情二俱不住清淨信欲應知諸自數者謂應知種種覺分自數如是已說覺分補特伽羅今當說頌曰隨信行等七復八種應知及極七返等退法等有六論曰補特伽羅當知多種今最初釋七種賢聖謂隨信行等七廣說如經一隨信行謂如有一性是軟根純熟相續自昔已來恒信解行由此因緣今於諸諦隨信解行趣向諦觀二隨法行謂如有一性是利根純熟相續自昔已來恒擇法行由此因緣今於諸諦隨擇法行趣向諦觀三信解即隨信行已見聖諦四見至即隨法行已見聖諦五身證謂於八解脫身證具足住未得諸漏無餘盡滅六慧解脫謂已得諸漏無餘盡滅未得八解脫身證具足住七俱解脫謂已得諸漏無餘盡滅及於八解脫身證具足住八種者謂預流果向等八廣說如經一預流向謂如有一純熟相續超過一切外異生地入正性離生若未證得初預流果終無中夭二預流果若隨勝攝永斷三結若全攝者永斷一切見所斷惑由此聖者已見諦故最初證得逆流行果三一來向謂如有一或世間道倍離欲界貪已趣入正性離生或預流果為斷欲界上中品惑修對治行四一來果或倍離欲已入正性離生然後證得或預流果進斷欲界上中品惑故得即依此斷說名微薄欲貪瞋癡此云何知謂以籌慮作意觀察境時心生於捨無習向心無習趣心無習著心應知是人三毒微薄五不還向謂如有一或世間道先離欲界貪已趣入正性離生或一來果進斷欲界餘煩惱故修對治行六不還果或先離欲入正性離生然後證得或一來果盡斷欲界餘煩惱故得七阿羅漢向謂如有一學已見迹為斷非想非非想地煩惱故修對治行八阿羅漢果謂永斷一切非想非非想地煩惱故得極七返等者謂極七返等八依生建立廣說如經一極七返謂即預流果由善修聖道故或於天上或於人間或天上人間受七有生已得盡苦際二家家謂即預流果由善修聖道故或生天上或生人間從家至家得盡苦際三一間謂即一來果由善修聖道故或生天上即於彼處定證寂滅或生人間即於此處定證寂滅四中間證寂滅謂即不還果已斷根本生結未斷趣向生結上品修習聖道力故生中有中即證寂滅或有不進向生處而證寂滅或有進向生處未至本生而證寂滅五生證寂滅謂即不還果中品修習聖道故未斷二種生結隨生一處意生天中初生之時即證寂滅六無行證寂滅即此聖者行少行已及少精進而證寂滅餘悉如前七有行證寂滅謂即不還果下品修習聖道故未斷二結隨生一處意生天中行多行已及多精進而證寂滅八上流謂即不還果隨生一處意生天中於彼不能得諸漏盡復進生上於餘身中方證寂滅退法等有六者謂退法等六無學果廣說如經一退法謂成就如是軟根若思自害不思自害若放逸若不放逸俱可退失現法樂住及世間功德不能練根不能發起勝品功德二思法謂成就如是軟根若思自害即能不退不思害時即可退失此人作是思惟寧使我勝諸魔不令諸魔勝我如是思已而思自害此亦不能練根不能發起勝品功德三護法謂成就如是軟根雖不思自害不放逸故能不退失若心放逸即可退失不能練根不能發起勝品功德四住不動謂成就如是軟根雖不思自害及行放逸然皆不退不能練根不能發起勝品功德五堪能通達謂成就如是軟根堪能不退能練諸根及能發起勝品功德六不動法謂從先來自性成就利根此人於諸善根不為已得退法之所搖動亦不為發勝功德及上練根之所動搖是故說名為不動法復次頌曰軟根等七種在俗及出家聲聞乘等三可救不可救軟根等七種者一軟根謂成就信等五根或自性軟或未增長求勝進時加行遲鈍第二利根應知反此三貪行謂於前世久習貪欲及不修習貪欲對治是因緣故於此生中雖逢下劣可愛境界亦起猛利相續貪愛難離難厭於修善法加行遲鈍如貪行第四瞋行第五癡行亦爾此中差別者雖逢微小可瞋境界亦起猛利相續瞋恚雖逢麁淺可癡境界亦起猛利相續愚癡六等分行謂於前世不習上品貪欲瞋癡設有習者復已修習彼對治法是因緣故於此生中逢可愛等三種境界隨境品類起貪瞋癡三種纏惑非難離非易離非難厭非易厭於修善法不遲不速七薄塵行謂如有一於過去生不久數習貪欲瞋癡然已修習彼對治法是因緣故於此世中雖逢勝上可愛等境而能不起猛利相續貪恚癡纏雖或時起下品中品然易離易厭於修善法加行速疾在俗者謂處家白衣受用五欲營搆俗業以自活命出家者謂持出家威儀相貌棄捨俗境受持禁戒如法乞求清淨自活聲聞乘等三者一聲聞乘謂住聲聞法性為令自身證寂滅故發正願已修方便行二獨覺乘謂住獨覺法性為令自身證寂滅故不由師教發正願已修方便行三大乘謂住大乘法性為令自他證寂滅故不由師教發正願已修方便行可救者謂有三乘寂滅法性不可救者謂無三乘寂滅法性復次頌曰入方便等九生差別故二復由諸界別應知十三種論曰入方便等九者一已入方便謂於如來自覺自說法毘奈耶得堅淨信已受尸羅已聞正法已增長捨已直正見第二未入方便應知反此三有障謂有三障一煩惱障二業障三報障由能障礙修習善法第四無障應知反此五未成熟謂未得善根資心相續不能現法證見諦理不得現法下中上乘所證寂滅第六已成熟應知反此七具縛所謂異生八不具縛謂彼六種有學聖者從預流果乃至第六阿羅漢向九無縛謂彼無學阿羅漢果生差別故二者一人趣謂生人趣得人種類二非人趣謂生餘趣那洛迦傍生及與鬼趣天龍藥叉阿素洛揭路荼緊捺洛牟呼洛伽等生類差別復由諸界別應知十三種者一欲界異生謂生欲界未見諦者二欲界有學謂生欲界已見聖諦六種有學謂從預流果乃至第六阿羅漢向三欲界無學謂生欲界阿羅漢果四色界異生謂生色界未見諦者五色界有學謂生色界已見聖諦二種有學一不還果二阿羅漢向六色界無學謂生色界阿羅漢果七無色異生謂生無色未見諦者八無色有學謂生無色已見聖諦二種有學一不還果二阿羅漢向九無色無學謂生無色阿羅漢果十欲界獨覺謂住獨覺法性於前生中或未見諦或已見諦今生欲界不由師教依先因力修覺分法證得一切諸結永盡此復二種一如朅伽獨一而行二獨勝部眾而行十一欲界菩薩謂生欲界住菩薩法性為令自他證寂滅故已發正願修習一切無上菩提諸方便行十二色界菩薩謂生色界中住菩薩法性遠離無色修諸靜慮為令自他證寂滅故已發正願修習一切無上菩提諸方便行十三不可思議諸佛如來謂依修習不住流轉及與寂滅無分別道證得諸佛共有解脫法身所攝無上轉依遍行十方一切世界作一切有情一切利益事無有斷盡如是已說補特伽羅果今當說頌曰果斷有五種遍知及清淨淨果界菩提無學由自數論曰果斷有五種者謂諸果中斷有五種一諸纏斷謂由四種對治故遠離現行諸煩惱纏四對治者一散亂對治二顯了對治三羸劣對治四摧伏對治散亂對治者謂於前八妙法行中方便修習或復於餘定地善法方便修習顯了對治者謂於第九法行方便修習羸劣對治者謂由先善根資助心故煩惱羸弱摧伏對治者謂由世間道隨力制伏煩惱種子二隨眠斷謂由出世間道隨力永斷煩惱種子三永盡貪斷謂由永斷隨眠惑故貪煩惱斷如永盡貪斷如是第四永盡瞋斷第五永盡癡斷應知由極淨善通達見力諸事煩惱畢竟斷故名永盡斷遍知者謂九遍知諸果所攝依斷遍知說一欲繫見苦集所斷煩惱斷遍知由此二諦有漏攝故二色無色繫見苦及集所斷煩惱斷遍知由此二界定地攝故三欲繫見滅所斷煩惱斷遍知由此無漏無為攝故四色無色繫見滅所斷煩惱斷遍知由此定地增上攝故五欲繫見道所斷煩惱斷遍知由此無漏有為攝故六色無色繫見道所斷煩惱斷遍知由此定地增上攝故七五順下分結斷遍知由出過下界故八色貪盡遍知由出過中界故九無色貪盡遍知由出過妙界故清淨者謂九種清淨廣說如經一尸羅清淨謂如有一善住尸羅及善守護別解脫戒如法威儀行處具足於小罪中見大怖畏受學學處二心清淨謂如有一依戒清淨遠離欲惡不善法如前所說初靜慮第二第三第四靜慮具足住三見清淨謂如有一具心清淨鮮白無穢離諸煩惱得住不動為欲證得漏盡智故觀察諸諦如實了知此苦聖諦此苦集聖諦此苦滅聖諦此趣苦滅行道聖諦四度疑清淨謂如有一依見清淨於佛法僧無惑無疑五道非道智見清淨謂如有一依度疑清淨得妙智見唯佛所說僧所行道能得出離此復云何謂能盡苦及證苦邊若諸外道所說之道不能盡苦及證苦邊六行智見清淨謂如有一依道非道智見清淨得妙智見知出離道有下中上下者苦遲通行所攝中者苦速通行樂遲通行所攝上者樂速通行所攝七行斷智見清淨謂如有一依行智見清淨得妙智見謂我應斷下中之行及為發起上妙聖行八無緣寂滅清淨謂如有一依行斷智見清淨證得無餘諸漏永盡九國土清淨謂諸佛共有無上功能果能示現不可思議國土莊嚴極淨佛思及極淨菩薩思及思眷屬法淨者謂四證淨廣說如經一佛證淨謂已見諦者於如來所善住出世間信及後所得善住世間信如佛證淨如是第二法證淨第三僧證淨應知四聖所愛戒證淨謂已見諦者於已得決定不作律儀聖所愛戒所善住出世間信及後所得善住世間信果者謂四沙門果廣說如經一預流沙門果若隨勝攝三結永斷謂身見戒禁取及疑若全分攝一切見道所斷煩惱永斷由彼斷故得預流果不墮落法或極七返或復家家二一來沙門果若隨勝攝三結永斷薄貪瞋癡若全分攝一切見道所斷煩惱永斷及欲界繫修道所斷上品中品煩惱永斷由彼斷故得一來果或復一間三不還沙門果若隨勝攝五順下分結永斷所謂身見戒禁取疑貪欲瞋恚若全分攝一切見道所斷煩惱永斷及欲界繫修道所斷煩惱永斷或色界繫煩惱永斷或無色界一分煩惱永斷由彼斷故得不還果或中間寂滅或生寂滅或無行寂滅或有行寂滅或復上流四阿羅漢沙門果若隨勝攝貪欲瞋癡無餘永斷若全分攝見修所斷一切煩惱永斷無餘由彼斷故得阿羅漢諸漏永盡乃至廣說阿羅漢六恒住法界者謂三種界廣說如經一斷界謂斷見道所斷諸行二離界謂離修道所斷諸行三滅界謂滅所依所攝諸行菩提者謂三種菩提如經廣說一聲聞菩提謂聲聞乘轉依所得寂滅及趣寂滅道二獨覺菩提謂獨覺乘轉依所得寂滅及趣寂滅道三無上正等菩提所謂大乘轉依所得寂滅趣寂滅道及作一切有情利益安樂道無學者謂十無學法廣說如經一無學正見謂阿羅漢於苦思惟苦乃至於道思惟道無漏作意相應擇法極簡擇等如前廣說如無學正見如是乃至第八正三摩地如前應知九無學正解脫謂離一切煩惱麁重無學心上離煩惱障調堪任法十無學正智謂阿羅漢盡智及無生智由自數者前所說果各由自數差別應知復次頌曰斷多因故斷建立斷所從由作意依修及得斷次第論曰斷多因故斷者斷果多因故煩惱斷謂四種因諸煩惱斷一所依滅故二所依轉故三知所緣故四樂所緣故復有五因斷諸煩惱一知彼體故二知彼事故三知彼過故四避彼緣故五修彼對治作意法故復有四因煩惱已斷一依無餘滅故二依無餘轉故三對治無餘修故四心無餘解脫故建立斷所從者謂從所緣境斷諸煩惱於所緣境斷煩惱已無繫縛故諸相應法亦復隨斷未來現在煩惱可斷永害麁重說煩惱斷由作意者謂由總緣諦修作意故斷諸煩惱由依者謂由依止七依定故斷諸煩惱謂初靜慮乃至第七無所有處由修者謂修四念住及四正斷乃至修習八聖道支故斷煩惱及得斷次第者有五種次第諸煩惱斷一先斷見道所斷煩惱二後斷修道所斷煩惱三先漸調伏諸現煩惱四然後永斷一切煩惱五最後超過一切煩惱復次頌曰斷差別應知及斷相利益如是如所說復應知多種論曰斷差別應知多種者諸煩惱斷多種差別謂有諸纏斷有隨眠斷有由世間道有由出世間道有由聲聞乘作意有由獨覺乘作意有由菩薩乘作意有暫時斷有畢竟斷諸如是等煩惱斷滅差別應知斷相利益復應知多種者諸煩惱斷有多種相利益應知如經廣說謂不墜墮法定趣菩提已至正法臨至正法證解正法得證源底得遍證源底聖智見成就不復能計苦樂等法自作他作及自他作及非自他二種共作亦不復計諸苦及樂無因而生不復故斷傍生等命不復故越諸所學處不復能起五無間業不復求請諸外道師亦不以彼為真福田不復瞻仰觀察餘沙門婆羅門等邪眾顏面不復於彼三世法中生疑生惑不復受彼第八有報如是證得阿羅漢果永盡諸漏已作所作所作已辦得阿羅漢六恒住法廣說如經謂成就六種相續住法若眼見色心不憂喜捨念正知如是耳鼻舌身若意識法心不憂喜捨念正知諸所行行為自利益為利益他為利眾生為樂眾生為愍世間為諸天人得義利樂諸如是等煩惱永斷有多種相利益應知如是已說果諸功德今當說頌曰無量諸解脫勝處與遍處無諍妙願智無礙解神通論曰無量者謂四無量廣說如經一慈無量謂慈心俱無怨無憎無有損害廣大無量極善修習於一方面如是次第乃至十方一切無邊世界意解遍滿具足住慈心俱者於無苦無樂眾生欲施樂具阿世耶心相應故無怨者即彼對治欲加苦具瞋故無憎者即彼對治障礙樂具瞋故無損害者即彼對治欲與不宜瞋故廣者於見所行作意故大者於聞所行作意故無量者於覺知所行作意故極善修習者由串習相應離諸蓋故於一方面如是次第乃至十方一切無邊世界者遍緣器世間及有情世間故意解者緣意解思惟境界故遍滿者緣無間有情境界故具足住者如前靜慮中說二悲無量謂悲心俱乃至廣說悲心俱者於有苦眾生欲拔苦具阿世耶心相應故無怨者即彼對治與苦害故無憎者即彼對治障礙拔苦害故無損害者即彼對治欲與不宜不喜樂故餘如前說三喜無量謂喜心俱乃至廣說喜心俱者於有樂眾生隨喜彼樂阿世耶心相應故無怨者即彼對治欲與苦具不喜樂故無憎者即彼對治障礙樂具不喜樂故無損害者即彼對治欲與不宜不喜樂故餘如前說四捨無量謂捨心俱乃至廣說捨心俱者欲令不染阿世耶心相應故無怨者即彼對治令染貪瞋故無憎者即彼對治障礙除染貪瞋故無損害者即彼對治顛倒不染貪及瞋故餘如前說此四無量體性云何謂慈以無瞋善根為體悲以不害善根為體喜以不嫉善根為體捨以無貪無瞋善根為體皆是憐愍眾生法故於此四中慈唯無瞋次二無量無瞋一分捨是無貪無瞋一分又復與彼相應等持諸心心法并彼眷屬皆是四無量體當知先由增上法行善修治心復依清淨靜慮方得清淨無量應知諸解脫者謂八解脫廣說如經一有色諸色觀解脫有色者依有色定意解思惟故諸色者若色如勝處中廣自分別觀者於諸色中為變化自在故意解思惟顯示彼相故二內無色想外諸色觀解脫內無色想者依無色定意解思惟故外者除眼等根意解思惟餘色故諸色觀者如前說三淨解脫身作證具足住解脫淨者一向意解思惟淨妙色為得增上安樂住故解脫者解脫淨不淨色功用障礙心故身者意身故作證者由智斷得作證故具足住者如前說無色諸解脫如前分別此中差別者為欲證得一切種身業自在故及為解脫彼障故復除光色作無邊虛空意解思惟故名第四無邊虛空處解脫為欲發起聖神通無諍願智無礙辯等諸功德故又為證得能助發起彼諸功德心自在故又為解脫彼障故復作無邊識意解思惟故名第五無邊識處解脫行者作如是發起功德方便已令第四靜慮起現在前發諸功德為欲證得最勝無漏住自在故又為解脫彼障故復作無所有意解思惟故名第六無所有處解脫為欲證得最第一有住自在故又為解脫彼障故復作非想非非想意解思惟故名第七非想非非想處解脫為欲證得最勝寂靜住自在故又為解脫彼障故復從非想非非想處心進止出入息滅攀緣故名第八想受滅解脫勝處者謂八勝處廣說如經一內有色想外諸色觀少若好若惡若劣若勝於彼諸色勝知勝見得如是想名初勝處內有色想者如解脫中說外者謂除眼等根顯餘色故諸色觀者如前說少者謂資具攝色意解思惟故若好若惡者謂淨不淨色之所攝色意解思惟故若劣若勝者謂淨不淨聲香味觸之所攝色意解思惟故於彼諸色勝者謂能治所治作意思惟障礙功用所不惱故知者用奢摩他道見者用毘鉢舍那道得如是想者謂於實勝中得實勝無慢想故於不勝中得實不勝無慢想故二內有色想外諸色觀多乃至名第二勝處內無色想中觀少觀多二種亦爾內有色想外諸色觀者如前說多者顯示有情世間器世間色遍思惟故餘如前說五內無色想外諸色觀青青顯青可見青光猶如烏莫迦花或如婆羅痆斯染青衣色如是黃赤白色皆應廣說此中差別者黃色如羯尼迦羅花或如婆羅痆斯染黃衣色赤色如槃豆時縛迦花或如婆羅痆斯染赤衣色白色如烏奢那星或如婆羅痆斯鮮白衣色青者謂總句青顯者謂俱生青青可見者謂和合成青青光者謂彼二所出鮮淨光青如青色黃赤白色亦復如是廣說應知餘如前說於一處說二譬喻者此顯俱生和合二種色故此八勝處與修三種緣色解脫作所依止後四勝處意解思惟欲界天色及色界色又復應知是諸勝處為治下地種子隨逐作意思惟非為對治自地所治作意思惟遍處者謂十遍處廣說如經謂地遍處一能解了上下及傍無二無量如是水火風遍青黃赤白虛空識遍上下及傍無二無量地遍處者由色所依遍滿故彼能依色亦遍滿由彼增長故一能解了者謂能證此觀補特伽羅上下及傍者謂遍滿諸方及四維故無二者離餘諸界及不雜顯色遍滿故無量者無有分齊相遍滿故如地遍處餘水火風青黃赤白亦復如是如其所應虛空遍處者謂對治一切色相作意思惟遍滿故餘如前說識遍處者謂緣無量識作意思惟遍滿故餘如前說此中由三解脫故得勝色自在由得彼已方可說言勝色自在極成就故識處已上無有遍滿所緣無量形段依止分別遠離故應知勝處及與遍處是諸解脫能清淨道由諸勝處勝所緣故由諸遍處所緣遍故能令解脫清淨應知無諍者謂能守護他煩惱行之所引攝無癡智見性及彼相應等持諸心心法由此行多所行故妙願智者謂於三世及非世攝所知法中無餘如實了知之所引攝無癡智見性及彼相應等持諸心心法由此行多所行故無礙解者謂四無礙解廣說如經一法無礙解謂於一切種一切法差別名中如實覺悟之所引攝無癡智見性及彼相應等持諸心心法二義無礙解謂於一切種一切法種種相中如實覺悟之所引攝無癡智見性餘如前說三訓詞無礙解謂於一切種一切法訓釋詞中如實覺悟之所引攝無癡智見性餘如前說四辯才無礙解謂於一切種一切法通達中如實覺悟之所引攝無癡智見性及彼相應等持諸心心法由此行多所行故神通者謂六神通如經廣說一神境智見作證通謂為示現一切種身業自在無癡智見性及彼相應等持諸心心法由此行行多決定境界故二天耳智見作證通謂為隨聞一切種語業無癡智見性餘如前說三心差別智見作證通謂為入一切種他心行無癡智見性餘如前說四宿住隨念智見作證通謂為入一切種前際趣行無癡智見性餘如前說五死生智見作證通謂為入一切種有情趣行無癡智見性餘如前說六漏盡智見作證通謂為入出離一切煩惱及無餘苦無癡智見性及彼相應等持諸心心法由此行行多決定境界故復次頌曰諸相好清淨及諸力無畏不護與念住永斷諸習氣論曰諸相者謂三十二大丈夫相廣說如經一善安立足大丈夫相由如來菩提資糧善圓滿故具足受持平等行故感得此相由此相故有暫見者即信如來是大丈夫足相足幖幟足形貌如善安立足相如是諸餘大丈夫相如其所應盡當知謂於手中應說手相手幖幟手形貌如是於頭頂等所餘支節各隨其名應當廣說好者謂八十種好廣說如經是諸好等若具足相攝如菩薩地中說若隨眾生所宜隨勝相攝如大慧度經說若廣分別諸好應知如廣分別相中說清淨者謂四一切相清淨廣說如經一依止清淨謂由如來證得一切相清淨智及一切相清淨斷故於依止取住捨中究竟無上自在二境界清淨謂由如來證得一切相清淨智及一切相清淨斷故於一切事變化境界中究竟無上自在三心清淨謂由如來證得一切相清淨智及一切相清淨斷故於一切相世出世善根增長心中究竟無上自在四智清淨謂由如來證得一切相清淨智及一切相清淨斷故於一切相所知中無著無礙智究竟無上自在諸力者謂如來十力廣說如經一處非處智力謂於一切相因果中能如實問記無礙智性及彼相應等持諸心心法二自業智力謂於一切相各別處所相續所起業及所得報中無礙智性餘如前說三靜慮解脫三摩地三摩鉢底智力謂於攝受一切相世間清淨功德方便中無礙智性餘如前說四根上下智力謂於出世間功德所依一切相所化有情根差別中無礙智性餘如前說五種種勝解智力謂於一切相所化有情阿世耶差別中無礙智性餘如前說六種種界智力謂於一切相所化有情隨眠差別中無礙智性餘如前說七遍趣行智力謂於一切相乘出離差別中無礙智性餘如前說八宿住隨念智力謂於一切相前際趣差別中無礙智性餘如前說九死生智力謂於一切相後際趣差別中無礙智性餘如前說十漏盡智力謂於一切相趣非趣出離方便差別中無礙智性及彼相應等持諸心心法又諸力中一切應說能如實問記無畏者謂四無畏廣說如經一佛作誠言我是正等覺者若有難言於是法中不正等覺我於此難正見無緣是故無畏謂如來證得妙善清淨一切種智故二佛作誠言我諸漏已盡若有難言如是如是諸漏未盡我於此難正見無緣是故無畏謂如來證得妙善清淨一切種斷故此二無畏依自利德三佛作誠言我為弟子說障礙法染必為障若有難言染習此法不能為障我於此難正見無緣是故無畏謂依如來為所化有情說一切種所對治法四佛作誠言我為弟子說出離道修定出離若有難言雖修此道不能出離不正盡苦及證苦邊我於此難正見無緣是故無畏謂依如來為所化有情說一切種能對治法此二無畏依利他德不護者謂三不護廣說如經一如來現行身業妙善清淨無不清淨現行身業可須覆藏是故不護謂如來一切種一切時身業妙善清淨故為所化有情正說法時能以勝力折伏攝受一切徒眾如身業不護如是第二語業不護第三意業不護應知念住者謂三念住廣說如經此即攝受所化眾時於三種徒眾行差別中住最勝捨不愛不恚不染心性永斷諸習氣者謂諸如來出離無始無量無數大劫生死為證自性不隨轉故證得如來妙淨智斷復次頌曰無忘失妙法及如來大悲佛不共德法一切種妙智論曰無忘失妙法者謂為證一切種一切所化有情一切所作事不過時故證得如來妙淨智斷及如來大悲者謂如來悲由四種因緣說名大悲一依止一切種妙善清淨轉依所作成就故二長時修習所得故三妙善清淨智所引故四緣極深固種種堅牢一切相苦境界故佛不共德法者謂十八不共佛法廣說如經超過一切聲聞獨覺地故彼建立應知一如來無誤失業謂無不染污誤犯失故二無卒暴音謂無不染污高笑暴音故三無忘失念謂無不染污久作久說不隨念故四無不定心謂於一切威儀行住等中作意等持恒隨轉故五無種種想謂於流轉寂滅中證得無分別無差別智故六無不擇已捨謂究竟不捨有情事故七欲無退謂得所知障清淨故如欲無退如是八正勤無退九念無退十等持無退十一慧無退十二解脫解脫智見無退應知十三於過去世無著無礙智謂欲作意頃一切種知故如於過去如是十四於未來十五於現在無著無礙智應知十六如來一切身業智為導首隨智而行謂由智發起攝受於一切時善方便故如身業如是十七語業十八意業應知一切種妙智者謂證得如來最極清淨智斷故謂於染污清淨二法一切種數相差別中無礙智性及彼相應等持諸心心法又復如來住無漏界為作一切有情所作事故於十方土示佛生有現身言說心有所行有所宣說成等正覺轉妙法輪入大寂滅無礙智性及彼相應等持諸心心法是亦名為一切種妙智又相好等諸佛功德為釋經義略已示現若廣分別如菩薩地應知如是已別說九事總分別今當說頌曰當知前九事初為二所依次二後六種攝雜染清淨染依差別故清淨所緣故心不流散故正修方便故彼位差別故言說等因故彼果功德故數次第唯爾論曰前九事中初一切事為二所依一雜染所依二清淨所依由次二事攝諸雜染一由界事二由雜染事由後六事攝諸清淨一由諦事二由依止事三由覺分事四由眾生事五由果事六由功德事由二種事攝雜染中雜染所依故雜染差別故由六種事攝清淨中清淨境界故於境界中心不流散故由不散亂於所緣境正方便故正方便者位差別故及言說等因故正方便果故彼果功德故此中位差別故言說等因故此二建立眾生事應知言說等因故者為言說易故為隨順世間故為避怖畏故為令信知自他功德過惡成就故由是因緣此九種事數決定及次第決定應知為欲思量如此九事復應廣說頌曰欲思量無量諸問答差別由諸佛語言事與想攝故論曰若欲思量如上九事無量問答差別者由二種攝故應可思量一由一切佛語言事攝故二由一切佛語言想攝故此中一切佛語言事攝者謂由三種經應知一由增十經二由廣義經三由集異門經一切佛語言想攝者由四種嗢拕南伽他何者為四頌曰句迷惑戲論住真實淨妙寂靜性道理假施設現觀方所位分別作執持增減闇語所覺上遠離轉藏護簡擇與現行睡眠及相屬諸相攝相應說任持次第所作境瑜伽奢摩他與觀諸作意教授德菩提聖教論曰句者所謂六處無量境界無量方所無量時節復有三界一欲界二色界三無色界復有三界一小千世界二中千世界三大千世界復有四輩一在家輩二出家輩三鄔波索迦輩四非人輩復有三受謂苦受樂受不苦不樂受復有三世謂過去世未來世現在世復有三寶謂佛寶法寶僧寶復有三法謂善法不善法無記法復有三種雜染謂煩惱雜染業雜染生雜染復有四聖諦謂苦集滅道復有九次第定謂初靜慮乃至滅受想定復有三十七菩提分法謂念住正斷神足根力覺支道支復有四種沙門果謂預流果一來果不還果最勝阿羅漢果復有眾多最勝功德謂無量解脫勝處遍處無諍願智無礙辯六神通等復依廣乘有五種事一相二名三分別四真如五正智復有二種空性一眾生空性二法空性復有二種無我性一眾生無我性二法無我性復有遠離二邊處中之行謂遠離增益邊及損減邊復有四種真實一世間所成二道理所成三煩惱障淨智所行處四所知障淨智所行處復有四種尋思謂名尋思事尋思自性假立尋思差別假立尋思復有四種如實遍智謂名尋思所引如實遍智事尋思所引如實遍智自性假立尋思所引如實遍智差別假立尋思所引如實遍智復有三種自性一遍計所執自性二依他起自性三圓成實自性復有三種無自性性一相無自性性二生無自性性三勝義無自性性復有五相大菩提謂自性故功用故方便故轉故還故復有五種大乘一種子二趣入三次第四正轉五正轉果謂最初發心故於諸有情起大悲故波羅蜜多故攝事故自他相續成熟故復有五無量想一有情界無量想二世界無量想三法界無量想四所調伏界無量想五所調伏方便界無量想復有真實義隨至謂於一切無量法中隨至真如及此中智復有不思議威德信解復有無障礙智復有三十二大丈夫相及八十種隨形好復有四種一切相清淨十力四無所畏三念住三不護大悲無忘失法永斷習氣一切種妙智如上所說略唯二種一聲聞乘中所釋句二大乘中所釋句迷惑者謂四顛倒一於無常中計常顛倒二於苦中計樂顛倒三於不淨中計淨顛倒四於無我中計我顛倒戲論者謂諸煩惱及雜煩惱諸蘊住者謂四識住及七識住真實者謂真如及四聖諦淨者謂三種淨性一自體淨性二境界淨性三階位淨性妙者所謂三寶處勝建立故名為妙寂靜者謂自善法欲乃至一切菩提分法及所證果皆名寂靜性者謂諸法相若自相若共相若假立相若因相若果相總名為性道理者謂諸緣起及四道理假施設者謂唯於法假立眾生及唯於相假立諸法現觀者謂六種現觀如成現觀品當說方所者所謂色蘊位者所謂受蘊分別者所謂想蘊作者謂諸行蘊執持者所謂識蘊增者此有二種應知一煩惱增二業增如增減亦二種謂煩惱減業減闇者謂無明疑語者謂十二分語趣說名為語所覺者謂種種所說法義名為所覺上者謂沙門果遠離者謂五種遠離一惡行遠離二婬欲遠離三眾具遠離四聚會遠離五煩惱遠離轉者所謂三界及與五趣藏護者所謂戀過去希未來著現在簡擇者所謂一行順前句順後句事句無事句色法非色法有見無見有對無對有漏無漏有為無為有諍無諍有味著無味著依耽嗜依出離世間出世間攝屬不攝屬內外麁細勝劣遠近有所緣無所緣相應不相應有行無行有所依無所依因非因果非果異熟非異熟有因無因有果無果有異熟無異熟有執受無執受四大種造非四大種造同分彼同分有上無上過去未來現在善不善無記欲繫色繫無色繫學無學非學非無學見斷修斷無斷復有四緣一因緣二等無間緣三所緣緣四增上緣復有四依一依法不依眾生二依義不依文三依了義經不依不了義經四依智不依識復有四無量四念住四正斷四神足五根五力七遍覺支八聖道支四種行四法迹奢摩他毘鉢舍那增上戒增上心增上慧解脫勝處遍處等現行者謂煩惱纏睡眠者謂煩惱隨眠相屬者所謂六處同一依止相屬應知復有諸法能引攝法彼亦展轉相屬應知復有諸根境界能取所取相屬應知諸相攝者有十一種相攝一更互攝二界攝三相攝四種類攝五分位攝六不相離攝七時攝八方攝九一分攝十全分攝十一勝義攝相應者所謂五種應知一與他性相應非自性二於他性相應中與不相違法相應非相違法三於不相違相應中下中上品相似相應非不相似四於下中上品相似相應中同時相應非不同時五於同時相應中同地相應非不同地說者所謂四種言說一見言說二聞言說三覺言說四知言說任持者所謂四種食一段食二觸食三意思食四識食次第者所謂五種次第一流轉次第二成所作次第三說次第四生次第五現觀次第所作者謂八種所作一依止滅二依止轉三遍知所緣四喜樂所緣五得果六離欲七轉根八發起神通境者謂四種所緣一遍所緣二令行淨所緣三善巧所緣四令煩惱淨所緣瑜伽者此或四種或九種四種者一信二欲三正勤四方便九種者一世間道二出世間道三方便道四無間道五解脫道六昇進道七下品道八中品道九上品道奢摩他者謂九種心住觀者謂三種事觀或四種觀或六事差別所緣觀應知三事觀者一有相觀二尋求觀三審察觀四種者一簡擇諸法觀二極簡擇諸法觀三遍籌量觀四遍審察觀六事差別所緣觀者一義所緣觀二事所緣觀三相所緣觀四分所緣觀五時所緣觀六道理所緣觀諸作意者謂七種作意一了相作意二勝解作意三遠離作意四攝樂作意五觀察作意六方便究竟作意七方便究竟果作意教授者謂五種教授一教教授二證教授三隨次教授四不顛倒教授五神變教授德者謂如前所說無量解脫等諸功德法菩提者謂三種菩提一聲聞菩提二獨覺菩提三無上正等菩提聖教者謂授歸依制立學處施設聽者建立師資施論戒論生天之論訶欲愛味示欲過失顯說雜染及清淨法教導出離稱讚功德廣說一切清淨分法復次頌曰若欲正修行遍知等功德由十種法行及六種理趣論曰若諸行者於前九事欲正修行遍知永斷作證修集諸功德等由十法行及六理趣應當修學十種法行已如前說六種理趣者一真義理趣二證得理趣三教導理趣四離二邊理趣五不思議理趣六意樂理趣如是已說九事淨義今當說頌曰諸論中勝論亦善入瑜伽清淨義應知由具四淨德論曰此顯揚聖教論於諸論中最為殊勝何者諸論略有四種一像正法論謂依聖教倒顯法相二外醫治論謂外醫方三詰諍論謂諸外道虛妄推度四矯誑論謂婆羅門諸惡呪術云何此論能勝諸論由此論中能顯無倒諸法相故究竟能治內心病故對治詰諍惡呪術故又此論中四論可得非於餘論是故最勝何者四論一非二邊論二非一向論三一切取斷遍知論四立正相論非二邊論者謂非有非無非異非不異非我非無我非常非斷如是等論非一向論者非一切樂悉應習近謂能引無義利者非一切樂悉不習近謂能引有義利者如樂苦亦爾如是等論一切取斷遍知論者謂欲取見取戒禁取我語取斷遍知論立正相論者謂無倒施設一切諸法自相共相因相果相如是等論亦善入瑜伽者有四種瑜伽一信二欲三正勤四方便此論善順彼故名善入瑜伽清淨義應知者應知建立能顯不共德第二名由具四淨德者欲顯此名如義建立云何此論具四淨德頌曰攝一切義故彼外不壞故易入故入已行不失壞故論曰攝一切義故者由此論中攝一切義謂九種義或十種義或五種義或四種義或三種義九種義者已如攝事品中說十種義者一盡所知義二如所知義三能取義四所取義五所依住義六所受用義七顛倒義八不顛倒義九雜染義十清淨義此中盡所知義者謂於雜染清淨法中窮一切種差別邊際是名盡所知義如五數蘊六數內處如是等如所知義者即於雜染清淨法中真如實性是名如所知義此復七種謂流轉真如乃至正行真如能取義者謂五內色處心意識及諸心法所取義者謂外六處又能取義亦是所取所依住義者謂外世界依此所住有情界可得所謂村田百村田千村田百千村田如是廣說乃至三千大千世界乃至無數百千世界極微塵等十方無量無數世界所受用義者謂所攝受眾具顛倒義者謂即於能取等義中於無常常想顛倒心顛倒見顛倒如是乃至於無我我想顛倒心顛倒見顛倒不顛倒義者謂對治如前所說顛倒應知雜染義者有三種於三界中煩惱雜染業雜染生雜染清淨義者謂為證三種雜染離繫故所修一切菩提分法此十種義攝一切義應知五種義者一所遍知事二所遍知義三應知遍知四得遍知果五受用遍知果所遍知事者謂一切所知事若諸蘊事若內處事若外處事如是等所遍知義者謂盡一切種如所應知若世俗諦若勝義諦若功德若過失若諸緣若三世若起住壞相若如病等若苦集若真如實際法性若廣若略若一向記若分別記若反問記若置記若隱若顯如是等所遍知義應知遍知者謂能取前二境菩提分法得遍知果者謂永滅貪欲瞋恚愚癡及無遺餘貪瞋癡斷四沙門果及諸聲聞獨覺如來共不共世出世功德具足作證受用遍知果者謂即於所證法中解脫智及廣為他開示演說分別此五種義亦攝一切義應知四種義者一心所執義二領納義三了別義四雜染清淨義此四種義亦攝一切義應知三種義者一文義二義義三界義文義者謂名身等義義者謂十種義應知一真實相二遍知相三永斷相四作證相五修習相六即於真實等相種種差別相七所依能依相屬相八能障礙遍知等法相九能隨順遍知等法相十於不遍知等及遍知等過失功德相界義者謂五種界一器世界二有情世界三法界四所調伏界五所調伏方便界此三種義亦攝一切義應知彼外不壞故者彼上諸義一切外道所不能壞正道理論不可制伏故一切外道略有五種一說我外道二說常外道三說斷外道四說現法涅槃外道五說無因外道易入故者由此論中文圓顯故其義易入非如婆羅門諸惡呪論文闕隱故義難可入入已行不失壞故者由此論中義圓正故若已入者如說修行自義不失非如外道邪論彼自入已雖如說行空無自義如是此論攝義淨故不可壞淨故易入淨故行清淨故名清淨義應知今此論中顯薄伽梵所說何法頌曰諸佛說妙法正依於二諦一者名世俗二者名勝義論曰世俗及勝義二諦之相如前已說復次頌曰初說我法用為隨餘故說七種及四種真如名勝義論曰初世俗諦說我說法及說作用說我者謂說有情命者生者補特伽羅人天男女佛友法友如是等說法者謂說色受如是等說作用者謂說能見能聞能生能滅如是等是謂世俗諦應知此雖非實有然依世俗故說有問若世俗諦非勝義故有為何義故說答為隨餘故說謂為欲隨順勝義諦故說世俗諦問何等為勝義諦答七種及四種真如名勝義如攝事品中說如是已略說二諦此中如來復有廣說頌曰自性義建立數次第善巧想差別應知顯蘊世俗義論曰自性者謂變壞領納了置造作了別是諸蘊自性義者謂聚積義是蘊義此聚積義有四種如成善巧品當說建立者謂於色蘊有四種建立一相建立二生建立三損減建立四差別建立相建立者色蘊相略有五種一自相二共相三所依能依相屬相四受用相五業相自相者謂堅等是地等相各別清淨是眼等相共相者謂一切色變壞相所依能依相屬相者謂大種是所依造色是能依受用相者謂內處受用增上力故各別外色境界得生或有色聚唯有堅生或唯有濕或唯有煖或唯有動或復雜生由隨順內處受用故業相者如地等大種有依持攝受成熟增長相如是等生建立者有五種生一依止生二種子生三勢引生四順益生五違損生依止生者謂依止大種即於大種處所有餘所造色生由是因故說四大種造所造色攝在一處是造義種子生者謂從自種子生如堅鞕聚或時遇緣變生流濕或流濕聚變生堅鞕或不煖聚變生煖熱或有煖聚變生於冷或從不動變生於動或復從動變生不動如是好色惡色等展轉相生差別應知如是若就自相則互無若就其種則互有是故從彼彼聚如是如是差別色法生如是等類名種子生應知勢引生者謂內色根增上力故現常相續外物得生如器世間又先業勢引故諸內處生若樂欲現前諸天及北洲人所有眾具多分由勢引生故流轉應知若人中器世間唯常相續如是等類勢引生應知順益生者謂得自順益緣彼彼色法展轉滋長展轉增勝而生猶如水等潤洽芽等如是等類名順益生翻此故名違損生應知損減建立者謂建立極微復由五種極微建立應知一由分析故二由差別故三由獨一故四由助伴故五由無分性故由分析故者謂由慧分析諸麁色法漸漸轉減至最細邊建立極微非由體故由如是因故說極微無起無滅又亦非謂集諸極微以成麁色由差別故者略有十五種極微謂眼等根極微有五種色等境極微有五種地等界極微有四種法處所攝實有色極微有一種由獨一故者謂建立實極微自相由助伴故者謂建立聚極微由於地等一極微處有餘色法同處不相離故建立聚極微由無分性故者非一極微復有餘細分由非聚故若聚極微可有眾分若一極微所住之處此處不可分析更立餘分是故極微無有細分差別建立者有二十六種色一欲界繫色謂具諸色二色界繫色謂除香味三無色界繫色謂等持自在色非業異熟色四清淨界色謂出世法增上所生如靜慮解脫色及佛菩薩色五內色謂根及根所居處色六外色謂除根及根所居處餘色聲香味觸七所依色謂眼等五根八所緣色謂五境界及法處所攝色九能取色謂即所依色十所取色謂即所緣色十一執受色謂受起所依如諸色根及根所居處色心及心法所居處故同一損益是執受義十二無執受色謂此外餘色十三同分色謂自識不共根色由與識同境轉故十四彼同分色謂自識共根色唯自類相續相似轉故十五有見有對色謂色處色十六無見有對色謂餘九處色十七無見無對色謂法處所攝色十八清淨色謂五內處十九清淨所取色謂五外處二十意所取色謂法處所攝色二十一所依住色謂風輪乃至大地二十二覆護色謂宅舍等二十三資具色謂十種資具一飲食二衣及莊嚴具三眾具四戲笑五鼓舞六歌詠七音樂八香鬘塗飾九眾明十男女承事二十四根所居色謂五種色根之所居處二十五根色謂五種色根二十六等持境界色已如攝事品中說受蘊建立有六種一差別建立二出離建立三觀察建立四生建立五相建立六師句建立差別建立者或立一受如說諸所有受悉皆是苦或立二受謂身受及心受或立三受謂樂受苦受不苦不樂受或立四受謂欲繫色繫無色繫及不繫受或立五受謂樂根苦根喜根憂根捨根或立六受謂眼觸所生受乃至意觸所生受或立十八受謂十八意近行六喜近行六憂近行六捨近行或立三十六受謂六依耽嗜喜六依出離喜如喜憂捨亦爾或立一百八受謂三十六受各依三世或開無量受如其所受起無數受出離建立者謂初靜慮出離憂根第二靜慮出離苦根第三靜慮出離喜根第四靜慮出離樂根無相心法三摩地出離捨根觀察建立者謂八種觀察於受何者是受何者是受集何者是受滅何者是趣受集行何者是趣受滅行何者是受味何者是受過何者是受出離生建立者謂從十六觸諸受生何等十六一眼觸二耳觸三鼻觸四舌觸五身觸六意觸七有對觸八增語觸九順樂受觸十順苦受觸十一順不苦不樂受觸十二愛觸十三恚觸十四明觸十五無明觸十六非明非無明觸相建立者謂八種相一異熟相二非異熟相三有味著相四無味著相五依耽嗜相六依出離相七動相八住相異熟相者謂阿賴耶識相應受非異熟相者謂轉識相應受有味著相者謂欲繫受無味著相者謂色無色繫及不繫受依耽嗜相者謂欲貪相應受依出離相者謂出家所引不定地善法相應受動相者謂經中風喻所顯受不久相續住義故住相者謂經中客舍喻所顯受暫相續住義故師句建立者謂三十六師句六依耽嗜喜六依出離喜六依耽嗜憂六依出離憂六依耽嗜捨六依出離捨依耽嗜喜云何謂於眼所識色可喜可樂可意可愛能引起欲深可染著或由得現所得或由隨念先時所得而生於喜如是相喜名依耽嗜喜依出離喜云何謂即於諸色了知無常苦變離欲滅靜沒已又於先及今所有諸色了知無常苦變等法已而生於喜如是相喜名依出離喜如是於耳所識聲鼻所識香舌所識味身所識觸意所識法可喜可樂可意可愛能引起欲深可染著或由得現所得或由隨念先時所得而生於喜如是相喜名依耽嗜喜如是即於耳所識聲乃至意所識法了知無常苦變離欲滅靜沒已又於先及今所有諸法了知無常苦變等法已而生於喜如是相喜名依出離喜依耽嗜憂云何謂於眼所識色可喜可樂乃至可染或由不得現所得或由隨念先時所得若已過去若盡若滅若離若變而生於憂如是相憂名依耽嗜憂依出離憂云何謂即於諸色了知無常乃至沒已又於先及今所有諸色了知無常苦變等法已於勝解脫起欲證願謂我何時當具足住如諸聖者所具足住處如是於勝解脫欲證求願懼慮之憂是名依出離憂如是於耳所識聲乃至意所識法可喜可樂乃至可染或由不得現所得或由隨念先時所得若已過去乃至若變而生於憂如是相憂名依耽嗜憂如是即於耳所識聲乃至意所識法了知無常乃至沒已又於先及今所有諸法了知無常苦變等法已於勝解脫起欲證願謂我何時當具足住如諸聖者所具足住處如是於勝解脫欲證求願懼慮之憂是名依出離憂依耽嗜捨云何謂愚癡無智無聞異生於眼所識色顧戀於捨執著諸業趣向於色依止於色不捨於色不超過色於此中捨是名依耽嗜捨依出離捨云何謂即於諸色了知無常乃至沒已又於先及今所有諸色了知無常苦變等法已簡擇修捨是名依出離捨如是愚癡無智無聞異生於耳所識聲乃至意所識法顧戀於捨執著諸業趣向於法乃至不超過法於此中捨是名依耽嗜捨如是即於耳所識聲乃至意所識法了知無常乃至沒已又於先及今所有諸法了知無常苦變等法已簡擇修捨是名依出離捨是中六依耽嗜喜六依出離喜六依耽嗜憂六依出離憂六依耽嗜捨六依出離捨總攝為三十六師句是中依止六依出離喜住故捨除吐害六依耽嗜喜如是依止六依出離憂住故捨除吐害六依耽嗜憂如是依止六依出離捨住故捨除吐害六依耽嗜捨又此中依止六依出離喜住故捨除吐害六依出離憂依止六依出離捨住故捨除吐害六依出離喜復有二種捨一依種種性二依一種性依種種性捨者謂依於色乃至依於法依一種性捨者謂依虛空無邊處乃至依非想非非想處此中依止依一種性捨住故捨除吐害依種種性捨想蘊建立有三種一依差別二作意差別三境界差別依差別者謂六想身眼觸所生想乃至意觸所生想作意差別者有二種一有相想二無相想有相想者謂除欲界中未善言說者想第一有想及出世間想餘有相作意相應想無相想者謂前所除無相作意相應想境界差別者有四種一小想二大想三無量想四無所有想如其次第緣欲界緣色界緣無色界緣無所有處想應知行蘊建立有三種一勝差別二依差別三諸行施設差別勝差別者唯思最勝行蘊所攝由造作心令成雜染及清淨法轉故依差別者謂六思身眼觸所生思乃至意觸所生思諸行施設差別者有三種一雜染施設二清淨施設三分位施設雜染施設者謂煩惱及隨煩惱清淨施設者謂信等分位施設者謂生等心不相應行即此三蘊法處所攝色及與無為總名法界亦名法處識蘊建立有三種一種類差別二依差別三雜染清淨差別種類差別者有二種一阿賴耶識二轉識依差別者謂六識身問阿賴耶識於六識中何識所攝答通六識所攝藏彼種故由此識密記攝故薄伽梵不為一切說若善巧者即由此隨解雜染清淨差別者如經中說有貪心如實知有貪心離貪心如實知離貪心如是有瞋離瞋有癡離癡乃至廣說此中有三品心一未發趣三摩地心二已發趣而未得三摩地心三已得三摩地心此復二種一不清淨心二極清淨心第一品心者謂或時起染污心由貪等纏所纏故或時起善無記心遠離貪等纏故第二品心者謂或時繫心內靜或時失念馳散五欲或時攝令靜故復為惛沈睡眠之所纏覆或時為斷彼故復策心安置於勝淨境或時復於彼境不正安故其心掉動或正安故心不掉動或時未斷沈掉蓋故於二分中俱不寂靜或斷彼故其心寂靜能得根本靜慮作意故名定心未得彼故名不定心道究竟故名極修心斷究竟故名極解脫心翻彼二種名不修心不解脫心始從定心乃至於此是第三品心應知數者由五種事總攝一切流轉事故何等五事一所受用事二能受用事三受用執取事四受用雜染事五彼所依遍行法事所受用者謂色蘊五種色根依執門故為所受用諸色境界所緣門故為所受用能受用者謂受蘊受用執取者謂想蘊受用雜染者謂行蘊彼所依遍行法者謂識蘊由計此識是受用者乃至是所雜染者故即由是義次第得成復由餘五因緣建立次第一由生起故二由對治故三由流轉故四由識住故五由顯了故由生起故者如經說緣眼及色眼識得生乃至緣意及法意識得生此中初說色蘊次說識蘊此二種蘊是諸心法之所依止依此故起受等心法故次經言三事合故觸觸為緣故受等法生由此生起因緣說諸蘊次第由對治故者為對治四顛倒故說四念住四顛倒者一於不淨計淨顛倒二於苦計樂顛倒三於無常計常顛倒四於無我計我顛倒此中先說色蘊次後受蘊次後識蘊最後想行二蘊如是由對治故說諸蘊次第由流轉故者諸根境界為所依故能起二蘊謂領納境界及彩畫境界由此因緣能起受用現法境界諸惱亂法及能造作善不善業由此因故能感後世生等苦惱識蘊一種是所惱亂故最後說由識住故者謂四識住由彼次第起能住識由顯了故者謂見補特伽羅已先記識其色是故先說色蘊次由受蘊顯彼貴賤苦樂次由想蘊顯彼如是名如是姓如是種類等次由行蘊顯彼如是愚癡如是聰慧後由識蘊顯彼內我差別謂於前諸蘊中所記識者有苦樂者所言說者愚癡聰慧者是名由顯了故說諸蘊次第復由依止二種事故建立次第一資助我事二自內我事謂初依止身於諸境界次受苦樂次隨說自他如是名如是姓如是種類等次依此二集起一切法非法行如是等名助我事最後一蘊是內我事應知善巧者成善巧品中當廣說想差別者謂有色無色有見無見有對無對有漏無漏有為無為如是等問何義幾種是有色答即以有色自體義故一蘊是有色問何義幾種是有見答眼所行義故一少分是有見問何義幾種是有對答更相觸對各據處所及麁義故一少分是有對言麁義者離三種細何者為三一損減細二種類細三心自在轉細問何義幾種是有漏答麁重隨逐故與諸煩惱互依生義故一切少分是有漏復有餘有漏義謂若處煩惱於中能起四種過是處名有漏何等為四一不寂靜過二內外變異過三發起惡行過四因攝受過此中初過謂諸纏現行所作應知第二過謂煩惱所依緣事隨順煩惱所作應知第三過謂由煩惱所作應知第四過謂牽引後有應知問何義幾種是有為答從因已生正生可生義故一切是有為問何義幾種是有諍答瞋多分自在轉義故一切少分是有諍問何義幾種是有味著答愛見多分自在轉義故一切少分是有味著問何義幾種是依耽嗜答欲貪多分自在轉義故一切少分是依耽嗜問何義幾種是世間答言論所依義故一切少分是世間問何義幾種是界攝答三界中世間義故一切少分是界攝問何義幾種是過去答因果已受用盡義故一切少分是過去問何義幾種是未來答因果未受用盡義故一切少分是未來問何義幾種是現在答因已受用盡果未受用盡義故一切少分是現在問何義幾種是內答內六處及彼不相離義故四全一少分是內問何義幾種是外答翻內義故一少分是外問何義幾種是麁答不細滑聚集充滿相義故一切少分是麁問何義幾種是細答翻麁義故一切少分是細問何義幾種是劣答無常苦不淨染污義故一切少分是劣問何義幾種是勝答翻劣義故一切少分是勝問何義幾種是遠答處所及過去未來時遙義故一切少分是遠問何義幾種是近答翻遠義故一切少分是近問何義幾種是欲界繫答若生於此未得對治或得已出三時現行義故一切少分是欲界繫問何義幾種是色界繫答已得色界對治若住彼定若生於彼未得上地對治或得已出三時現行義故一切少分是色界繫問何義幾種是無色繫答已得無色對治若住彼定若生於彼未得上地對治或得已出三時現行義故一切少分是無色繫復有餘義謂安俱定不相應共有法及彼果法所攝義故是欲界繫依色煩惱及翻前所攝義故是色界繫已離色界所餘煩惱及如前所攝義故是無色繫應知問何義幾種是善答感後樂果義煩惱苦斷義及彼對治義故一切少分是善問何義幾種是不善答感後苦果義及起惡行義故一切少分是不善問何義幾種是無記答彼俱相違義故一切少分是無記復有餘義謂無過失義對治過失義隨順功德義故是善與此相違義故是不善彼俱相違義故是無記問何義幾種是學答方便修學善義故一切少分是學問何義幾種是無學答修學究竟善義故一切少分是無學問何義幾種是非學非無學答除前二種餘善染污無記所攝義故一切少分是非學非無學問何義幾種是見所斷答由現觀智現觀諦所斷義故一切少分是見所斷問何義幾種是修所斷答由現觀智現觀諦後修道所斷義故一切少分是修所斷問何義幾種是無斷答究竟對治一切染污義及一切染污永斷義故一切少分是無斷問何義幾種是無色乃至廣說答翻前所說色等義故是無色等義應知論曰如是廣說世俗諦已勝義諦云何頌曰五三法真實彼復四應知及四種尋思四種如實智論曰五法者一相二名三分別四真如五正智相者若略說謂一切言說所依處名者謂於諸相中依增語分別者謂三界所攝諸心心法真如者謂法無我所顯聖智所行一切言說所不依處正智者略有二種一唯出世間二世間出世間唯出世間正智者謂由正智聲聞獨覺諸菩薩等通達真如又諸菩薩以世出世智於五明處精勤學時由遍滿真如智多現在前故速疾證得所知障淨世間出世間正智者謂諸聲聞及獨覺等初通達真如已由初一向出世間正智力後所得世間出世間正智故於諸安立諦中起厭怖三界心及愛味三界寂靜處又由彼正智多現在前故速疾證得煩惱障淨三法者謂三自體一遍計所執自體二依他起自體三圓成實自體遍計所執自體者謂依名言假立自體為欲隨順世間言說故依他起自體者謂從緣所生法自體圓成實自體者謂諸法真如聖智所行聖智境界聖智所緣為欲證得極清淨故為令一切相及麁重二縛得解脫故為欲引發諸功德故彼復四應知者彼真實復有四種一世間真實二道理真實三煩惱障淨智所行真實四所知障淨智所行真實世間真實者謂一切世間於諸事中由串習所得悟入智見共施設世俗性如於地謂唯是地非火等如是於水火風色聲香味觸飲食服乘諸莊嚴具及諸什物香鬘塗飾歌舞音樂眾朋男女威儀諸行田宅財物及苦樂等於苦謂苦非樂於樂謂樂非苦又若略說者謂此是此非彼如是謂彼是彼非餘若事世間有情決定勝解所行一切世間自昔傳來名言決定自他分別共為真實非邪思搆觀察所取是名世間真實道理真實者謂正智者有道理義諸聰叡者諸黠慧者諸推求者諸審察者住尋思地者具自辯才者處異生位者隨觀察行者依現比至教三量極善決擇智所行所知事以證成道理所建立故是名道理真實煩惱障淨智所行真實者謂一切聲聞獨覺無漏方便智無漏正智無漏後所得世間智等所行境界是名煩惱障淨智所行真實由緣此故於煩惱障智得清淨及後證住無障礙性是故說為煩惱障淨智所行真實問此中何者是真實答謂苦集滅道名之所顯四種聖諦由簡擇如是四聖諦故得入現觀位於現觀位中真實智生所知障淨智所行真實者謂於所知中能礙智故名所知障若真實性是解脫所知障智所行境界是名所知障淨智所行真實應知此復云何謂諸菩薩佛薄伽梵為入法無我及已入極清淨者依一切法離言說自性假說自性無分別平等智所行境界謂最勝真如無上所知究竟性此性一切正法簡擇不能迴轉不能過越是名所知障淨智所行真實四種尋思者一名尋思二事尋思三自體假立尋思四差別假立尋思名尋思者謂諸菩薩於名唯見名事尋思者謂諸菩薩於事唯見事自體假立尋思者謂諸菩薩於假立自體唯見假立自體差別假立尋思者謂諸菩薩於差別假立唯見差別假立是名差別假立尋思此諸菩薩於名事二種或離相觀或合相觀依名事合觀故通達自體假立差別假立四種如實智者一名尋思所引如實智二事尋思所引如實智三自體假立尋思所引如實智四差別假立尋思所引如實智名尋思所引如實智者由諸菩薩於名尋思唯有名已於名如實了知謂此名為此義故於此事中建立為令世間起想見言說故若於色等所想事中不為建立色等名者一切世間無有能想此事是色等若無想者無有能起增益執著若不執著則無言說若如是如實了知是名第一名尋思所引如實智事尋思所引如實智者由諸菩薩於事尋思唯有事已如實了知色等所想事性離一切言說不可言說是名第二事尋思所引如實智自體假立尋思所引如實智者由諸菩薩於色等所想事假立自體中尋思唯假立故如實通達假立自體非實彼事自體而似彼事自體顯現又能了知彼事自體猶如變化影像響應光影水月焰水夢幻似有體性是名第三自體假立尋思所引甚深義所行境如實智差別假立尋思所引如實智者由諸菩薩於差別假立尋思唯假立性故於色等所想事差別假立中善能通達不二之義謂彼諸事非有性非無性由可言說自體不成就故非有性由不可言說自體成就故非無性如是非有色猶勝義諦故非無色由世俗諦中假立色故如有性無性有色無色如是有見無見等諸差別假立法門彼一切由是理趣盡應知若能如實了知差別假立如是不二之義是名第四差別假立尋思所引如實智如是顯了所入事能入因及能入已復次頌曰三自體成立差別業隱密方便攝別異是各有多種論曰彼三種自體成立差別業用隱密方便攝別異應知各有多種成立多種者如成無性品中當廣說差別者問遍計所執自體有幾種答如依他起自體中所有假立自體差別如是遍計所執自體是故遍計所執自體無有限量應知復次於依他起自體中有二種遍計所執自體分別謂隨勝覺及隨數習習氣隨眠問依他起自體有幾種答即如諸相多種差別應知謂色相心相心法相心不相應相如是等復次若略說有二種依他起自體謂遍計所執自體分別所起及非分別所起問圓成實自體有幾種答圓成實自體於一切處一味故不可建立差別業者問遍計所執自體能作幾業答有五種一能生依他起自體二即於是中起諸言說三能生眾生執四能生法執五能攝受二執習氣麁重問依他起自體能作幾業答有五種一能生諸雜染體二能為遍計所執自體及圓成實自體所依三能為眾生執所依四能為法執所依五能為二執習氣麁重所依問圓成實自體能作幾業答有五種謂能為二種五業對治生起所緣性故隱密者謂當隨三種自體義解釋一切不了義經由無量經中一切如來隱密語言及一切菩薩隱密語言皆隨三種自體方可悟入彼義故問如經中說三解脫門彼云何建立答由三自體故謂由遍計所執自體故建立空解脫門由依他起自體故建立無願解脫門由圓成實自體故建立無相解脫門問如經中說無生法忍彼云何建立答由三自體故謂由遍計所執自體故說本來無生忍由依他起自體故說自然無生忍由圓成實自體故說煩惱苦垢無生忍此三種忍在不退轉地應知由如是等差別義故於餘一切隱密語言皆應隨三自體解釋應知方便者謂了知如是三種自體能作一切聲聞獨覺無上正等菩提方便攝者謂三種自體及相名分別等五事相攝問如是五事初自體幾事攝答無問第二自體幾事攝答四問第三自體幾事攝答一別異者謂遍計所執自體唯正應知依他起自體應知及應斷圓成實自體應知及應作證如是悟入俗諦勝義諦已復次頌曰聞十二分教三最勝歸依三學三菩提為有情淨說論曰聞十二分教者謂聞契經應頌記別諷頌自說緣起譬喻本事本生方廣未曾有法論議聖教契經者謂諸經中佛薄伽梵於種種時處依種種所化有情調伏行差別或說蘊所攝法界所攝法處所攝法或說緣起所攝法或說食所攝法諦所攝法或說聲聞獨覺如來所攝法或說念住正斷神足根力覺支道支所攝法或說不淨息念學證淨等所攝法如來說是語已諸結集者歡喜敬受為令聖教得久住故以諸善妙名句字身如其所應次第結集次第安置以能綴緝引諸義利引諸梵行種種善義故名契經應頌者謂諸經中或於中間或於最後以頌重顯及諸經中不了義說是為應頌記別者謂諸經中記諸弟子命終之後生處差別及諸經中顯了義說是為記別諷頌者謂諸經中非長行直說然以句結成或二句或三句或四句或五句或六句是為諷頌自說者謂諸經中不列請者姓名為令正法久住故及為聖教久住故自然宣說是為自說緣起者謂諸經中列請者姓名已而為宣說及諸所有毘柰耶攝有緣起教別解脫戒經等是為緣起譬喻者謂諸經中有譬喻說由譬喻故本義明白是為譬喻本事者謂宣說前世諸相應事是為本事本生者謂諸經中宣說如來於過去世處種種生死行菩薩行是為本生方廣者謂諸經中宣說能證無上菩提諸菩薩道令彼證得十力無障智等是為方廣未曾有法者謂諸經中宣說諸佛及諸弟子比丘比丘尼式叉摩那沙彌沙彌尼鄔波索迦鄔波私迦等共不共功德及餘最勝殊特驚異甚深之法是為未曾有法論議者謂一切摩怛履迦阿毘達磨研究解釋諸經中義是為論議如是十二分教中具有經律阿毘達磨藏此中所說契經應頌記別諷頌自說譬喻本事本生方廣未曾有法是為經藏此中所說緣起是為律藏此中所說論議是為阿毘達磨藏三最勝歸依者謂佛法僧三種歸趣三學者謂增上戒學增上心學增上慧學三菩提者謂聲聞菩提獨覺菩提無上正等菩提為有情淨說者為令有情得清淨故次第宣說是三種法謂能持方便果能持者謂聞及歸依方便者謂三學果者謂三菩提復次如是聞等云何分別應知頌曰聞歸學菩提六三十二五隨名數次第如應廣分別論曰聞六種分別者一依處二依攝三依清淨四依行五依理趣六依義依處者謂依五明處一內明處二因明處三聲明處四醫方明處五工業明處依攝者有二種謂聲聞藏攝菩薩藏攝依清淨者謂十種清淨說清淨有五一善說者說故二顯了文句說故三盡所知義如所知義說故四易方便修行說故五能出離一切苦說故聽清淨有五一不以求過意聽故二以求涅槃意聽故三極善諦聽故四依名句字身義極善分別聽故五以正修行意聽故依行者謂十種法行依理趣者有六種理趣謂真義理趣乃至意樂理趣此中前三理趣由後三理趣隨釋應知謂由離二邊理趣隨釋真義理趣由不思議理趣隨釋證得理趣由意樂理趣隨釋教導理趣此中真義即是理趣故名真義理趣乃至意樂即是理趣故名意樂理趣於彼彼處無顛倒性是理趣義真義理趣者略有六種應知謂世間真實乃至所知障淨智所行真實及安立真實非安立真實此中前四種真實如前分別應知安立真實者謂四聖諦苦真苦故安立為苦乃至道真道故安立為道問何因緣故名為安立答由三種俗所安立故一由世間俗二由道理俗三由證得俗世間俗者謂安立田宅瓶盆軍林數等及安立我有情等道理俗者謂安立蘊界處等證得俗者謂安立預流果等及安立彼所依住法復有四種安立謂前三種及由勝義俗安立勝義諦性不可安立由內自所證故為欲隨順引生彼智依俗安立非安立真實者謂一切法真如實性證得理趣者略有四種一一切有情業報證得二聲聞乘證得三獨覺乘證得四大乘證得一切有情業報證得者謂一切有情造作淨不淨業依自業故於五趣流轉中感種種異熟受種種異熟聲聞乘證得者謂初受三歸乃至依止聞莊嚴故得五證得一地證得二智證得三淨證得四果證得五功德證得地證得者謂得三地一見地二修地三究竟地智證得者謂得九智一法智二種類智三苦智四集智五滅智六道智七此後所得俗智八盡智九無生智淨證得者謂四證淨果證得者謂四沙門果功德證得者謂無量解脫勝處遍處無諍願智無礙解神通等功德復次聲聞乘證得中證得依止者謂先修世間道離欲次修順解脫分善根後修順決擇分善根獨覺乘證得者略有三種一由先已得順決擇分善根故二由先已得無漏真證故三由次第得故此中由前二證得者名非獨勝覺由後證得者名犀角喻覺大乘證得者謂大悲證得發心證得波羅蜜多證得攝事證得地證得於五無量中隨至真如證得不思議威德證得不共佛法證得彼一切如前分別應知教導理趣者謂略有三處所攝一藏所攝二摩怛履迦所攝三彼俱所攝藏所攝者謂聲聞乘藏及大乘藏摩怛履迦所攝者謂十七本地及四種攝彼俱所攝者謂略有十種如前分別義中十種義應知此為攝前一切藏所攝及摩怛履迦所攝故名為總略摩怛履迦復有十二種教一事教謂宣說各別色等眼等一切法教二想差別教謂宣說蘊界處緣起是處非處諸根諸諦念住有色無色有見無見有對無對等如是廣說無量佛薄伽梵想差別教三自宗觀察教謂契經應頌記別等教依攝釋中之所顯示四他宗觀察教謂依七種因明摧伏他論成立自論教七種因明者謂論體論處所等後當分別五不了義教謂契經應頌記別等中薄伽梵略摽其義未廣分別應更開示教六了義教謂翻前應知七俗諦教謂諸所有言路顯示彼一切皆名俗諦又依名想言說增上所起相名分別亦是俗諦八勝義諦教謂四聖諦教及真如實際法性教九隱密教謂多分聲聞藏教十顯了教謂多分大乘藏教十一可記事教如四種法嗢拕南教謂一切行無常乃至涅槃寂靜如是等教十二不可記事教謂有問言世間為常為無常耶如來爾時默然不記但告彼言我說此事不可記別乃至問言如來滅後為非有非無耶如來爾時默然不記但告彼言我說此事不可記別此中四因緣故宣說不可記事應知一無體性故不可記別如有問言我與諸蘊為異不異為常無常如是等二能引無義利故不可記別如升攝波葉經說有無量法我已證覺而不宣說何以故彼法能引無義利故三甚深故不可記別謂有問言我為有為無耶此不可記別何以故若如來記別我有者彼人或執蘊中有我或執離蘊有我若記別我無者彼人或謗世俗言說我亦是無乃至有問如來滅後為有為無亦有亦無非有非無等由甚深故皆不記別四彼相法爾故不可記別謂諸法真如與彼諸法若一若異不可記別由彼如相法爾不可安立若異性若不異性故復有四種因緣如來宣說不可記別事應知一由此事外道所說故二不如理故三不引義利故四唯能發起諍論纏故有二因緣不引義利應知一遠離因果思惟故二遠離雜染清淨思惟故離二邊理趣者略有六種應知一遠離於不實有增益邊二遠離於真實有損減邊三遠離執常邊四遠離執斷邊五遠離受用欲樂邊六遠離受用自苦邊不可思議理趣者略有六種不可思議事一我不可思議二有情不可思議三世間不可思議四一切有情業報不可思議五證靜慮者及靜慮境界不可思議六諸佛及諸佛境界不可思議意樂理趣者略有十六種意樂一開示意樂二離欲意樂三勸導意樂四獎勵意樂五讚悅意樂六令入意樂七除疑意樂八成熟意樂九安定意樂十解脫意樂十一依別義意樂十二發證行者無過歡喜意樂十三令聞行者於說法師起尊重意樂十四法眼流布意樂十五善增廣意樂十六摧壞一切相意樂依義者謂不了義及了義歸三種分別者一成就二建立三差別成就者唯佛法僧是真歸依非餘天等何以故由二因故一無所能為故二不現見故云何無所能為謂諸天神不能為諸眾生作利益事此諸天神或無能故或待敬事故或不忍疲苦故或無慈悲故或有障礙故如是一切非真歸處謂無能故墮偏黨故避自疲苦無自在故無哀愍故德微劣故云何不現見謂諸天神非現證見世間未見不現見主能為所依除可依信現攝受他餘現見依所不見故問夢中見故應是歸依答欲想所見或實不實又復覺時何不現見雖於夢中少見實相此亦欲想所作又眾緣現前令處夢者少有所見此亦多虛復次由五種因諸天神等非歸依處何等為五一由相故二由體故三由業故四由法爾故五由因果故由相故者謂諸天神世不現見無談論故容色奮發有怖畏故染習放逸有貪愛故捨他利益無悲愍故不能解了作與不作不達實義故不可歸依云何相故佛可歸依謂世間現見有談論故容色和靜無怖畏故遠離放逸無貪愛故不捨利他有大悲故善能解了作與不作通達實義故復由五相佛可歸依何等為五為利有情證大菩提故現處大眾開正法眼故怨親有情平等利益故於諸家室攝受捨離貪著諸根寂靜故善除一切眾生疑網故由體故者謂由如來永斷諸漏自既調御亦調御他故可歸依諸天神等具諸漏故尚不自調御況調御他故非歸處由業故者謂如來安住廣大無垢靜慮等業又復能為利眾生業故可歸依諸天神等安住穢下受用欲業又有殺害諸眾生業故非歸處由法爾故者謂一切世間及出世間功德勝利皆依自己功用所得若離自己功用雖於天神起深敬信亦不能證設於天神不生敬信但自用功必能證得是故天神非歸依處由因果故者今問事天神者天神體性為由天業感得為由供養天得為無因得若天業得者即應歸業非天若無因得者應歸無因非天若供養天神得者為唯因供養感天神體為唯因天神為因二種若唯因供養者即徒事天神隨處供養皆應能感天報若唯因天神者即徒設供養雖不供養但由天神應得天報若俱因二種者但設供養天神攝受諸所祈願悉應果遂又於七種所祈願事不定果遂是故不然一於供養緣攝受二於信解緣攝受三於信解彼者發起信解能感最勝天神自體四於能感最勝所受富樂五於摧壞阿素洛等怨敵六於出生七於終沒建立者問有幾種歸趣答三種歸趣謂佛法僧問何因唯有三種歸趣答由四因故唯有如來是可歸趣謂善自調故善解一切種調伏方便故以財供養不悅意故以行供養悅可意故由具此德彼所說法及弟子眾亦可歸依問齊何當名能歸趣耶答具四因故名能歸趣一善知有德故二善知差別故三自誓受故四更不餘歸趣故問歸趣行云何答有四種歸趣正行應知一親近善人二聽聞正法三如理作意四法隨法行復有四種正行應知一善攝諸根令不掉動二受正學處三悲愍眾生四時時如法供養三寶問歸趣三寶有何利益答有四種利益一得廣大功德二得廣大歡喜三得勝等持四得善清淨復有四種利益一大護具足二一切邪解障礙漸得微薄遍盡滅沒三得入聰慧正至善人眾中所謂大師同梵行眾四為信聖教諸天之所愛樂彼諸天等若見有受三歸趣者生大歡喜展轉相告我等往昔皆由成就三歸趣故從彼命終來生此間是善男子等今亦成就此三歸趣多住不捨不久當來為我等伴差別者謂由六種因故三寶差別應知一由相故二由業故三由信解故四由行故五由隨念故六由生福故由相故差別者自證覺相是佛寶證覺果相是法寶由隨他教正修行相是僧寶由業故差別者轉正說業是佛寶煩惱苦斷所緣境業是法寶增勤勇業是僧寶由信解故差別者謂於佛寶應親近敬事於正法寶應信敬作證於諸僧寶應同法共住敬信親近由行故差別者謂於佛寶應起延請迎接承事供養行於正法寶應起如理方便修習行於諸僧寶應起互共受用財法行由隨念故差別者於三寶所應各起別行隨念如經中說此薄伽梵如來應正等覺乃至廣說由生福故差別者謂於佛寶依一有情生最勝福於正法寶依增上法生最勝福於諸僧寶依多有情生最勝福論曰學十二種分別者一差別分別二生起分別三轉異分別四能治所治分別五能引勝生定勝分別六順法分別七補特伽羅分別八下中上分別九瑜伽分別十作意分別十一引發分別十二問答分別差別分別者謂分別三學差別增上戒學差別者如經中說若諸比丘尸羅成就住守別解脫律儀軌則所行悉皆具足於微細罪深見怖畏受學學處名具戒者此中尸羅成就住者謂於所受學處身業無犯語業無犯不破不穴如是尸羅成就住守別解脫律儀者謂七眾尸羅名別解脫律儀即此尸羅眾差別故建立多種律儀此中義者唯依比丘律儀相說是名守別解脫律儀軌則具足者謂或於威儀或於所作或於方便修善品中軌則具足隨順世間不違世間隨順毘柰耶不違毘柰耶云何於威儀中軌則具足隨順不違世間及毘柰耶謂若是時是處應行及如是應行即於是時是處如是正行不為世間訶責譏毀及不為聰慧正至善人同法者持律者學律者訶責譏毀如行住坐臥亦如是知云何於所作中軌則具足隨順不違世間及毘柰耶謂著衣服大小便利用水齒木入村乞食迴還受用洗鉢安置洗足敷具又復略作鉢業衣及餘所有如法作業是名所作如其所應若是時是處應作及如是應作即於是時是處如是正作不為世間訶責譏毀及不為聰慧正至善人同法者持律者學律者訶責譏毀是名於所作中軌則具足隨順不違世間及毘柰耶云何於方便修善品中軌則具足隨順不違世間及毘奈耶謂讀誦經典和敬師長修承事業瞻侍疾患互起慈心與欲宣說方便修習請問聽法精勤無墮於諸聰慧同梵行者躬自供事獎勸他人修行善品及為宣說深妙之法入靜密處結加趺坐諸如是等及餘善法是名方便修諸善品如是於方便修習如所說善品中若是時是處應修及如是應修即於是時是處如是正修由如是修故不為世間訶責譏毀及不為聰慧正至善人同法者持律者學律者訶責譏毀是名方便修善品中軌則具足隨順不違世間及毘柰耶若如是相軌則具足是名軌則具足所行具足者謂五處非比丘所行何等為五一唱令家二婬女家三酤酒家四王宮五旃荼羅羯耻那家及如來餘所制不應行處除此餘是所行如是以時行無過處是名所行具足於微細罪深見怖畏者謂犯小隨小學處犯已可出者皆名微細罪復次若犯已少用功出者名微細罪若於此中深見怖畏謂勿令我因此犯故便不堪任得所未得悟所未悟證所未證勿復令我墮於惡趣起惡趣行勿復令我後自悔責勿為大師諸天聰慧同梵行者以法訶責又勿令我惡名稱等流布十方因見如是現法後法不可樂事深生怖懼為如是故於小隨小學處乃至命難因緣終不故犯設復失念或時犯已疾疾悔過如法而出如是名為於微細罪深見怖畏受學學處者謂先受別解脫律儀時由白四羯磨受具足故略已得聞學處體性及於別解脫經所說過一百五十學處唯自誓受我當盡學一切學處復從鄔波柁耶阿遮利耶及諸共談論者互問難者數習近者善同意者所數數聞已又半月半月聞說別解脫經由如是受一切學處故名得別解脫律儀從是已後於諸所善學處無有毀犯設有毀犯即如法出若於先所誓受學處不善不達者應如先所受復於鄔波柁耶阿遮利耶等所數數請問聽受令善達解如尊所說不增不減善修學已又無倒受持若文若義如是名為受學學處如是廣說尸羅律儀差別已若略說彼義者謂此中薄伽梵以三種相顯了戒蘊一無失壞相二自體相三自體功德相此中如前所說尸羅成就住者此顯尸羅律儀無失壞相次言守別解脫律儀者此顯自體相復言軌則所行悉具足者此顯如所受別解脫律儀觀他增上功德名稱相何以故由他見此軌則所行具足相故未信者信已信者增長由未信者依此信故心無輕毀無惡名聞若不爾者雖具足尸羅由越軌則所行故則無觀他增上德稱若翻於此則無過失後言於微細罪深見怖畏受學學處者此顯觀自增上功德名稱相何以故雖復軌則所行具足故得觀他增上功德名稱然毀尸羅已由此因緣或生惡趣或不堪任得所未得悟所未悟證所未證若能於微細罪尚見怖畏何況上品又受學學處由此因緣身壞命終生於善趣又復堪任得所未得悟所未悟證所未證以是緣故名尸羅律儀觀自增上功德名稱相復次此中薄伽梵顯三種尸羅性一受尸羅性二出離尸羅性三修習尸羅性初說尸羅成就住者此顯受尸羅性次說守別解脫律儀者此顯出離尸羅性何以故由別解脫律儀所攝尸羅說名增上戒學依增上戒學故能修增上心學及增上慧學由依此故能令一切苦永盡出離如是出離先依尸羅行然後方得是故別解脫律儀說為出離尸羅性後說軌則所行悉皆具足於微細罪深見怖畏受學學處者此顯修習尸羅性若依如是相修習別解脫律儀尸羅者是名修習善修習如是名為增上戒學差別分別增上心學差別分別者若比丘離欲惡不善法有尋有伺離生喜樂初靜慮具足住復尋伺寂靜內遍淨心一趣性無尋無伺三摩地生喜樂第二靜慮具足住復離喜故住捨念正知身受樂聖者宣說有捨念樂住第三靜慮具足住復斷樂先已斷苦及喜憂沒不苦不樂捨念清淨第四靜慮具足住此差別義如前已說是名增上心學差別分別增上慧學差別分別者若比丘於苦聖諦如實知苦於集聖諦如實知集於苦滅聖諦如實知滅於苦滅趣行聖諦如實知趣行是名增上慧學差別分別生起分別者謂由尸羅成就故無悔由無悔故生悅生悅故心喜心喜故身安身安故受樂受樂故心定心定故觀如實觀如實故起厭起厭故離欲離欲故解脫解脫故自謂我證解脫復起如是智見我生已盡梵行已立所作已辦不受後有轉以分別者謂或有增上戒學無增上心無增上慧或有增上戒學增上心學無增上慧若有增上慧學必有增上戒及增上心能治所治分別者謂增上戒學是煩惱纏止息對治增上心學是煩惱纏制伏對治增上慧學是煩惱隨眠永斷對治能引勝生定勝分別者謂增上戒學增上心學能引清淨地及清淨勝生增上慧學能引出世決定勝德順法分別者謂十種隨順學法一先因二順教三如理方便四無間殷重修五猛利樂欲六修持力七身心麁重安息八數數觀察九無怯怖十無增上慢先因者謂先世根熟及根成滿順教者謂無倒次第之教如理方便者謂如教修行如是修時能生正見無間殷重修者謂如是方便時無空過修習善品及至誠速疾引發善品猛利樂欲者謂於增上解脫起證樂欲念我何時證於眾聖具足住處修持力者謂二因緣得修持力一性利根故二長時純熟修故身心麁重安息者若由身疲倦起身心麁重則易奪威儀令得安息若由極尋伺起身心麁重則內修寂靜令得安息若由勵意極攝斂心及沈下心惛沈睡眠纏起身心麁重則修慧觀及淨勝作意令得安息若由自性未斷煩惱順煩惱品身心麁重隨逐不離則正修聖道令得安息數數觀察者謂依尸羅數數觀察惡作善作如實了知若於惡作不為不應捨離若於善作不為則應捨離若於惡作為之則應捨離若於善作為之不應捨離如是觀察作意增上力故數數觀察一切煩惱已斷未斷若知已斷應深慶悅若知未斷數數應修此對治道無怯怖者謂於時時中應知應觀於法由不知不觀不證入故生於怯怖心有萎悴心有虛乏如是數數生時心不執著除斷棄捨無增上慢者謂於所得所悟所證中離增上慢不顛倒執於已得中起已得想於已悟中起已悟想於已證中起已證想如是十法樂正修行諸學處者由初中後隨順學處是故名為隨順學法此十法中先因一種隨順增上戒學最勝餘之九種隨順增上心學增上慧學最勝補特伽羅分別者謂此三學通諸異生及見諦者下中上品分別者謂由行故及方便故由行故者謂苦遲通行名下品學苦速通行及樂遲通行名中品學樂速通行名上品學由方便故者不殷重方便及不無間方便修者名下品學隨一方便修者名中品學具二方便修者名上品學瑜伽分別者謂依四種瑜伽正學學處一信二欲三正勤四方便信者謂二行相及二依處二行相者一忍可行相二清淨行相二依處者一觀法道理依處二信解人威德依處欲者有四種欲一為證得欲二為問論欲三為證資糧欲四為方便修欲為證得欲者如一行者於上解脫起證樂欲廣說如前為問論欲者如一行者起證欲已趣僧伽藍中詣有識者同梵行者正行智者所為聞所未聞及已聞者明淨故為證資糧欲者如有行人於尸羅律儀清淨中飲食知量中覺悟方便中正知住中及進上中起證樂欲為方便修欲者謂於無間方便中殷重方便中修聖道中生希求作證樂欲正勤者謂四種正勤一為聞法故二為思惟故三為修習故四為障淨故為聞法故者謂為聞所未聞及已聞者明淨故策勵於心方便修習所未委處為思惟故者如所聞法獨在靜處思惟稱量觀察其義為修習故者謂處靜室數修止觀為障淨故者謂為淨諸蓋晝夜精勤經行宴坐策勵於心方便修習所未委處方便者亦有四種謂守護尸羅及守護諸根增上力故令根律儀清淨善住於念由善住念故得不放逸守護於心修習善法由不放逸故令其內心與止相應及得增上慧觀察諸法如是四種瑜伽分為十六行此中由信故信當得義由信當得義故於諸善法起修作欲由修作欲故晝夜精勤住於策勵堅固勇猛由正勤故攝修方便為令得所未得義故悟所未悟義故證所未證義故是故此四種法說名瑜伽作意分別者謂了相等七種作意了相作意者由作意故了達欲界麁相及初靜慮靜相云何了達欲界麁相謂六種尋思諸欲過失一義二事三相四品類五時六道理尋思義者謂尋思諸欲多諸過患多諸累惱多諸疫癘多諸災橫如是諸欲多諸過患乃至多諸災橫是為麁義尋思事者謂或於內諸欲起於貪欲或於外諸欲起於貪欲尋思相者謂尋思自相及共相尋思自相者謂此是煩惱欲此是事欲如是諸欲或隨順樂或隨順苦或復隨順不苦不樂隨順樂者是貪欲依處及想心顛倒依處隨順苦者是瞋恚依處及忿恨依處隨順不苦不樂者是覆惱誑諂無慚無愧依處及見倒依處如是諸欲或暴惡受之所隨行或不暴惡受之所隨行如是名為尋思諸欲自相尋思共相者謂尋思諸欲生苦乃至求不得苦平等平等隨逐隨縛受用欲者雖復諸欲廣備亦應解了是生苦等法此廣備欲須臾變壞如是名為尋思諸欲共相尋思品類者謂尋思諸欲墮黑品類如連鎖枯骨如穢段肉如草炬火如一分炭火如蟒毒蛇如夢所見猶如假借莊嚴之具如樹抄果又復尋思一切有情受追求所作苦受親愛離壞所作苦受無厭足所作苦受不自在所作苦受惡行所作苦又薄伽梵言我說習近諸欲有五過患一諸欲少味二習近欲者多諸苦惱多諸過患三習近欲者無厭無足無休無息四習近欲者諸結增長五習近欲者無惡不造又復聰慧正至善人以無量門訶責諸欲謂此諸欲增染無厭眾所共有非法顛倒諸惡行因增長欲愛智者捨遠速疾散壞依於諸緣放逸之地其性無常為空為虛誑失之法如幻如化誘誑愚夫若現法欲若後法欲若天上欲若人間欲一切皆是魔之所行魔所住處又依彼欲能令心生無量種種惡不善法謂貪瞋恨等諸障礙法諸聖弟子學學處時能為障礙由如是等差別過失多分尋思諸欲墮黑品類如是名為尋思品類尋思時者謂於去來今世常恒相續尋思諸欲多諸累惱多諸災橫多諸過患如是名為尋思於時尋思道理者謂此諸欲由大資具由大追求由大勞倦復由種種雜功業處方得圓備成立增長雖復如是外資生物增長成滿然其法爾速疾散滅又復父母妻子奴婢諸作業者朋友官僚兄弟親族等雖暫集會不久散壞又復內身麁色四大所生糜飯所長常棄穢惡澡浴按摩等雖復暫治所生苦惱終是離散壞滅之法為治飢渴苦故受諸飯食為治寒熱苦惱及為覆障可羞慚處受畜衣服為治惛睡逼苦及為對治行住疲苦受諸臥具為治諸疾病苦受諸醫藥如是諸欲皆為治苦不應貪著唯除應如重病所執治病之藥或依聖教尋思如是如是諸欲麁相或復內自智見發起或復尋思隨順道理或復尋思諸欲自性無始世來法爾成就不思議法不應思議不應分別如是名為尋思道理如是六種了知諸欲麁相已又復了知初靜慮靜相謂於初靜慮中無如欲界極麁重相由離如是欲麁相故名初靜慮靜相如是名為了知初靜慮靜相由定地作意故了知欲界麁相及初靜慮靜相是名了相作意此中猶有聞思間雜應知勝解作意者謂如其所應尋思了達欲界麁相及初靜慮靜相不為聞思之所間雜純起修行勝解緣麁靜相修習止觀修習之時如所尋思麁靜之相數起勝解是故名為勝解作意遠離作意者謂多修習此種類故為欲斷除初分煩惱起對治道與斷煩惱能對治道俱生作意名遠離作意攝樂作意者謂已斷欲界初分煩惱及已遠離彼品麁重於後勝品斷及遠離起於憙樂又於斷處見勝功德證於少分遠離憙樂於時時中以淨勝作意而自慶悅為欲斷除惛沈睡眠掉舉纏故是名攝樂作意觀察作意者謂如是正修樂斷樂修已善品方便之所扶持令欲界繫諸煩惱纏若行若住不復現行如是行者復自思惟我此身中為有貪欲為無貪欲而於諸欲境不執受耶為自觀察故隨於一境思惟勝妙清淨之相而彼行者由未盡斷諸隨眠故思惟如是淨妙相時隨順染習趣向染習臨至染習不住於捨亦不厭毀遮止違逆行者爾時如是自知我於諸欲未正遠離心未解脫故諸欲行繫攝我心猶如持水法爾攝伏我今定當倍修治道令餘隨眠無餘斷故倍復欣樂勝斷勝修是名觀察作意方便究竟作意者謂倍修習止品樂斷樂修故雙修止觀數數觀察如是行者修習對治時時觀察斷與未斷令心遠離欲界煩惱繫縛此暫時伏離非是究竟永拔種子行者爾時得初靜慮方便道究竟一切煩惱對治作意是名方便究竟作意方便究竟果作意者謂從此後無間由前因緣故證入根本初靜慮定此根本初靜慮俱生作意是名方便究竟果作意如初靜慮有七種作意如是第二第三第四靜慮乃至非想非非想處定如其所應盡當知復次麁相者謂於一切下地從欲界乃至無所有處略有三種諸下地法而可厭離應知一極苦住性二極不寂靜住性三極短壽住性引發分別者謂四種引發一果引發二離欲引發三轉根引發四勝德引發問答分別者謂無量門問答分別今少顯示問增上戒學云何不清淨云何清淨答有十種因戒不清淨何者為十一初不如法受尸羅律儀二極沈下三極浮散四放逸懈怠所攝五發起邪願六犯軌則攝七犯邪命攝八墮於二邊九不能出離十違越所受初不如法受尸羅律儀者如有一人或避王逼惱或避強賊之所逼惱或避債主逼惱或因恐怖逼惱或怖不活等故出家受戒不為營修聖道不為清淨梵行不為自調伏不為自寂靜不為自涅槃諸如是等是為不如法受尸羅律儀極沈下者如有一人無慚無愧悔心微劣其性慢緩於諸學處慢緩修習如是名極沈下極浮散者如有一人僻執所受非處生悔於不應悔處而生悔故於他人所非處而生陵蔑之心及損害心數習不捨如是名極浮散放逸懈怠所攝者如有一人於過去世已有違犯由忘念故而不如法起於對治如是於未來現在起於違犯由忘念故而不如法起於對治先亦不起猛勵樂欲當於禁戒終不違犯謂我當如是如是行如是如是住如所應行如所應住令無所犯又復如是行如是住應可犯者而有毀犯此人於前中後際及先時所作俱隨行時皆現成就於放逸故又執睡眠及與偃息以之為樂慢緩嬾墮不樂修營於梵行智人身不供侍如是名為放逸懈怠所攝發起邪願者如有一人發起邪願行於梵行謂我今所修戒禁梵行當為天主或作餘天或復樂欲利養尊敬謂從他人求諸利養及與尊敬或唯願證利養尊敬如是名為發起邪願犯軌則攝者如有一人於諸威儀或於所作或於方便修善品中如前所說凡有所行違於世間越毘柰耶如是名為犯軌則攝犯邪命攝者如有一人為性大欲及不知足難養難滿又以非法求覓一切衣服飲食諸坐臥具病緣醫藥及餘資具不以法故此人為求衣服飲食等因顯己功德故於他人前詐現非其自性及非串習威儀又現諸根寂靜無有掉動意令他人謂己有德當有所施及以供事謂衣服飲食諸坐臥具病緣醫藥及餘資具身業給使又復此人形貌躁惡發言麁獷無所忌憚嚴飾其身稱揚己名及與種姓或復多聞或廣持法為得利養及恭敬故而為他人宣說諸佛及佛弟子所演之法或自說己實有功德或少增益或令他人稱顯異相為求多勝衣服飲食及餘沙門種種資具雖復衣服無所闕少故現受用弊壞衣服意令信我長者居士知闕少故便多施與上妙衣服如衣服餘沙門資命之具亦復如是又於信敬婆羅門諸長者所不得如所欲物或是所無或是受用不可與故而便逼切訶罵求索或得下劣之物輕毀退還對施主前說如是語咄善男子有餘善男子善女人若比於汝族姓下劣資財貧匱尚能捨施如是如是妙可意物況汝於彼族姓高勝富有財產而以如是鄙可惡物施於我耶諸如是等或依詐現威儀或依非法言說或依稱顯異相或依逼切訶罵或依以利比引於利非法求覓衣服飲食坐臥之具病緣醫藥及餘資具不以法求是謂邪命如是名為犯邪命攝墮二邊者如有一人樂著受用諸欲妙樂從他而得衣服等具或如法或不如法不見過患不知出離而受用之此謂一邊又如一人修自苦行無量種種苦事煎迫其身受行種種極苦禁戒或依處棘刺或依處灰或依於杵或依於板或依髑髏或復蹲住或修蹲定或復事火乃至日三或復處水乃至日三或翹一足視日隨轉諸如是等及餘修自苦行是第二邊如是名為墮於二邊不能出離者如有一人執見尸羅及餘禁戒謂唯修習尸羅禁戒當得清淨解脫出離又復執見善守善淨諸外道戒當得清淨解脫出離如是二種非究竟淨故不能出離如是名為不能出離違越所受者如有一人都無羞恥曾不顧惜沙門儀範違毀禁戒行諸惡法內懷朽爛隨順下流如穢蝸虫螺音狗行非沙門稱沙門無梵行稱梵行者如是名為違越所受由是十因增上戒學而不清淨若翻此者是則清淨增上心學淨不淨義者如攝事品清淨靜慮中說又由此清淨故增上慧學清淨應知如是等類問答分別無量無邊准義應知菩提五種分別者一種性二方便三時四證覺五解脫種性者聲聞菩提依鈍根種性獨覺菩提依中根種性無上正等菩提依利根種性方便者聲聞菩提由行六處善巧方便獨覺菩提由多分行甚深緣起善巧方便無上正等菩提由五明處善巧方便時者聲聞菩提極少三生修行而得獨覺菩提由百大劫修行而得無上正等菩提由三大劫阿僧企耶修行而得證覺者聲聞菩提由師證覺獨覺菩提唯誓自利無師證覺無上正等菩提自利利他無師證覺解脫者聲聞菩提獨覺菩提所證轉依解脫煩惱障解脫身攝無上正等菩提所證轉依解脫一切煩惱障及所知障解脫身攝及法身攝如是分別聞歸等已復次頌曰聖行無上乘大菩提功德異論論法釋應知各多種論曰聖行多種者謂四聖行一到彼岸行二菩提分行三神通行四成熟有情行到彼岸行者謂如前所說十波羅蜜多是名到彼岸行菩提分行者謂如前所說四念住等一切三十七覺分法及四種尋思四種如實遍智是名菩提分行神通行者謂如前所說六種神通名神通行成熟有情行者謂如前所說二種無量一所調伏無量二調伏方便無量復有六種成熟一成熟自體二所成熟者三成熟差別四成熟方便五能成熟者六已成熟者相如是名為成熟有情行應知無上乘多種者謂五種大乘一種子二趣入三次第四正行五正行果如其次第菩薩地中種性品發心品住品餘諸品大菩提建立二品所攝應知大菩提多種者謂五種大菩提一自性二功用三方便四轉五滅自性者謂超過一切聲聞獨覺所得轉依此有四種應知一生起依止二不生依止三善觀察所知果四法界淨相生起依止者謂佛相續出世間道依此轉依方得生起非不生起若離此轉依亦生起者未轉依前應已生起不生依止者謂一切煩惱及彼習氣依此轉依不復生起若不爾者未轉依前眾緣和合一切煩惱及彼習氣永更不生已應可得善觀察所知果者謂此轉依是善通達所知實際所知真如果若不爾者諸佛自體應更了知應更斷滅法界淨相者謂此轉依無眾相故極善清淨法界所顯若不爾者應是無常可思議法然此轉依是常住相不可思議無二所顯此不可思議性復有五種應知一自性二處所三住四一性異性五成立所作自性者此轉依性即色離色不可思議如是即受想行識離受想行識不可思議地界水界火界風界若即若離不可思議眼處耳處鼻處舌處身處意處等若即若離不可思議若有若無等不可思議處所者此轉依性若在欲界若離欲界不可思議若在色無色界若離色無色界不可思議人間天上若在若離不可思議十方世界若在若離不可思議住者謂此轉依住如是如是狀貌安樂住不可思議住如是如是狀貌奢摩他住不可思議住有心住不可思議住無心住不可思議住如是如是狀貌聖住不可思議住如是如是狀貌天住梵住不可思議一性異性者一切諸佛同處一無漏界中一性異性不可思議成立所作者謂諸佛如來其性平等智慧勢力威德平等住無漏界依止轉依為利一切諸有情故成立如是如是利有情事不可思議此復二因緣故不可思議應知一以離言說義過言語道故不可思議二以出世間義世無比故不可思議功用者略而言之十種自在名為功用何者為十一壽自在二心自在三眾具自在四業自在五生自在六願自在七勝解自在八神變自在九智自在十法自在方便者略而言之四種變化名為方便一未成熟者令成熟故現諸菩薩所行行變化二已成熟者令解脫故於三千大千世界百拘胝贍部洲同時顯現如來變化三方便攝受聲聞變化四為彼所調伏有情顯現一切獨覺變化佛薄伽梵於此四種變化法中十方世界無礙作用應知轉者有二種應知一暫時轉二究竟轉暫時轉者謂乃至有情未成熟未解脫諸佛如來化轉不息究竟轉者如無盡不可思議諸佛威德明轉為諸有情作利益事流轉不息故滅者有二種應知一暫時滅二究竟滅暫時滅者於已成熟已解脫有情諸佛如來暫時示現入般涅槃非是究竟究竟滅者謂一切煩惱及彼習氣及所依苦究竟永盡應知功德多種者嗢拕南曰殊特非殊特平等心利益報恩與欣讚不虛方便行論曰殊特者謂諸菩薩修學無上正等覺乘時有五種殊特之法應知何等為五一於一切有情非有因緣而起親愛二唯為利益諸有情故常處流轉忍受大苦三於多煩惱難調有情善能解了調伏方便四於極難解真實義理能隨悟入五具足不思議威德如是五法非餘有情所共有故名為殊特非殊特者謂諸菩薩修學無上正等覺乘時有五種非殊特法菩薩摩訶薩由成就此五種法故則五種殊特法成就顯現何等為五謂諸菩薩以因利他苦即為己樂是故菩薩恒遍受行利他因苦是名第一非殊特法又諸菩薩雖善了知生死涅槃過失功德而樂令有情畢竟清淨即為己樂是故菩薩為淨有情增上力故恒誓受行處生死法是名第二非殊特法又諸菩薩雖善了知默然樂味而樂令有情畢竟清淨即為己樂是故菩薩為淨有情增上力故恒勤方便而為說法是名第三非殊特法又諸菩薩雖已積集六波羅蜜多善根而樂令有情畢竟清淨即為己樂是故菩薩為淨有情增上力故以清淨意而施與之又不期彼施果異熟是名第四非殊特法又諸菩薩以他利益事即為自利益事是故菩薩恒現受行一切有情利益之事是名第五非殊特法菩薩摩訶薩由成就此五種法故則五種殊特法成就顯現應知平等心者謂諸菩薩於一切有情所有五種平等心一菩薩摩訶薩初發心時如為得大菩提故起大誓願如是亦為利益諸有情故起平等心二菩薩摩訶薩於諸有情起悲愍俱平等之心三菩薩摩訶薩於諸有情起如一子愛俱平等之心四菩薩摩訶薩於從眾緣已生諸行知是所想有情事已了達一有情法性即是一切有情法性於一切有情所起平等法性智俱平等之心五菩薩摩訶薩如於一有情行利益行如是於一切有情亦行利益行故於一切有情所起欲作利益事俱平等之心如是名為菩薩摩訶薩於諸有情起於五種平等之心利益者謂菩薩摩訶薩於諸有情作一切利益事有五種相應知何等為五一於違損事說正命法而引攝之二於不隨順能饒益事說隨順法而引攝之三無依苦惱貧匱無怙有情為作依怙而引攝之四宣說趣於善趣之道而引攝之五宣說三乘趣涅槃道而引攝之報恩者謂菩薩摩訶薩於有恩有情所起於五種反報利益何等為五一安處有情令學己德二方便安處令學他德三無依無怙苦惱貧匱者為作依怙四勸令供養諸佛如來五令自書寫佛所說法及受持供養欣讚者有五種處菩薩摩訶薩常應欣讚何等為五一值佛出世而得承事二於如來所常聞六波羅蜜多相應菩薩藏法三於成熟一切有情行堪任修習四速證無上正等菩提五證菩提已菩薩聲聞大眾和合不虛方便行者謂菩薩摩訶薩於諸有情有五種不虛利益方便勝行何等為五一菩薩摩訶薩於諸有情以利益安樂意為先二菩薩摩訶薩成就不顛倒覺於利益安樂事如實了知三以隨宜方便說種種法令諸有情隨所堪任悉得調伏此唯如來究竟堪能四菩薩摩訶薩於一切時心無厭倦五菩薩摩訶薩平等大悲於下中上諸有情所心無偏黨復次嗢拕南曰不顛倒方便退墮與勝進相似實功德善調伏有情論曰不顛倒方便者謂菩薩摩訶薩有五種方便攝一切正方便應知何等為五一隨護方便二無過方便三擇力方便四淨勝意樂方便五入決定方便隨護方便者謂菩薩摩訶薩善護聰叡以俱生智速攝受法又善護憶念由憶念故所攝受法持不忘失又善護智慧由智慧故於所攝受法善觀察義正慧通達由遠離隨順聰叡憶念智慧退分因故及由親近修習隨順住分勝分因故又善護自心由善防護諸根門故又善護他心由正方便護他心故無過方便者謂菩薩摩訶薩於諸善法無倒勇猛無量無間迴向菩提擇力方便者謂即此一切住勝解行地中應知淨勝意樂方便者謂住淨勝意樂地及行正行地應知入決定方便者謂住決定地決定行地到究竟地應知如是五種方便總攝菩薩一切正方便應知退墮者謂諸菩薩五退分法應知一不敬正法及說法者二放逸懈怠三習近煩惱四習近惡行五與餘菩薩校量勝劣起增上慢及於法顛倒起增上慢勝進者謂諸菩薩五勝分法即如其次第翻前五種黑品應知相似功德者謂諸菩薩五種相似功德實是過失應知一於暴惡犯戒諸有情所以是因緣作不饒益二詐現具足威儀三於隨順世間矯飾文詞及外道書論相應諸法得預智者聰叡者數四修行有罪施等善行五宣說建立相似正法廣令流布實功德者謂諸菩薩五種真實功德應知一於暴惡犯戒諸有情所以是因緣起增上悲心二自性具足威儀三於如來所說清淨真實若教若證得預智者聰叡者數四修習無罪施等善行五開示正法遮彼相似善調伏有情者謂諸菩薩略於十處無倒調伏所化有情一於離惡行處二於離愛欲處三於無違犯犯已出處四於守護一切諸根門處五於正知住處六於離憒閙處七於遠離一切惡尋思處八於離障處九於離煩惱纏處十於離煩惱品麁重處復次嗢拕南曰諸菩薩受記墮於決定數定作常應作最勝法應知論曰諸菩薩受記者謂諸菩薩於六種位蒙諸如來授無上正等菩提記一於種性位未發菩提心二已發菩提心三現前住四不現前住五有時限謂齊爾所時當證無上正等菩提六無時限謂不說決定時限墮於決定數者謂諸菩薩有三種墮決定位一種性墮決定二發心墮決定三不虛行墮決定種性墮決定者謂諸菩薩住種性位便墮菩薩決定之數何以故由諸菩薩成就種性若遇勝緣必定堪任證阿耨多羅三藐三菩提故發心墮決定者謂諸菩薩於阿耨多羅三藐三菩提起決定心乃至證於無上正等覺不復退轉不虛行墮決定者謂諸菩薩已得自在如其所欲隨所造修諸菩薩行無有空過依此最後墮決定位故如來為諸菩薩授墮決定記定作者謂諸菩薩於五種處決定應作若不作者必不堪任證於無上正等菩提云何為五一發菩提心二於諸有情起於憐愍三勇猛精勤四於五明處方便修習五心無厭倦常應作者謂諸菩薩於五種處常應修作一常應修作不放逸行二無依無怙苦惱有情為作依怙三常應修作供養佛行四常應遍知誤失不誤失五於一切所作若行若住諸作意中常應修作大菩提心以為導首最勝法者謂諸菩薩於十種同意最勝法應受持應建立以為最上云何為十一菩薩種性於諸種性最為殊勝二初發菩提心於諸正願最為殊勝三正勤般若於一切度最為殊勝四愛語於諸攝法最為殊勝五如來於諸有情最為殊勝六悲於諸無量最為殊勝七第四靜慮於諸靜慮最為殊勝八空三摩地於三三摩地最為殊勝九滅盡定於九次第定最為殊勝十清淨方便善巧於諸方便善巧最為殊勝復次嗢拕南曰諸施設建立一切法尋思及如實遍智并及諸無量宣說果利益大乘性與攝菩薩十應知建立諸名號論曰諸施設建立者謂諸菩薩四種施設建立唯有如來及諸菩薩能正施設建立非餘一切若天若人若沙門若婆羅門所能施設建立除竊佛法安置己論何等為四一法施設建立二諦施設建立三道理施設建立四乘施設建立法施設建立者謂素怛纜等十二分教次第撰集次第安置次第製造是名法施設建立諦施設建立者謂或立一諦以不虛妄義唯是一更無第二或立二諦一世俗諦二勝義諦或立三諦一相諦二詮諦三用諦或立四諦一苦諦二集諦三滅諦四道諦或立五諦一因諦二果諦三能知諦四所知諦五不二諦或立六諦一真諦二妄諦三應知諦四應斷諦五應證諦六應修諦或立七諦一愛味諦二過患諦三出離諦四法性諦五勝解諦六聖諦七非聖諦或立八諦一行苦諦二壞苦諦三苦苦諦四流轉諦五流息諦六雜染諦七清淨諦八正方便諦或立九諦一無常諦二苦諦三空諦四無我諦五有愛諦六無有愛諦七彼斷方便諦八有餘依涅槃諦九無餘依涅槃諦或立十諦一逼切苦諦二所受用不具足苦諦三界性乖違苦諦四愛壞苦諦五麁重苦諦六業諦七煩惱諦八聽聞正法如理作意諦九正見諦十正見果諦如是名為菩薩諦施設建立若廣分別無量應知道理施設建立者有四種道理一觀待道理二作用道理三證成道理四法爾道理是名道理施設建立應知乘施設建立者謂聲聞獨覺無上大乘各有七種施設建立應知聲聞乘七種施設建立者一於四聖諦諸無倒慧二此慧所依三此慧所緣四此慧伴類五慧所作業六助慧資糧七慧所證果如聲聞乘如是七種施設建立獨覺乘亦爾無上大乘七種施設建立者一緣離言說一切法真如無分別平等出離慧二此慧所依三此慧所緣四此慧伴類五慧所作業六助慧資糧七慧所證果是名三乘七種施設建立應知如是三世諸佛菩薩皆由此四正施設正建立無增無減一切法尋思者謂諸菩薩於一切法為欲證得如實遍智起四尋思如前已說如實遍智者謂諸菩薩於一切法起四種如實遍智如前已說諸無量者謂諸菩薩依五無量能起一切善巧作用何者為五一有情界無量二世界無量三法界無量四所調伏界無量五調伏方便界無量有情界無量者謂六十四種有情眾一那洛迦二傍生三鬼趣四天五人六剎帝利七婆羅門八吠舍九戍達羅十女十一男十二非男非女十三下品十四中品十五上品十六在家十七出家十八苦行十九律儀二十不律儀二十一非律儀非不律儀二十二已離欲二十三未離欲二十四邪定聚二十五正定聚二十六不定聚二十七苾芻二十八苾芻尼二十九式叉摩那三十勤策男三十一勤策女三十二鄔波索迦三十三鄔波斯迦三十四習三摩地者三十五溫誦經者三十六供侍病者三十七長宿三十八中年三十九少年四十阿遮利耶四十一鄔波柁耶四十二共住四十三近住四十四賓客四十五監僧事者四十六樂利養者四十七樂恭敬者四十八樂遠離者四十九多聞者五十有智者五十一大福者五十二法隨法行者五十三持素恒纜者五十四持毘柰耶者五十五持摩怛理迦者五十六異生者五十七見諦者五十八學者五十九無學者六十聲聞六十一獨覺六十二菩提薩埵六十三轉輪聖王六十四如來若依身相續差別則無量無邊世界無量者謂十方無量世界無量名差別如此世界名曰索訶此界梵王名索訶主如是等無量差別應知法界無量者謂善法不善法無記法如是等差別門無量應知所調伏界無量者或立一種所調伏謂一切有情中可調伏者是一類故或立二種一具縛二不具縛或立三種一鈍根二中根三利根或立四種一剎帝利二婆羅門三吠舍四戍達羅或立五種一貪行二瞋行三癡行四慢行五覺行或立六種一在家二出家三成熟四未成熟五解脫六未解脫或立七種一信敬二輕毀三中庸四廣說五略開智六常所調伏七隨緣所引謂遇如是如是緣即如是如是轉變或立八種謂八部眾從剎帝利眾乃至梵眾或立九種一如來所化二聲聞所化三獨覺所化四菩薩所化五難調伏六易調伏七軟語調伏八訶擯調伏九或遠或近調伏或立十種一那落迦二傍生三鬼趣四欲界天五人六中有七色有八無色有九有想無想十非有想非無想如是略說五十五種若依相續差別則有無量應知問有情界無量所調伏界無量有何差別答有情界者謂無差別一切有情若有種性若無種性所調伏界者謂唯有種性諸位差別調伏方便界無量者已如前說應知此亦差別分別有無量種問何故唯略說此五無量答諸菩薩摩訶薩專為修習利眾生行是故初立有情界無量是諸有情依於處所可得受化是故第二立世界無量是諸有情於多世界由種種法得有染淨差別是故第三立法界無量觀有情中堪能究竟解脫苦者建立第四所調伏界無量若諸方便善巧能令有情證於解脫建立第五調伏方便界無量是故諸菩薩摩訶薩依是五無量能起一切善巧作用宣說果利益者謂諸菩薩摩訶薩為諸有情宣說正法有五種廣大果利益應知云何為五一或有有情聞說正法時遠塵離垢於諸法中得法眼生二或有有情即說是正法時得諸漏盡三或有有情因說此法發於無上正等覺心四或有有情聞說此法即得菩薩最勝法忍五或有有情聞佛菩薩說正法已受持修行展轉宣說令正法眼久住不滅是名五種宣說廣大果利益應知大乘性者謂菩薩乘與七大性相應故說名大乘云何為七一法大性謂十二分教中菩薩藏所攝方廣之教二發心大性謂已發無上正等覺心三勝解大性謂於前所說法大性境起勝信解四勝意樂大性謂已超過勝解行地入淨勝意樂地五資糧大性謂已成就福智二種大資糧故能證無上正等菩提六時大性謂三大劫阿僧企耶時能證無上正等菩提七成滿大性謂即無上正等菩提此所成滿菩提自體比餘成滿自體尚無與等何況超勝此中法大性乃至時大性此之六種是成滿大性之因成滿大性一種是前六之果應知攝者謂八種法能具足攝一切大乘一菩薩藏教二於菩薩藏中顯示諸法真實義教三於菩薩藏中顯示一切諸佛菩薩不可思議最勝廣大甚深威德教四於上所說如理聽聞五先如理思趣勝意樂六得勝意樂入初修行七由入修行為先故修果成就八由修果成就故究竟出離菩薩摩訶薩由如是修學證得無上正等菩提菩薩十應知者謂如是修學能證無上正等菩提諸菩薩略有十種應知一安住種性二趣入三不淨勝意樂四淨勝意樂五未成熟六已成熟七未得決定八已得決定九一生所繫十住最後有此中安住種性菩薩若方便修學發菩提心即名趣入既趣入已乃至未入淨勝意樂地即名不淨勝意樂若得入者名淨勝意樂即淨勝意樂菩薩乃至未入到究竟地名未成熟若得入者名已成熟即未成熟中乃至未入決定行地名不決定若得入者名得決定已成熟中復有二種一一生所繫謂此生後無間證得阿耨多羅三藐三菩提二住最後有謂即在此生證得無上正等菩提如是從住種性乃至無上正等菩提如前所說十種菩薩盡攝一切菩薩如前所說菩薩學處盡攝菩薩所有學處建立諸名號者謂諸菩薩無有差別隨德眾名所謂菩提薩埵摩訶薩埵成就覺慧最上明照最勝之子最勝所依最勝所使最勝萌芽亦名猛健亦名上軌範師亦名商主亦名具大名稱亦名成就慈悲亦名大福亦名富自在亦名大法師如是等十方無邊世界中依無量內德差別施設無數名號應知是中若諸菩薩自稱我是菩薩而不正勤修諸菩薩所有學處當知此是相似菩薩非實菩薩若諸菩薩自稱菩薩亦復勤修菩薩學處當知此即真實菩薩異論多種者謂十六種異論何等十六嗢柁南曰執因中有果顯了有去來我常宿作因自在等害法邊無邊矯亂見無因斷空計勝淨吉祥名十六異論論曰十六異論者一因中有果論二從緣顯了論三去來實有論四計我論五計常論六宿作因論七自在等作者論八害為正法論九有邊無邊論十不死矯亂論十一無因見論十二斷見論十三空見論十四妄計最勝論十五妄計清淨論十六妄計吉祥論因中有果論者謂如有一若沙門若婆羅門起如是見立如是論因中常恒具有果性謂雨眾外道作如是計問何因緣故彼諸外道於諸因中起如是見立如是論顯示有果答由教及理故教者謂彼先師所造教藏隨聞傳授展轉至今宣說因中先已有果理者謂即如彼沙門及婆羅門為性尋思為性觀察住尋思地住自辦地住異生地住隨思惟觀察行地彼如是思若從彼體此體得生一切世間共知共立彼是此因非餘又諸世間欲求此果唯取此因不取餘因又即於彼彼事中如是如是加功營造非於餘事又若彼果即從彼生不從餘生是故因中定已有果若不爾者應立一切是一切因又應求一一果取一切因又應於一切事加功營造為求一果又應從一切一切果生如是由建立故取故作事故生故彼見因中常有果性我今問汝隨汝意答因果兩相為異不異若不異者即無決定因果二體由此二相無差別故而言因中有果不應道理若異相者汝意云何因中果體為未生相為已生相若未生相者於彼因中果猶未生而說是有不應道理若已生相者則果體已生復從因生不應道理是故因中非先有果然要有因故待緣而生彼有相法於有相法中由五種相可得了知一於處所可得了知謂如瓮中水二於所依止可得了知如眼中眼識三即於自相可得了知如因自體不由比決四於自作業可得了知五由因變故果變可得或由緣變故果變可得是故常時恒時說因中有果不應道理由此義故彼所立論非如理說謂不異相故異相故不生相故生相故不應道理從緣顯了論者謂如有一若沙門若婆羅門起如是見立如是論一切諸法體自本有從眾緣顯非緣所生謂即因中有果論者及聲相論者作如是計問何因緣故因中有果論者見諸因中先有果性從緣顯了答由教及理故教如前說理者謂如有一為性尋思為性觀察廣說如前彼如是思果先是有復從因生不應道理然非不用功為成於果復以何緣而作功用豈非唯為顯了果故彼作如是妄思惟已說顯了論我今問汝隨汝意答為無障緣故障為有障緣故障若無者無有障緣而有障者不應道理若有者屬果之因何故不障同是有故譬如黑闇障瓮中水亦能障瓮若言亦障因者亦應顯了俱是所障而但顯因中先有果性而不顯因不應道理汝又應說為有性是障緣為果性是障緣若有性是障緣者是則有性常不顯了不應道理又因亦是有何故不是障緣若果性是障緣者如是一法亦因亦果如芽是種子果是莖等因果即一法亦顯不顯不應道理又今問汝隨汝意答顯與本法為一為異若言一者彼本有法常顯已顯復顯不應道理若言異者此顯為無因耶為有因耶若無因者無因而顯不應道理若有因者果性可顯非是因性不顯之因能顯於果不應道理如是無障緣故有障緣故有相故果相故顯了一故顯了異故不應道理是故汝言若法性無是則無相若法性有是則有相若性是無不可顯了若性是有則可顯了者不應道理今當略說雖實是有而不可取相或有遠故不可取或由四種障因之所障故不可取或極微細故不可取或心散亂故不可取或根損壞故不可取或未得彼相應智故不可取如因中有果從緣顯論不應道理當知聲相論亦爾此中差別者外聲論師起如是見立如是論聲相本有無生無滅然由數宣吐方得顯了而聲體是常是故從緣顯了論非如理說去來實有論者謂如有一若沙門若婆羅門或在此法由不正思惟起如是見立如是論有過去有未來自相成就猶如現在實有非假問何因緣故彼起如是見立如是論答由教及理故教如前說又於此法有不如理思惟所引經教如經中說一切有者謂十二處是十二處自相故有又如薄伽梵說有過去業又經中說有過去色有未來色乃至識亦如是理者謂如有一為性尋思為性觀察廣說如前彼如是思若法自相安住此法真實是有此若未來無者彼時應未受自相此若過去無者彼時應退失自相若如是者諸法自相應不成就由是諸法應性不真實若如是者不應道理由如是思故起如是見立如是論過去未來性相實有我今問汝隨汝意答去來兩相與現在相為不異相為是異相若不異相者立三世相不應道理若異相者性相實有不應道理又汝應說自意所欲墮三世法為是常相為無常相若常相者墮於三世不應道理若無常相者於三世中恒是實有不應道理又汝應說自意所欲為計未來法來至現在世為計未來死滅生現在世為計法住未來以此為緣生現在世為計本無業用今有業用為計本相不圓滿今相圓滿為計本相異今相異為計未來有現在分相若言即未來法來至現在者此應有方所又未來現在應無差別又應是常不應道理若言未來死滅生現在者是則未來法不生於今現在法本無今生又未來未生而言死滅不應道理若言法住未來以此為緣生現在世者此應是常又應本無今生非未來法生不應道理若本無業用今有業用者是則本有今有便有如前所說過故不應道理又此業用汝意云何與彼本法為有異相為不異相若異相者此業用相未來無故不應道理若不異相者本無業用今有業用不應道理如無業用有此過失如是不圓滿相異相未來分相亦爾此中差別者復有自體雜亂過失不應道理如未來向現在如是現在往過去如其所應有過失應知謂如前所計諸因緣及所說破道理如是自相故共相故來故死滅故生故業故圓滿相故異相故未來分故說過去未來實有論不應道理如是破已復有難言若過去未來是無云何緣無而有覺轉若言緣無而覺轉者云何不有違教過失如說一切有者謂十二處我今問汝隨汝意答世間取無之覺為起不起若不起者能取無我兔角石女兒等覺皆應是無此不應道理又薄伽梵說我諸無諂聲聞如我所說正修行時若有知有若無知無如是不應道理若言起者汝何所欲此取無覺為作有行為作無行若作有行者取無之覺而作有行不應道理若作無行者此無行覺汝何所欲為緣有事轉為緣無事轉若緣有事轉者無行之覺緣有事轉不應道理若緣無事轉者無有緣無之覺不應道理雖說一切有者謂十二處然於有法密意說有有相於無法密意說有無相所以者何若有相法能持有相若無相法能持無相是故俱名為法俱名為有若異者諸修行人但知於有不知於無應非無間觀所知法此不應道理又雖說言有過去業由此業故眾生受有損害受無損害受此亦依彼習氣密意假說彼法為有謂於諸行中曾有淨不淨業生滅由此因緣故彼行勝異相續而轉是名習氣由此相續所攝習氣故愛不愛果生是故於我無過而汝不應道理又雖說言有過去色有未來色有現在色如是乃至識亦爾者此亦依三種行相密意故說謂因相自相果相依彼因相密意說有未來依彼自相密意說有現在依彼果相密意說有過去是故無過又復不應說過去未來是實有相何以故應知未來有十二種相故一因所顯相二體未生相三待緣相四已生種類相五應生法相六不生法相七未生雜染相八未生清淨相九應可求相十不應求相十一應觀察相十二不應觀察相應知現在亦有十二種相一果所顯相二體已生相三緣會相四已生種類相五剎那相六不復生法相七現雜染相八現清淨相九可喜樂相十不可喜樂相十一應觀察相十二不應觀察相應知過去亦有十二種相一已度因相二已度緣相三已度果相四體已壞相五已滅種類相六不生法相七靜息雜染相八靜息清淨相九應顧戀處相十不應顧戀處相十一應觀察相十二不應觀察相計我論者謂如有一若沙門若婆羅門起如是見立如是論有我有薩埵有命者有生者有養者有數取趣者如是等是實是常諸外道等作如是計問何故彼諸外道起如是見立如是論答由教及理故教如前說理者謂如有一為性尋思為性觀察廣說如前由二種因故一先不思覺率爾而得有薩埵覺故二先已思覺得有作故彼如是思若無我者見於五事不應起於五種有我之覺一見色形已唯應起於色覺不應起於薩埵之覺二見順苦樂行已唯應起於受覺不應起於勝劣薩埵之覺三見已立名者名相應行已唯應起於想覺不應起於剎帝利婆羅門吠舍戍達羅佛授德友等薩埵之覺四見作淨不淨相應行已唯應起於行覺不應起於愚者智者薩埵之覺五見於境界識隨轉已唯應起於心覺不應起於我能見等薩埵之覺由如是先不思覺於此五事唯起五種薩埵之覺非諸行覺是故先不思覺見已率爾而起有薩埵覺如是決定知有實我又彼如是思若無我者不應於諸行中先起思覺得有所作謂我以眼當見諸色正見諸色已見諸色或復起心我不當見如是等用皆由我覺行為先導如於眼見如是於耳鼻舌身意應知亦爾又於善業造作善業止息不善業造作不善業止息如是等事皆由思覺為先方得作用如是等用唯於諸行不應道理由如是思故說有我我今問汝隨汝意答為即於所見事起薩埵覺為異於所見事起薩埵覺耶若即於所見事起薩埵覺者汝不應言即於色等計有薩埵計有我者是顛倒覺若異於所見事起薩埵覺者我有形量不應道理我有勝劣或剎帝利等或愚或智或能取彼色等境界不應道理又汝何所欲為唯於此法自體起此覺耶為亦於餘體起此覺耶若唯於此法自體起此覺者即於所見起彼我覺不應說名為顛倒覺若亦於餘體起此覺者即一切境界各是一切境界覺因不應道理又汝何所欲於無情數有情覺於有情數無情覺於餘有情數餘有情覺為起為不起耶若起者是則無情應是有情有情應是無情餘有情應是餘有情此不應道理若不起者則誹撥現量不應道理又汝何所欲此計我覺為取現量義為取比量義耶若取現量義者唯色等蘊是現量義我非現量義故不應道理若取比量義者如愚稚等未能思度不應率爾起於我覺又我今問汝隨汝意答如世間所作為以覺為因為以我為因若以覺為因者執我所作不應道理若以我為因者先已思覺得有所作不應道理又汝何所欲所作事因為是無常為是常耶若無常者此所作因體是變異而執我有所作不應道理若是常者則無變異無變異法執有所作不應道理又汝何所欲為有動作之我能有所作為無動作之我能有所作耶若有動作之我能有所作者是則常作不應復作若無動作之我能有所作者無動作性而有所作不應道理又汝何所欲為有因故我有所作為無因耶若有因者此我應由餘因策發方有所作不應道理若無因者應一切時作一切事不應道理又汝何所欲此我為依自故能有所作為依他故能有所作若依自者此我自作老病死苦雜染等事不應道理若依他者計我所作不應道理又我今問汝隨汝意答為即於蘊施設有我為於諸蘊中為蘊外餘處為非蘊性耶若即於蘊施設我者是我與蘊無有差別而計有我是實是常不應道理若於諸蘊中者此我為常為無常耶若是常者常住之我為諸苦樂之所損益不應道理若無損益起法非法不應道理若不生起法及非法應諸蘊身畢竟不起又應不由功用我常解脫若無常者離蘊體外有生有滅相續流轉法不可得故不應道理又於此滅壞後於餘處不作而得有大過失故不應道理若蘊外餘處者汝所計我應是無為若非蘊性者我一切時應無染污又我與身不應相屬此不應道理又汝何所欲所計之我為即見者等相為離見者等相若即見者等相者為即於見等上假立有能見者等相為離於見等上別立有能見者等相若即於見等上假立有能見者等相者即應見等是能見者等而汝立我為能見者等不應道理以見者等與見等相無差別故若離於見等上別立有能見者等相者彼見等法為是我所成業為是我所執具若是我所成業者此我若如種子應是無常若言如陶師等假立士夫此我應是無常應是假立而汝言是常是實不應道理若言如具神通假立士夫此我亦應是無常假立於諸所作隨意自在此亦如前不應道理若言如地應是無常又所計我無如地大顯了作業故不應道理何以故世間地大所作業用顯了可得故謂能持萬物令不墜下我無是業顯了可得若如虛空應是無法此不應道理何以故唯於色無假立空故虛空雖是假有而有業用分明可得非所計我故不應道理世間虛空所作業用分明可得者謂由虛空故得起往來屈伸等業是故見等是我所成業不應道理若是我所執具者若言如鎌如離鎌外餘物亦有能斷作用如是離見等外於餘物上見等業用不可得故不應道理若言如火則徒計於我不應道理何以故如世間火離能燒者亦自能燒故若言離見者等相別有我者即所計我相乖一切量不應道理又我今問汝隨汝意答汝所計我為與染淨相相應而有染淨為不與染淨相相應而有染淨耶若與染淨相相應而有染淨者即於諸行中有疾疫災橫及彼止息順益可得即彼諸行雖無有我而說有染淨相相應如於外物內身亦爾雖無有我染淨義成故汝計我不應道理若不與染淨相相應而有染淨者離染淨相我有染淨不應道理又我今問汝隨汝意答汝所計我為與流轉相相應而有流轉及止息耶為不與流轉相相應而有流轉及止息耶若與流轉相相應而有流轉及止息者於諸行中有五種轉相可得一有因二可生三可滅四展轉相續生起五有變異若諸行中此流轉相可得如於身牙河燈乘等流轉作用中雖無有我即彼諸行得有流轉及與止息何須計我若不與彼相相應而有流轉及止息者即所計我無流轉相而有流轉止息不應道理又我今問汝隨汝意答汝所計我為由境界所生若苦若樂及由思業并由煩惱隨煩惱等之所變異說為受者作者及解脫者為不由彼變異說為受者等耶若由彼變異者是即諸行是受者作者及解脫者何須計我設是我者我應無常不應道理若不由彼變異者我無變異而是受者作者及解脫者不應道理又汝今應說自意所欲為唯於我說為作者為亦於餘法說為作者若唯於我者世間不應說火為燒者光為照者若亦於餘法者即於見等諸根說為作者徒分別我不應道理又汝應說自意所欲為唯於我建立為我為亦於餘法建立為我耶若唯於我者世間不應於假說士夫身呼為德友佛授等若亦於餘法者是則唯於諸行假說名我何須更執別有我耶何以故諸世間人唯於假設士夫之身起有情想立有情名及說自他有差別故又汝何所欲計我之見為善為不善耶若是善者何為極愚癡人深起我見又不由方便率爾而起又能令眾生怖畏解脫又能增長諸惡過失不應道理若言不善不應說正及非顛倒若是顛倒所計之我體是實有不應道理又汝何所欲無我之見為善為不善耶若言是善於彼常住實有我上見無有我而是善性非顛倒見不應道理若言不善而一切智者之所宣說精勤方便之所生起令諸眾生不怖解脫能速證得白淨之果諸惡過失如實對治不應道理又汝意云何為即我性自計有我為由我見耶若即我性自計有我者應一切時無無我覺若由我見者雖無實我由我見力故於諸行中妄謂有我是故汝計定實有我不應道理如是不覺為先而起彼覺故思覺為先見有所作故於諸蘊中建立是有故由於彼相安立為有故建立雜染及清淨故建立流轉及止息故建立受者作者及解脫者故施設有作者故施設言說故施設見故計實有我皆不應道理又我今當說第一義我相所言我者唯於諸法假立為有非實有我然此假我不可說言與彼諸法異不異性勿謂此我是實有體或彼諸法即我性相又此假我是無常相是非恒相非安保相是變壞相生起法相老病死法相唯諸法相唯苦惱相故薄伽梵說苾芻當知於諸法中假立有我此我無常無恒不可安保是變壞法如是廣說當知由四因故於諸行中假設有我一為令世間言說易故二為欲隨順諸世間故三為欲斷除謂定無我諸怖畏故四為宣說自他成就功德成就過失令起決定信解心故是故執有我論非如理說計常論者謂如有一若沙門若婆羅門起如是見立如是論我及世間皆是常住非作非作所作非化非化所作不可損害積聚而住如伊師迦謂計前際說一切常者說一分常者及計後際說有想者說無想者說非想非非想者復有計諸極微是常住者作如是計問何故彼諸外道起如是見立如是論我及世間是常住耶答彼計因緣如經廣說隨其所應盡當知此中計前際者謂或依下中上靜慮起宿住隨念不善緣起故於過去諸行但唯憶念不如實知計過去世以為前際發起常見或依天眼計現在世以為前際於諸行剎那生滅流轉不如實知又見諸識流轉相續從此世間至彼世間無斷絕故發起常見或見梵王隨意成立或見四大種變異或見諸識變異計後際者於想及受雖見差別然不見我自相差別是故發起常見謂我及世間皆悉常住又計極微是常住者以依世間靜慮起如是見由不如實知緣起故計有為先有果集起離散為先有果壞滅由此因緣彼謂從眾微性麁物果生漸析麁物乃至微住是故麁物無常極微常住此中計前際後際常住論者是執我論差別相所攝故我論已破當知我差別相論亦已破訖又我今問汝隨汝意答宿住之念為取諸蘊為取我耶若取蘊者執我及世間是常不應道理若取我者憶念過去如是名等諸有情類我曾於彼如是名如是姓乃至廣說不應道理又汝意云何緣彼現在和合色境眼識起時於餘不現不和合境所餘諸識為滅為轉若言滅者滅壞之識而計為常不應道理若言轉者由一境界於一切時一切識起不應道理又汝何所欲所執之我由想所作及受所作為有變異為無變異若言有者計彼世間及我常住不應道理若言無者有一想已復有種種想生復有小想及無量想不應道理又先純有樂已後純有苦復有苦有樂有不苦不樂不應道理又若計命即是身者彼見我是色若計命異於身者彼見我非色若計我俱遍無二無缺者彼見我亦色非色若為對治此故即於此義中由異句異文而起執者彼見我非色非非色又若見少色少非色者彼見有邊若見彼無量者彼見有無邊若復遍見而色分少非色無量或色無量非色分少者彼見亦有邊亦有無邊若為對治此故但由文異不由義異而起執者彼見非有邊非有無邊或見解脫之我遠離二種復次計諸極微常住論者我今問汝隨汝意答汝為觀察已計極微常為不觀察計彼常耶若不觀察者離慧觀察而定計常不應道理若言已觀察者違諸量故不應道理又汝何所欲諸極微性為由細故計彼是常為由與麁果物其相異故計彼常耶若由細者離散損減其性羸劣而言是常不應道理若言由相異故者是則極微超過地水火風之相不同種類相故而言能生彼果不應道理又彼極微亦無異相可得故不中理又汝何所欲從諸極微所起麁物為不異相為異相耶若言不異相者由與彼因無差別故亦應是常是則應無因果決定若異相者汝意云何為從離散極微麁物得生為從聚集耶若言從離散者應一切時一切果生是則應無因果決定若從聚集者汝意云何彼麁果物從極微生時為不過彼形質之量為過彼量耶若言不過彼形質量者從形質分物生形質有分物不應道理若言過者諸極微體無細分故不可分析所生麁物亦應是常此不中理若復說言有諸極微本無今起者是則計極微常不應道理又汝何所欲彼諸極微造作麁物為如種子等為如陶師等耶若言如種子等者應如種子體是無常若言如陶師等者彼諸極微應有思慮如陶師等若言不如種等及陶師等者是則相似喻不可得故不應道理又汝意云何諸外物起為由有情為不爾耶若言由有情者彼外麁物由有情生所依細物不由有情不應道理誰能於彼制其功能若言不由有情者是則無用而外物生不應道理如是隨念諸蘊及眾生故由一境界一切識流不斷絕故由想及受變異不變異故計彼前際及計後際常住論者不應道理又由觀察不觀察故由共相故由自相故由造作故根本所用故極微常論不應道理是故計常論者非如理說復次我今當說常住之相若一切時無變異相若一切種無變異相若自然無變異相若由他亦無變異相又無生相當知是常住相皆宿作因論者謂如有一若沙門若婆羅門起如是見立如是論廣說如經凡諸世間士夫所受者謂現所受苦皆由宿作為因者謂由宿惡為因由勤精進吐舊業故者謂由現法極自苦行現在新業由不作因之所害故者謂諸不善業如是於後不復有漏者謂一向是善性故說後無漏由無漏故業盡者謂諸惡業由業盡故苦盡者謂宿因所感及現法方便所招苦惱由苦盡故得證苦邊者謂證餘生相續苦盡謂無繫外道作如是計問何因緣故彼諸外道起如是見立如是論答由教及理故教如前說理者謂如有一為性尋思為性觀察廣說如前由見現法所作功用不決定故所以者何彼見世間雖具正方便而招於苦雖具邪方便而致於樂彼如是思若由現法所作功用為彼因者彼應顛倒由彼所見非顛倒故是故彼皆以宿作為因由此理故彼起如是見立如是論今應問彼汝何所欲現法方便所招之苦為用宿作為因為用現法方便為因若用宿作為因者汝先所說由勤精進吐舊業故現在新業由不作因之所害故如是於後不復有漏乃至廣說不應道理若用現法方便為因者汝先所說凡諸世間士夫所受皆由宿作為因不應道理如是現法方便苦宿作為因故現法功用為因故皆不應道理是故此論非如理說復次我今當說如實因相或有諸苦唯用宿作為因謂如有一自業增上力故生諸惡趣或於貧賤家生或有苦等雜因所生謂如有一因邪事王不獲樂果而反致苦如事於王如是由諸言說商賈等業由事農業由劫盜業或於他有情作損害事若有福者獲得富樂若無福者雖設功用而無果遂或復有法純由現在功用因得如新所造引餘有業或聽聞正法於法覺悟或復發起威儀業路或復修學工巧業處如是等類唯因現在方便功用自在等作者論者謂如有一若沙門若婆羅門起如是見立如是論凡諸世間士夫所受彼一切或以自在變化為因或餘丈夫變化為因諸如是等謂說自在等不平等因論者作如是計問何因緣故彼諸外道起如是見立如是論答由教及理故教如前說理者謂如有一為性尋思為性觀察廣說如前彼由現見於因果中世間有情不隨意轉故作此計所以者何現見世間有情於彼因時欲修淨業不遂本心反更為惡於彼果時願生善趣不遂本心反墮惡趣意為受樂不遂所欲反受諸苦由見如是故彼作是思世間諸物必應別有作者生者及變化者為彼物父謂自在天或復其餘今當問彼嗢柁南曰功能無體性攝不攝相違有用及無用為因成過失論曰汝何所欲大自在天變化功能為用業方便為因為無因耶若用業方便為因者唯此功能用業方便為因非餘世間不應道理若無因者唯此功能無因非世間物不應道理又汝何所欲此大自在為墮世間攝為不攝耶若言攝者此大自在即同世法而能遍生世間不應道理若不攝者即是解脫而言能生世間不應道理又汝何所欲為須用故變生世間為不須用耶若須用者是則於彼須用無有自在而於世間有自在者不應道理若不須用者無有所須而生世間不應道理又汝何所欲此所出生為唯大自在為因為亦取餘因耶若唯大自在為因者是則若時有大自在是時即有出生若時有出生是時即有大自在而言出生用大自在為因者不應道理若言亦取餘因者此為唯取樂欲為因為除樂欲更取餘因若唯取樂欲為因者此樂欲為唯取大自在為因為取餘因耶若唯大自在為因者若時有大自在是時即有樂欲若時有樂欲是時即有大自在便應無始常有出生此亦不應道理若言亦取餘因者此因不可得故不應道理又於彼欲無有自在而言於世間物有自在者不應道理如是由功能故攝不攝故用無用故為因性故皆不應道理是故此論非如理說執害為正法論者謂如有一若沙門若婆羅門起如是見立如是論若於彼祠中呪術為先害諸生命若能祀者若所害者若諸助伴彼一切皆得生天問何因緣故彼諸外道起如是見立如是論答此違理論諂誑所起不由觀察道理建立然於諍競惡劫起時諸婆羅門違越古昔婆羅門法為欲食肉妄起此計又應問彼汝何所欲此呪術方為是法自體為是非法自體若是法自體者離彼殺生不能感得自所愛果轉彼非法以為正法不應道理若是非法自體者自是不愛果法而能轉餘不愛果法者不應道理如是破已復有救言如世間毒呪術所攝不能為害當知此呪術方亦復如是今應問彼汝何所欲如呪術方能息外毒亦能息內貪瞋癡毒為不爾耶若能息者無處無時無有一人貪瞋癡等靜息可得故不中理若不能靜息者汝先所說如呪術方能息外毒亦能息除非法業者不應道理又汝何所欲此呪術方為遍一切為不遍耶若言遍者自所愛親不先用祀者不應道理若不遍者此呪功能便非決定不應道理又汝何所欲此呪功能為但轉因亦轉果耶若但轉因者於果無能不應道理若亦轉果者應如轉變即令羊等成可愛妙色然捨羊等身已方取天身不應道理又汝何所欲造呪術者為有力能及悲愍不若言有者離殺彼命不能將彼往生天上不應道理若言無者彼所造呪能有所辦不應道理如是由因故譬喻故不決定故於果無能故呪術者故不應道理是故此論非如理說又我今說非法之相若業損他而不治現過是名非法又若業諸修道者共知此業感不愛果又若業一切智者決定說為不善又若業自所不欲又若業染心所起又若業待邪呪術方備功驗又若業自性無記諸如是等皆非法相邊無邊論者謂如有一若沙門若婆羅門依止世間諸靜慮故於彼世間住有邊想無邊想俱想不俱想廣說如經是故起如是見立如是論世間有邊世間無邊世間亦有邊亦無邊世間非有邊非無邊當知此中已說因緣及能計者是中若依斷邊際求世邊時若憶念壞劫即於世間起有邊想若憶念成劫即於世間起無邊想若依方域周廣求世邊時若下過無間更無所得上過第四靜慮更無所得傍一切處不得邊際爾時即於上下起有邊想於傍處所起無邊想若為治此執依於異文義無差別即於世間起非有邊想非無邊想今應問彼汝何所欲從前壞劫已來為更有世間生起為無起耶若言有者汝計世間有邊不應道理若言無者汝今依此世間而住念世間邊不應道理如是從彼來有故從彼來無故皆不應道理是故此論非如理說不死矯亂論者謂四種不死矯亂外道如經廣說應知彼諸外道若有人來依世間道問善不善依出世道問苦集滅道爾時便自稱言我是不死亂者隨於處所依不死淨天不亂詰問即於彼所問以言矯亂或託餘事方便避之或但隨問者言詞而轉是中第一不死亂者覺未開悟第二於所證法起增上慢第三覺已開悟而未決定第四羸劣愚鈍又復第一怖畏妄語及怖畏他人知其無智故不分明答言我無所知第二於自所證未得無畏懼他詰問怖畏妄語怖畏邪見故不分明說我有所證第三怖畏邪見怖畏妄語懼他詰問故不分明說我不決定如是三種假託餘事以言矯亂第四唯懼他詰問於世間道及出世道皆不了達於世文字亦不善知而不分明說言我是愚鈍都無所了但反問彼隨彼言詞而轉以矯亂彼此四種論發起因緣及能計者并破彼執皆如經說由彼外道多怖畏故依此見住若有人來有所詰問即以諂曲而行矯亂當知此見是惡見攝是故此論非如理說無因見論者謂依止靜慮及不正思惟建立二種如經廣說應知問何因緣故彼諸外道依不正思惟起如是見立如是論我及世間無因而起答略而言之見不相續以為先故諸內外事無量差別種種生起或復有時見諸因緣空無果報謂見世間無有因緣或時欻爾大風卒起於一時間寂然止息或時忽爾暴河彌漫於一時間宛然空竭或時欝爾果木敷榮於一時間颯然衰悴由如是故起無因見立無因論今應問彼汝宿住念為念無體為念自我若念無體者無體之法未曾串習未曾經識而能隨念不應道理若念自我者而計我先無後欻然生不應道理又汝何所欲一切世間內外諸物種種生起或欻然而起為無因耶為有因耶若無因者種種生起欻然而起忽復不生不應道理若有因者汝計我及世間無因而生不應道理如是念無體故念自我故內外諸物不由因緣種種異故由彼因緣種種異故不應道理是故此論非如理說斷見論者謂如有一若沙門若婆羅門起如是見立如是論乃至我有麁色四大所造之身住持未壞爾時有病有癰有箭若我死後斷壞無有爾時我善斷滅如是欲廛諸天色廛諸天無色空處所攝乃至非想非非想處所攝廣說如經謂說七種斷見論者作如是計問何因緣故彼諸外道起如是見立如是論答由教及理故教如前說理者謂如有一為性尋思為性觀察廣說如前彼如是思若我死後復有身者應不作業而得異熟若我體性一切永無是則所受業果亦應無有觀此二種理俱不可是故起如是見立如是論我身死已斷滅無有猶如瓦石若一破已不可還合彼亦如是應知今應問彼汝何所欲為蘊斷滅為我斷耶若言蘊斷滅者蘊體無常因果展轉生起不絕而言斷滅不應道理若我斷者汝先所說麁色四大所造之身有病有癰有箭欲廛諸天色廛諸天無色空處所攝乃至非想非非想處所攝不應道理如是若蘊斷滅若我斷滅皆不應理是故此論非如理說空見論者謂如有一若沙門若婆羅門起如是見立如是論無有施與無有愛養無有祠祀廣說乃至世間無有真阿羅漢復有起如是見立如是論無有一切諸法體相問何因緣故彼諸外道起如是見立如是論答由教及理故教如前說理者謂如有一為性尋思為性觀察廣說如前又依世間諸靜慮故見世施主一期壽命恒行布施無有斷絕從此命終生下賤家貧窮匱乏彼作是思定無施與愛養祠祀復見有人一期壽命恒行妙行或行惡行見彼命終墮於惡趣生諸那落迦或往善趣生於天上樂世界中彼作是思定無妙行及與惡行亦無妙行惡行二業異熟復見有一剎帝利種命終之後生婆羅門吠舍戍達羅諸種姓中或婆羅門命終之後生剎帝利吠舍戍達羅諸種姓中吠舍戍達羅等亦復如是彼作是思定無此世剎帝利等從彼世間剎帝利等種姓中來亦無彼世剎帝利等從此世間剎帝利等種姓中去又復觀見諸離欲者生於下地又見母命終已生而為女女命終已還作其母父終為子子還作父彼見父母不決定已作如是思世間必定無父無母或復見人身壞命終由彼或生無想或生無色或入涅槃故求彼生處不能得見彼作是思決定無有化生眾生以彼處所不可知故或於自身起阿羅漢增上慢已臨命終時自見生相彼作是念世間必無真阿羅漢如是廣說問復何因緣或有起如是見立如是論無有一切諸法體相答以於如來所說甚深經中相似甚深離言說法不能如實正覺了故又於安立法相不如道理而思惟故起於空見彼作是念決定無有諸法體相今應問彼汝何所欲為有生所受業及有後所受業為一切皆是生所受耶若俱有者汝先所說無有施與無有愛養無有祠祀無有妙行無有惡行無有妙行惡行諸業異熟無此世間無彼世間不應道理若言無有後所受者諸有造作淨與不淨種種行業彼命終已於彼生時頓受一切淨與不淨諸業異熟不應道理又汝何所欲凡從彼胎藏及從彼種子而生者彼等於此為是父母為非父母耶若言是父母者汝言無父無母不應道理若言彼非父母者從彼胎藏及彼種子所生而言非父非母不應道理若時為父母是時非男女若時為男女是時非父母無不定過又汝何所欲為有彼處受生眾生天眼不見為無有耶若言有者汝言無有化生眾生不應道理若言無者是則撥無離想欲者離色欲者離三界欲者不應道理又汝何所欲為有阿羅漢性而於彼起增上慢為無有耶若言有者汝言世間必定無有真阿羅漢不應道理若言無者若有發起不正思惟顛倒自謂是阿羅漢此亦應是真阿羅漢不應道理又應問彼汝何所欲圓成實相法依他起相法遍計所執相法為有為無若言有者汝言無有一切諸法體相不應道理若言無者應無顛倒所執亦無雜染及無清淨此不應理如是若生後所受故非不決定故有生處故有增上慢故有三種相故不應道理是故此論非如理說妄計最勝論者謂如有一若沙門若婆羅門起如是見立如是論婆羅門是最勝種類剎帝利等是下劣種類婆羅門是白色類餘種是黑色類婆羅門種可得清淨非餘種類諸婆羅門是梵王子腹口所生從梵所出梵所變化梵王體胤謂鬪諍劫諸婆羅門作如是計問何因緣故諸婆羅門起如是見立如是論答由教及理故教如前說理者謂如有一為性尋思為性觀察廣說如前以見世間真婆羅門性具戒故又貪名利及恭敬故作如是計今應問彼汝何所欲為唯餘種類從母產生為婆羅門亦爾耶若唯餘種類者世間現見諸婆羅門從母產生汝謗現事不應道理若婆羅門亦爾者汝先所說諸婆羅門是最勝種類剎帝利等是下劣種類不應道理如從母產生如是造不善業造作善業造身語意惡行造身語意妙行於現法中受不愛果若受愛果於彼後世生諸惡趣若生善趣若三處現前是彼是此由彼由此入於母胎從是而生若世間工巧處若作業處若善不善若王若臣若機捷若增進滿足若為王顧錄以為給侍若不顧錄若是老病死法若非老病死法若修梵住已生於梵世若復不爾若修菩提分法若不修習若悟聲聞菩提獨覺菩提無上菩提若復不爾又汝何所欲為從勝種類生此名為勝為由戒聞等耶若由從勝類生者汝論中說於祠祀中若聞勝若戒勝取之為量此言應不中理若由戒聞等者汝先所說諸婆羅門是最勝類餘是下劣不應道理如是產生故作業故受生故工巧業處故增上故彼所顧錄故梵住故修覺分故證菩提故戒聞勝故不應道理是故此論非如理說妄計清淨論者謂如有一若沙門若婆羅門起如是見立如是論若我解脫心得自在瑜伽自在名為清淨謂於諸天微妙五欲堅著攝受嬉戲娛樂隨意受用是則名得現法涅槃第一清淨又若離欲惡不善法於初靜慮得具足住乃至第四靜慮得具足住是亦名得現法涅槃第一清淨復有外道起如是見立如是論若有眾生於孫陀利迦河中沐浴支體所有罪障一切除滅如於孫陀利迦河如是於婆胡陀河伽耶河薩羅薩伐底河殑伽河等中沐浴支體所有罪障一切除滅第一清淨復有外道計持狗戒以為清淨或持牛戒或持油墨戒或持露形戒或持灰戒或持自苦戒或持糞穢戒等計為清淨謂說現法涅槃外道及說水等清淨外道作如是計問何因緣故彼起如是見立如是論答由教及理故教如前說理者謂如有一為性尋思為性觀察廣說如前彼謂得諸縱任自在欲自在瑜伽自在名勝清淨然不如實知縱任自在等相又如有一計由自苦身故自惡解脫或造過惡過惡解脫今應問彼汝何所欲諸有於妙五欲嬉戲受樂者為離欲貪為未離貪耶若已離貪者於世五欲嬉戲受樂不應道理若未離貪者計為解脫清淨不應道理又汝何所欲諸得初靜慮乃至具足住第四靜慮者彼為已離一切貪欲為未離耶若言已離一切貪欲者但具足住乃至第四靜慮不應道理若言未離一切貪者計為究竟解脫清淨不應道理又汝何所欲為由內清淨故究竟清淨為由外清淨故究竟清淨若由內者計於河中沐浴而得清淨不應道理若由外者內具貪瞋癡等一切穢垢但除外垢計究竟淨不應道理又汝何所欲為執受淨物故而得清淨為執受不淨物故得清淨耶若由執受淨物故得清淨者世間共許狗等不淨而汝計執受狗等戒得清淨者不應道理若由執受不淨物者自體不淨而能令他淨不應道理又汝何所欲諸受狗等戒者為行身等邪惡行故而得清淨為行身等正妙行故得清淨耶若由行邪惡行者行邪惡行而計清淨不應道理若由行正妙行者持狗等戒則為唐捐而汝計彼能得清淨不應道理如是離欲不離欲故內外故受淨不淨故邪行正行故不應道理是故此論非如理說妄計吉祥論者謂如有一若沙門若婆羅門起如是見立如是論若世間日月薄蝕星宿失度所欲為事皆不成就若彼隨順所欲皆成為此義故精勤供養日月星等祠火誦呪安置茅草滿瓮毘羅婆果及餉佉等謂曆算者作如是計問何因緣故彼起如是見立如是論答由教及理故教如前說理者謂如有一為性尋思為性觀察廣說如前彼由獲得世間靜慮世間同謂是阿羅漢若有欲得自身富貴快樂所祈果遂者便往請問然彼不如實知業果相應緣生道理但見世間日月薄蝕星度行時爾時眾生淨不淨業異熟成熟彼即計為日月等作復為信樂此事者建立顯說今應問彼汝何所欲世間興衰等事為是日月薄蝕星度等作為淨不淨業之所作耶若言日等作者現見盡壽隨造福非福業感於興衰苦樂等果不應道理若淨不淨業之所作者汝言由日等作不應道理如是日等作故淨不淨業作故不應道理是故此論非如理說如是十六種異論由二種門發起觀察由正道理推逐觀察彼一切種皆不應理論法多種者嗢柁南曰論體論處所論據論莊嚴論負論出離論多所作法論曰論法有七種一論體性二論處所三論所依四論莊嚴五論墮負六論出離七論多所作法論體性者復有六種一言論二尚論三諍論四毀謗論五順正論六教導論言論者謂一切言說言音言詞尚論者謂世所樂聞語論諍論者謂或依諸欲所起若自所攝諸欲他所逼奪若他所攝諸欲自行逼奪若於自他所愛有情所攝諸欲互相侵奪謂歌舞戲笑等所攝若倡女僕從等所攝或為觀看或為受用於如是等諸欲差別事中未離欲者為欲界貪現所染者因堅執故因縛著故因耽嗜故因貪愛故發憤現威互相鬪諍異諍乖諍違害諍論或依惡行所起若自所作身語惡行他所譏毀若他所作身語惡行自行譏毀若自他所愛有情所作身語惡行互相譏毀於如是事中為作未作諸惡行者重貪瞋癡所拘執者因堅執故因攝受故因貪愛故更相發憤以染污心現威鬪諍異諍乖諍違害諍論或依諸見所起謂身見斷常無因惡因雨種外道等所起邪見及餘種種諸惡見類於如是諸見中或於自所執他所遮斷或於他所執自行遮斷或為令他離所執見或為攝受所未執見於此事中未離欲者如前乃至違害諍論是名諍論毀謗論者謂更相憤怒以染污心振發威勢互相謗毀謂麁語所攝或妄語所攝或綺語所攝乃至惡說法律中若為有情宣說彼法若銓量刊定若教授教誡等皆名毀謗論何以故非撥實相故引惡道故徒設功勞無義利故是故此論名毀謗論順正論者謂於善說法律中若為有情宣說正法若銓量刊定若教授教誡等為斷有情所起疑故為善通達甚深義故為令智見畢竟淨故皆名順正論何以故順正行故順正義故是故此論名順正論教導論者謂於順正論中為令修習增上心學增上慧學故所有教誨心未定者令心得定心已定者令心解脫未得真實智者開悟令得已得真實智者令其修滿名教導論何以故分明委悉教導有情故是故此論名教導論問如實觀察此六種論幾論真實能引義利所應修習幾不真實能引無義所應遠離答最後二論是真實引義利應修習中間二論不真實引無義應遠離初二種論應分別論處所者當知亦有六種一於國王前二於執理者前三於大眾中四於善解法義者前五於沙門婆羅門前六於樂法義者前論所依者有十種應知謂所成義有二種能成法有八種所成義二種者一自性二差別所成自性者謂有立為有無立為無所成差別者謂有上立有上無上立無上常立為常無常立無常如是有色無色有見無見有對無對有漏無漏有為無為如是等無量差別義門是名所成差別應知能成法八種者一立宗二辯因三引喻四同類五異類六現量七比量八至教立宗者謂依二種所成義各別攝受自宗所許若論教所攝若自辯所立若從他所聞或為成立自宗或為顯他宗過或為折伏憍慢或為摧屈陵侮或為悲愍有情辯因者謂為成就所立宗故依所引喻同類異類現量比量及與至教辯道理因引喻者亦為成就所立義故引因所依諸餘世間串習共許易了之法以為比況同類者謂或於現在或先所見相貌相屬遞互相似此復四種一自體二業三法四因果自體相似者謂彼相貌更互相似業相似者謂彼作用更互相似法相似者謂自體上法門差別展轉相似如無常法與苦法苦法與無我法無我法與生法生法與老法老法與死法如是有色無色有見無見有對無對有漏無漏有為無為如是等無量法門差別更互相似因果相似者謂彼因果能成所成更互相似是名同類異類者所謂諸法隨其異義互不相似此亦四種翻上應知現量者有三種相一非不現見相二非思搆所成相三非錯亂所見相非不現見相者復有四種應知謂由諸根不壞作意現前時同類生異類生無障礙不極遠同類生者謂欲纏諸根於欲纏境上地諸根於上地境已生已等生若生若起是名同類生異類生者謂上地諸根於下地境若已生等是名異類生無障礙者復有四種一非覆障所礙二非隱障所礙三非映障所礙四非惑障所礙覆障所礙者謂黑闇無明闇不澄淨色之所覆隔隱障所礙者謂或藥草力或呪術力或神通力之所隱蔽映障所礙者謂少為多物之所映奪故不可見或飲食等為諸毒藥之所映奪或髮毛端為餘麁物之所映奪如是等類無量無邊且如小光為大光所映不可得見所謂日光映星月等又如能治映奪所治令不可得謂不淨觀映奪淨相無常苦無我觀映奪常樂我相無相觀力映奪眾相惑障所礙者謂幻化所作或相貌差別或復相似或內所作目眩惛夢悶亂酒醉放逸癲狂如是等類名為惑障若不為此四障所礙名無障礙不極遠者謂非三種極遠一處極遠二時極遠三推折極遠如是總名非不現見由非不現見故名現量非思搆所成相者復有二種一纔取便成取所依境二建立境界取所依境纔取便成取所依境者謂若境能作纔取便成取之所依猶如良醫授病者藥色香味觸悉皆具足有大勢力成熟威德當知此藥色香味觸纔取便成取所依境藥之所有大勢熟德病若未愈思搆所成若病愈時便非思搆如是等類名為纔取便成取所依境建立境界取所依境者謂若境能為建立境界取之所依如瑜伽師假想思搆地界水界火界風界若於地界假為水解即依地想建立水想若於地界假為火風二解即依地想建立火風二想此中地想即是建立境界取地界即是建立境界取之所依如於地想如是於水火風想如其所應盡當知是名建立境界取所依境此中建立境界取所依境非是思搆所成假想所解地等諸界若解未成是名思搆所立解若成就即非思搆如是名為非思搆所成由非思搆之所成故名為現量非錯亂所見相者當知或五種或七種五種者謂非五種錯亂所見五種錯亂者一想錯亂二數錯亂三形錯亂四顯錯亂五業錯亂七種者謂非七種錯亂所見七種錯亂者即此五種錯亂及餘二種遍行錯亂合為七種二種錯亂者一心錯亂二見錯亂想錯亂者謂於非彼相起彼相想如於陽焰鹿渴想起於水想數錯亂者謂於少數起多增上慢如瞖眩者於一月處見多月像形錯亂者謂於餘形起餘形增上慢如於旋火見彼輪形顯錯亂者謂於餘顯色起餘顯色增上慢如為迦末羅病損壞眼根於非黃色悉見黃相業錯亂者謂於無業起有業增上慢如執拳馳走見樹奔流心錯亂者謂即於五種所錯亂義心生喜樂見錯亂者謂即於五種所錯亂義忍受顯說安立寶重妄想堅執若非如是錯亂所見名為現量問如是現量誰所有耶答略說四種所有一色根現量二意受現量三世間現量四清淨現量色根現量者謂色相五根所行境界如前所說現量體相意受現量者謂諸意根所行境界如前所說現量體相世間現量者謂即前二種總名世間現量清淨現量者謂若世間現量亦是清淨現量有清淨現量非世間現量謂出世智於所行境有知為有無知為無有上知有上無上知無上不共世間名清淨現量比量者謂與思擇俱推度境界此復五種一相二體三業四法五因果相比量者謂隨其所有相貌相屬或由現在及先所見推度境界如以見幢故比知有車以見煙故比知有火如是以王比國以夫比妻以角犎比牛以形軟髮黑輕舉色美比知是少以面皺髮白等比知是老以執自相比道比俗以樂見聖者樂聞正法遠離憍慢比正信者以善思所思善說所說善作所作比聰叡者以慈悲愛語勇猛樂施善能解釋甚深義意比知菩薩以掉動輕轉嬉戲歌笑等比未離欲以諸威儀恒寂靜故比知離欲以具如來微妙相好智慧寂靜勝行辯才比知如來應正等覺具一切智見彼幼年所有相貌比知老時當有是事諸如是等名相比量體比量者由現見彼自體性故比類彼物不現見體或現見彼一分自體比類餘分如以現在比類去來或以過去比未來事或以現近事比現遠事又如衣服飲食嚴具車乘等事觀見少分得失之相比知一切又以一分成熟比餘熟分如是等類名體比量業比量者謂以作用比業所依如見遠物無有動搖鳥集其上如是等事比知是杌若有動搖等事比知是人若見跡步寬長比知是象身曳地行比知是蛇若聞嘶聲比知是馬哮吼比師子咆吼比牛王見比於眼聞比於耳嗅比於鼻甞比於舌觸比於身識比於意以杖尋水礙杖比地若見是處草木滋潤莖葉青翠比知有水若見熱灰比知有火若見草木搖動比知有風若見瞑目執杖蹎蹷失路等比知是盲高聲側聽比知是聾以所作業比知正信聰叡菩薩未離欲離欲如來如前應知法比量者謂於一切相屬著法以一比餘如屬無常比知有苦以屬苦故比空無我以屬生故比有老法以屬老故比有死法以屬有色有見有礙比有處所及有形質屬有漏故比知有苦屬無漏故比知無苦屬有為故比知生住異滅之法屬無為故比知反彼如是等類名法比量因果比量者謂因果相比如見物行比有所至見有所至比先有行若見有人如法事王比知當獲廣大祿位見大祿位比知先已如法事王若見有人備善作業比知必當獲大財富見大財富比知先已備善作業見善惡行比當興衰見有興衰比先善惡若見豐饒飲食比知飽滿見有飽滿比豐飲食若見有人食不平等比知有病若見有病比知食不平等見有靜慮比知離欲見離欲者比有靜慮若見修道比知必獲四沙門果若見有獲四沙門果比知修道如是等類當知是名因果比量如是總名比量至教者謂一切智人所設言教或從彼聞法隨法行此復三種一聖言所攝二對治離染三不違法相聖言所攝者所謂如來及諸弟子所說經教展轉流布傳來至今不違正法不違正義對治雜染者謂依此法善修習時能永調伏貪瞋癡等一切煩惱及隨煩惱不違法相者謂翻違法相當知是名不違法相何等名為違法相耶謂於無相增為有相如執有我有情命者生者等或常或斷有色無色如是等類或於有相減為無相或於決定立為不定如一切行皆是無常一切有漏皆性是苦一切諸法皆是無我而妄建立一分是常一分無常一分是苦一分非苦一分有我一分無我如是於佛所立不可記法一向記別又復推求謂應立記或於不定建立為定如執一切樂受皆貪所隨眠一切苦受瞋所隨眠一切不苦不樂受癡所隨眠一切苦樂皆是有漏思已造業唯受苦報如是等類或於有相法中無差別相建立差別有差別相立為無別如依有為差別之相於無為法亦別建立依無為法無差別相於有為法亦不別立如於有為無為如是於有色無色有見無見有對無對有漏無漏等隨其所應盡當了知又於有相不如正理立因果相如立妙行感不愛果立諸惡行能感愛果計於惡說法律之中習諸邪行能得清淨於佛善說法律之中修行正行不得清淨又於雜染立為清淨於清淨法立為雜染於不實相以假言說立為真實於真實相以假言說立不真實如於永離言說法中以言戲論建立勝義如是等類名違法相翻此違相名不違相是名至教問若一切法自相成就自義差別法爾建立復何因緣立有二種所成義耶答為欲生成他信解故非為生成諸法相貌問為欲成就所成立義何故先說立宗耶答為先顯示自所愛樂義故問何故次辯因耶答為欲開顯依現見法決定道理即於所立宗義不捨離故問何故次引喻耶答為欲顯現能成道理之所依止現見法故問何故後說同類異類現量比量至教等耶答為欲開示因喻二種相違不相違智故又相違者由二種因一由不決定故二由同所成故不相違者亦由二因一由決定故二由異所成故此中相違者為成所立宗義不能為量故不名量不相違者為成所立宗義能為正量故名為量是名論所依論莊嚴者有五種應知一善自他宗二語具圓滿三無畏四敦肅五應供善自他宗者謂如有一於此正法及毘柰耶深生愛樂即於自論宗本讀誦受持正聞審慮純熟修行已善已說已明復於彼法彼毘柰耶不愛不樂但於彼論宗本讀誦受持聞思純熟而不修行然已善已說已明是名善自他宗語具圓滿者謂如有一音聲圓滿不犯音聲音聲者謂具五德一不鄙陋二輕易三雄朗四相應五義善云何不鄙陋謂離諸邊國鄙俚詞故云何輕易謂世間共立非餘說故云何雄朗所謂於義建立言詞為成彼義巧妙雄壯故云何相應所謂前後功德法義相符順故云何義善謂能引發世出世利無顛倒故又此相應論者復由九種差別相故語具圓滿應知一不雜亂二不麁獷三辯了四限量五與義相應六以時七決定八顯了九相續以此足前總名語具圓滿無畏者謂如有一處在多眾異眾大眾勝眾諦眾善眾等中其心無有下劣怯懼身無戰汗面無怖色聲不動掉語不怯弱如是等類名為無畏敦肅者謂如有一性不忿毒面無變改身不掉動如是等類名為敦肅應供者謂如有一性善可樂性不惱他尋常住善可樂地者隨順他心而發言語知時如實為益自他能引義利言詞柔軟如對親友是名應供若有依五論莊嚴相興言論者當知復有二十七種稱讚功德何等名為二十七種一眾所敬重二言必信受三於大眾中轉加無畏四於他所宗深知過隙五於自所宗知決定德六無有僻執七於所受論情無偏黨八於自正法及毘柰耶無能引奪九於他所說速能了悟十於他所說速能領受十一於他所說速解理趣十二能以語德勝伏大眾十三悅可信解因明論者十四能善宣釋義句文字十五身不勞倦十六心不勞倦十七言不謇澁十八辯才無盡十九身不頓顇二十念無忘失二十一心無損害二十二咽喉無損二十三凡所宣吐分明易了二十四善護自心令無忿怒二十五善順他心令無憤恚二十六令對論者心生淨信二十七凡有所行不招怨對廣大名稱聲流十方世咸傳唱此大法師處大師數如受欲者以末尼真珠瑠璃等寶廁環釧等寶莊嚴具以自莊嚴威德熾盛光明普照如是論者以二十七種稱讚功德廁此五種論莊嚴具以自莊嚴威德熾盛光明普照是故名此為論莊嚴論墮負者謂有三種應知一捨言二言屈三言過捨言者謂立論者以十三種詞謝對論者捨所言論何等名為十三種詞謂立論者謝對論者曰我論不善汝論為善我不善觀汝為善觀我論無理汝論有理我論無能汝論有能我論屈伏汝論成立我之辯才唯極於此過此已上更善思量當為汝說且置是事我不復言以如是等十三種詞謝對論者捨所言論捨所論故當知摧破為他所勝墮在他後屈伏於彼是故捨言名墮負處言屈者如立論人為對論者之所屈伏或假餘事方便而退或引外言或現憤發或現瞋恚或現高慢或顯彼所覆或現惱害或現不忍或現不信或復默然或復憂慼或竦肩伏面或沈思詞窮假託餘事方便而退者謂捨前所立更託餘宗捨先因喻同類異類現量比量及至教量更託餘因乃至至教引外言者謂捨所論事或論飲食或論王臣盜賊衢路倡穢等事假託外緣捨本所立現憤發者謂以麁言擯對論者現瞋恚者謂以怨報之言責對論者現高慢者謂以卑賤種族等言毀對論者顯彼所覆者謂以發他所覆惡行之言舉對論者現惱害者謂以害酷怨言罵對論者現不忍者謂發怨言怖對論者現不信者謂以破戒行言謗對論者或默然者謂語業頓盡或憂慼者謂意業焦惱竦肩伏面者謂威勇身業而頓萎顇沈思詞窮者謂才辯俱竭如是十三種事當知言屈前二妄行矯亂中七發起邪行後四計行窮盡是名言屈墮在負處言過者謂立論人有九種過故名言過何等為九一雜亂二麁獷三不辯了四無限量五非義相應六非時七不決定八不顯了九不相續雜亂者謂捨所論事雜說異語麁獷者謂憤發卒暴言詞躁急不辯了者謂若法若義眾及對論所不領悟無限量者謂於所說義言詞複重或復減少非義相應者當知十種一無義二違義三損理四與所成等五招集過難六不得義利七義無次序八義不決定九成立已成十順不稱理諸邪惡論非時者謂所應說前後不次不決定者謂立已復毀毀而復立速疾轉換難可了知不顯了者謂犯聲明相不領而答或先為典語後作俗語或復翻此不相續者謂於中間言詞斷絕凡所言論犯此九失是名言過論出離者謂立論者三種觀察興廢言論云何名為三種觀察一觀察德失二觀察眾會三觀察善不善云何觀察德失謂立論者方欲立論應如是觀我立是論將無自損損他及俱損耶不生現法後法及俱罪耶勿起身心所有諸憂苦耶莫由此故執持刀杖鬪罵諍訟諂言妄語而發起耶將無種種惡不善法而生長耶非不利益安樂自及他耶非不利益安樂多眾生耶非不憐愍於世間耶不因此故諸天世人無義無利不安樂耶彼立論者如是觀時若自了知我所立論能為自損乃至天人無義無利及不安樂便自思擇不應立論若如實知我所立論不為自損乃至能引天人義利安樂便自思擇應當立論是名第一論出離相云何觀察眾會謂立論者應當觀察現前眾會為有執著為無執耶為有賢正為無有耶為有善解為無解耶如是觀時若知眾會有所執著非無執著唯不賢正無有賢正唯不善解無善解者便自思擇於是眾中不應立論若知眾會無所執著非有執著唯有賢正無不賢正唯有善解無不解者便自思擇於是眾中應當立論是名第二論出離相云何觀察善不善謂立論者應自觀察善與不善我於論體論處論依論嚴論負論出離等為善為不善耶我為有力建立自論摧伏他論於彼負處解脫不耶如是觀時若自了知我為不善非善解了我無力能非有力能便自思擇與對論者不應立論若自了知我善非不善有力非無力便自思擇與對論者應共立論是名第三論出離相論多所作法者謂有三種於所立論多所作法一善自他宗二無畏三辯才問如是三法何故名為於所立論多有所作答由善了達自他宗故於一切法能起談論由無畏故於一切眾能起談論由辯才故於諸問難能善酬答是故此三名為於所立論多所作法釋應知多種者嗢柁南曰體釋文義法起義難次師說眾聽讚佛略廣學勝利論曰體者諸經體性略有二種謂文及義當知文是所依義是能依如是二種總名所知境界釋者略有五種應知一法二等起三義四釋難五次第文者略有六種一名身二句身三字身四語五相六機請名身者謂共了增語此復略說有十二種一假名二實名三總名四別名五隨義名六戲論名七易名八難名九顯名十隱名十一略名十二廣名假名者謂於內諸蘊立我有情命者等名於外諸色立瓶衣車乘等名實名者謂於眼等色等立根義等名總名者謂有情色受大種等名別名者謂佛友德友青黃等名隨義名者謂質礙故名色領納故名受能照能燒故名為日如是等名戲論名者如呼貧名富如是等類不觀於義施設彼名易名者謂共所知想難名者謂翻於彼顯名者謂其義易曉隱名者謂其義難曉如達羅弭荼明呪略名者謂一字名廣名者謂多字名句身者謂依名字釋義滿足此復六種一不滿句二滿句三所成句四能成句五序句六釋句不滿句者謂文不究竟義不究竟更加餘句方得成滿如說諸惡者莫作諸善者奉行善調伏自心是諸佛聖教若唯言諸惡則於文未足若復言諸惡者又於義未足若具言諸惡者莫作則二俱滿足是即名為第二滿句所成句者所謂前句待後句成如說諸行無常有起盡法生必滅故彼寂為樂此中諸行無常是所成句由有起盡法句之所成立能成句者謂第二句以能成立第一句故序句者如言善人釋句者如言謂趣正丈夫字身者謂若究竟若不究竟名之與句二種所依四十九字此中欲為名首名為句首句必有名若唯一字則不成句又若有字名所不攝則唯字無名問何因緣故建立名等三種身耶答為領增語觸所生受故問名者何義答目種種事令世共知故又能令意作種種相故又由語言所傳述故謂之為名問句者何義答攝受於名究竟顯了不現見義故名為句問文者何義答顯發名句故謂之文如薄伽梵說增語增語路如是廣說增語者謂一切眾類共所立名增語路者謂眾類之欲能起彼故詞者謂彼相應語及與各別彼彼方言彼所依故名為彼路施設者謂分析一法建立多種彼所依處名為彼路欲即是詞無有別欲此詞即是增語施設之路彼名身等略有六種依處一法二義三補特伽羅四時五數六處所彼廣分別如聞所成地語者當知略有八分謂上首美妙等由彼語言具足相應乃至常委分資糧等德故能說正法上首語者趣涅槃宮為先首故美妙語者清美音故顯了語者文辭善故易解語者巧辯說故樂聞語者引法義故無依語者不依希望他信己故不逆語者言知量故無邊語者善巧多故是八種語當知略具三德一趣處德謂初一種二自體德謂次二種三加行德謂所餘種相應者謂名句文身次第善安立故又依四種道理共相應故助伴者能成次第故隨順者解釋次第故清亮者文句顯了清淨故有用者善入眾心故相稱者如眾會故應順者稱法故引義故順時故常委分資糧者常修委修故名常委彼分者謂正見等資糧者是彼資糧故相者謂諸蘊相應諸界相應諸處相應緣起相應處非處相應念住相應如是等相應言說或聲聞說或菩薩說或如來說是名為相機請者謂因機請問起於言說此復根等差別有二十七種補特伽羅應知此中由根差別故分成二種謂鈍根利根行差別有七種謂貪行等如聲聞地說品類差別有二種謂在家出家願差別有三種謂聲聞獨覺菩薩可救不可救差別有二種謂涅槃法不涅槃法方便差別有九種謂已入正法未入正法有障礙無障礙已熟未熟具縛不具縛無縛種類差別有二種謂人及非人如是六文總攝為四一所說謂名身等及相一分二所為謂機請攝二十七種補特伽羅三能說謂語言四說者謂佛菩薩及與聲聞如是一切六種相貌總顯於文若減一種義不顯了由能顯義是故名文義者略有十種一地義二相義三作意義四處所義五過患義六勝利義七所治義八能治義九略義十廣義地義者略有五地謂資糧地方便地見地修地究竟地又廣分別有十七地謂五識身相應地意地有尋有伺地無尋唯伺地無尋無伺地三摩呬多地非三摩呬多地有心地無心地聞所成地思所成地修所成地聲聞地獨覺地菩薩地有餘依地無餘依地相義者當知五種一自相二共相三假立相四因相五果相如是五相若廣分別如思所成地復有五相一差別相二瑜伽相三轉異相四染污相五清淨相此五種相當知如前處處分別復有五相一所詮相二能詮相三此二相屬相四執著相五不執著相所詮相者謂相等五法如五法藏說能詮相者謂即於彼法依止名等為詮諸法自體差別所有言說此亦能顯遍計所執自體應知此遍計所執自體有多種名所謂亦名遍分別所計亦名和合所成亦名所增益相亦名虛妄所執亦名言說所顯亦名文字方便亦名唯有音聲亦名無有體相如是等類差別應知此二相屬相者謂能詮所詮互相屬著遍計所執自體執所依止執著相者謂無始流轉一切愚夫遍計所執自體執及此隨眠不執著相者謂已見諦者如實了知遍計所執相及彼習氣解脫正分別知隨其所應分別如思所成地等作意義者有七種作意謂了相等如前說若廣分別如聲聞地復有十智謂苦智集智滅智道智法智種類智他心智世俗智盡智無生智若廣分別如聲聞地復有六識身所謂眼識乃至意識如前略釋若廣分別如五識身相應地及意地復有九種遍知謂欲繫見苦集所斷斷初遍知色無色繫見苦集所斷斷二遍知欲繫見滅所斷斷三遍知色無色繫見滅所斷斷四遍知欲繫見道所斷斷五遍知色無色繫見道所斷斷六遍知順下分結斷七遍知色愛盡八遍知無色愛盡九遍知若廣分別如三摩呬多地又有三解脫門謂空無願無相此亦如三摩呬多地廣說是中諸法應當觀察幾種作意之所思惟幾智所知幾識所識幾種遍知之所遍知幾解脫門之所解脫以如是等無量觀門應觀諸法處所義者略有三種一事依處二時依處三補特伽羅依處事依處者復有三種一根本事依處二得方便事依處三愍他事依處根本事依處有六種一善趣二惡趣三退墮四升進五流轉六寂滅得方便事依處者有十二種謂十二種行一欲行二離行三善行四不善行五苦行六非苦行七順退分行八順進分行九染污行十清淨行十一自義行十二他義行愍他事依處者有五種一令離欲二示現三教導四讚勵五慶慰此中善趣者謂人天惡趣者謂那洛迦等退墮者復有二種謂不方他及方他不方他者所謂自然壽命退減如壽命當知色力安樂辨等亦爾方他者謂族姓退減自在增上退減少枝屬言不肅弊惡慧不能證獲微妙廣大色香味觸於諸勝妙所受用具心不憙樂如是等類名為退墮翻此退墮如其所應即名昇進流轉者謂即此善趣惡趣退墮昇進寂滅者謂有餘依無餘依寂滅界欲行者如十種欲所引中說離行者謂即於彼所受用事知無常已厭欲出家受持禁戒守護根門等善行者謂施戒修有漏善行不善行者謂三種惡行苦行者謂露形無衣如是等乃至廣說非苦行者謂受用如法所得資具棄捨樂行遠離二邊所謂受用欲樂行邊及與受用自苦行邊勤行中道依止於法求衣鉢等及正受用順退分行者謂若行能障昇進分等順進分行者謂與上相違染污行者如鸚鵡經說略有三種謂業雜染煩惱雜染流轉雜染當知此等有九根本句謂業雜染有三句一貪二瞋三癡煩惱雜染有四句謂四顛倒流轉雜染有二句謂無明及有愛所以者何由三不善根生起種種業雜染故由四顛倒能發種種煩惱雜染故由無明門引生種種諸出家者流轉雜染故由有愛門引生種種諸在家者流轉雜染故清淨行者略有三學五地此三學等當知亦有九根本句謂增上戒學增上心學所攝無貪無瞋無癡在資糧地及方便地增上慧學所攝四無顛倒明及解脫在見地修地及究竟地自義行者謂自利行如聲聞獨覺彼雖或時起利他行然本期願為自利故亦名自義他義行者謂利他行如佛菩薩究竟利益無量眾生乃至廣說令離欲者訶毀六種黑品諸行示現過患令離愛欲示現者為令受學白品行故示現四種真實道理教導者謂示現已得信解者令於學處正受正行由已於彼得自在故而告之曰汝等今者於如是如是事應正作應隨學讚勵者謂彼有情若於所知所行所得中心生退屈爾時稱讚策發彼心令於所知所行所得中堪有勢力慶慰者謂彼有情於法隨法勇猛正行即應如實讚說令其欣喜復次令離欲示現者或有令離欲而不示現如教導他令其離欲而謂彼曰如某所言不應作者汝今必定不應復作或怖彼言汝若作者我當解作或復求彼汝若是我親愛友者必不應作或復示現不令離欲如處中者示現有情功德過失而不遮彼令不造過或有亦示現亦離欲如示彼過令其遠離教導者初未受學令其受學讚勵者學已未進令其昇進慶慰者有五種勝利一令彼於已所證心得決定二令餘於彼所證勝德起心趣求三令誹謗者心處中住四令不信者心生淨信五令已信者倍復增長若有慶慰他人善事當知是人造作增長能感悅意眾天生業若命終已彼彼所生常聞悅意美妙音聲無不悅意復次欲行或有能感善趣如為欲故造後善業或有能感惡趣如以非法攝受諸欲離行行若毀犯能感惡趣若無毀犯能感善趣及作寂滅資糧善行能感善趣及為寂滅資糧不善行能感惡趣苦行由依邪見苦自身故能感惡趣非苦行能為寂滅資糧及感善趣順退分行能感退墮順進分行能感昇進染污行能感流轉清淨行能證寂滅自義行唯令自己感善趣引昇進證寂滅他義行俱令自他生善趣引昇進證寂滅如是三事根本事有六種所謂善趣乃至涅槃得方便事有十二種謂十二行悲愍他事有五種所謂五種悲愍眾生此中由根本事增上力故依十二行如其所應令他離欲乃至慶慰時依處者略有三種一過去言依二未來言依三現在言依如經廣說補特伽羅依處者謂鈍根等二十七種數取趣應知如上所說事時補特伽羅佛薄伽梵依此三處流布聖教故名依處過患義者謂於應毀厭義而起毀厭或法或眾生勝利義者略而言之於可稱讚義而起稱讚或法或眾生所治義者略而言之一切雜染行能治義者謂一切清淨行如貪是所治不淨是能治瞋是所治慈為能治如是等盡當知略義者謂說諸法通種類義廣義者謂說諸法別種類義復次說不了義經故說了義經故復次略義有二種一名略二義略廣義亦二種謂名廣及義廣如薄伽梵說舍利子我能廣略宣說正法然悟解者甚難可得於彼經中長行文廣義略伽他義廣文略為攝十義故說中間嗢柁南曰諸地相作意依處德非德所對治能治略廣義應知復次如是略說佛教體性十種義已諸說法者應依聖教尋求十種若具不具既自求已應為他說如是建立文義體性已諸說法者應以五相隨順解釋一切佛經謂初應略說法要次應說等起次應釋義次應釋難後應辯次第法者略有十二種謂契經等十二分教契經者謂縫綴義多分長行直說攝諸法體應頌者謂長行後諷頌及略舉所說不了義經記別者謂廣分別略所舉義及記命過弟子生處諷頌者謂以一句說或二句說或三四五六句等說自說者謂不請而說為令弟子得勝解故為令上品所化眾生安住勝理自然而說名為自說如經言世尊今者自然宣說因緣者謂因請問說如經言世尊於一時中因沒力伽羅子為諸苾芻宣說法要又依別解脫增上道毘奈耶所有言說謂依如是如是因緣依如是如是事世尊說如是如是語是名因緣譬喻者謂有譬喻經由譬喻故隱義明了本事者謂除本生宣說前際諸所有事本生者謂宣說己身於過去世行菩薩行時諸本生事方廣者謂說菩薩道如說十地四菩薩行等及說如來百四十不共佛法謂四一切種清淨乃至一切種妙智如菩薩地廣說又法無量故義深廣故時長遠故謂極勇猛經三大劫阿僧企耶方得成滿故名方廣希法者謂佛及諸弟子說希奇法如諸經中因希有事故起於言說論議者謂諸經所攝摩怛履迦且如諸了義經皆名摩怛履迦所謂如來自廣分別諸法體相又諸弟子已見聖迹依自所證無倒顯示諸法體相亦名摩怛履迦摩怛履迦亦名阿毘達磨猶如世間一切書算詩論皆有本母當知經中研究法相所有言說亦復如是又如世間若無諸字本母字不顯了如是十二分教中若不建立諸法體相法不明了若建立已諸法自相共相皆得顯現又復能顯無雜法相故即此摩怛履迦名阿毘達磨依此摩怛履迦所餘解釋諸經義者亦名鄔波第鑠等起者略有三種謂事時補特伽羅依處別故如經中說於如是時為如是補特伽羅依如是行令彼離欲乃至慶慰義者略有二種一總義二別義當知總義復有四種一引了義經二分別事究竟三行四果行復二種謂邪行正行果亦二種謂邪行果正行果當知別義亦有四種一分別差別名二分別自體相三訓釋名言四義門差別訓釋名言復由五種方便一由相二由自體三由業四由法五由因果義門差別亦有五種應知一自體差別二界差別三時差別四位差別五補特伽羅差別自體差別者謂色自體有十色處差別受自體有三受差別想自體有六想差別行自體有三行差別識自體有六識差別如是等類自體差別應知界差別者謂欲界色界無色界時差別者謂去來今位差別者當知差別二十五種謂下中上三位苦樂不苦不樂三位善不善無記三位聞思修三位增上戒增上心增上慧三位內外二位所取能取二位所治能治二位現前不現前二位及因果二位補特伽羅差別者如前所說二十七種應知釋難者若自設難若他設難皆應解釋當知設難略有五因一為未了義得顯了故如言此文有何義耶二語相違故如言何故薄伽梵前後說異三理相違故如有顯示與四道理相違之義四不定顯示故如言何故薄伽梵於一種義種種異門差別顯示五究竟不可見故如言內我之體有何相貌而常恒不變自性正住如是等類於此五難如其次第應當解釋謂於不了義難方便顯了於語相違難隨順會通如於語相違難隨順會通如是於不定顯示難究竟不可見難亦爾於理相違難或以黑教道理而判決之或復顯示四種道理或顯因果相應道理謂此言顯果或復顯因又於問難應設四記決定記者謂為如理問者無倒建立諸法體相故分別記者謂為如理不如理問者開示差別相故反詰記者謂為止息戲諍論故默置記者有四種因謂無體性故乃至彼相法爾故如前已說若廣分別如思所成地又如有問如來滅後為有為無等此於世俗諦及勝義諦理趣皆不可記是故默置以約勝義無如來故不可記別若約世俗所依能依道理違故及斷滅果非真實故亦不可記如來滅後是有無等次第者略有三種一圓滿次第二解釋次第三能成次第為顯此三次第略引聖教如世尊言我出家時盛美第一盛美最極盛美此言即顯盛美圓滿次第又復說言曾處我父淨飯王宮顏容端正乃至廣說此言即顯盛美解釋次第又言為何義故盛美出家由見老病死等法故此言即顯能成次第又復經中略說諸法如言三受苦樂不苦不樂如是等此中唯顯圓滿次第由所餘句圓滿此受故名圓滿如受應知四聖諦中先說初句後後次第隨順分析亦爾能成次第有二種或以前句成立後句或以後句成立前句當知解釋次第亦爾師者謂成就十法名說法師眾相圓滿一善於法義謂於六種法十種義善能解了二能廣宣說謂多聞聞持其聞積集三具足無畏謂於剎帝利等勝大眾中宣說正法無有怯懼又因此故聲不嘶破腋不流汗念無忘失四言詞善巧謂語工圓滿八分成就言詞具足處眾說法語工圓滿者謂文句相應助伴等乃至廣說八分成就者謂上首美妙等乃至廣說五善方便說謂二十種善方便說如以時殷重等相六具足成就法隨法行謂不唯聽聞語言為極要如說行七威儀具足謂說正法時手足不亂不搖頭動眉口面支節無有改變進止去來端嚴庠序八勇猛精勤謂常樂聽聞所未聞法於已聞法轉令明淨不捨瑜伽不捨作意心不捨離內奢摩他九無有疲厭謂為四眾廣宣妙法身心無倦十具足忍力謂罵弄訶責終不反報若被輕蔑不生忿慼乃至廣說說眾者謂處於五眾宣八種言何等為八一可憙樂言二善開發言三善釋難言四善分析言五善順入言六引餘證言七勝辯才言八隨宗趣言五眾者一在家眾二出家眾三清淨信眾四邪怨眾五中平眾可憙樂言者有五種相應知一有證因二有譬喻三語業具足四文字句美五言詞顯了善開發言者開深隱義令顯現故辯麁顯義令深邃故善釋難言者能善解釋五種難故如前應知善分析言者析一一法依增一道理乃至十種或復過此善分別故如依一法建立二種三種四念住等乃至廣說善順入言者唯善顯釋契經應頌等十二分教終不引攝邪道異論引餘證言者謂引餘經成立所說勝辯才言者隨自所忍善分別義隨宗趣言者謂依摩怛履迦分別顯示或依餘無倒說者所說言教如理解釋復次處在家眾應依毀諸惡行稱讚善行現前說法令其止息及進修故處出家眾應依增上戒等三學現前說法令彼速疾修圓滿故處淨等眾應依聖教廣大威德現前說法如其次第令倍增長令處中住令生淨信故聽者謂說法師說正法要安處聽者令住恭敬無倒聽聞問何故安處答謂或由一因或乃至十一因者所謂恭敬聽聞正法現證利益及安樂故此中或利益非安樂或安樂非利益乃至四句如菩薩地法受中說二因者謂善建立一切法故善建立者當知離過失故具大義故又為說者聽者速疾獲得沙門果故若不爾諸說法者徒廢己業虛設言論諸聽法者空自疲勞無所證獲三因者正法能令捨惡趣故得善趣故速能引攝涅槃因故如是三事恭敬聽聞方可證得四因者一恭敬聽時能善了達契經等法二如是正法能令有情捨諸不善攝受諸善若善聽者即能精勤若捨若受三由捨受故捨離惡因所招後苦四由此受捨善惡因故速證寂滅五因者謂薄伽梵所說正法有由序有出離有依趣有勇猛有神變如是五種若廣分別如攝異門分復有五因聽聞正法謂我當聞所未聞我當聞已研究我當除斷疑心我當調伏諸見我當於深義句以慧通達佛薄伽梵說此五因顯聞思修三種妙慧究竟方便初二種因顯聞慧中二種因顯思慧後一種因顯修慧六因者一為欲敬報大師恩德謂佛世尊為我等故行於無量難行苦行求得此法云何今者而不聽聞二觀自義利謂佛正法有現義利三究竟遠離一切熱惱四善順正理五易可了見六諸聰慧者內證所知七因者謂七正法如經言我當修習七種正法謂知法知義乃至知補特伽羅尊卑八因者一佛法易得乃至為旃荼羅等而開示故二易可修學行住坐臥皆得習故三引發義利謂能引世間出世間果故四初善五中善六後善七感現樂果八引後樂果九因者謂能脫九種逼迫事故一能出生死大牢獄故二永斷貪等堅牢縛故三摧破七種大貧本故及建立七種大財富故四超度善行聽聞正法諸飢儉故及建立彼諸豐足故五滅無明闇起慧明故六度四暴流登涅槃岸故七對治煩惱諸內病故八解脫一切貪愛網故九能度無始流轉曠野稠林雜染行故諸牢獄中生死牢獄最為第一是故初說十因者一恭敬聽聞如來法已得思擇力由此能受聞法義利如法求財不以非法雖復受用深見過患二善知出離謂退失財寶無憂無戚亦不嗟怨乃至廣說眷屬離喪不深悲歎若遭重病亦不愁惱三深見諸欲多有過患及見出離最勝功德捨家入道離臥具等所有貪著乃至證得諸妙靜慮四恭敬無倒聽聞正法能順證解廣大甚深相似甚深諸緣起法又能引發廣大善根出離歡喜如薄伽梵說我聖弟子專心屬耳聽聞正法能斷五法能修七法速疾圓滿五諸聖弟子恭敬聽法所有集起皆轉成滅六解正法已遠離塵垢於諸法中生正法眼七能善引攝證預流果最勝資糧乃至證得阿羅漢果及能引攝阿羅漢果最勝資糧八能善引攝獨覺資糧九能善引攝無上正等菩提資糧十引發一切世出世間靜慮等持等至等定讚佛略廣者諸說法者說正法時應先讚佛讚有二種謂略及廣略者有五種一妙色二寂靜三勝智四正行五威德妙色者謂三十二大丈夫相及八十種隨形好寂靜者謂善能守護諸根門等及能永拔煩惱習氣勝智者謂於過去未來現在世法及非世法無有罣礙正行者謂自他利樂正行圓滿威德者所謂如來神通遊戲復有六種略讚如來謂德圓滿故離垢染故無濁穢故無與等故唯利眾生以為業故於此業用得自在故此廣分別如攝決擇分廣者謂廣讚如來無邊功德如說是薄伽梵無邊名稱德無量故能施光明發智明故能除黑闇永滅一切無智闇故成就明眼具三眼故見勝義諦了達無等諸聖諦故成就禁戒具足增上淨尸羅故又說是薄伽梵兩足中尊調御中勝沙門眾中最為殊美是諸世間難得珍寶又說是薄伽梵為愍物者悲有情者樂為義者求利物者悲現前者又說是薄伽梵為眼為智了達真理於甚深義決定顯了凡有所作皆依義轉又說是薄伽梵能證一切所未證義以先證聖八支道故自然證故立未曾立聖梵行故又說是薄伽梵知聖道者顯聖道者說聖道者導聖道者又說是薄伽梵人中師子離怖畏故人中牛王御大眾故人中御者眾上首故人中龍王無誤失故人中良馬心調順故人中最勝家姓色等超諸眾故人中最上戒行智慧最勝威德越諸人故人中蓮花世間八法所不染故無等無與等故無等等等去來今無有與等諸善逝故第一於諸有情為最上故大仙上尸羅故長時積集諸梵行故證古大仙所證法故最勝者調伏一切天魔外道煩惱等故牟尼無有一切掉慢等故與三寂靜具相應故不可引奪一切生等及諸異論不能奪故沐浴離諸惡故到彼岸越度一切薩迦耶故又說如來應正等覺明行圓滿善逝世間解無上丈夫善調御士天人師佛薄伽梵又說白法圓滿一切智者正法之主無忘失法有情堅勝一切苦樂不纏擾心又說善調者密護根門善滿足故寂靜者淨尸羅受善滿足故安隱者已入決定地故般涅槃者已證菩提故拔毒箭者永拔一切有愛箭故又說調伏一切不調伏者寂靜一切不寂靜者如前已說安隱一切不安隱者善能建立諸凡夫等令證預流一來果故又說無杻械者出火坑者度深塹者制求欲者不傾動者摧慢幢者大常住者又說大阿羅漢諸漏永盡如前廣說乃至盡諸有結又說永斷五分成就六分如是廣說乃至純善積聚無上丈夫又說善知法者乃至善知補特伽羅尊卑者又說大沙門大婆羅門離垢無垢良醫商主勝觀察世間依眾生尊此中離垢者煩惱障斷故無垢者所知障斷故又永拔習氣故名無垢日夜六返觀察世間故名勝觀察又說是一切種善清淨者大丈夫相及隨形好莊嚴身者具足十力為大力者具四無畏無所畏者成就大悲於三念住安住念者成就三種不護及無忘失法永害一切煩惱習氣具足一切種妙智者此中大悲者長時積集故謂經三大劫阿僧企耶方乃證得又復依緣一切眾生故緣一切種苦為境界故得諸眾生一切損惱變異事等所不能轉故於一切有情起平等行故學勝利者謂說法師應依如是建立釋經法相先應尋求若文若義次應解了如先所說五種為他說正法時解釋道理次應如是安立自身於先所說說法者相謂善法義等十種圓滿如是自安立已然後依如先所說差別道理應起言說謂處五大眾以如前所說可憙樂等八種言詞為眾說法又安處他令於恭敬無倒聽聞又應先讚大師功德若有具足如是五分說正法者當知猶如五分音樂能令自他生大歡喜又能引發自他利益又若能如是善修學者當知具足五種勝利一於佛言義解了不難二能善圓滿說諸法相三能善起發自他相續廣大歡喜四引善出離天上人中廣大名稱五生起無量最勝功德復次如佛所說住學勝利經此經體性謂文及義文者謂此經言汝等苾芻應當安住修學勝利此中有十二字四名一句如是則攝名句字身此中言說是學處相故則攝於相如來言說本為苾芻請問即攝機請如來所說言音即攝於語是故此經一句具攝六文如是慧為上首等諸句中隨相應知復次義者謂地義中但說聲聞地義或具五地經言學勝利者是資糧地慧為上首者是方便地解脫堅固念為增上者是見修等地是名地義相義中學勝利者是戒自相慧為上首者具二種相謂慧所依助伴等中唯慧自體是自相慧之眷屬及所緣等名為共相解脫堅固者謂永離一切煩惱麁重是解脫自相念為增上者是念自相如是等是名相義作意義中學勝利者非作意體唯顯作意建立處所慧為上首者顯示了相勝解二種作意應知解脫堅固者當知顯示遠離攝樂方便究竟方便究竟果四種作意念為增上者當知此顯觀察作意如是等是作意義由此道理於智等中亦應隨相分別處所義中依於涅槃攝受學處依清淨行如其所應起教導等所謂教導乃至慶慰當知此中亦通有善等行隨其最勝唯說清淨行唯依出家補特伽羅又於下根等一切眾生中應當發起慶慰等事謂依過去現在時起於慶慰已證得故正證得故依現在時起於示現依未來時起於教導及讚勵是名處所義過患義中謂夫出家者不應行於異行不應貯餘財物勝利義中謂修三學滿足是可稱讚所治義中謂犯尸羅無智煩惱及忘失念當知護尸羅等即是能對治義又一切雜染行皆是所治義三學行等是能治義略義中謂住學勝利乃至念為增上此略序宗名為略義廣義中謂廣分別此應知是名廣義更無過上復次於解釋中法者謂於十二分教中契經所攝及記別攝了義說故等起者謂為開示遍行行智力自體故發起此經又為顯示精勤修習清淨行者及示愛重世財利者令信解此所化眾生依住學勝利等精勤修習速得圓滿三學勝利故又為顯示四種苾芻體故經言學勝利者為令遠離種性形相苾芻體故及令遠離詐現密護軌則威儀苾芻體故又言慧為上首者為令遠離計著虛妄名稱苾芻體故解脫堅固念增上者勸彼修習真實行苾芻體故所以者何若有愛樂名稱等人但為名等勵己聽受正法不為增長智慧若有遠離前所說過是名真實行攝於正解脫樂欲證得又為於下劣法生知足者勸令修學增上法故謂為樂求隨順世間文章呪術於戒慢緩者說學勝利為唯守尸羅捨多聞者說慧為上首為唯於聞思生知足者說解脫堅固為於戒慧解脫起增上慢者說念為增上如是等類是名等起義者總義中當知此經宣說正行及正行果如是戒等三學名學分量經言如是住者此顯正方便行所攝四種瑜伽又言如是住三學者此顯正行果此中信欲為先故攝受尸羅聽受法時由正勤力修習慧等要假方便別義中所謂學者是精進如教行若習若修名差別也身語及命清淨現行是學自相由戒忍等顯發正行故名為學又為求寂靜清涼之果進習除滅故名為學如是等類訓釋名言如前應說相故自體故業故法故因果故義門差別中先辯自體差別學者顯示七品尸羅或過一百五十學處界差別者謂欲纏中唯有別解脫律儀靜慮律儀唯在色無色纏無漏律儀是不繫時差別者謂過去世已學未來世當學現在世正學位差別者謂已入正法補特伽羅學未成熟是下位學正成熟是中位學已成熟是上位心不憙樂勵力修行諸梵行者是苦位其心憙樂不勵力修行諸梵行者是樂位任運修行諸梵行者是不苦不樂位唯是善位非不善位若聽受者是聞位若審察者是思位得定修者是修位若未證得增上心慧者是增上戒位若已證得者名增上心慧位如是等類是位差別補特伽羅差別者此中意說出家補特伽羅或鈍根或利根或貪等行或等分行或薄塵行唯是聲聞非獨覺非菩薩由彼獨覺各別覺悟諸菩薩等解脫堅固是故如來不為彼說共住修學又復此中唯說般涅槃為法者已入正法者無有障礙者具縛者不具縛者非無縛者唯人非天是名補特伽羅差別如於學如是分別當知於勝利性慧上首性解脫堅固性念增上性隨其所應五種差別應廣分別此中勝利者是功德增進圓滿名之差別如經說觀十勝利者是其體性釋名者是法於身隨攝利益及應稱讚故名勝利又如是法隨生有情之所隨逐故名勝利又如是法稱讚隨逐故名勝利義門差別者當知十種差別謂能攝僧伽令僧精懇乃至廣說經言苾芻者是沙門捨家趣非家等名之差別具足別解脫律儀眾同分是苾芻體釋名者於色形等精勤守護近惡趣等又能攝引不壞功德故名苾芻義門差別者謂剎帝利等差別上族下族差別少中老等差別應知經言住者是俯就於時精勤修習名之差別此住自體離所說學無別有法釋名者由種種威儀攝受時分故名為住義門差別者謂威儀差別朝中後分差別日夜差別應知經言慧者是智見明現觀等名之差別簡擇法相心所有法為體釋名者簡擇為體非智對治故名為慧又各各差別能了知此故名為慧又能顯了識所了別故名為慧義門差別者隨其所應如前分別經言解脫者是永斷離繫清淨盡滅離欲如是等名之差別麁重永除煩惱斷滅為體釋名者能脫種種貪等繫縛故名解脫又復世尊為種種牟尼說此以為牟尼體性故名解脫義門差別者謂待時解脫不動解脫見所斷煩惱解脫修所斷煩惱解脫欲纏解脫色纏解脫無色纏解脫如是等類如前差別應知經言念者是不忘失心明記憶等名之差別心所有法為體釋名者追憶諸法故名為念又如所經事隨所作意令心明記故名為念義門差別者謂念佛念法乃至廣說六念應知又念住差別等隨其所應當廣說復次釋難中問學勝利者義何謂耶答此言欲顯於增上戒學見勝功德勤修習住問慧為上首者義何謂耶答此言顯示於諸根中慧根第一問解脫堅固者義何謂耶答此言顯示見修所斷煩惱永斷問念為增上者義何謂耶答此言顯示於少下劣所得功德不生知足問於餘經中三學次第世尊異說何故此中增上戒後即說增上慧又復不說增上心學勝利耶答此言總攝聞思修等所成諸慧欲顯由無悔等次第發三摩地即是顯示增上心學如薄伽梵說於是五根最能攝受所攝受者所謂慧根以諸苾芻成就如是勝慧根故乃至能修三摩地根是故由慧根力乃至三摩地根皆得成就今此經中薄伽梵顯示智慧是三摩地引因及能引斷煩惱由說增上慧學故當知兼說慧俱增上心學問若爾餘經中說三學修習進趣圓滿何故不說增上心學修習滿耶答如前所說道理此中應知問何故此中但說學勝利住不說慧勝利住解脫勝利住答但勸攝受下劣勝利當知亦令所化有情攝受一切增上勝利又攝僧等十種勝利明顯易入是故但說學勝利住問夫解脫者於諸法中最為上首何故但說慧上首住不說解脫上首住答於下劣中尚令所化有情取增上性當知亦令所化於增上法取為增上又於解脫顯差別故何者差別謂望無常上首之慧解脫最為常住堅實問何等名為學勝利住答由於隨所建立眾多學處觀十勝利故常守尸羅堅守尸羅恒作恒轉如是名為住學勝利問攝受僧等諸句何義答攝受僧伽者是總句餘是別句令僧精懇者令離受用欲樂邊故令僧安樂者令離受用自苦邊故未信令信者未入正法令趣入故已信令增長者已入正法令成熟故難調伏令調伏者犯尸羅者善驅擯故令慚愧者安樂住者淨持戒者令無悔惱故防護現法漏者順伏煩惱纏故損害後法漏者止息邪願住梵行故隨順永斷惑隨眠故為令多人梵行久住增廣乃至為諸天人正善開示者為令聖教相續不斷絕故如是十種勝利略說則為三種勝利廣開三種則為十種三種者一令僧不染污住二令僧得安樂住三令聖教長時隨轉此中由七種隨護顯示不染污住及安樂住七種隨護者一敬養隨護二自苦行隨護三眾具乏少隨護四展轉眾隨護五心追變隨護六煩惱纏隨護七邪願隨護最後一句顯示聖教長時隨轉云何名為常守尸羅謂不捨學處故云何名為堅守尸羅謂不犯學處故云何恒作謂學處不穿穴故云何恒轉謂穿穴尸羅復轉還故云何受學學處謂具足隨學諸學處故如是行者常守尸羅堅守尸羅聞正法已獨於靜處繫念思惟籌量觀察為欲發起增上心慧故又此行者依聞思修所生智慧能證解脫此解脫性不退法故說名為堅出世智果故不可退轉又此行者由念力故審自觀察我尸羅蘊為圓滿不我於諸法為通達不我於解脫為善證不如是依止憶念力故具學勝利發上首慧證堅解脫又復此念略有三種謂或因說法或依教授或復觀察作與不作問薄伽梵宣說尸羅有無量種謂鄔波索迦尸羅苾芻尸羅鄔波婆娑尸羅靜慮尸羅三摩鉢底尸羅聖愛尸羅如是等今於此中依何尸羅而說住學勝利答苾芻尸羅由最勝故問如薄伽梵說慧亦多種所謂聞所生慧思所生慧修所生慧今於此中依何等慧而說住慧上首答具說三慧問佛說解脫亦有多種謂世間解脫出世間解脫有學解脫無學解脫可動解脫不動解脫如是等今於此中依何解脫而說解脫堅住答依彼出世不動解脫問如來說念亦有多種謂於身等境界住念久作久說等隨念讀誦等隨念教授等隨念應作不應作隨念念佛等隨念今於此中依何等念說念增上答從勝為論說應作不作觀察隨念復次次第中謂先依苾芻尸羅住已次聽受正法次應如理作意如是行者由淨持戒故無有憂悔由無悔等次第能發正三摩地謂由方便所攝慧如理思惟故增上心學成就是名圓滿次第前前為因後後得圓滿故又住學勝利為得慧上首故住慧上首為證解脫堅固故云何能得住學勝利乃至解脫堅固謂由念增上力故是名能成次第又經言若如是住修習三學速得圓滿是亦名為能成次第解釋次第者如經言大師者謂能善教誡聲聞弟子應作不應作事故名大師又能化導無量眾生證苦寂滅故名大師又為摧滅邪穢外道出現於世故名大師聲聞者謂從他聽聞正法音聲故名聲聞又能令他聞正法聲故名聲聞問復何因緣唯為聲聞說住學勝利等答由聲聞眾是薄伽梵隨順修學真實弟子故法者所謂宣說名句文身學處者所謂宣說五犯聚事成就憐愍者於處長夜諸眾生等恒住慈等四種無量成就悲者能拔眾生多苦法故樂義利者能授眾生無量樂法故求利益者欲令眾生攝受種種妙善法故恒悲愍者能拔眾生種種諸惡不善法故又言為令多人梵行久住者依剎帝利等大種姓說增廣者謂即此等諸眾生類後後眾會漸漸廣大乃至為諸天人者謂即於如是增廣種類中有勢力者此顯世尊大悲普覆非唯一分正善開示者謂如諸所有及盡諸所有一切諸法說正法者謂十二分教聽受研尋住持讀誦處靜思惟如是境界是名為法為利益者依增上戒說為安樂者謂不依止苦難不自在行為利益安樂者謂諸離欲者增上心增上慧行此行善故名利益順攝故名安樂又若處世尊讚說杜多功德是名利益若處世尊聽受百味飲食百千衣服是名安樂若處世尊建立三學是名利益安樂如來於諸法中以種種慧善觀察者謂若為利益若為安樂若為利益安樂依增上戒學增上心學增上慧學說此中有二因緣名善觀察謂於長夜遍了知故不顛倒覺故彼彼解脫善證得者依增上心增上慧說此中有二因緣名善證得謂究竟行故不退轉法故我尸羅蘊不圓滿者謂或於尸羅一分修習或不依止如是尸羅圓滿修習諸等持戒我於諸法不善觀察者由二種觀察如前說我於解脫不善證得者由二種證得如前說我所應說如是已說者謂總結前略說及廣分別應知復次由六種相應當解釋一切佛經一由遍知諸法故二由捨惡行大小惑故三由受善行故四由智遍知通達病等行故五由彼果故六由自他受彼果故由如是六相及由如前建立諸相應善解釋一切佛經此中法者謂蘊界處緣起念住正斷等彼果者謂厭離欲解脫般涅槃自他受彼果者謂我生已盡等如是總名攝釋分今此品中顯示此論有四種相一最勝相二自體相三清淨相四辯教相此中最勝相由二頌自體相由五頌清淨相由二頌辯教相由一頌復次於此論體九事等中應善了知七種善巧何等為七頌曰於諸蘊界處及眾緣起法處非處根諦善巧事應知論曰住正法者應善了達如是七種善巧之事問何故唯立七種善巧答世間愚夫多如是計頌曰身者自在等無因身者住流轉作諸業及增上二種論曰於諸蘊中不善巧故執諸蘊體為我身者於諸界中不善巧故執自在等為身生因或執無因身自然起以不了達從自種因身得生故所以者何界者功能種子族姓因等名差別故於諸處中不善巧故執有身者依身而住取外境界於緣起中不善巧故執有身者流轉生死由不善知處非處故執有身者能造諸業由不善知諸根諸諦執有二種增上身者謂愛非愛業果增上者及染污清淨增上者由不善知苦集兩諦計有染污增上者由不善知滅道兩諦計有清淨增上者頌曰於身者等起實我所住持流轉者作者及諸增上義染污若清淨起七種愚癡對治此應知攝七種善巧論曰如前總說二種增上分別顯示二種愚癡謂增上義愚癡及染污清淨愚癡誰依七種身等愚轉頌曰妄計我身者依止諸根住於境界迴轉受用愛非愛言說所依住作者有覺者由於差別蘊總見一身者論曰身者愚者由不了知色蘊體故計有一我依止五根於境界轉由不了知受蘊體故計有受者受用一切愛非愛事由不了知想蘊體故別計有我言說依住不知想是言說依故如薄伽梵說如其所想起於言說由不了知行蘊體故計有作者由不了知識蘊體故計有覺者非唯有識以諸世間於識蘊體起覺想故如是愚夫於諸差別蘊自相中總起一種身者愚癡即計身者以之為我復次等起愚者頌曰迷惑初因故計常因無因論曰世間愚夫或於身所有初因而生迷惑故執不平等因謂有常住自在天毘瑟弩天自性等因或說無因謂撥無一切能生因體復次實我所住持愚者頌曰我住持諸根能觸及能受論曰計我住持諸根能觸順苦受觸順樂受觸及能領受若樂若苦復次流轉作者增上義及染污清淨愚者謂計有各別住持身者我已頌曰從此死生處計有流轉者法非法作者及彼果增上於修習邪行計為染污者於修習正行妄計解脫者論曰彼愚癡者於彼彼死生處計有實我生死流轉即此實我造作後世法非法因即此實我於彼果自在受用故彼果法生即此實我依於果法習行邪行計為染者修行正行計為解脫者頌曰佛未出於世如是愚癡轉由佛現世間說七種善巧論曰此中顯示依如是時如其所應外道愚癡眾生還滅由此七種善巧言說不共一切諸外道故此中蘊善巧者頌曰知世等別故能除一合想即離與解脫眾生不可得多種及總略共有差別轉增益損減智蘊善巧應知論曰世等別者謂諸蘊去來等體性差別如薄伽梵說諸所有色若過去若未來若現在若內若外若麁若細若劣若勝若遠若近等乃至廣說由勝智慧如實知故於諸蘊中捨一合想即是還滅又於諸蘊中補特伽羅性不可得何以故即於諸蘊眾生不可得離於諸蘊眾生亦不可得解脫諸蘊眾生亦不可得如薄伽梵告西爾迦汝於色蘊見如來耶乃至汝於識蘊見如來耶西爾迦答不也喬答摩如是乃至廣說於彼經中說色等蘊若總若別補特伽羅皆不可得今於此中但略說總於五蘊是不可得如是已說了知色等相差別故及能遠離彼所對治增益執故於諸蘊中自相共相皆得善巧又復蘊者是積聚義能善了知是積聚義名蘊善巧此積聚義復有四種謂多種義總略義共有轉義增益損減義此中顯示諸蘊自體及彼障斷勝利是名蘊善巧云何界善巧頌曰見三因生故說名界善巧從無始自種多種種生起由此及於此取者不可得依自智成故能除下劣性論曰由觀根境識三法從自因而生名界善巧所以者何由彼諸法無始流轉從自種生多生起及種種生起當知多生起者如經言非一界故種種生起者如經言種種界故復次由依諸根於諸境界能取之我不可得故能知所作依自成立不由大自在天等是故凡所欲為不生下劣自在修習此中顯示界善巧自體及彼障斷勝利是名界善巧云何處善巧頌曰知諸觸諸受由二種生門依止於觸故當知處善巧如法處天處後後所依止由世俗諦故了知二種性論曰由善了知觸生門體建立二處謂根及境如是由能生義故名為處猶如世間修善法所名為法處又善了知諸受依觸是故建立觸為彼處如是所居住義故名為處猶如世間天像住所名為天處又復觸受二法生時依世俗故了知二性謂觸者受者由觸能觸對受能領納此中顯示就勝義諦觸者受者皆不可得就世俗諦二皆可得是名處善巧云何緣起善巧頌曰知未斷無常因能生諸果自相續相似名緣起善巧眾生不可得而有捨續者由了達甚深四種緣起故論曰能善了知從未永斷無常之因能生諸果名緣起善巧謂如經說此有故彼有此生故彼生如其次第又能善知由從此因於自相續生諸果法謂如經說非緣餘生而有老死等又善了知從相似因生諸果法謂如經說身惡行者能感不憙不樂不愛不可意異熟身妙行者能感與上相違可意等異熟如是等復次即諸蘊相續名捨命者及續生者補特伽羅性不可得由善了知四種甚深緣起故謂不從自生不從他生非自他生非無因生此中顯示緣起自體及彼障斷勝利是名緣起善巧云何處非處善巧頌曰不作不趣得二餘體不轉淨見無餘業非我自在二如是智能知處非處善巧於自果定處異此說非處論曰若不見我於因果二處而得自在名處非處善巧謂不作故不趣故不得故二體不轉故餘體不轉故淨見無餘業故云何不作謂不純作妙善行故是故無有自在之我云何不趣謂離妙行不往善趣故如經言無處無容行身惡行乃至得生天上必無是處乃至廣說云何不得謂離善方便無漏聖道定不能得道果所攝畢竟清淨如經言無處無容不永斷五蓋乃至不修七遍覺支能正證得苦盡邊際必無是處云何二體不轉謂無處無容非前非後有二如來出現於世乃至廣說云何餘體不轉謂離丈夫身外餘身必無有作轉輪王等如經言無處無容女人得作轉輪聖王乃至廣說云何淨見無餘業謂如經言無處無容聖見具足補特伽羅故斷物命乃至受第八有必無是處有是處者謂諸異生今於此中言不作者謂所計我於因不得自在不得者通於因果淨見無餘業亦爾餘唯於果又處非處者於自果決定名之為處當知於餘名為非處由無倒慧於此善巧是名處非處善巧此中顯示處非處善巧自體及彼障斷勝利云何根善巧頌曰於能取生住及染污清淨無理我觀餘於彼果增上於如是方便名為根善巧謂於取生住染淨增上故論曰若不見我於能取等是增上故名根善巧何以故非所計我觀餘因緣於能取等增上自在即餘因緣於能取等是增上故是故計我不應道理所言諸根於能取等是增上者謂眼等六根於取六境是增上男女二根於能生相續是增上命根一種於相續住是增上五受根於染污是增上信等八根於清淨是增上此中顯示根善巧自體及彼障斷勝利是名根善巧云何諦善巧頌曰二自性苦故合故不應理由無因有因及五種譬喻如是隨覺故應知諦善巧隨覺未曾見未受義因緣論曰由能善觀我於染淨二法非順道理名諦善巧何等為二謂自性苦故與苦合故云何自性苦故謂若我自性是苦者為無因為有因若無因者常應染污若有因者應先清淨後方染污故不順理云何與苦合故謂引五喻皆不順理何以故若言苦與我合者不應如兩木共合有不攝出離性過故亦非如有情與木共合有出離過故亦非如火與薪共合有性壞過故亦非如衣與染色共合於我體上如白淨色少分亦不可得故亦非如心心法合何以故心是能取與此同緣一境等可名相應於我無此義故不順道理又由觀見未曾見義及彼因緣又復觀見未曾受義及彼因緣名諦善巧謂從昔來未曾了見苦集二諦及彼因緣從昔已來未曾了見未曾經受滅道兩諦及彼因緣此中顯示出世智自體及彼障斷勝利是名諦善巧頌曰當知諸善巧差別二十三異攝論為先後最極清淨論曰應知蘊等善巧差別復有二十三種謂異攝論善巧聞所生智善巧思所生智善巧修所生智善巧順決擇分智善巧見道智善巧修道智善巧究竟道智善巧練根智善巧發神通智善巧不善清淨世俗智善巧善清淨世俗智善巧勝義智善巧不善清淨相有分別智善巧善清淨相有分別智善巧善清淨相無分別智善巧成所作前行智善巧成所作智善巧成所作後智善巧聲聞智善巧獨覺智善巧菩薩智善巧最極清淨智善巧此中異攝論善巧復有二種一種種攝善巧二種種論善巧種種攝善巧者有十一種所謂界攝乃至更互攝界攝者謂諸蘊等自種子所攝相攝者謂諸蘊等自相共相所攝種類攝者謂諸蘊等遍自種類所攝分位攝者謂諸蘊等順樂受等分位所攝不相離攝者謂諸蘊等由一法攝一切蘊等以彼眷屬不相離故時攝者謂諸蘊等過去未來現在各別相攝方攝者謂諸蘊等依方而轉若依此方所生即此方所攝全攝者謂諸蘊等具足五十八十二等所攝一分攝者謂諸蘊等各別少分所攝勝義攝者謂諸蘊等真如相所攝更互攝者謂諸蘊等更互相攝種種論善巧者謂於蘊等種種問答方便善巧如以一行為問應以順前句順後句四句無事句答如有問言若有界攝即有相攝耶設有相攝復有界攝耶且應依眼以四句答或有界攝無相攝謂生有色界不得眼設得已失若諸異生生無色界或有相攝無界攝謂阿羅漢最後眼或有界攝亦有相攝謂除上所說餘有眼位或有無界攝亦無相攝謂阿羅漢眼壞失者生無色界已見諦者及已入無餘般涅槃界如於眼如是分別於餘一切隨其所應當廣分別如以界攝對相攝如是以界攝對餘攝展轉一行應廣分別如是以餘攝對餘攝除前前對後後皆應以一行道理如其所應當廣分別復次若法蘊所攝此法界所攝耶設法界所攝此法蘊所攝耶此應以順前句答若法蘊所攝此法亦界所攝或法界所攝非蘊所攝謂無為法如以蘊對界如是以蘊乃至對諦應依一行道理廣辯相攝如蘊對餘如是以界對處等乃至以根對諦應廣分別此中不善清淨世俗智善巧者即是順決擇分智善巧善清淨世俗智善巧者即是出世後得世間智善巧勝義智善巧者即是見道智善巧如是三種即是不善清淨相有分別智善巧善清淨相有分別智善巧善清淨相無分別智善巧如是三種即是成所作前行智善巧成所作智善巧成所作後智善巧又前三種差別者未斷煩惱生非煩惱對治已斷煩惱生非煩惱對治已斷煩惱生是煩惱對治差別故中三種差別者即此三種由有分別無分別世俗勝義智性差別故後三種差別者謂即此三種顯示斷前行智性正斷道智性彼後時智性差別故如是九智依相續補特伽羅差別復建立四種應知復次如先所說若欲正修行遍知等功德者謂遍知苦等云何於苦遍知謂於苦諦遍知無常苦空無我今隨次第應廣成立此中成無常者謂應顯示無常體性及無常差別云何無常何等差別頌曰無常謂有為三相相應故無常義如應六八種應知論曰無常性者謂有為法與三有為相共相應故一生相二滅相三住異相又無常義差別者如其所應或六或八應知何等六八頌曰無性壞轉異別離得當有剎那續病等心器受用故論曰六種無常者一無性無常二失壞無常三轉異無常四別離無常五得無常六當有無常八種無常者一剎那門二相續門三病門四老門五死門六心門七器門八受用門此中剎那相續二種無常遍一切處病等三無常在於內色心無常唯在於名器受用二無常在於外色此中無性無常者謂性常無故名曰無常餘變異無常有十五種頌曰變異應當知十五種差別所謂分位等八緣所逼故下界具一切中界離三門具三種變異上界復除器論曰十五種變異者謂分位變異乃至一切種不現盡變異分位變異者謂從嬰兒位乃至老時前後不相似各別變異顯變異者謂從妙色鮮肌潤澤膚體乃至變為惡色麁肌枯顇膚體形變異者謂肥瘦等變異興盛變異者謂眷屬資財及戒見等興盛與此相違名衰退變異支節變異者謂先具諸支節後變為不具寒熱變異者謂於寒時踡跼戰慄熱則舒適流汗希求冷煖等變異他所損害變異者謂手足蹴搏蚊虻觸等身體變異疲倦變異者謂因走跳騰躑等身勞變異威儀變異者謂四威儀前後易脫損益變異觸對變異者謂由順苦樂等觸變異故苦樂等受變異染污變異者謂心所有貪瞋等大小兩惑嬈亂變異病等變異者謂先無病苦後為重疾所逼身體變異死變異者謂先有壽命後空無識前後變異青瘀等變異者謂命終後身色青瘀脹爛乃至骨鎖等變異一切種不現盡變異者謂骨鎖位燒壞離散彼一切種都無所見變異又此十五種變異由與八緣相應八緣者一積時貯畜二他所損害三受用虧減四時節推謝五火所燒六水所壞七風所燥八異緣合積時貯畜者謂經時久故有色之法不離本處自然朽敗他所損害者謂由他種種逼惱因緣前後變異受用虧減者謂於種種所受用物為各別主宰之所食用損減變異時節推謝者謂冬時寒雪夏日暑雨叢林藥草或盛或衰火所燒者謂大火縱逸國城聚落悉為灰燼水所壞者謂大水漂漫閈里邑居並隨淪沒風所燥者謂大風飄鼓潤衣濕地速令乾㬤異緣合者謂多貪者與瞋緣合時貪纏止息發起瞋纏如是多瞋多癡者與餘煩惱緣合應知亦爾如是諸識異境現前亦爾復次是無常義於欲界中一切具有於色界中除病老受用三門無常又有觸染死三種變異如色界所說諸無常義當知無色界亦爾唯除器門頌曰無性義無常遍計之所執所餘無常義依他起應知論曰無性義所攝無常義當知遍計所執相攝餘無常義依他起相攝圓成實相中無無常義如是已顯無常義差別及三相所攝又如世尊說諸無常者皆悉是苦有何意耶頌曰諸無常皆苦眾苦所雜故迷法性愚夫得為害不覺論曰由麁重苦所雜無常此無常性是行苦故苦及由變壞苦所依止故苦是故道諦非苦以非苦相所雜無常義故於此法性迷惑愚夫不能了達常無常義又為已得現前無常之所惱害前說剎那無常遍行一切此無常義非世間現證故應成立頌曰由彼心果故生已自然滅後變異可得念念滅應知論曰彼一切行是心果故其性纔生離滅因緣自然滅壞又復後時變異可得當知諸行皆剎那滅云何應知諸行是心果耶頌曰心熏習增上定轉變自在影像生道理及三種聖教論曰由道理及聖教證知諸行是心果性道理者謂善不善法熏習於心由心習氣增上力故諸行得生又脫定障心清淨者一切諸行隨心轉變由彼意解自在力故種種轉變又由定心自在力故隨其所欲定心境界影像而生是名道理聖教者謂三種聖言如經中說心將引世間心力所防護隨心生起已自在皆隨轉又說是故苾芻應善專精如正道理觀察於心乃至廣說又說苾芻當知言城主者即是一切有取識蘊是名聖教問彼諸行自然滅壞道理云何應知答由四種因緣頌曰生因相違故無住滅兩因自然住常過當知任運滅論曰非彼生因能滅諸行生滅兩種互相違故又無住因令諸行住若必有者應成常住行既不住何用滅因又餘滅因性不可得若行生已自然住者彼應常則住成大過如是有住滅因及自然住並有過故當知諸行任運壞滅頌曰非水火風滅以俱起滅故彼相應滅已餘變異生因論曰若水火風是滅因者不應道理由俱生滅故若彼水等是滅因者爛燒燥物不應前相續滅已復變異相續生何以故即無體因為有體因不應理故然水火風與爛等物相應滅時能為彼物後變生因除此功能水等於彼更無餘力復次若執滅相為滅因者此能滅相與所滅法為俱時有為不俱耶若爾何過頌曰相違相續斷二相成無相違世間現見無法及餘因論曰彼能滅相與所滅法若言俱有者不應道理有相違過故若言不俱亦不應理有彼相續斷過失故又此滅因能滅法者為體是滅為體非滅若體是滅即應一法有二滅相若體非滅應無滅相有如是過故不應理又違世間現見相故不應執滅是滅壞因何以故世間共見餘有體法是滅壞因不見滅法是滅因故又若滅法是滅因者為唯有滅即能滅法為更待餘事耶此兩種因俱有過失若唯有滅即能滅法者若時有滅爾時法體畢竟應無若更待餘事者應即餘事為滅壞因不應計滅為滅壞因復次云何應知後變異可得故諸法剎那滅頌曰非身乳林等先無有變異亦非初不壞最後時方滅論曰一切世間身乳林等內外諸法於最後時變異可得是故先時體無變易不應道理又非先時無有滅壞最後方滅無異因故如是先不變異後不變故先無滅壞後不滅故當知諸行念念變滅是故彼法剎那義成如是成立無常性已一切外道邪分別所計我自在自性極微覺等常住之法皆不成立云何我常不得成立頌曰位思煩惱分非常變異故此若無變異受作脫非理論曰由所計我有苦樂等位善惡等思貪瞋等煩惱時分差別是故無常所以者何此所計我由樂等故有少變異者不應是常若都不變不應計為受者作者及解脫者彼法有無我無別故復次亦無自在體性常住能生世間何以故頌曰功能無有故攝不攝相違有用及無用為因成過失論曰所計自在無有功能出生世間所以者何若此自在生世功能無有因緣自然有者汝何不許一切世間無因自有若此功能業為因者何不信受一切世間以業為因若此功能以求方便為因生者何不信受一切世間以自功力為因得生又若自在世間所攝墮在世間而言能生一切世間是則道理相違若此自在非世間攝是則解脫解脫之法能生世間不應道理又若自在須有用故諸生世間離生世間用不成者是則自在於此須用無有自在自成過失若此自在雖生世間無所須者不應化生一切世間或此自在有如顛狂愚夫之過又此自在生世間者為唯自在為因生諸世間為亦更待其餘因耶若唯自在體為因者如自在體本來常有世間亦爾不應更生若亦少待其餘因者此所待因若無有因一切世間亦應如是若有餘因世間亦爾從餘因生何須自在故立自在有多過失復次執有自性常住為因不應道理何以故頌曰自性變異相有無不應理無差別無常有差別五失無相亦無因非自性恒變先無有變異我應常解脫論曰若計自性是常則應非變異因所以者何所計自性非有變異相亦非無變異相故不應理若此自性與餘變異相無差別者應是無常若有差別成五種過一無相過離變異相餘自性相少分亦不可得故二非因過世間不見常住之法是生因體故三非自性過世間不見非彼種類為彼自性故四常住自性於一切時起變異過以不待餘因故五此自性未生變異之前我解脫過若如是者後時不應起諸變異復次計極微常不應道理何以故頌曰常造不應理由二三因故財有情增上極微非常住論曰所計極微常性造作俱不應理云何常性不應道理由二因故汝極微性為由細故性是常住為由異類性是常耶若由細者細羸劣故不應常住若由異類者此相不可得從非地等造地等物不應道理云何造作不應道理由三因故一由方所二由因緣三由自體云何由方所故造作不應道理謂從極微造作麁物為過彼量為不過耶若不過者麁質礙物應如極微不可執取又復世間不見質礙不明淨物同在一處故不應理若過彼量者過量之處麁質礙物非極微成應是常住若復計有餘極微生是則極微應非常住云何由因緣故謂若汝計由和合性為因緣故建立餘物令和合者此和合性為生已能作因緣為未生耶若生已者所和合物和合已後無有少異和合性可得故不應理若未生者則無體性無體為因不應道理云何由自體故此極微性造麁物時不應如種生芽如種極微應滅壞故不應如乳極微應變異故不應如陶師極微勤劬不可得故是故造作不應道理雖無常住極微而有劫初器世間等受用物生諸有情業增上力故不由極微是故極微常住不應道理復次執有常覺不應道理何以故頌曰無常為彼依次第差別轉諸受等異故當知覺無常論曰眼識等覺依止無常眼等起故於色等義次第轉故眾多相貌差別轉故樂等諸受貪等諸惑施等善思位分異故於一常覺如是轉異不應道理何因緣故世間有情無常性有而不取執常住性無而種種執耶頌曰於無常無智四顛倒根本當知世上進愚癡力轉增論曰以於無常無智起故實有無常而不取執實無常性種種執生非唯常倒無智為因然四顛倒皆以無智為其根本何以故以於無常不如實知故於無常法起常顛倒於苦起樂顛倒於不淨起淨顛倒於無我起我顛倒由有如是次第義故薄伽梵說若法無常彼必是苦若法是苦彼必無我當知由世間道得上進時不斷無智漸進上地於無常性愚癡之力轉更增上何以故如欲界中破壞變易及別離等諸無常相現可了知上地無有復次何因緣故於無常性無智起耶頌曰由放逸懈怠見昧乏資糧惡友非正法當知無智因論曰無常無智有七種因一放逸二懈怠三倒見四愚昧五未多積集菩提資糧六由惡友七聞非正法以於境界樂及靜慮樂起放逸故於無常性不如實知設不放逸而復懈怠設不懈怠而復倒見設無倒見而復愚昧設不愚昧而未積集菩提資糧設已修習菩提資糧而隨惡友又復從彼聞非正法故於無常不如實知復有何因不了無常妄執常轉頌曰不如理作意憶念前際等相似相續轉於無常計常論曰由二種因起於常執一由不如理作意二由憶念前際等事由前際等事相似相續轉故於餘世間亦計常住復次如前所說三有為相非唯剎那何以故頌曰生初後中間取三有為相論曰三有為相由眾同分一生所攝謂初生時取為生相最後死時取為滅相於二中間相續住時取為住異如是建立三有為相應知頌曰無常調伏智當知由二因論曰於無常性如實智入由二種因一由念住二由緣起由念住故於諸境界繫心令住由緣起故達彼法性如經中說見集起法於身念住乃至廣說頌曰彼見有六種及緣起四種論曰無常性見當知六種一世俗智謂乃至順決擇分位二勝義智謂乃至出世道位三聲聞智謂除無性無常義四菩薩智謂於一切無常義五不善清淨謂彼二學智六善清淨謂彼二無學智又緣起法當知有四種道理何等為四頌曰自種故非他待緣故非自無作故非共用故非無因論曰由四道理入無常性謂諸行法不從他生自種起故亦非自生待外緣故亦非俱生俱無作故亦非無因彼二於生有功用故如是成立無常相已云何成立苦相頌曰生為欲離因滅生和合欲倒無倒厭離彼因為苦相論曰若法生時為遠離欲因若法滅時為和合欲因若不了知是顛倒因若善通達是無倒因於一切時生厭離欲如是應知是苦通相復次頌曰依三受差別建立三苦相故說一切受體性皆是苦論曰由依三受相差別故建立三苦相謂苦苦相壞苦相行苦相由此相故佛說諸受皆名為苦謂於苦受及順苦受處法當知建立最初苦相於樂受及順樂受處法當知建立第二苦相於不苦不樂受及順此受處法當知建立第三苦相由不了知此第三相能為常等顛倒生因若能了知為無常等無倒生因及能發起涅槃樂欲又由了知不了知第三苦故於前二苦亦了不了應知復次前二苦相世間共成第三苦相不共成立今當成立諸行性是行苦頌曰當知行性苦皆麁重隨故樂捨不應理同無解脫過論曰諸行性樂及性是捨不應道理何以故於一切位麁重所隨故是故諸行體性是苦若不爾如其次第於彼性樂及不苦不樂樂欲應無應無苦及不苦不樂覺應無苦樂覺問汝亦同然若唯一行苦性者應無樂及不苦不樂覺答由不了故謂有問我亦同然由不了故謂有答不然無解脫過故若於性樂及不苦不樂諸行了知是苦名苦諦現觀由此次第乃至證得究竟解脫若不了故謂為苦者即是顛倒不應能證究竟寂滅復次頌曰利深等障礙依進住乘空執著性下劣顛倒及染污論曰又諸行性苦少苦加之苦相猛利樂等不爾又苦相深重難為對治樂等不爾又苦相平等遍一切處乃至證得廣大法者亦被損惱又執常樂我淨名為顛倒能障聖法又執樂等能為貪等大小諸惑所依止處又苦等行能引勝進上地功德又復久處住等威儀即生大苦不可堪忍又執空者亦大苦隨逐又執著樂者其性下劣又於諸行執計為樂顛倒所攝又緣世樂所起樂欲多是染污是故諸行皆性是苦復次頌曰如癰疥癩等三受之所依彼能發三觸取樂等隨轉論曰諸行性苦當知猶如癰疥癩等三受所依何以故世間癰疥癩等能發隨順苦樂捨等三種觸故由依此觸世間有情取為苦樂不苦不樂如是於諸性苦諸行發起三觸由此觸故樂等受轉此若無者諸受不轉如是顯示苦相立宗及因喻已復何因緣建立諸行唯有三苦不多不少頌曰自相自分別不安隱苦性五十五應知三苦之所攝論曰由苦自性唯有三種一由自相故謂苦苦性二由自分別故謂壞苦性若無分別雖有變壞已解脫者苦不生故三由不安隱故謂行苦性煩惱麁重等所隨逐故如是三苦差別復有五十五種應知云何五十五種頌曰界緣身等趣種類諦三世時命品異故引眾苦差別論曰界差別故有三苦謂欲界繫色界繫無色界繫緣差別故有六種苦謂欲根本苦愚癡報苦先業緣苦現因緣苦淨業緣苦不淨業緣苦身差別故有四種苦謂受重擔等苦位變壞苦麁重苦死生苦趣差別故有五種苦謂那落迦苦乃至天趣苦種類差別故有五種苦謂逼惱苦匱乏苦大乖違苦愛變壞苦麁重苦諦差別故有八種苦謂生苦老苦病苦死苦怨憎會苦愛別離苦求不得苦五取蘊苦世緣差別故有九種苦謂過去苦因過去未來現在緣所生如是未來現在苦亦爾時差別故有四種苦謂時節變異苦飢苦渴苦威儀屈伸入息出息閉目開目等所引苦養命差別故有四種苦謂所求無厭足苦追求苦守護苦不自在苦品差別故有七種苦一損減苦謂在家品二增益苦謂出家品三憂惱苦四離有苦又依善說法律出家者有三種苦一愚癡苦謂希望未來追味過去故二嫉妬苦三不勝他苦依惡說法律出家者亦有三苦一愚癡苦謂於所知法顛倒執故二嫉妬苦謂於佛及佛弟子所得名利心不忍故三他所勝苦謂為名利故起諍論時墮負處故頌曰未離欲色等三種地應知欲界一切種色無色除二論曰如是五十五種苦三地所攝一未離欲地謂欲界所繫二已離欲地謂色界所繫三離欲色地謂無色界繫即此三種如其次第立三種苦謂上中下又欲界中具一切種苦色無色界中無二種苦所謂苦苦壞苦所攝二及欲根本苦愚癡報苦所攝二然有餘苦頌曰世俗有二種勝義謂遍行二緣通上地當知無現染論曰如是諸苦略有二種謂世俗勝義別故世俗諦所攝苦有二種謂苦苦及壞苦勝義諦所攝有一種謂行苦此亦名遍行苦遍至欲等三界故欲界上地有二緣所生苦謂有先業緣苦無現在因緣苦有淨緣苦無不淨緣苦頌曰非無色重擔遍行天麁重及諦最後邊餘七上隨縛論曰無色界中無身重擔苦有天趣苦麁重苦諦最後邊諸取蘊苦此通欲等三界故名遍行苦餘生等七苦欲界所攝上地雖有隨縛復可退還故然無苦自體頌曰當知生等苦各五種差別苦麁重相應三苦所依止論曰生等七苦當知一一各有五種謂苦相應故麁重相應故及三苦所依止故生者為老等苦所依煩惱所依不可樂欲行壞所依老者色衰退等所依病者習所不欲所依不習所欲所依順死大種乖違所依死者自體別離所依財寶別離所依所愛離別怨憎合會苦之所依怨憎會等三苦身逼迫所依心逼迫所依及彼所作衰損所依頌曰最後與最後各四苦所依謂生生根本及苦性變壞論曰於八苦中最後所攝諸取蘊苦及三苦中最後行苦各為四苦所依故苦一生苦所依二生根本苦所依三苦自性苦所依四變壞苦所依頌曰三世之所攝二緣苦非上所說餘諸苦皆欲界應知論曰欲界上地三世苦中當知無有去來緣苦何以故非於上地緣過去未來虛妄分別生諸苦故唯有現緣麁重所隨除上所說所餘諸苦當知唯在欲界所繫復次何因緣故於實有苦境諸愚癡轉頌曰失念無功用亂不正思惟不正了愚癡及由放逸等論曰於苦愚癡由五種因及由前所說放逸等法五種因者一於過去苦念忘失故二於未來苦不作功用推求故三於現在苦起四倒亂故四由不正思惟於麁重苦計為我故五由不正了於諸性苦不了知故復次由四種因起念忘失頌曰昧故羸劣故及起放逸故相續斷絕故忘念轉應知論曰昧故者謂愚昧種類羸劣者謂於死等位放逸者謂於境耽著相續斷絕者謂於餘生前眾同分相續斷故復次由四種因無功用轉頌曰昧故放逸故保重現法故不信當苦故無功用發趣論曰昧及放逸已如前說保重現法者由彼保重現在法故於未來苦不作功用不信當苦者由不信有未來苦故不作功用復次由四種因起四顛倒頌曰相似相續轉對治妄分別串習總取故起四種顛倒論曰以見相似相續轉故起於常倒對治分別故起於樂倒妄分別樂為苦對治故由串習故起於淨倒由總執故起於我倒復次於苦愚癡由不了別五因故起何等為五頌曰界別緣起別位別次第別及相續差別當知各多種論曰界差別有三種苦謂欲界色界無色界緣差別有七種苦一福緣二非福緣此二在欲界三不動緣在色無色界四纏隨眠緣謂異生者五隨眠緣謂見諦者六有行緣謂非菩薩七智行緣謂諸菩薩位差別有十二種苦一純樂俱謂諸天二純苦俱謂那洛迦及鬼傍生一分三雜苦樂俱謂人及鬼傍生一分四不苦不樂俱謂從第四靜慮乃至有頂五不淨淨處謂欲界中無難生處六淨不淨處謂色無色界中諸異生者七淨淨處謂色無色界中諸見諦者八不淨不淨處謂欲界中有難生處及四種入胎苦一不正知入母胎不正知住不正知出二正知入母胎不正知住不正知出三正知入母胎正知而住不正知出四正知入母胎正知而住正知而出次第差別有十二種苦謂依十二支緣起次第相續差別有無量種有情相續無邊差別故復次於一切苦能遍了知當知有十八種何等是耶頌曰信解與思擇不亂心厭離見修及究竟又如前十一論曰一信解遍智謂聞所生智二思擇遍智謂思所生智三不散亂遍智謂世間修所生智四厭心攝遍智謂煖等順決擇分智由此智觀自心相總厭離轉故五見道遍智謂依止見道智六修道遍智謂依止修道智七究竟道遍智謂無學道所攝智及如前所說十一種智一不善清淨世俗智二善清淨世俗智三勝義智四不善清淨相有分別智五善清淨相有分別智六善清淨相無分別智七成所作前行智八成所作智九成所作後智十聲聞智十一菩薩智如是總為十八種如實了知苦遍智復次如是遍智為盡眾苦由何遍智盡何等苦頌曰纏疑不樂離沈惡趣餘趣下劣行所起遍獨眾苦盡論曰信解遍智能滅纏苦思擇遍智能滅疑苦不散亂遍智能滅不樂遠離苦厭心攝遍智能滅惛沈苦見道遍智能滅惡趣苦修道遍智能滅餘趣苦究竟道遍智能滅下劣行所起苦謂除樂速通行所餘諸行皆名下劣應知菩薩遍智遍滅一切自他諸苦聲聞遍智獨滅自苦應知如是已成立苦相云何成立空相當知空相有三種一自相二甚深相三差別相云何自相頌曰若於此無有及此餘所有隨二種道理說空相無二論曰空自相者非定有無非定有者謂於諸行中眾生自性及法自性畢竟無所有故非定無者謂於此中眾生無我及法無我有實性故隨二種道理者謂即於此中無二種我道理及有二種無我道理隨此二種故說空性無有二相一非有相二我無故二非無相二無我有故何以故此二我無即是二無我有此二無我有即是二我無故是故空性非定有相非定無相云何甚深相頌曰甚深相應知取捨無增減論曰隨前所說無二道理雖捨諸法而無所減雖取諸法而無所增無取無捨無增無減是甚深空相云何差別相頌曰差別有眾多如彼彼宣說論曰即此空性薄伽梵於處處經中顯示多種差別謂勝義空內空外空如是等今且分別勝義空以勝義故空無所有故名勝義空此顯四種義何者為四一離我因義二離我相義三離無因義四離非自業得義由六處生時不從我來亦不聚集依止於我如是名為離我因義若執六處以我為因應無分別五趣別異又由六處本無今有有已散滅故離我相以如是相非我有故又由有業為因異熟生起都無作者亦無有情捨續諸蘊如是名為離無因義又由於有分法假立有情相續一類流至現在異熟法上非異相續是故名為離非自業得義復次云何應知補特伽羅我無所有若有我者為即蘊相為住蘊中為住餘處為非蘊相頌曰唯假過失故蘊無我過故我無身過故三我不應理論曰若所計我即是蘊相應唯是假違汝自宗故成過失以即於諸蘊假立我故若離諸蘊住餘處者我應無蘊是亦有過於諸蘊中無有我故若非蘊相者所計之我有無身過無身之我不應理故是故三種不應道理復次若計實我住諸蘊中是亦不然何以故頌曰如主火明空形異依他過無常無業用非因非有我論曰所計實我住諸蘊中為如主住舍為如火在薪為如明依燈為如虛空處種種物如是一切皆不應理何以故有五種過失故何者為五若如主住舍中者形段應異舍主與舍形貌異故若如火在薪者有依他過火依薪力不自在故若如明依燈者有無常過隨燈有無明起滅故又前二種亦有無常過失不見舍主有常住者舍雖久住而彼舍主或往餘處或死滅故火隨薪力有無不定無常性故若如虛空者應有業用顯然過失虛空業用顯然可得謂去來等業無障礙故我即不爾故成過失又所計我與果為因亦不可得何以故無我外物諸種子等與果為因亦可得故是故計我住諸蘊中與果為因不應道理亦無所計實我體性問若唯有蘊無別我者誰見誰聞乃至誰能了別答若見聞等即是我體或是我業或是我具執我以為見聞者等皆不應理何以故頌曰我唯應是假譬喻不可得七喻妄分別無見者等三論曰若汝執我即是見等又名見者乃至了別者所計之我唯應是假即於見等法上假立我故若執見等是業是具此亦不然無譬喻故雖妄分別七種譬喻然有多過是故三種皆不應理云何多過頌曰若如種無常作者應成假如成就神通應世俗自在論曰若汝計我於見聞等業如種於芽者我應無常種非常故若汝計我於見聞業等如陶師於器者我應是假何以故世間現見假名士夫有造器用不見餘故若汝計我於見等業猶如世間有神通者能起變化即應同彼世俗假立及自在過何以故離假者外餘成神通者所不見故又復現見成神通者於變化事隨意自在我於見等不假異緣應得自在復次頌曰我如地如空應無常無性應如二無作分明業可得論曰若汝計我於見等業猶如大地能持萬物者我應無常地非常故若如虛空無障礙故容所作業我亦如是容見等業者我應無體猶如虛空唯色無體是虛空故又如大地虛空於任持等無動作用我亦如是於彼見等應無作用既無作用執見者等不應道理又大地虛空任持無障二種功能分明可得我於見等諸所作業無別可得故不應理復次若執見等是我具者是亦不然何以故頌曰能燒及能斷唯火等所作我於見等具非如刀火等論曰若汝計我執見等具能見能聞乃至了別如人執火能燒執刀能斷者不應道理何以故世間現見離能執人火自能燒刀自能割見等亦爾雖無有我亦應自有見等作用而汝不許故此非喻又復世間諸蘊共合假想立為我人眾生執持鎌等能刈能斷無別實我故此非喻復次頌曰如光能照用離光無異體是故於內外空無我義成論曰現見世間即於光體有能照用說為照者離光體外無別照者如是眼等有見等用說為見者乃至了別者無別見者等是故內外諸法等無有我問若實無我云何世間有染有淨答染淨諸法從因緣生不由實我何以故頌曰如世間外物離我有損益內雖無實我染淨義應成論曰如世外物雖無有我而有種種災橫順益事業成就如是內法雖無有我而有種種染淨義成是故無過復次若無我者誰受果報誰能作業誰脫眾苦頌曰位思煩惱分無常變異故我常無轉易受作脫應無論曰汝所計我於苦樂等位善惡等思貪等煩惱一切時分常無變異無變異故受者作者及解脫者皆不應理如前已說雖無實我而有世俗假者三時變異受者作者及解脫者時分差別皆得成就復次若無我者誰轉誰還頌曰法性從緣生展轉現相續有因而不住變異故名轉如身牙河燈有種種作用我常無變異轉還不應理論曰不由有我而有轉還何以故現見轉者必有生相前後相續展轉不斷恒現在前顯了可見有因不住而復變異說名流轉相續斷絕說名還滅猶如身牙河燈有往來等種種作用及有還滅非汝所計常無變我有流轉用流轉尚無何況還滅復次若唯諸行無有我者世間現見彼彼有情若名若想差別應無頌曰依我起名想見二種過失是故遍一切實我性都無論曰不由名想實我得成何以故見二種過失故若世間人於實我上起佛救等種種名想者於身等法彼解應無若於身等起名想者不應說我有諸作用所以者何世間現見起諸言說謂佛友能見德友能聞等又見二種過失者若執我見體性是善任運現前能生染法不應道理若是染污能證實我不應道理又計我者執取我時為我能執為見能執若言我執我者不應世間執我之人有起疑惑謂為有為無為是何等何以故現見我故若言見執我者汝今不應說我能取由如是等種種過失是故世間無真實我復次若爾何故於正法中建立名想種種差別頌曰為言說易故隨順世間故斷除怖畏故顯德失二故論曰雖無實我而立有情名想別者有四種因一為令言說易故二順世間故三令初學者離怖畏故四為顯自他功德過失有差別故復次若無我者世間不應纔見形相率爾便起有情之覺又亦不應思覺為先起諸作業頌曰率爾覺亂起世間現可得覺為先作業有十種過失論曰率爾生覺非證我因何以故錯亂覺心率爾而起現可得故如於女身起男子覺於男子身起女人覺杌起人覺人起杌覺又汝計我思覺為先起諸作業有十種過何等為十頌曰覺我因功用自在等各二有因及無因當知十種過論曰若汝執覺為因起諸作業是即非我能起諸業若我為因思覺非因是則應無思覺為先起諸作業又若汝執以我為因能起作業即應常起一切作業若我非因是即我無所作又若汝執有餘因法能為因故起諸作業即所計我無所造作若更無因即應常起一切作業又若汝執由內功用能有所作此亦如前有二種過失又若汝執我於作業得自在者即應常作一切所愛不作不愛若不自在即非我相如是已說空相及成立今當顯示觀空真智所治薩迦耶見差別頌曰不審決遍行增益及無事於事怖妄見譬喻五應知論曰薩迦耶見當知五種一不審事見如於繩見蛇二遍行見謂染污意相應妄有身見於一切時常隨行故如於夢中見所受用所以者何猶如貧者於睡夢中自見受用可愛境界如是愚夫未起真如正覺已來常起妄計我見隨逐三增益事見猶如希望隨屬他女四無實事見猶如小兒見幻化事五於事怖見如人怖畏自畫藥叉如是已說所治差別今當顯示能治差別頌曰無體及遠離除遣依三種對治諸縛想十六種差別論曰依止遍計所執等三種自體如其次第立三種空一無體空二遠離空三除遣空又此三空對治諸縛諸想差別有十六種諸縛者有十四種相縛麁重縛應知一根縛二有情互染縛三所依縛謂依器世間諸根流轉四於智無智縛五於境妄境縛六後有愛縛七無有愛縛八執無因不平等因縛九得上慢縛十遍計所執自體執縛十一諸法自體執縛十二諸法遍智自體執縛十三補特伽羅自體執縛十四補特伽羅遍智執縛諸想者謂六種想縛厭此想故菩薩依空勤修念住令心解脫云何名為六種想縛謂依身受心法發起內想名初想縛即依身等發起外想是名第二即依身等起內外想是名第三為欲度脫十方無量無數有情界故發起大願修諸念住此分別想是名第四於身等境謂有智慧正觀察住此分別想是名第五於身等境謂有我人正觀住者此分別想是名第六又觀身等後後相成有十一種想縛差別應知何等十一謂於身等起隨身等正觀察住及於染淨二諦第一義中起分別想名初想縛即於染污第一義中起有作想是名第二即於清淨第一義中起無作想是名第三即於有作第一義中起流轉想是名第四即於無作第一義中起於常想是名第五即於流轉由苦變異故起於苦想是名第六即於常法起無變想是名第七即於流轉由生滅住異自相故及由自相有變異故起自相想是名第八即於有變無變染污清淨第一義中起能攝受一切法想是名第九即於染淨一切法所起染污清淨我所有想是名第十即於染污清淨諸法起於自體自相之想是名第十一菩薩摩訶薩於如是後後相成想縛差別及彼境界正觀察已依止於空修諸念住令心解脫若於如是諸妄想縛得解脫時當知解脫一切想縛十六空者所謂內空外空內外空大空空空勝義空有為空無為空畢竟空無初後空無損盡空性空相空一切法空無性空無性自性空復次於此空境有六種愚無始流轉何等為六頌曰自性與執著不開解失念一切遍一分愚差別流轉論曰自性愚者謂一切有情無始流轉無智自體執著愚者謂諸外道倒見相應所起無智不開解愚者謂無聞異生所起無智失念愚者謂有聞異生及諸聖者所起無智一切遍愚者謂諸異生於眾生空及與法空所起無智一分愚者謂聲聞等唯於法空所起無智云何證得如是空理謂由八種智何等為八頌曰法住求自心住自心除縛怖無二染淨證得真空理論曰一法住智謂依素怛纜等安立法門智二求自心智謂於順決擇分位尋自心智三住自心智謂於見道位證真如智四除心縛智謂於修道位對治障智五怖行相應智謂聖弟子智怖畏流轉大苦惱故六無二分別智謂菩薩智流轉寂滅過惡功德不分別故七不善清淨智謂有學智八善清淨智謂無學智論曰如是空理依修故證云何為修頌曰修差別十八或有毒無毒對治五種執略二種應知論曰修相差別有十八種一聲聞相應作意修謂如有一是聲聞住聲聞法性或未入正性無生或已入正性無生唯觀自利不觀利他依安立諦作意門入真如理自內緣有分量法起厭離無欲解脫行為盡自愛作意修習是名聲聞相應作意修二菩薩作意修謂如有一是菩薩住菩薩法性或未入正性無生或已入正性無生觀自他俱利依安立非安立諦作意門入真如理自內緣無分量法大悲增上故起利益他攝受方便行履無上迹因為盡自他愛作意修習是名菩薩作意修三影像作意修謂或思惟有分別毘鉢舍那品三摩地所行本境界法同分影像或復思惟無分別奢摩他品三摩地所行本境界法同分影像如是修習名為影像作意修四事究竟作意修謂思惟諸法若過去若未來若現在若內若外若麁若細若遠若近或復思惟諸法真如盡諸所有如諸所有如是修習是名事究竟作意修五事成就修謂已證得根本靜慮及世出世三摩鉢底如是修習是名事成就修六得修謂如有一依初靜慮或修習無常想或乃至修習死想時此人所有不現在前所餘善想若自地攝若下地攝及彼所引世及出世所有功德皆悉修習令其轉增猛利清淨當得生起證得彼法自在成就是名得修七習修謂如有一現前思惟彼彼諸法起無常等所有善想及現修習諸餘善法如是修習是名習修八除遣修謂如有一思惟三摩地所行影像相故除遣諸法根本性相令不復現依以榍出榍道理猶如有人以其細榍除遣麁榍或以身安遣身麁重如前已說是名除遣修九對治修謂思惟修習厭壞對治斷對治持對治遠分對治是名對治修此中聞思所生道是厭壞對治出世間道是斷對治彼果轉依是持對治世間修慧道是遠分對治十身修十一戒修十二心修十三慧修如其次第依根防護修習三學當知是名身等修性十四少分修謂思惟諸法起無常等一一善想及修所餘少分善法是名少分修十五遍行修謂思惟一切法一味真如如是修習名遍行修十六有動修謂勤方便修無相時於中間起諸有相修是名有動修十七功行修謂勤方便修無相時由功用行無有間缺起無相修是名功行修十八成滿修謂或依聲聞乘或依獨覺乘或依大乘一切依已轉得一切法自在如是修習是名成滿修如是諸修略有二種謂有毒修無毒修我我所執雜不雜故又此諸修當知對治五種邪執一眾生邪執二法邪執三損減邪執四差別邪執五變異邪執眾生邪執者謂於諸蘊執有有情作者受者法邪執者謂如所言說執有色等自體差別損減邪執者謂執諸法一切相無差別邪執者謂執諸法我無我等有別體性變異邪執者謂執諸法先實有我後成無我又此諸修略有二種謂世間修出世間修復次頌曰修果應當知三菩提功德依止轉依性所作事成就論曰因修空故證得妙果謂依止轉依證三菩提及得無諍願智無礙解等無量功德及所作事圓滿成就謂即轉依究竟成滿論曰成空品中已成立眾生無我非法無我今為成立法無我故說成無性頌曰三自性應知初遍計所執次依他起性最後圓成實論曰當知無性不離自性是故先說三自性義如是即顯三種無性密意故說三自性者謂遍計所執自性依他起自性圓成實自性遍計所執者所謂諸法依因言說所計自體依他起者所謂諸法依諸因緣所生自體圓成實者所謂諸法真如自體頌曰三無性應知不離三自性由相無生無及勝義無性論曰如是三種自性當知由三無自性故說三無性一相無性謂遍計所執自性由此自性體相無故二生無性謂依他起自性由此自性緣力所生非自然生故三勝義無性謂圓成實自性由此自性體是勝義又是諸法無性故已說三種自性及三無性相今當顯示成立道理云何應知遍計所執皆無自體相頌曰非五事所攝此外更無有由名於義轉二更互為客論曰遍計所執自相是無何以故五事所不攝故除五事外更無所有何等為五一相二名三分別四真如五正智問若遍計所執相無有自體云何能起遍計執耶答由名於義轉故謂隨彼假名於義流轉世間愚夫執有名義決定相稱真實自性問云何應知此是邪執答以二更互為客故所以者何以名於義非稱體故說之為客義亦如名無所有故說之為客云何知然頌曰於名前無覺多名及不定於有義無義轉非理義成論曰若義自體如名有者未得名前此覺於義應先已有又名多故一義應有多種自體又名不定故義之自體亦應不定何以故即此一名於所餘義亦施設故又復此名為於有義轉為於無義轉耶若於有義轉者不應道理即前所說三因緣故若於無義轉者即前所說二互為客道理成就復次若執義是實有由名顯了如燈照色不應道理何以故頌曰取已立名故餘即不能取如眾生邪執增益為顛倒論曰先取義已然後立名非未取義能立名字已取得義復須顯了不應道理又即由此名餘未解者不取得義燈照了物即不如是非由此燈餘不能取所照了物又不應執義異名異由唯依名起義執故譬如唯有諸行無始流轉自性異生數習力故於自他相續起眾生邪執如是於長夜中串習言說熏修心故由此方便起妄遍計執有諸法此法邪執猶如眾生妄增益故當知顛倒如是顛倒云何與雜染法展轉生起頌曰由熏起依他依此生顛倒如是互為緣展轉生相續論曰由此顛倒熏習力故後依他果自性得生又依此果後時復生法執顛倒如是二法更互為緣生死展轉相續不斷已說成立道理今當顯示遍計所執自性差別頌曰自性與差別有覺悟隨眠加行名遍計又當知五種論曰由有六種遍計差別故遍計所執自性亦有六種何等名為六種遍計一自性遍計謂遍計色等實有自相二差別遍計謂遍計色等決定實有有色無色有見無見等諸差別相三覺悟遍計謂善名言者所有遍計四隨眠遍計謂不善名言者所有遍計五加行遍計此復五種一貪愛加行二瞋恚加行三合會加行四別離加行五隨捨加行六名遍計此復二種一文字所起二非文字所起非文字所起者如有計執此為何物云何此物此物是何此物云何文字所起者如有計執此為此物此物如是或色或乃至識或有為或無為或常或無常或善或不善或無記如是等復次遍計所執自性當知復由五種遍計何等為五一依名遍計義自性二依義遍計名自性三依名遍計名自性四依義遍計義自性五依二遍計二自性依名遍計義自性者如有計執此物既名為色必應定有色體真實此物既名為受想行識必應定有受想行識體性真實依義遍計名自性者如有計執此物名色為不名色此物名受想行識為不名受想行識依名遍計名自性者如有計執不了物體但知種種分別色名不了物體但知種種分別受想行識名依義遍計義自性者如有計執不了色名但於色體種種分別不了受想行識名但於受想行識體性種種分別依二遍計二自性者如有計執此物是色體性名之為色此物是受想行識體性名受想行識已說遍計所執自性差別此遍計執由妄分別故生此分別差別今當更說頌曰分別有八種能生於三事分別體應知二界心心法論曰八種分別能生三事何等為三一分別戲論所依緣事二見我慢事三貪愛等事八種分別者一自性分別謂於色等想事分別色等所有自性二差別分別謂即於色等想事起諸分別此有色此無色此有見此無見此有對此無對如是等無量差別以自性分別為依處故分別種種差別之義三總執分別謂即於色等想事所立我及有情命者生者等假想施設所引分別由於積聚多法總執為因分別轉故又於舍軍林等及於飲食衣乘等想事所立舍等假想施設所引尋思四我分別謂若事有漏有取長時數習我執所聚由數習邪執自見處事為緣所起虛妄分別五我所分別謂若事有漏有取長時數習我所執所聚由數習邪執自見處事為緣所起虛妄分別六愛分別謂緣淨妙可意事境分別七不愛分別謂緣不淨妙不可意事境分別八愛不愛俱相違分別謂緣淨不淨可意不可意俱離事境分別如是略說有二種謂分別自體及分別所依所緣事此中自性分別差別分別總執分別此三分別能生分別戲論所依事分別戲論所緣事謂色等想事為依緣故名想言說所攝名想言說所顯分別戲論即於此事分別計度無量種種眾多差別此中我分別我所分別此二分別能生餘見根本及慢根本身見及能生餘慢根本我慢此中愛分別不愛分別俱相違分別如其所應生貪瞋癡是故如是八種分別為起此三種事若欲略說分別體性所謂三界諸心心法復次頌曰由二縛所縛堅執二自性故二縛解脫正無得無見論曰起前所說諸分別時即為二縛所縛所謂相縛及麁重縛由此二縛執二自性謂執依他起自性及遍計所執自性是故解脫二種縛已於二自性正無所得及無所見所以者何由遍計所執自性畢竟無故不可得依他起自性雖復是有不取相故無所見如是成立遍計所執自性已為欲成立依他起自性故當說成立道理頌曰假有所依因若異壞二種雜染可得故當知依他有論曰不應宣說諸法唯是假有何以故假法必有所依因故非無實物假法成立若異此者無實物故假亦是無即應破壞二法二法壞故雜染之法應不可得由雜染法現可得故當知必有依他起自性復次此依他起自性有何相貌頌曰相麁重為體此更互緣生非自然是有故說生無性論曰此依他起自性以相及麁重為體云何說為依他起由此二種更互為緣而得生故謂相為緣起於麁重麁重為緣又能生相若爾何故名生無性謂緣力所生非自然有故復次此依他起自性為決定有為決定無頌曰非決定有無一切種皆許通假實二性世俗說為有論曰依他起自性非如施設決定是有亦非一切決定是無故一切種非有非無然許一切種皆可言說謂若有若無亦有亦無非有非無問此依他起自性為是實有為是假有答應知此性通假實有問為由世俗故有為由勝義故有答當知由世俗故說之為有復次頌曰宣說我法用皆名為世俗當知勝義諦謂七種真如論曰世俗諦者當知宣說我法作用已如攝淨義品中說勝義諦者謂七種真如已如攝事品中說復次頌曰圓成實自性二最勝智義無有諸戲論遠離一異性論曰此勝義諦當知即是圓成實自性問何因緣故七種真如名勝義諦答由是二最勝智所行故謂出世間智及此後得世間智由此勝義無戲論故非餘智境又此勝義無戲論故於有相法離一異性何以故由此真如於有相法不可說異亦非不異故復次頌曰清淨之所緣常無有變異善性及樂性一切皆成就論曰由勝義諦離一異性故當知即是清淨所緣性何以故由緣此境得心清淨故當知亦是常於一切時性無變異故又由清淨所緣故當知是善以是常故當知是樂復次頌曰實勝義無性戲論我無故依他無彼相此勝義無性論曰圓成實自性由勝義無性故說為無性何以故由此自性即是勝義亦是無性由無戲論我法性故是故圓成實自性是勝義故及無戲論性故說為勝義無性應知於依他起自性由異相故亦得建立為勝義無性何以故由無勝義性故復次如前所說有五種相謂能詮相所詮相此二相屬相執著相不執著相又有三相謂遍計所執相依他起相圓成實相為五攝三為三攝五耶頌曰依三相應知建立五種相彼如其所應別別有五業論曰當知依三自相建立五相所以者何初及第二依三自相第三依遍計所執相第四依依他起相第五依圓成實相又三自性一一各有五業已如攝淨義品中說復次前成空品所遮眾生執今此品中所遮法執此二種執誰從誰生頌曰法執故愚夫起彼眾生執彼除覺法性覺法我執斷論曰由法執故世間愚夫起眾生執除眾生執現起纏故覺法實性覺法性故法執永斷法執斷時當知亦斷眾生執隨眠復次於何未斷而成雜染於何斷滅得成清淨頌曰於依他執初熏習成雜染無執圓成實熏習成清淨雜染有漏性清淨則無漏此當知轉依不思議二種論曰於依他起自性執著初自性故起於熏習則成雜染當知圓成實自性無執著故起於熏習則成清淨雜染即是有漏性清淨即是無漏性此無漏性當知即是轉依相又此轉依不可思議及有二種云何不可思議頌曰真實及自體寂靜與功德一切不思議當知由四道論曰如是轉依不可思議由四道理一由真實謂是常故二由自體謂非有色非無色如是等故三由寂靜謂寂靜住故四由功德謂此轉依有威德故又此轉依不可思議由四種道方乃證得謂四種正行四種尋思四如實智四種境事何等為四一遍滿境二淨行境三善巧境四淨惑境此中遍滿境復有四種一有分別影像二無分別影像三事究竟四所作成就有分別影像者謂所知事同分三摩地所行毘鉢舍那境無分別影像者謂所知事同分三摩地所行奢摩他竟事究竟者謂盡所有性及如所有性所作成就者謂轉依及依此無分別智淨行境有五種一不淨二慈悲三緣起四界差別五入出息念善巧境有五種謂蘊善巧界善巧處善巧緣起善巧處非處善巧淨惑境謂世間道有二下地麁性上地靜性等出世間道有四聖諦等復次如前所說有二種轉依何等為二謂聲聞菩薩轉依差別頌曰聲聞有二種趣寂趣菩提依止變化身趣無上正覺諸聲聞轉依厭皆修所得菩薩方便修無二智依止不住生滅故諸佛智無上利樂諸有情不思議無二論曰聲聞轉依當知復有二種一趣寂滅二趣菩提問聲聞無學永盡後有云何能證阿耨多羅三藐三菩提答依變化身住能證菩提非業報身又聲聞轉依以於流轉背修故得菩薩轉依以方便修及無二智為依止故得云何以方便修謂由無間達法性故所緣大故發起最勝勤精進故顧有情故了諸行故云何無二智為依止謂不住流轉及以寂滅不顧流轉故顧諸有情故由此因緣當知佛智最勝無上所以者何餘有情智或住流轉或住寂滅故非無上又諸佛智利益安樂一切有情善能成滿自他利故最勝無上餘有情智或唯自利或不俱利故非無上以是因故諸佛智慧不可思議不住二邊能作一切眾生利益事故又無有二謂般涅槃不涅槃等性無二故論曰如是正勤了知無常苦空無我已欲何所觀頌曰當知現所觀下中上品事有漏及無漏未見未受遍論曰為現觀察欲色無色三界所繫下中上品所知事故有漏者謂即此苦集諦攝無漏者謂此增上滅道諦攝未見者謂四諦所攝未受者謂滅道所攝遍者謂現見不現見法智種類智所行境界復次以何現觀頌曰出世間勝智能除見所斷無分別證得唯依止靜慮論曰出世間智能為現觀非世間智為斷見所斷惑唯是見道非修道故問彼復何行答無分別證得謂現前證得無分別行非未現證問彼何所依答唯依止靜慮不依無色復次何處現觀頌曰極慼非惡趣極欣非上二處欲界人天佛出世現觀論曰於惡趣中不起現觀苦受恒隨極憂慼故不能證得三摩地故色無色界亦無現觀欣掉重故厭羸劣故是故二界三趣不起現觀唯一欲界人天二趣有佛出世能起現觀復次誰能現觀頌曰未離欲倍離及已離欲者獨一證正覺最勝我所生論曰有五種補特伽羅能入現觀或無入者以無我故何等為五一未離欲者二倍離欲者三已離欲者四獨覺五菩薩云何應知唯心能入現觀非我能入頌曰非我為智因亦非自取境我非自現觀執愛自我故無常有境界待緣智生起斷麁重等三故依心現觀論曰若計有我能入現觀不應道理何以故我為智因不應理故若離於智自然不能取故所以者何若我能為智因即是無常或應智是常有若我自能取境界者智未生前亦應能取又若計我能入現觀此我亦應自觀我性若如是者應無解脫以緣執我及起愛故所以者何無有取我不起我執及我愛者若說依心能入現觀斯有道理何以故心是無常有境待緣能生智故又依止心若麁重若我執及與我愛皆可斷滅所以者何心無常故為智生因有所緣故與智俱時同取境界待眾緣故智不常有又心是麁重之所依故性離我故若證遍智即能遠離麁重而生永除我執及與我愛云何次第能入現觀頌曰已成熟相續或聽聞正法自然極如理作意故現觀繫念於所緣精勤修靜定增上善根力證聖覺道分論曰修現觀者先當成熟自相續已或復聽聞正法謂聲聞乘或復自然謂菩薩及獨覺於自內心極善作意故能入現觀次繫念於所緣者謂四念住精勤者謂四正斷修靜定者謂四神足增上善根者謂先證得增上資糧信等善根力者謂彼所治不信等障所不能雜證聖覺分者謂依彼故證遍覺支證聖道分者謂證八聖道支如是次第得入現觀復次齊何當言正入現觀頌曰從是入見道無漏正見起永斷於三結證現觀應知論曰從前所修如理作意故於見道位出世間正見得生由正見故三結永斷謂薩迦耶見戒禁取及疑齊如是位當知已入現觀然此位中一切惡趣雜染之法皆悉遣除云何但言三結永斷頌曰雖惡趣雜染計所起惑斷境見導師等隨生三所攝論曰由薩迦耶見於境迷失由戒禁取於見迷失由彼疑故於佛導師所說正法及正行僧而生迷惑是故隨強唯說永斷三結復次現觀有何相貌頌曰由先世間智簡擇諦究竟於諦無加行決定生起相智境和合相於所知究竟當知諦現觀於十種決定論曰由先世間智者謂從聞所生智乃至世間第一法智簡擇諦究竟者謂已於諸諦究竟簡擇於諦無加行決定生起相者謂於所觀察諸諦境中不由加行功用決定生起相是現觀相又此決定智與境和合相究竟到所知故所以者何除是以外更無異境可須求故是故此觀名為現觀當知此決定相復有十種何等為十頌曰我性無三有不滅無有二無分別無怖自斷中決定論曰十種決定者一於眾生無中決定二於遍計所執自性無中決定三於無我有四於相有五於麁重有是中並決定六於不滅中決定謂或無故不滅謂眾生我及法我或有故不滅謂二無我七於無二中決定謂法及法空無有差別八於空無分別決定九於法性無怖決定謂諸愚夫於此性處生諸怖畏智者於此無有怖畏是故決定十於自在能斷決定謂我不復從於他人求斷方便是故決定復次如是現觀云何次第修習應知頌曰發起證等流成滿次第四又法住智等次第八應知論曰現觀次第或四或八或復七種何等為四一發起謂從聞所生智乃至世第一法二證得謂見道三等流謂修道四成滿謂究竟道云何為八謂法住智乃至善清淨智如前所說云何七種頌曰無悔住所緣如實見境界道所依無惑純差別行斷論曰七種次第者謂尸羅淨乃至行斷智見淨由尸羅清淨故無有變悔由無悔故心定住境由心定故於所知境得如實見次於如實智見道所依止佛法僧寶遠離疑惑得四證淨俱生智次於善逝所證所說得決定智謂唯佛法中有純淨出離苦道非於餘法次於此道得行差別智謂苦遲通行是下品樂速通行是上品餘二行是中品次依上品正行於餘斷滅生勝智見復次此尸羅等七清淨若略說三學所攝當知亦是三淨所攝云何三淨頌曰三淨攝應知戒淨及心淨境界依止道說為慧清淨論曰三種淨者所謂戒淨心淨慧淨慧清淨中復有三種一於境界二於道所依止三於道體於道體中當知復有三種謂純故差別故斷故復次於如是次第中以何次第入於現觀頌曰知身等因緣善達於三世次了知四苦復八苦應知論曰先於四念住位應善了知身受心法四種因緣謂由食集故身集觸集故受集名色集故識集作意集故法集次此身等於三世中應善了知謂於未來世集法隨觀於過去世滅法隨觀於現在世集滅法隨觀次應了知即此身等四苦所苦謂受重擔苦位變異苦麁重苦及死生苦以善不善法為因能感流轉死及生苦是故了知死生二苦即是了知法苦從此無間將觀諸諦故先了知八種苦法所謂生苦乃至略說五取蘊苦復次頌曰從是正觀諦起十六行智為治四顛倒後後之所依論曰知八苦後次正觀察四種諦理起十六行智前為後後之所依止謂為對治四顛倒故起苦諦四行一為對治常顛倒故起無常行二為對治樂淨倒故起於苦行三為對治我顛倒故起於空行四即為治此起無我行所以者何離諸行外餘我空故即諸行體非我性故次於常樂淨我四愛集諦起因集生緣四行次於此斷滅諦起滅靜妙離四行次於此能證道諦起道如行出四行復次頌曰從是轉修習於心總厭離諦簡擇決定究竟覺生起論曰從十六行智後復轉修習先緣自心總厭心智生此說名煖從此已上諦簡擇智生此說名頂從此已上決定覺智生此說名忍復從此已上究竟覺智生此說名為世第一法論曰如是已得煖等善根當知從此入於現觀頌曰從此無加行解脫智三心一百一十二煩惱斷十攝論曰從此無間無有加行解脫見道所斷隨眠三心智生一內遣有情假緣智二內遣諸法假緣智三遍遣一切有情諸法假緣智此中前二是法智第三是種類智如是三智能斷一百一十二煩惱如是煩惱十種所攝一百一十二煩惱者謂欲界見苦諦等所斷各有十種色無色界見苦諦等所斷各有九種謂各除瞋如是名為一百一十二煩惱何等十煩惱所攝謂五見自性五非見自性如前已說復次頌曰此證菩提分六種淨智相行無分別故隨所作建立論曰當知此智真證覺分非方便位亦是六種清淨智相所謂法智種類智苦智集智滅智道智相此智無分別故但隨所作建立六智相貌不由行差別故建立六種應知復次頌曰菩薩在此位先修勝因力於自他身苦起平等心性論曰在此現觀位中諸菩薩由先修習勝資糧力故於自他相續苦中起五種平等心謂麁重平等心無我平等心斷精進平等心無愛味精進平等心一切菩薩現觀平等心復次頌曰是大我意樂於自性無得廣意樂當知二性無分別論曰當知此平等心性即是大我阿世耶及廣大阿世耶於遍計所執自性無所得故於有漏無漏二性過失功德亦無所得由無分別故復次頌曰次上十六行清淨世間智對治界地故究竟事成就論曰從此諦現觀已上於修道中有十六行世出世清淨智生謂於欲繫苦諦生二智一現觀審察智二現觀決定智於色無色繫苦諦亦有如是二智如於苦諦有四智如是於集滅道諦亦各有四智如是總有十六種智復次如是現觀智若聲聞等所得為對治欲色無色三界雜染若諸菩薩所得為對治十種地障如是當知諸所作事成就究竟所謂轉依究竟亦是現觀智究竟亦名究竟現觀復次頌曰此現觀差別或六或十八相勝利眾多隨經論所說論曰當知現觀差別復有六種一思現觀二信現觀三戒現觀四現觀智諦現觀五現觀邊智諦現觀六究竟現觀問思現觀以何為體答以上品思所生慧為體或彼俱行菩提分法為體問信現觀以何為體答以上品世出世緣三寶淨信為體或彼俱行菩提分法為體問戒現觀以何為體答以聖所愛身語等業為體或彼俱行菩提分法為體問現觀智諦現觀以何為體答以緣非安立諦聖慧為體或彼俱行菩提分法為體問現觀邊智諦現觀以何為體答以緣安立諦聖慧為體或彼俱行菩提分法為體問究竟現觀以何為體答以盡智無生智等為體或彼俱行菩提分法為體又此現觀差別有十八種謂聞所生智現觀思所生智現觀修所生智現觀順決擇分智現觀見道現觀修道現觀究竟道現觀不善清淨世俗智現觀善清淨世俗智現觀勝義智現觀不善清淨行有分別智現觀善清淨行有分別智現觀善清淨行無分別智現觀成所作前行智現觀成所作智現觀成所作後智現觀聲聞等智現觀菩薩等智現觀復次如是現觀相貌勝利隨諸經論多種應知問思現觀有何相貌答若有成就思現觀者能正了知諸行無常諸行皆苦諸法無我涅槃寂靜雖住異生位已能如是決定解了一切沙門婆羅門諸天魔梵及餘世間決定無能如法引奪問信現觀有何相貌答若有成就信現觀者或住異生位或住非異生位若於現法若現後法終不宣說於異眾中別有大師別有善說法別有正行僧問戒現觀有何相貌答若有成就戒現觀者乃至畜生終不故害其命及不與取行邪佚行知而妄語飲窣羅迷隷耶末陀放逸處酒問現觀智諦現觀有何相貌答若有成就現觀智諦現觀者終不依止異見起所作業及於自所證起疑起惑及染著一切生處計行吉相而得清淨誹謗三乘造惡趣業況復能起害父害母等諸無間業乃至終不生第八有問現觀邊智諦現觀有何相貌答若有成就現觀邊智諦現觀者於自所證若他問難終不怯怖問究竟現觀有何相貌答若有成就究竟現觀者終不墮於五種犯處終不故害眾生之命及不與取習近婬佚非梵行法故說妄語貯積財物受用諸欲又終不怖畏不可記論事終不計執自作苦樂他作苦樂自他作苦樂非自非他作無因生苦樂諸如是等名為現觀相貌當知此即現觀勝利若隨經隨論如前廣說論曰前說菩薩於此位中先修因力等云何名為先因力耶頌曰般若度瑜伽等至無分別一切一切種無有分別故論曰依止三摩鉢底發起般若波羅蜜多瑜伽勝行即此正慧能到彼岸是大菩提最勝方便故名瑜伽此所依止等至無有分別於一切法及一切種無分別故云何一切及一切種頌曰一切一切種三相與三輪謂名相染淨及俱非二種論曰一切者謂三輪一所知境二能知智三能知者一切種者謂三相一名相二染淨三俱非名者謂假立等十二種名相者謂自相及共相染者謂染污法淨者謂諸善法俱非者謂無覆無記法復次如是所說無分別者於何等法說無分別耶頌曰於法及法空無二種戲論無分別無窮此上非應理論曰法與法空俱無二種戲論故名無分別云何為二謂有及無何以故色非是有遍計所執相無故亦非是無彼假所依事有故色空亦非有遍計所執相無所顯故亦非是無諸法無我有所顯故如於色色空如是於餘一切法及一切法空當知亦爾非離諸法及法空外更有餘境是可得者是故但說二無分別非無分別更無分別有無窮過此上更無所知境故復次頌曰若都無所取無慧亦無度俱成取離言為順非無用論曰此若無有二種分別即無有取都無取故慧體尚無況到彼岸是故必有離言相取由此取故慧到彼岸二俱成就所以者何由此聖慧雖不取如所言相性而取離言相性故問若此聖慧不取如言相性者宣說正法應無所用答不然為隨順故所以者何為欲隨順離言相取是故如來宣說正法論曰要先思惟方入現觀是故應離不可思議處方便思惟云何名為不可思議處頌曰九事不思議由依止五處有五種因故得失俱三種論曰有九種事不可思議一我二有情三世界四業報五靜慮者境界六諸佛境界七十四不可記事八非正法九一切煩惱之所引攝若有思惟如是九事必定依止五種處所方起思惟一見二忍三推尋四利養五散亂依止於見思惟我及有情依止於忍思惟世界依止推尋思惟業報靜慮者境界諸佛境界及十四種不可記事依止利養思惟非正法依止散亂思惟一切煩惱之所引攝問何因緣故如是九事不應思議答五因緣故一我及有情無自相故不應思議二世界現成相故不應思議三業報及二境界甚深相故不應思議四不可記事非一定相故不應思議五非正法及諸煩惱之所引攝能引無義相故不應思議若有思議如是等事當知能引三種過失一起心亂過失二生非福過失三不得善過失若不思議能引三種功德翻此應知復次頌曰不應思不記當知由四因非定一甚深引無義相住論曰又若略說由四種因於不可思議事自不應思惟亦不應為他記別一我及有情若有若無非一定故不可思惟不可記別二業報及二境界皆甚深故不可思惟不可記別三世界不可記事非正法一切煩惱之所引攝引無義故不可思惟不可記別四真如於行等法不即不離其相法爾安住故不可思惟不可記別復次頌曰不思我有無成二過失故於他亦二失不應思一異論曰不應思我若有若無何以故成二過失故若思為有即於非實有義起增益執過若思為無即於假有義起損減執過於他有情若執一異亦成二過若執為一有情多過若執為異非六處過復次頌曰二雖不依見成故不應思不思如是生三過所隨故論曰有情世界器世界此之二種雖不依見亦不應思何以故世共了知現成相故問何故不思此事如是生非不如是耶答若如是思者或謂即如是或謂異如是或謂無如是此三種過所隨逐故復次頌曰善趣與惡趣二作者非定過去善惡業處事等難思論曰於業報中不應思議修福行者定往善趣為惡行者定往惡趣不決定故又過去世淨不淨業若處若事若因若報等不可思議復次頌曰真如無漏性成所作義利靜慮者如來無譬自在故論曰靜慮者及佛二種境界中真如及無漏性皆不可思議又諸佛等成所作義謂所作利益眾生事亦不可思議何以故無譬喻故一切世間無有少事能譬甚深二種境界又自在故諸如來等由內證得心自在故起所作事世間所有一切作用若離因緣和合所不見故復次頌曰外道所宣說能引無義利非理遠四處無記不應思論曰一切不應記事不應思議諸邪外道之所說故能引諸無義利故不如正理故遠離四種正思惟處故謂因思惟處果思惟處雜染思惟處清淨思惟處復次如前所說若思惟彼有三種過云何而有頌曰非處勤功用毀謗於大我不修清淨善故成三過失論曰由於非處勤功用故起心亂過失由於得靜慮者及佛世尊毀謗最勝功德故生非福過失由不發起淨善法故有不得善過失復次頌曰遠離不思議思可思議處具八種功德故如理應思論曰由於不可思議處強思議者有如是過失故應遠離於可思議處如理思惟若如是思具八功德何等為八所謂能善了知闇說大說依義思惟不依文字少以淨信信解少以慧觀觀察堅固思惟審諦思惟常勤思惟於所思惟善能究竟中無懈退復次頌曰諸佛之所說遍知等無違五因二因故於此不應思論曰由五因故於不可思議處不應欣樂思惟謂諸佛所說故及於四諦中遍知斷證修不相違故又略由二因故謂教及證教謂諸佛所說證謂遍知苦等論曰如是遠離不思議處方便思已於九種事應以十相發起種種最勝決擇何等為十頌曰數相別有處邊際與生起想善巧攝等勝決擇諸事論曰十種相者一數二相三差別四有性五處所六邊際七生起八想九善巧十攝等此中數者謂色數有十五如是等相者謂假立相自相共相此中事亦名相是所相故名亦名相相應亦名相俱是能相具故如與火色相應表知有煖如是等眾生亦名相是相者故取亦名相是能相體故差別者謂有色無色有見無見等差別有性者謂假有性實有性勝義有性處所者如四大展轉及與造色同一處住又色心等同一處所又依欲界身色界等心展轉安住邊際者如色至色界及與極微是其邊際樂受乃至第三靜慮是其邊際如是等生起者謂由如是因緣如是法生如引勢生等想者謂句迷惑等善巧者謂蘊善巧等攝等者謂若攝若相應若依若緣若問論如是問論復有多種謂一行順前句順後句四句無事句若能如是善了知者名善問記復次於一切事應起種種最勝決擇心事決擇今當先說頌曰心性有二種異熟及與轉初阿賴耶識種子二應知論曰略說心性有二種一名異熟心二名轉心異熟心者即是阿賴耶識亦名一切種子識此復二種應知一證成二建立云何證成頌曰執受初明了種子業身受無心定命終無皆不應理論曰由八種相證阿賴耶識決定是有謂若無阿賴耶識依止執受應不可得最初生起定不可得明了生起應不可得諸法種子應不可得四種業用應不可得種種身受應不可得二無心定應不可得命終時識應不可得問何故若無阿賴耶識依止執受不可得耶答由五因故何等為五謂阿賴耶識先行因生眼等轉識現緣因起如經言根境作意力故諸轉識生乃至廣說是名初因又六識身善不善可得是名第二因又六識身一類異熟無記所攝必不可得是名第三因又六識身各別依轉若依彼彼所依彼彼識轉彼彼所依應有執受餘無執受不應道理雖許能執亦不應理識遠離故是名第四因又所依止應成數數執受過失所以者何眼識一時轉一時不轉餘識亦爾是名第五因如是先業因現緣因所生故善不善故一類不可得故各別所依故數數執受過故不應道理問何故最初生起不可得耶答設有難言若有阿賴耶識應有二識同時生起應告彼言汝於無過妄生過想容有二識同時轉故所以者何謂如有一俱時欲見乃至欲識隨別一識最初生起不應道理何以故爾時作意無有差別根及境界不壞現前何因緣故識不俱轉問何故明了生起不可得耶答若有定執識不俱生與眼等識同行一境明了意識應不可得所以者何若時緣過去境生起憶念爾時不明了意識現在前行非於現境意識現行得有如是不明了相是故應許諸識俱轉或應許彼第六意識無明了性是即有過問何故種子不可得耶答六轉識身各別異故所以者何是六轉識從善無間不善性生不善無間善性復生從二無間無記性生劣界無間中界生中界無間妙界生如是妙界無間乃至劣界生有漏無間無漏生無漏無間有漏生世間無間出世生出世無間世間生非如是相為種子體應正道理又彼諸識長時間斷相續經久流轉不息是故轉識能持種子不應道理問何故諸業不可得耶答若無諸識同時生起諸業俱轉不應道理所以者何若略說業有四種一器了別業二依了別業三我了別業四境了別業如是四種了別業用剎那剎那俱現可得非於一識一剎那中有如是等差別業用是故必有諸識俱起問何故若無阿賴耶識身受不可得耶答謂如有一或如理思惟或不如理思惟所有推尋若心在定若不在定身受生起非一眾多若無此識應不可得如是身受既現可得是故定有阿賴耶識問何故若無阿賴耶識諸無心定不可得耶答如薄伽梵說入無想定及滅盡定當知爾時識不離身若無此識爾時識應離身識若離身便應捨命非謂在定問何故若無阿賴耶識命終時識不可得耶答謂如有一臨命終時或從身上分識漸捨離冷觸漸發或從身下分非彼意識有時不轉故知唯有阿賴耶識能執持身此識若捨於彼身分冷觸可得身無覺受意識不爾是故若無此識不應道理如是已說阿賴耶識證成道理云何建立頌曰所緣境相應更互二因性識等俱流轉雜染污還滅論曰略說此識建立由五種相一所緣境相二相應相三互為因相四俱轉相五雜染還滅相當知前四種相建立流轉雜染還滅相一種當知建立還滅問所緣境相建立云何答若略說此識由了別二種所緣境故轉一由了別內執受故二由了別外無分別相器故了別內執受者謂了別遍計所執自性妄執習氣及諸色根根所依處謂在有色界若無色界唯有妄執習氣執受了別外無分別相器者謂了別依止緣內執受阿賴耶識故於一切時無有間斷器世界相譬如燈焰生時內執炷膩外發光明如是阿賴耶識內緣執受境外緣器世界境生起道理應知亦爾又即此識緣境微細世聰慧者難了知故又即此識緣境無廢時無變易從初執受剎那乃至命終一味了別而流轉故又即此識於所緣境念念生滅當知剎那相續流轉非常非一又即此識於欲界中緣狹小執受境於色界中緣廣大執受境於無色界中空無邊處識無邊處緣無量執受境無所有處緣微細執受境非想非非想處緣極微細執受境如是了別二種所緣境故微細了別所緣境故相似了別故剎那了別故了別狹小執受所緣境故了別廣大執受所緣境故了別無量執受所緣境故了別微細執受所緣境故了別極微細執受所緣境故是名建立阿賴耶識所緣境相問相應轉相建立云何答此阿賴耶識恒與遍行五種心法相應所謂作意觸受想思如是五法亦異熟攝最極微細世聰慧者亦難了故如是心法亦常一類緣境而轉又即此識相應受一向不苦不樂無記性攝當知餘心所法行相亦爾如是遍行心法相應故一類異熟相應故最極微細相應故恒常一類緣境而起相應故不苦不樂相應故一向無記相應故是名建立阿賴耶識相應轉相問互為因相建立云何答阿賴耶識與彼轉識為二種因一為種子生因二為所依止因種子生因者謂諸所有善不善無記轉識生時一切皆因阿賴耶識種子而生所依止因者謂由阿賴耶識所執色根為依止故五識身轉非無執受又由有此識故得有意根由此意根為依止故意識得生譬如依止眼等五種色根五識身轉非無五根意識亦爾非無意根復次轉識與阿賴耶識為二種因一於現法中長養彼種子故二於後法中為彼得生攝殖彼種子故於現法中長養彼種子者謂隨依止阿賴耶識如是如是善不善無記轉識生時於一依止同生同滅如是如是熏習此識由是為因緣故後後轉識善不善無記性轉復增上轉復熾然轉復明了而得生起於後法中攝殖彼種子者謂彼熏習種類能引攝未來即此異熟阿賴耶識如是種子因故依止因故長養種子故攝殖種子故是名建立阿賴耶識轉識互為因相問諸識俱轉相建立云何答阿賴耶識或於一時唯與一轉識俱起謂與意根所以者何由此意根恒與我見我慢等相應高舉行相若有心位若無心位恒與此識俱時生起又此意根恒緣阿賴耶識為其境界執我及慢高舉行相而起又即此識於一時間或與二轉識俱起謂意及意識於一時間或與三轉識俱起謂五識身隨一起時前二及此一於一時間或與四轉識俱起謂五識身隨二起時前二及此二如是於一時間或乃至與七轉識俱起謂五識身和合起時前二及此五復次前說意識依染污意生意未滅時於相了別縛不得解脫若意滅已相縛解脫又此意識能緣他境及緣自境緣他境者謂或總或別緣五識身境緣自境者謂緣法境復次阿賴耶識或於一時與苦受樂受不苦不樂受俱轉此受與轉識相應依轉識起從此識種子生又於人趣若於欲纏天中及於一分鬼畜趣中俱生不苦不樂受與彼苦樂不苦不樂轉識身相應雜相續受一時俱轉若於地獄趣中他所映奪不苦不樂受與彼轉識相應純苦無雜相續受俱轉當知此受被映奪故相難可了如於地獄一向與苦受俱轉如是於下三靜慮地一向與樂受俱轉於第四靜慮地乃至有頂地中一向與不苦不樂受俱轉復次阿賴耶識於一時間或與轉識相應善不善無記諸心法俱轉如是阿賴耶識與諸轉識一時俱轉亦與客受及客善不善無記心法俱轉然不應說與彼相應何以故由不與彼同一緣轉故猶如眼識與眼雖復俱轉然不相應此亦如是由與彼法少分相似故得為喻喻之道理應如是知又如諸心法心法體義雖無差別然相異故一身俱轉互不相違如是此識與諸轉識當知俱轉亦不相違又如依止暴流有多波浪種種俱起互不相違又如依止清淨鏡面種種影像同時俱起互不相違如是依止阿賴耶識有多轉識當知俱起亦不相違又如一眼識於一時間於一事境唯取一類無異相色或於一時頓取非一種種相色如眼識於色如是乃至身識於觸於一時一事境或取一相或復頓取多種境相如是分別意識於一時間或取一境或復頓取眾多境界當知亦不相違復次如前所說意根常與此識俱轉於一切時乃至未斷當知恒與任運俱生四種煩惱相應所謂薩迦耶見我慢我愛無明此四煩惱若在定地若不定地當知恒行不與善等相違是有覆無記性如是與轉識俱轉故諸受俱轉故善等俱轉故是名建立阿賴耶識俱轉相問阿賴耶識雜染還滅相建立云何答若略說阿賴耶識當知是一切雜染法根本所以者何此阿賴耶識亦是有情世間生起根本能生諸根根所依處及轉識等故亦是器世間生起根本能生器世間故又即此識亦是一切有情互相生起根本一切有情互為增上緣故所以者何無有眾生於餘眾生見聞等時不受用彼起苦樂等受由此義故當知眾生界互為增上緣復次阿賴耶識具一切種子故於現在世是苦諦體是未來世苦諦生因亦是現在世集諦生因如是有情世間生根本故器世間生根本故是現在世苦諦體故能生未來苦諦故能生現在集諦故當知阿賴耶識是一切雜染根本復次阿賴耶識所有攝持順解脫分及順決擇分等善根種子此非集諦因由順解脫分善根等違流轉故所餘世間所有善根因此生故轉復明淨所以者何由是緣故彼所攝受自類種子轉有功能轉有勢力增長種子而得成立由此種子故彼諸善法轉明淨生又復能感後世增上可愛異熟又依此一切種子阿賴耶識故薄伽梵說眼界色界眼識界乃至意界法界意識界由於阿賴耶識中有種種界故又如經說惡叉聚喻由於阿賴耶識中有非一界故是故當知即此雜染根本阿賴耶識以修習善法故即得轉滅又此善法修習若諸異生以緣轉識為境作意故方便住心為欲入初諦現觀故非未見諦者於諸諦中未得法眼而能通達一切種子阿賴耶識此未見諦者修如是行已或入聲聞正性離生或入菩薩正性離生通達一切法界已亦能通達阿賴耶識當於爾時總觀各別自內一切雜染又復了知自身外為相縛所縛內為麁重縛所縛又此行者由阿賴耶識是一切戲論所攝諸行界故略彼諸行於阿賴耶識總為一團一積一聚為一聚已以緣真如境智修習多修習故所依止轉轉依無間當知已斷阿賴耶識由此斷故當知已斷一切雜染又此轉依以相違故當知能治阿賴耶識又阿賴耶識體是無常有取受性轉依是常無取受性以緣真如境聖道能轉故又阿賴耶識麁重所隨轉依究竟遠離一切麁重又阿賴耶識是煩惱生因聖道不生因轉依是煩惱不生因聖道生因此是建立因體非生因體又阿賴耶識令於善淨無記法中不得自在轉依令於一切善淨無記法中得大自在復次此阿賴耶識斷滅相者謂此阿賴耶識正斷滅故便捨二種取其身雖住猶如變化所以者何未來後有苦因斷故便捨未來後有之取於現法中一切煩惱因斷故便捨現法一切雜染所依之取一切麁重遠離故唯有命緣暫住由有此故佛經中說爾時但受身邊際受命邊際受廣說乃至即於現法一切所受究竟滅盡如是建立雜染根本故趣入通達修習作意故建立轉依故是名建立阿賴耶識雜染還滅相如是由勝義道理建立心意識已隨此所說道理故於三界中一切心意識一切雜染道理及清淨道理應隨顯了若於餘處所顯心意識道理此由所化有情差別故但依具愚夫慧所化有情而說方便令彼易入法故問若成就阿賴耶識亦成就轉識耶設成就轉識亦成就阿賴耶識耶答此應為四句謂或成就阿賴耶識非轉識謂無心睡眠者無心悶絕者入無想定者入滅盡定者生無想天者或有成就轉識非阿賴耶識謂住有心位阿羅漢獨覺不退轉菩薩及與如來或有俱成就謂所餘住有心位者或有俱不成就謂阿羅漢獨覺不退轉菩薩及與如來入滅盡定若處無餘依涅槃界復次心差別相建立應知頌曰所依境界力建立心差別復由七種行難了相應知論曰心差別相當知復由所依所緣力而得建立由所依力者謂立眼識乃至意識所緣力者謂立色識乃至法識青識黃識乃至苦識樂識如是等復由七種行相了知諸心難知差別一不可知相續久住器差別相二多種相境差別相三俱有差別相四能治所治速疾迴轉差別相五習氣差別相六續生差別相七解脫心差別相復次頌曰所緣無自在住惡所依止隨緣力所轉心繫縛應知論曰由三因故說心被縛一於所緣境不自在故二安住穢惡所依止故三隨眾緣力而轉變故此中於所緣境不自在者謂於制伏相於化於變等不如所欲住境自在復次頌曰散亂及安住六種十五種緣境界六等所治心非一論曰當知心散亂有六種心安住有十五種心緣境有六種等眾多差別所對治心亦非一種應知心散亂有六種者一作意心散亂謂諸菩薩棄捨大乘相應作意退習聲聞獨覺相應下劣作意二外心散亂謂於外妙五欲中及憒閙相貌尋思隨煩惱外境界中縱心流散三內心散亂謂或由惛沈睡眠下劣或由味著諸定或由種種定中隨煩惱故惱亂其心四相心散亂謂依止外相作意思惟內境相貌五麁重心散亂謂內作意為緣生起諸受由麁重身故計我我所六自性心散亂謂五識身心安住有十五種者一初發安住心謂修三摩地方便二證得安住心謂已得未至三摩地三圓滿安住心謂已得根本靜慮三摩地四自在安住心謂即於此得隨所欲五有動安住心謂於下三靜慮六無動安住心謂於第四靜慮七此上寂靜安住心謂於寂靜無色解脫八最勝寂靜安住心謂於想受滅解脫九信解安住心謂於聞所生智十決定安住心謂於思所生智十一影像安住心謂於世間修所生智十二成實安住心謂出世間修所生智十三有增上慢出離安住心謂於世間靜慮無色十四無增上慢出離安住心謂於出離世間靜慮無色十五三行雜染安住心謂識隨色而住緣色而住依色而住如是乃至隨行而住緣行而住依行而住此中隨色而住者謂執受所依故緣色而住者謂取境界故依色而住者謂由麁重故如是乃至隨行等三當知識非識住緣自心心能盡愛故復次緣境界六等者謂常緣境非常緣境遍滿緣境淨行緣境善巧緣境淨惑緣境如是為先復有多種餘緣境界謂欲界繫心緣欲色無色及不繫境如是色無色界繫心及不繫心各緣四種境又依欲界繫心起欲色無色界繫心及不繫心依色界繫心起色無色界繫心及不繫心依無色界繫心起無色界繫心及不繫心又過去心緣過去未來現在如是未來現在心各緣三種又善心緣善不善無記如是不善無記心各緣三種又樂俱行心緣樂俱行等三種境界如是苦俱行心不苦不樂俱行心各緣三種又貪瞋癡相應心各緣貪等相應三種境界復次所治心非一者謂欲界繫有五種心謂見苦所斷心乃至修道所斷心如是色無色界繫心各有五種及無漏心合為十六種心復有二十種心謂欲界繫心有八種一生得善心二方便善心三不善心四有覆無記心及無覆無記心分為四種謂異熟生心威儀路心工巧處心變化心色界繫有六心除不善工巧處心無色界繫有四心謂除不善威儀路工巧處變化心不繫心有二種謂學心無學心復次心所有事勝決擇今當說頌曰依多境了別各為自業生心法不應思相似境轉故論曰心所有法依止能緣多境八種識故各各造作自業而起依心而有故名心所有法不應更思彼所緣境由彼與識等緣轉故如經言若於此受即於此思若於此思即於此想若於此想即於此了別復次今當略說作意觸受想思五種遍行心法作業頌曰引心三分別領位審了相得失等營為名作意等業論曰引發於心是作意業三和分別是觸業領納違順俱相違位是受業審了位相是想業為造功德過失俱非是思業餘心法業如前廣說復次色事決擇今當說頌曰上界無香味大造隨可得極微無自體非實有七事論曰上界無香味者欲界已上香味無故大造隨可得者四大及所造色隨於聚中現可得者即自相有不可得者此中即無極微無自體者謂諸極微但假想立自體實無非實有七事者謂七種事無有實體一表色二形色三影像四響音五觸處造色六律儀色七不律儀色復次頌曰微和合不離善惡無自然三相想外無法處色十二論曰微和合不離者謂於大極微能依造色處不相離餘異處色若和若合亦不相離善惡無自然者色非自體有善惡性隨能發心假說善惡故三相想外無者三相色外無別有色謂有見有對色無見有對色無見無對色三想所行色外亦無別色謂色想有對想種種別異想法處色十二者謂法處所攝色略說有十二種相一影像相二所作成就相三無見相四無對相五非實大種所生相六屬心相七世間相八不可思議相九世間三摩地果相十出世間三摩地果相十一自地下地境界相十二諸佛菩薩隨心自在轉變不可思議相復次心不相應行勝決擇今當說頌曰當知不相應皆假施設有假有性六種彼皆二過故論曰當知心不相應行皆是假有假有之性略有六種云何為六謂若事能起六種言論何等名為六種言論一屬主相應言論二遠離此彼言論三眾共施設言論四眾法聚集言論五不遍一切言論六非常言論屬主相應言論者謂諸言論配屬於主方解其相非不屬主如說生時此誰之生觀所屬主起此言論所謂色之生受想行識之生非說色時此誰之色觀所屬主起此言論如生如是住異無常等心不相應行類如其所應盡當知是名屬主相應言論若事能起如是言論當知此是假相遠離此彼言論者謂諸言論非以此顯此亦非以彼顯彼此說名為遠離此彼言論若以此顯此言論此言論亦於實相處起亦於假相處起若以彼顯彼言論此言論亦於實相處起亦於假相處起若非以此顯此亦非以彼顯彼言論此言論一向於假相處起云何以此顯此言論於實相處起如言地之堅云何此復於假相處起如言石之圓如地之堅石之圓如是水之濕油之滑火之煖燬之焰風之動飄之鼓當知亦爾云何以彼顯彼言論於實相處起如言眼之識身之觸如是等云何此復於假相處起如言佛救德友之食飲衣服嚴具如是等云何非以此顯此亦非以彼顯彼言論一向於假相處起如舍之門舍之壁甕之口甕之腹軍之車林之樹百之十十之三如是等是名遠離此彼言論眾共施設言論者謂六種相貌言說自體施設言論六種相貌者謂事相應識相好等相益等相言說狀相邪行等相事相者謂若相識所取應識相者謂若相由作意故能起於識好等相者謂若相觸所取益等相者謂若相受所取言說狀相者謂若相想所取邪行等相者謂若相思所取眾法聚集言論者謂於眾多和合安立自體言論如於內色受想行識說我等言論於外色香味觸安立差別說舍甕軍林等言論不遍一切言論者謂諸言論有處隨轉有處退還如於舍舍言唯隨舍轉於村亭等即便退還於甕甕言於餘瓶器等即便退還軍言於別男女等退還林言於別樹根莖葉花菓等退還非常言論者當知四種因謂破壞故不破壞故加行故轉變故破壞故者如瓶壞已瓶言捨瓦等言生不破壞故者如種種藥物共和合已或丸或散種種藥言捨藥物丸散等言生加行故者如於金段起諸加行造作環釧等異莊嚴具爾時金段之言捨異物環釧等言生轉變故者如飲食等轉變時飲食等言捨糞穢等言生如是等類應知非常言論隨於諸物發起如是六種言論當知此物皆是假有問諸心不相應行皆是假有云何應知答由二種過失故一因過失二體過失因過失者若言生是生因能生生故說名為生是即無別果生可得此生為誰能生因故說之為生若言生是生體是即從他生故不應說為能生如是餘心不相應行如理應知復次彼心等乃至心不相應行諸有為法是因性故此因決擇今當說頌曰三過因非五因相略繫合相依處差別建立有多種論曰有一異計立六種因謂同類因遍行因俱有因相應因異熟因能作因如是六種除異熟因餘五因性不應道理由有三種過失故何等為三且如同類因有三過失若言同類之因名同類因有已成過何以故若善等法善等體性先已成就彼何用因若言同類即因名同類因是即無果有不定過何以故不示其果是誰因耶又非決定因體同類不相似法亦為因故若言非同類即因亦非同類之因是即言名有虛設過同類因言無有所主浪施設故如是於餘四因三種過失亦應如理廣說復次已破不如理因今當建立如理因相若略說有二種因一繫縛相因二和合相因繫縛相因者謂煩惱隨眠此依能生後有而說和合相因者謂因緣和合彼彼法生此依能生現在時說又應知此略所說因相及依處差別建立復有多種相者謂若由此為先此為建立此和合故彼彼諸法或生或得或成立或成辦或起作用當知說此即是彼因問以誰為先誰為建立誰和合故何法生耶答自種子為先除所依種外所餘若色非色所依及業以為建立伴及所緣境為和合故如其所應欲繫色繫無色繫及不繫諸法生問以誰為先誰為建立誰和合故得何法耶答聲聞獨覺及與如來種性為先內因力為建立外因力為和合故證得煩惱離繫涅槃此中內因力者謂如理作意少欲知足等內分善法又得人身生在聖處諸根無缺無諸業障於如來所具淨信心如是等法是名內因力外因力者謂諸佛出世宣說妙法住正法者共為伴侶具悲信者以為施主如是等法名外因力問以誰為先誰為建立誰和合故何法成立答於所知法勝解欲樂為先宗因譬喻以為建立不相違眾及對論者為和合故所欲立義方得成立問以誰為先誰為建立誰和合故何法成辦答工巧智為先隨彼勤勞為建立工巧業處眾具為和合故彼彼工巧業處成辦又愛為先由食住者依止為建立四食為和合故已生有情存養得住問以誰為先誰為建立誰和合故何法作用答自種為先即彼前生為建立彼生緣為和合故自作業者自所作用而得成辦自所作業者如眼之見業如是所餘諸根當知各別作業又如地能持水能爛火能燒風能燥如是等類是名外法各別作業依處者有十五種因緣所依處一語二領受三習氣四有潤種子五無間滅六境界七根八作用九士夫用十真實見十一隨順十二差別功能十三和合十四障礙十五不障礙差別者謂十因四緣五果十因者謂隨說因觀待因牽引因生起因攝受因引發因定別因同事因相違因不相違因四緣者謂因緣等無間緣所緣緣增上緣五果者謂異熟果等流果離繫果士用果增上果此中隨一切法名為先故想想為先故說是謂彼諸法隨說因若觀待此故若因此故於彼諸事若求若取是謂觀待因如觀待手故手為因故起執取業觀待足故足為因故起往來業觀待節故節為因故起屈伸業觀待飢渴故飢渴為因故追求飲食隨如是等類無量所受當知皆名觀待因若種子於最後自果是牽引因即此種子是自果生起因除種子外所餘緣是攝受因即此種子果生已後是種所牽引果引發因能作種種異類各別之因是名定別因若觀待因若牽引因若生起因若攝受因若引發因若定別因總攝如是等因名同事因若果生已能為障礙是名相違因若離障礙是名不相違因諸法種子是因緣等無間緣者若從此識等無間諸識等決定生此是彼等無間緣若諸心心所有法所緣境是所緣緣增上緣者除種子外餘所依如眼及諸共有法於眼識等如是所餘諸根等於餘識等又善不善法攝受愛不愛果如是等類是增上緣諸不善法所招惡趣報有漏善法所招善趣報是名異熟果若由習不善故樂住不善不善增多修習善故樂住於善善法增多又與前業相似後果隨轉是名等流果若由聖八支道諸煩惱滅是離繫果若諸異生由世間道諸煩惱滅非究竟轉故非離繫果若諸世間於現法中隨依一種工巧業處起士夫用謂營農商賈事王書算計數造印等由依此故苗稼成滿獲商利等果法成就是名士用果眼識是眼根增上果如是乃至意識是意根增上果又諸眾生身不散壞是命根增上果又二十二根一切各別增上力故彼果得生應知彼果皆名增上果問建立云何答依語因依處建立隨說因何以故由於欲界繫法色無色界繫法及不繫法建立名為先故想轉想為先故起語由語故隨見隨聞隨覺隨知起諸言說是故依語依處建立隨說因依領受因依處建立觀待因何以故諸有欲求欲界繫樂者彼觀此故於諸欲具或為求得或求積集或求受用諸有欲求色無色繫樂者彼觀此故於彼諸緣或為求得或求受用諸有欲求不繫樂者彼觀此故於彼諸緣或為求得或求受用諸有不欲苦者彼觀此故於得彼緣於斷彼緣或求遠離或求受用是故依領受依處建立觀待因依習氣因依處建立牽引因何以故由淨不淨業熏習三界諸行於愛不愛趣中能感愛不愛自身又即由此增上力故諸外資具或成滿或損減是故依諸行淨不淨業習氣依處建立牽引因依有潤種子因依處建立生起因何以故欲繫諸法及色無色繫諸法各從自種而得生起愛名能潤種是所潤由此所潤諸種子故先所牽引各別自身今得生起如經言業為感生因愛為生起因是故依有潤種子依處建立生起因依無間滅因依處及境界根作用士用真實見因依處建立攝受因何以故由欲繫諸法無間滅攝受故境界攝受故根攝受故作用攝受故士用攝受故彼諸行轉如欲繫諸行如是色無色繫諸行亦爾真實見攝受故餘不繫諸行轉是故依無間滅境界根作用士用真實見依處建立攝受因依隨順因依處建立引發因何以故欲繫善法能引欲繫諸勝善法如是欲繫善法能引色無色繫諸勝善法隨順彼故如欲繫善法如是色繫善法能引色繫諸勝善法及無色繫若不繫諸勝善法如色繫善法如是無色繫善法能引無色繫諸勝善法及不繫善法如無色繫善法如是不繫善法能引不繫諸勝善法及能引無為作證之法又不善法能引勝不善法謂如欲貪能引瞋癡慢見疑身惡行語惡行意惡行如欲貪如是瞋癡慢見疑如其所應盡當知如是無記之法能引善不善無記法所謂能持善不善無記種子阿賴耶識又無記法能引同類勝無記法謂諸段食能引已生有情令住不壞及能引彼適悅勢力令其增長隨順彼故是故依隨順因依處建立引發因依差別功能因依處建立定別因何以故由欲繫法自體功能有差別故能生種種體差別法如欲繫法如是色繫法無色繫法及不繫法亦爾是故依差別功能依處建立定別因依和合因依處建立同事因何以故要由獲得自生和合故欲繫法生如欲繫法如是色繫法無色繫法及不繫法亦爾如生和合如是得和合成立和合成辦和合作用和合亦爾是故依和合依處建立同事因依有障礙因依處建立相違因何以故若欲繫法將生時若有障礙現前便不得起如欲繫法如是色無色繫法及不繫法亦爾如為欲生如是為欲得為欲成立為欲成辦為欲作用亦爾是故依障礙依處建立相違因依無障礙因依處建立不相違因何以故若欲繫法將生時若無障礙現前便得生起如欲繫法如是色無色繫法及不繫法亦爾如生如是得成立成辦作用亦爾是故依無障礙依處建立不相違因復次依種子緣依處建立因緣依無間滅緣依處建立等無間緣依境界緣依處建立所緣緣依所餘緣依處建立增上緣復次依習氣及隨順因依處緣依處建立異熟果及等流果依真實見因依處緣依處建立離繫果依士用因依處緣依處建立士用果依所餘因依處緣依處建立增上果復次順益義是因義建立義是緣義成辦義是果義復次建立因有五種相謂能生因方便因俱有因無間滅因久遠滅因能生因者謂生起因方便因者謂所餘因俱有因者謂攝受因一分如眼於眼識如是耳等於所餘識無間滅因者謂生起因久遠滅因者謂牽引因又建立因有五種相謂可愛因不可愛因增長因流轉因還滅因又建立因有七種相謂無常法是因相無有常法得名為因謂若生因若得因若成立因若成辦因若作用因又無常法為無常法因時與他性為因非己性亦與後自性為因非即此剎那又與他性為因及後自性為因時必已生未滅非未生已滅又已生未滅為因時必得餘緣非不得又得餘緣時必成變異非未成變異又成變異時必有功能相應非功能退失又功能相應時必相稱隨順非不相稱不隨順如是七種因相如其所應建立應知復次無為決擇今當說頌曰心所緣等故清淨所緣故四種離繫故建立八無為論曰八種無為如攝事品已說虛空無為者由心所緣境相相似故立為常非緣彼心緣彼境界有時變異故由清淨所緣故建立真如由此真如如清淨時所緣體相常如是住故由四種離繫故建立餘四無為謂非擇滅等四種離繫者謂緣差脫畢竟離繫簡擇煩惱究竟離繫苦樂暫時離繫心心法暫時離繫如是已說一切決擇界事決擇今當說頌曰三界應當知十二相差別所治及能治唯能損伏種論曰當知欲色無色三界有十二種相差別一多種差別此復六種應知謂多種所依多種相貌多種處所多種境界多種煩惱多種作業二趣差別三苦樂不苦不樂俱行差別四有難無難差別謂欲界或有難或無難上二界唯有難少功能故五不清淨處不清淨身等差別謂或有處不清淨身清淨謂欲界無難處生或有處清淨非身清淨謂色無色界異生或有處不清淨身不清淨謂欲界有難處生或有處清淨身清淨謂色無色界已見諦者六受用差別謂欲界受用外門境界及受用四食上二界受用內門境界及受用三食七善根勝劣差別八雜惡行不雜惡行善根差別九麁重厚薄差別十生差別十一得自體差別謂於欲界具四種得自體上二界唯有一種由彼界無故自害亦無他害故十二言說差別謂欲界中具四種言說色界無覺無推度故無色界中一切無有又此三界能治所治差別應知謂欲界是所治色界是能治色界是所治無色界是能治又下地是所治上地是能治如是對治唯損伏種令其微劣非是永害以更生故復次頌曰法王海醎味欲惡趣長壽多世界共一各二種因緣論曰何因緣故焰魔鬼王說名法王謂由攝益彼眾生故由二種因能為攝益一令彼憶念前生所作令自訶厭先世惡業故二令於地獄卒所不造餘惡業故從彼地獄速得出離何因緣故諸大海水皆悲醎味謂由二因故一水生眾生福力增上故令餘眾生不能趣入二陸生眾生非福增上故令彼不得入取珍寶何因緣故於地獄畜生趣一分眾生壽量長遠非於欲界所攝善趣謂惡趣長壽由二因故一欲界善法思擇勵力方能起故二諸不善法不由思擇任運起故何因緣故此三千大千世界中有多世界乃至色究竟天而同說為一世界但至梵世謂亦由二因故一同成壞故二建立眾會故論曰如是已說界事決擇於雜染事勝決擇中煩惱雜染勝決擇今當先說頌曰意相應四惑遍行而俱起無記最後滅隨所生彼性論曰當知意相應煩惱遍行一切位與一切有漏善等心俱時現行不相違故又此煩惱皆是俱生非分別起是有覆無記性非不善性最後金剛喻定之所頓斷又此煩惱有四種所謂無明薩迦耶見我慢我愛若生此界中補特伽羅當知此意相應煩惱即是此界體性所攝復次頌曰一切生相續現起及與緣隨眠境麁重各差別二十論曰若生此界此地即此界地一切煩惱令生相續又此煩惱雜染若現行若緣若隨眠若所緣境若麁重當知各有二十種相煩惱現行有二十種者一隨所欲纏現行謂在家者二不隨所欲纏現行謂出家者三無所了別謂處惡說法者四有所了別謂處善說法者五互增上謂貪等行者六皆平等謂等分行者七微薄謂薄塵行者八外門纏現行謂未離欲者九內門纏現行謂由世間道離欲者十增上纏現行謂諸異生十一失念纏現行謂諸有學十二分別纏現行謂堅執著者十三俱生纏現行謂不堅執著者十四觀察現行謂憙觀察者十五不自在現行謂睡眠者十六自在現行謂覺悟者十七不可救現行謂無涅槃法者十八可救現行謂有涅槃法者十九取相現行謂尋思彼隨法而取相貌者二十不取相貌現行謂不尋思彼隨法不取相貌者煩惱緣有二十種者一樂二苦三不苦不樂四欲五尋六觸七先所串習八隨眠九不親近善友十不聽聞正法十一不如理作意十二不信十三懈怠十四失念十五散亂十六不正知十七放逸煩惱十八異生性十九由離欲二十由受生煩惱隨眠有二十種者一不定地隨眠二定地隨眠三隨自境隨眠四隨他境隨眠五被損隨眠六未被損隨眠七隨順隨眠八不隨順隨眠九具滿隨眠十缺減隨眠十一可害隨眠十二不可害隨眠十三增上隨眠十四平等隨眠十五微薄隨眠十六有覺隨眠十七無覺隨眠十八生多苦隨眠十九生少苦隨眠二十不生苦隨眠煩惱所緣境有二十種者一緣有事境二緣無事境三緣自相境四緣共相境五緣現見境六緣不現見境七緣外門境八緣內門境九緣自類煩惱境十緣他類煩惱境十一緣自境十二緣他境十三緣無境十四緣有漏境十五緣無漏境十六緣有為境十七緣無為境十八緣自心分別境十九緣憶念分別境二十緣事相境麁重有二十種者一性執麁重二性煩惱麁重三性業麁重四煩惱障麁重五所知障麁重六定障麁重七業障麁重八報障麁重九蓋障麁重十不正尋思麁重十一愁惱麁重十二怖畏麁重十三勞倦麁重十四食麁重十五眠夢麁重十六婬欲麁重十七大種乖違麁重十八時分變異麁重十九死麁重二十遍行麁重又若略說了知煩惱由五種相謂自體相因相品類相於境心亂相及果相復次齊何當說煩惱隨眠及不善頌曰隨順自生故種子故事故生四過失故不淨三因故論曰由四種因故說名隨眠一隨順自生故謂若煩惱事隨順此煩惱二種子隨縛故三彼增上事故四生四過失故四過失者一不寂靜過失二差別過失三發行過失四攝因過失此中前一由二所顯三種由四所顯問齊何當知不善煩惱相答由三因故謂猛盛故惱亂有情故能障礙善故復次業雜染勝決擇今當說頌曰業思及思已差別有十三彼果六三位業決定五種論曰若略說業有二種謂思及思已此業差別復有十三種一身業二語業三意業四律儀所攝業五不律儀所攝業六俱非所攝業七福業八非福業九不動業十黑黑異熟業十一白白異熟業十二黑白黑白異熟業十三非黑白無異熟業能盡諸業如是等業當知有六種果三種位六種果者謂可愛果不可愛果清淨果異熟果等流果增上果三位者謂作用位習氣位與果位又如是業有五種決定一現法受決定二生受決定三後差別受決定四受報決定五作業決定復次頌曰自業等四種此先熟亦四復九種當知即二種差別論曰如薄伽梵說摩納婆當知一切有情自業所作業為諍本從業所生業為依趣如是此業自所作業四種應知於自相續能與果故能治所治現在前故從過去世生現世故為未來有故為業盡故名業依趣又此業報當知四種先後報熟所謂最先重業報熟次最近者次串習者後先作者又不可斷業當知異熟決定若不定報業於離欲斷不能為礙又諸外道起如是見說如是論隨諸眾生造作諸業或樂俱行或苦俱行所受異熟亦復如是彼諸外道皆是妄執何以故具二受故謂諸善業亦受苦報亦受樂報不善之業亦復如是又當知業依二根故成善不善性謂依善根故起諸善業依不善根故起不善業又善不善業差別之相當知由九種因一由因及田故謂由善不善根及尊重等田有差別二由事故謂由圓滿不圓滿事三由方便故謂由無間殷重方便四由依止故謂由依止或淨不淨五由作意故謂由猛利淨信及增上纏六由欲解故謂由迴向願求勝劣果報七由助伴故謂由所餘善不善法之所攝受八由多修習故謂自修行亦教他作讚歎隨喜見同法者心生喜悅九由多人故謂與多人共行此業復次生雜染勝決擇今當說頌曰命終定不定中夭由六因明了位三心中有或有無論曰有二種命終一決定謂北勝上洲二不決定謂餘處又復中夭由六種因一不避不平等故二念忘失故三意瞋忿故四壽盡故五業盡故六福盡故又命終時有三種心謂善心不善心無記心此在分明心位若至不分明位定唯無記又命終後或有中有謂將生有色界者或無中有謂將生無色界者復次頌曰依餘有所緣染污心生起於四種生中及三界五趣論曰依止餘中有緣生處為境染污心生起令生有相續又於四種生中受諸生死謂卵生胎生濕生化生又於欲色無色三界中及於地獄等五趣中受諸生死如是若死若生若處所已顯生雜染勝決擇諦事決擇今當說頌曰當知世俗諦意解義及說淨所緣彼性方便名勝義論曰一切言說及因彼意解所得義皆名世俗諦若清淨所緣若清淨性若彼方便皆名勝義諦清淨所緣者謂四聖諦及真如清淨性者謂滅諦清淨方便者謂道諦復次頌曰當知是四種染淨之所攝未見未經受如病病滅因論曰當知四諦染污清淨二法所攝染污二種若果若因清淨亦爾如是四諦從無始來一切有情未如實見滅道二諦亦未經受又如病病滅及彼二因建立四諦苦諦如病集諦如病因滅諦如病滅道諦如病滅因復次頌曰當知是四諦各四相四行遍知等四種因果性差別論曰當知四聖諦一一有四種相苦諦有四相者一起苦二內緣苦三外緣苦四麁重苦初謂生苦第二謂老病死苦第三謂怨憎會苦愛別離苦所欲匱苦第四謂五取蘊苦集諦有四相者一總愛二後有愛三喜貪俱行愛四彼彼處喜愛滅諦有四相者一愛盡二離欲三滅四涅槃道諦有四相者謂苦遲通等四種行迹前已說又一一諦各有四行當知如成現觀品已說又於諸諦有遍知永斷作證修道因果體性應知前三是果修道是因謂遍知苦因永斷集因及證滅因云何世俗等說名為諦頌曰彼覺無乖諍法爾證亦然諦三種唯善復二種應知論曰彼覺無乖諍法爾者謂世間愚夫等由法爾故於彼諸法覺無乖諍名世俗諦法爾證亦然者謂諸已見諦者如其法性證無乖諍名勝義諦由此道理薄伽梵說一切聖者以此為諦故名聖諦又苦等四諦當知初二通善不善無記三性餘唯是善又善有二種謂世間出世間此復二種謂斷及道所攝如是已說諦事決擇依止決擇今當說頌曰當知七依止三種所依性彼善巧二種四句等廣說論曰當知由三種所依性故薄伽梵說七種依止何等名為三種所依一漏盡所依二功德發起所依三現法樂住所依又此依止有二種善巧應知一三摩地善巧二三摩鉢底善巧此有四句等廣分別如薄伽梵說嗢柁南伽他曰或有靜慮者三摩地善巧或三摩鉢底或俱不俱等云何三摩地善巧非三摩鉢底善巧謂於空等三三摩地善巧故非於勝處遍處滅盡定等善巧故云何三摩鉢底善巧非三摩地善巧謂於勝處遍處無想定等若入若出三摩鉢底善巧故非於三三摩地善巧故云何俱善巧謂於所說三摩地三摩鉢底差別俱善巧故云何俱非善巧謂於所說三摩地三摩鉢底差別俱不善巧故復次三摩地善巧非三摩鉢底善巧者謂善了知所入三摩地名句文差別故不善了知能入三摩地諸行狀相故三摩鉢底善巧非三摩地善巧者謂如有一能善了知所入三摩地諸行狀相而入彼定不善了知此三摩地名句文差別謂我今入如此如此名三摩地又有菩薩能入若百三摩地若千三摩地等然彼不能了知彼定名句文身差別謂我今入如此如此名三摩地乃至未從諸佛及得第一究竟菩薩摩訶薩所聞或自未得第一究竟問云何住定答謂如有一於能入定諸行狀相善能了取善了取故隨其所欲住所入定又於所入諸三摩地無有退失如是有二種住一安住於定故名為住二能不退失故名為住問云何起定答謂如有一於能入定諸行狀相不復思惟但以不定地分別相所攝定地同分作意思惟諸法故從此三摩地起或因隨所作故起或因決定所作故起或因期願所作故起隨所作者謂衣鉢眾具業決定所作者謂大小便利供事師長乞食等行期願所作者謂如有一期許為他隨有所作或為更入餘定故從定起問云何為行答行所緣境而入於定故名為行謂依三摩地所起麁靜病癰箭無常等行問云何名狀答若有將入定者爾時必有定相生起由此相故行者自知我當不久將入如是如是相定或復已入又教授師亦知此行者有如是如是相起不久當入如是如是定問云何名相答相有二種一者境相二者因相境相者謂分別相由緣此故而入於定因相者謂能入定所有資糧如隨順言教定具積集修俱樂欲厭離之心極善了知亂不亂相及不為他之所觸惱或人非人或聲所作或用所作問云何名調順答若三摩地為諸行相之所拘執猶如持水法爾被執不靜不妙非安隱道不能證得心定一趣當知爾時此三摩地不名調順不隨意住與此相違名為調順聞云何名所行答謂三摩地境界若過此境定不能知如入初靜慮不能知見第二靜慮等事如是根度及補特伽羅度亦不知見問云何引發答謂能略攝廣文句義及能發起諸勝功德問何等三摩地名為可愛答謂具慚愧愛敬淨信如理作意憶念正知守護諸根持戒無悔等乃至樂為最後如其所樂入三摩地當知翻此名非可愛問云何可愛不可愛謂慚愧等少分成就少分不成就謂具慚愧非愛敬相應等乃至廣說問云何為增答謂三摩地已得增長問云何為減答謂三摩地得已退失問云何方便答謂趣二之道問云何奢摩他答謂無分別影像作意相問云何執受答謂由隨一若清淨相或光明相起執取相問云何棄捨答謂於善品已得平等增上捨相復次依諸靜慮勝決擇今當說頌曰靜慮數障分及彼廣建立遠離於苦動後後分勝異論曰如上所說四種靜慮云何唯四不多不少由出苦樂事究竟故所以者何漸次乃至第四靜慮憂苦喜樂得超度故問初靜慮所治障云何答有五種應知一貪恚害尋二苦三憂四犯戒五散亂問第二靜慮所治障云何答亦有五種應知一初靜慮貪二尋伺三苦四掉五定下劣性問第三靜慮所治障云何答有四種應知一第二靜慮貪二喜三踊躍四定下劣性問第四靜慮所治障云何答亦有五種應知一入出息二第三靜慮貪三樂四樂作意五定下劣性問於諸靜慮有幾支耶答初有五支何等為五謂尋伺喜樂心一境性第二靜慮有四支謂內等淨喜樂心一境性問內等淨以何法為體答以念正知及捨為體第三靜慮有五支謂念正知捨樂心一境性第四靜慮有四支謂捨清淨念清淨不苦不樂心一境性問念正知捨一切處有何故於初靜慮等不說耶答初靜慮中由尋伺門所引發故雖有不說第二靜慮中有踊躍自體之所作業及心所有少分煩惱所纏覆故總以內等淨名顯之第三靜慮中彼心所有少分煩惱皆遠離故顯彼自相故經中說遠離喜貪初靜慮中雖離欲貪未離喜貪第二靜慮中雖離尋伺貪未離喜貪第四靜慮中即此捨念極善清淨顯了是故於諸靜慮中如其所應彼差別應知問何故於四靜慮建立四支五支耶答住所依故住順益故住自體故復次思惟境界故受用境界故於境不散故復次順益所依故增上心所依故增上慧所依故復次為對治三種惱亂住障故三種惱亂住者謂染污住苦住迷亂住復次如受用五欲者有三種正所作事顯彼受用諸欲一以正方便求所受用二求得已正受用三自在隨轉如是修靜慮者依三種正所作事如其所應建立支分應知復次為對治自苦行故修靜慮者建立支分應知此復三種對治一離欲對治二止息身心逼惱對治三外心散亂寂靜對治問何故初靜慮中說離欲已復說遠離惡不善法答為顯諸欲自相及顯過患相故過患相者謂彼諸欲起惡行已墮極下處故名為惡違善法生故名不善復次為顯能斷煩惱雜染故及顯能斷先所積集業雜染故復次為顯斷在家者受用事門所生欲故及顯斷出家者於尋伺門所生法故復次為顯斷欲尋故及顯斷恚尋害尋故復次為顯同彼外仙所得相故及顯斷彼退已起惡呪故問何故苦根初靜慮中說未斷耶答彼品麁重未遠離故若初靜慮已斷苦根麁重品者與住第二靜慮時應無差別是故當知初靜慮中未斷麁重苦品問尋伺等法於初靜慮等中能為順益攝受自地令得清淨何故如來說彼名動答望他地故說名為動非望自地問何故從欲界及於初靜慮等中建立後後支耶答略有三因謂能治所治故證利益故證自體故如是三因於四靜慮中五支所攝如其所應當知問第二靜慮望初靜慮有何勝異答三摩地圓滿勝異問第三靜慮望第二靜慮有何勝異答順益圓滿勝異問第四靜慮望第三靜慮有何勝異答清淨圓滿勝異復次頌曰近分喜有動唯初能盡漏亦二種緣聲八等至捨八論曰初靜慮近分喜有動非如根本靜慮喜又初近分未至所攝定能盡諸漏非餘又初近分有二種謂世間出世間餘近分唯世間由已得初根本無漏靜慮故非於上地諸近分定無漏現前又處定中取外聲時當知由二種取一由了別定所緣境及種種所緣境意識故二由此俱生耳識故八等至捨八者謂八種三摩鉢底能捨八事捨何等八謂捨語尋喜樂故證四靜慮三摩鉢底捨色空識無所有處想故證四無色三摩鉢底復次頌曰現法安樂住能入於現觀讚說想解脫四種因當知論曰唯諸靜慮是現法安樂住性具有身心二種安故非無色定無身安故又依靜慮能入現觀非無色定以諸靜慮毘鉢舍那極猛利故又修靜慮及諸定者於無色解脫數入數出讚說彼相極寂靜故又諸外道於無色定起解脫想故數數讚說又依有想三摩地解脫能盡諸漏乃至無所有處三摩地極猛利故是故薄伽梵說唯依有想三摩鉢底領解通達非於餘地四種因者謂諸三摩鉢底能為現法安樂住等四種依因如其次第應知復次頌曰愛味等當知十種六三種退相續障治各多種差別論曰愛味相應清淨無漏三種靜慮如其次第有十種六種三種應知云何十種謂如攝事品已說云何六種謂六種清淨一引發清淨二上練清淨三後得清淨四垢染清淨五攝清淨六堪任清淨云何三種謂出世間無漏離繫無漏後得無漏又從離欲退彼相續彼障治應知各有多種謂或由依止不平等故退謂如有一遭於重疾退失於定如尊者伐勒迦梨說我今於此三摩地不能證入將無於此三摩地由多麁重故而退失耶又如有一為性多麁重由宿習故由此多麁重故退三摩地或由境界勝妙故退謂如有一得勝妙境界現前故退失定如聞有外道仙人乃至得非想非非想處定由觸可愛妙色少女身故退失彼定或由敬養故退謂如有一現前獲得勝妙敬養便退失定如天與等或由輕毀故退謂如有一被他瞋毀訶責便退失定如諸外仙瞋忿退已行諸惡呪或由憍慢故退謂如有一因所得定自舉陵他退失於定或由增上慢故退謂如有一於所未得定起已得增上慢故退所得定或由不作意故退謂如有一先由如是諸行狀相得入諸定彼於後時更不思惟此行狀相故退失於定或由不純熟故退謂如有一修習始業創發善品或由自煩惱多現在前故退失定謂如有一愛上靜慮乃至疑上靜慮故退失定或由壽盡福盡業盡故退謂如有一從上地生處捨命墮下地生復次若下品煩惱下品善根補特伽羅由多剎那用功方退由多剎那用功方得入定若下品煩惱上品善根補特伽羅由多剎那用功方退由一剎那速得入定若上品煩惱下品善根補特伽羅由一剎那速退失定多念用功方能入定若上品煩惱上品善根補特伽羅由一剎那速退失定由一剎那速能入定復次頌曰利根及生轉當知無有退依下地發定離欲後生故論曰如是退定利根者無若轉易生雖鈍根者亦無有退又靜慮等定必先依下地發起以先於此間入定然後生彼何以故要先離欲者後時得生彼故如是已說依止決擇覺分決擇今當說頌曰依二乘大乘由二十七相正方便當知建立於覺分論曰依聲聞獨覺二乘及依大乘建立覺分由二十七種相正方便應知何等名為二十七種正方便謂繫屬所緣正觀方便捨離染污攝淨方便修治內心調順方便引發出世正法方便彼無間缺方便真實現覺方便證餘寂滅方便入所知方便入斷方便通達不淨無樂有苦方便學圓滿方便於境無散觀察方便聖教不壞方便攝智所知彼果方便願方便悲愍有情方便修治智方便法現觀方便能治所治進趣方便福德資糧積集方便成熟有情方便攝一切菩薩道方便引發威德方便引發言教方便廣大甚深心積習方便遠離匱法業方便安住有情涅槃二界方便復次頌曰身等三差別彼影像隨觀由聞等三智念法無迷惑論曰當知身等各有三種差別身三種者或有身分自性不淨如身內分或有身分相似清淨如身皮分或有身分變壞不淨如命終已青瘀等身分受有三種者所謂苦樂不苦不樂心有三種者謂樂等受相應法有三種者謂黑白雜彼影像隨觀者如尋思經說於彼身等影像隨觀與所知事同分類故名為影像所言隨者是相似義又此隨觀即是三智謂聞所生智思所生智修所生智如是三智由念力故於彼增上緣修多羅等法無有迷惑是故說名念住於身受心法由念力住故復次頌曰彼所治九種作意當知二修差別有三二種無失壞論曰當知諸念住有九種所治障一不厭離二不作意三止觀隨煩惱四沈下五不能堪忍六於少劣知足七忘失教授八違犯戒行九棄捨欲樂增上猛利諸妙善軛又於修念住有二種作意謂不緩作意不染作意經言熾盛者此顯第一正智憶念除世間貪憂者此顯第二又此第二能除三種雜染何者名為三種雜染一犯戒因緣心生變悔由此障故能令初時心不得定二內心惛略由此障故雖已得定心於所緣忘失沈沒三外心散亂由此障故雖證勝法而著世間名聞利養或未能證勝進之法心生憂惱修差別有三者修諸念住各有三種謂於內外俱身等隨觀又復於身或唯觀影像或以影像比類於身或復和合總觀如於身三種如是乃至於法亦爾又有二種於諸念住無有失壞一初無失壞謂不散亂由此力故能善發起二後無失壞謂無增上慢由此力故善修究竟復次頌曰為斷於沈掉相應道二種觀察捨煩惱及為盡三愛論曰於念住修位中為斷沈掉故應修二種相應道如比丘尼經及取自心相經說云何比丘尼經說如彼經言為斷沈沒故應當思惟少分可愛清淨相貌為斷掉動故復應略攝云何取自心相經說如彼經言由不取自心相故令心沈沒由取少分可愛外相故沈隨煩惱暫時斷息然心未得定復更略攝其心見沈沒過復取外相見掉動過後復更取自心之相爾時能斷沈掉隨煩惱心得正定略攝其心取自心相離沈掉故復次由相應道觀察故能捨煩惱應知如鷃經說故彼經言所言鷃者喻行者心行非所行處者喻彼行者思惟可愛境界被鷂所執者喻彼行者為貪纏所執鷃怨訴者喻彼行者心生變悔暫放捨者喻彼行者貪纏暫息土塊者喻五取蘊大場壠者喻無常觀窟穴者喻通達真如觀喚鷂子者喻觀察作意鷂迅來者喻彼貪纏將現在前入窟穴者喻思惟真如觀鷂自苦害者喻隨眠斷復次此相應道當知能盡三愛謂助伴愛利養愛後有愛為對治此故顯我與法無有差別復次頌曰為斷增上慢味所依顛倒及三心趣入修習於念住論曰為欲對治增上慢故為欲對治愛味所依定故及為對治四顛倒故修習念住為對治增上慢者如經說唯應於此身受心法若住憶念乃至或唯有智或唯有見或唯繫念此增上慢有二種謂於未斷身等麁重障起及於未圓滿止觀俱品治起為對治愛味所依定者如經說無所依止故為對治顛倒故者如經說於諸世間無少執取由顛倒斷故更不復執少五取蘊為常為樂為我為淨又為三心趣入修習念住應知謂遊行聚落時心趣於出住憒閙時心趣遠離處於靜室心趣涅槃又趣出生死趣離煩惱樂寂滅故心趣涅槃如是已說覺分決擇補特伽羅勝決擇今當說頌曰由根等差別建立五唯二假設五應知三事成圓滿論曰當知由根等差別故建立五種唯二如經中說由緣唯二根故唯二作意可知緣唯二作意故唯二修可知緣唯二修故唯二行可知緣唯二行故唯二補特伽羅可知行者謂修所引習氣又假設補特伽羅應知由五種因一由種性故謂可救不可救二由趣入故謂聲聞乘等三由學故謂學無學四由得故謂住四果及三向五由過失功德故謂有障無障具縛不具縛又由三事故建立三滿一根滿謂不動法二定滿謂得滅定三果滿謂阿羅漢如是已說補特伽羅決擇果事決擇今當說頌曰證轉依不起二因果無退三因故斷常三果三因記論曰由證轉依故諸煩惱不起當知轉依說名為斷又由二種因故果無有退謂若未永害煩惱種子證阿羅漢不應道理故若已永害煩惱種子即應煩惱必定不生種因無故又三因緣故斷是常性一無戲論故現見戲論是無常性二清淨真如之所顯故猶如真金調柔之性三煩惱不生性前後無別故又三種果由三因故如來記別一證淨記別謂預流果由得見道四證淨故二喜處記別謂一來果將得根本定已受少喜故三隨念記別謂不還果已得根本定現見諸天眾與梵眾等共興言論隨念所求自乘功德未圓滿故如是已說果事決擇功德決擇今當說頌曰建立諸功德由十七增上彼差別無邊治所治障故論曰當知由十七種增上力故建立功德一由愍有情增上故謂四無量二由六障淨增上故謂解脫勝處遍處此中解脫為方便由餘故成滿六障淨者一變化障清淨由前二解脫二最極現法樂住障清淨由第三解脫淨與不淨皆清淨顯現故三往還障清淨由第四解脫四引無諍等聖功德障清淨由第五解脫五諸漏及有障清淨由第六第七解脫六寂靜最極住障清淨當知由第八解脫三由知時往增上故謂無諍功德四由觀察所知增上故謂願智五由言教增上故謂無礙解六由六處善巧增上故謂六神通六處善巧者一引攝善巧二審聽語言善巧由此善巧以彼語言論難折伏為說正法三欲解隨眠善巧四來善巧五往善巧六解脫善巧七由他信增上故謂諸相好八由三障清淨增上故謂四種遍清淨三障者謂所依障所緣障心智障九由一切問記增上故謂諸力十由摧伏一切他論增上故謂諸無畏十一由於所攝眾無偏黨增上故謂諸不護十二由能攝化徒眾增上故謂諸念住十三由於一切時顯現一切智者所作增上故謂永拔習氣十四由於所應化不過時增上故謂無忘失法十五由日夜六反觀察世間增上故謂大悲十六由超過聲聞獨覺增上故謂諸不共佛法十七由成諸如來所作事增上故謂一切種妙智又此諸功德對治所治障差別故當知無邊差別復次頌曰思惟義樂苦作意及安住艱難與相貌殊特非殊特論曰彼諸功德若所對治若能對治皆應思惟云何思惟所謂若義若樂若苦若作意若安住若艱難若相貌若殊特非殊特此中思惟義者謂慧到彼岸義所攝諸句有五種所為義一為於說者起恭敬義二為攝眾義三為於言教起尊重義四為敘述事義五為於真實義教起多所作義又一切法有三種義謂能增益義所增益義及法性義如色有三種能增益色所增益色及色法性如是一切處應知復有三輪理趣義宣說諸法謂依世俗諦理趣宣說作者宣說作具宣說作業如施者施行受施物者謂能行施者由此行施及施物受者如是一切處應知復有四種理趣言教義一差別理趣言教二建立理趣言教三無異理趣言教四無作用理趣言教此中差別理趣者謂色乃至一切種智性差別建立理趣者謂五種建立一趣入建立二教授建立三學建立四證得建立五過失功德建立無異理趣者有六種一有非有無異謂色與色空性如是一切處應知二更互無異謂諸蘊更互相望如是一切處應知三世無異謂於前際觀中後際如是一切處應知四補特伽羅無異謂諸有情展轉相望五障治無異謂常無常乃至流轉寂滅六文字無異謂名身等無作用理趣者謂三輪清淨隨於諸處無有作者真實可得無有作具亦無作業無有補特伽羅能說無法可說無補特伽羅能學無法可學無補特伽羅能證無法可證無補特伽羅能住過失及與功德亦無所住無取無法如是一切復有二種無量義一發起問論無量二迴向無所得無量又為對治三種處所故說不應住色義乃至不應住一切法義三種處所者一執著處所二隨轉處所三戲論慧行處所復有三種無相義一無體無相二非彼體無相三不顯現無相如無相如是無性無自體不生不滅無所執著無所為作無所攝受應知亦爾復有三種有所得義一事有所得二有所得有所得三無所得有所得如有所得如是有執著為作戲論取見計執應知亦爾復有三種有所得義一自體有所得二不遠離有所得三不推析有所得復有三種無所得義一自體無所得二遠離無所得三推析無所得如無所得如是空無執著無為作無戲論無取無見無計執應知亦爾復有三種無所得義一有性無所得二彼體無所得三不顯現無所得無所得者推求諸法不見自性非一切種都無所得然於遍計所執自性無所得時亦不觀彼依他自相又復經言無所得相應故者若無所得彼相應耶應作四句或無所得非相應者謂如有一於廣大事都無所得或有相應非無所得者謂由世間道修諸善法或無所得亦相應者謂由出世間道修諸善法或非無所得亦非相應者謂染污及無記法現在前復有五種不正取義謂補特伽羅不正取法不正取變異不正取損減不正取差別不正取復有四種言教義一言定意不定二意定言不定三言意俱定四言意俱不定復有二種所對治義一解脫門所對治謂分別相願二到彼岸所對治謂慳悋犯戒忿恚懈怠散亂惡慧復有二種空所對治義謂十六種邪想現行及十四種相縛復有二種到彼岸行義謂世間有所得行及出世間無所得行又復世間到彼岸行但是相似非真實如相似如是有毒有障無方便應知亦爾當知出世間到彼岸行與此相違復次若略說慧到彼岸自體義當知由三種相一所依相二所緣相三行相所依相者謂菩提心所緣相者謂色等法行相有二種謂世間出世間世間行者謂無常苦空無我如病如癰等行出世間行者謂無所得相應行復有三種波羅蜜多善積集修義一以一切智性相應作意與一切有情同共迴向阿耨多羅三藐三菩提二以諸波羅蜜多安住實際三於實際而不作證復次如說此心不可思議故者何因緣故不可思議謂由此所依由此所緣令心安住此俱無性故若是無性即是清淨亦不可思議此不可思議若有性若無性及與彼心若是異性若不異性故又復一切戲論行相三因緣故令心流轉一由親近故二由所緣故三由建立故親近故者謂得報時執持所依所緣故者謂領受種種境界及起作種種加行建立故者謂無始時來妄想熏習復有四種分別義一有分別二無分別三二分別四不二分別復有四種無分別義一愚癡無分別二非情無分別三無作用無分別四法性無分別復有二種言教義謂世俗言教勝義言教世俗言教者謂差別建立二種理趣勝義言教者謂無異無作用二種理趣復次於勝義諦中不可宣說於言說中當知有三種相一相相二雜染相三清淨相又由三種遍知相現觀諸法三種相者一假立二了別三彼唯量諸菩薩等以何為樂謂眾生攝益為樂以何為苦謂眾生損惱為苦以何為作意謂思惟一切眾生利益事為作意以何為住謂以無所分別為住復次菩薩摩訶薩有十二種艱難之事聰叡菩薩應當了知一者於違越法式眾生若罰若捨是諸菩薩艱難之事二者方便現行苦逼惱事防護自心令不起煩惱是諸菩薩艱難之事三者無量眾生現前求索現在所有非法財物是諸菩薩艱難之事四者菩薩唯有一身無量眾生諸所作事同時現前請為助伴是諸菩薩艱難之事五者處放逸處若處世間可愛妙定若生天上令心調順是諸菩薩艱難之事六者常求遍作利眾生事而於此事無力無能是諸菩薩艱難之事七者愚鈍諂詐剛強眾生若為說法若復棄捨是諸菩薩艱難之事八者常於生死見大過失為利眾生而不應捨是諸菩薩艱難之事九者未證增上清淨意樂多分失念命終是諸菩薩艱難之事十者未證增上清淨意樂他來求索最極第一所珍愛事是諸菩薩艱難之事十一者種種意見種種樂欲眾生現前若教示若棄捨是諸菩薩艱難之事十二者常行最極不放逸行而不盡斷一切煩惱是諸菩薩艱難之事若諸菩薩遭遇如是艱難之事或應觀其輕重如其所應建立方便或應簡擇補特伽羅或應勵力攝受隨因緣轉若發正願或復制心令不縱逸或應住心猛利觀察不生厭倦而自安忍或慈悲故心生放捨或應發起熾然精進或復思惟善權方便如是正對治善巧菩薩摩訶薩雖遇如是諸艱難事正現在前而無怯怖自正能免復次有五種真實菩薩相由成就此故入菩薩數云何為五謂哀愍眾生常說愛語所作勇決舒手惠施能善剖析甚深義節哀愍者有二種性一者樂欲二者正行言樂欲者所謂菩薩於諸眾生起利益意及安樂意言正行者謂諸菩薩於眾生所如其欲樂隨力隨能以身語業而行攝化是名哀愍愛語者歡喜慰喻宣布恩德是名菩薩於諸眾生常說愛語所作勇決者謂威猛無怯成就勝力是名菩薩所作勇決舒手惠施者若諸菩薩行廣大施行無染施是名菩薩舒手惠施若諸菩薩善能發起四無礙解正方便智是名菩薩能善剖析甚深義節自體復有五種殊特五種非殊特菩薩相如前攝淨義品中說又於功德事中依止大乘勝決擇今當說頌曰種性如來說多佛與一乘五種及十種六六種道理論曰種性差別大乘言教是如來說於一時間多佛出世及一乘性如其次第五種十種六種六種道理應知問云何種性差別五種道理答謂一切界差別可得故無根有情不應理故同類譬喻不應理故異類譬喻不應理故唯現在世非般涅槃法不應理故云何一切界差別可得故謂佛所說諸有情界有種種非一有情界有下劣勝妙有情界有聲聞乘等般涅槃種性有情界有不般涅槃種性有情界云何無根有情不應理故謂不可說由此道理亦應得有無根有情何以故以無根者如外地等非有情故云何同類譬喻不應理故謂不應言如剎帝利非剎帝利等種類可轉及那落迦非那落迦等趣性可轉如是般涅槃不般涅槃種性亦應可轉何以故剎帝利等及那落迦等具足一切種類界性及諸趣界性故般涅槃不般涅槃二種種性更互相違故彼若無有諸界性者彼應畢竟不可迴轉是故同類譬喻不應道理云何異類譬喻不應理故謂不可說如於彼彼地方所或先有彼彼金銀銅鐵鹽等物類種性後便無有或先無後有如是般涅槃法種性亦應先有後無先無後有何以故若有此理順解脫分應空無果是故異類譬喻亦不應理云何唯現在世非般涅槃法不應理故謂不應言於現在生雖非般涅槃法於餘生中復可轉為般涅槃法何以故無般涅槃種性法故又若於此生先已積集順解脫分善根何故不名般涅槃法若於此生都未積集順解脫分善根云何後生能般涅槃是故定有非般涅槃種性有情問云何應知大乘言教是佛所說答由十種因故一先不記別故二今不可知故三多有所作故四極重障故五非尋伺境界故若不先聞不能如是尋思計度是故若言是餘所說不應道理六證大覺故若未成佛能說佛教不應道理七無第三乘過失故八此若無有應無一切智者成過失故九緣此為境如理思惟對治一切諸煩惱故十不應如言取彼意故問云何應知於一時間有多如來出現於世答由六因故一無量有情同於一時發大覺願現可得故二無量有情同修方便菩提資糧現可得故三更相障礙不應理故四菩提資糧同時圓滿俱出世間應道理故五次第出現不應理故六畢竟不成不應理故問何故如來宣說一乘答由六因故一即彼諸法約無差別相說故二約無分別行相說故三眾生無我及法無我平等故四解脫平等故謂差別求者有事虛妄分別煩惱對治所緣法性不相違故五善能變化住故六行究竟故復次頌曰諸佛妙功能彼果土清淨解脫與法身等不思無上論曰一切如來於一切所作事功能平等又彼功能果佛國土清淨解脫身及法身一切諸佛皆平等皆不可思議皆無有上應知復次頌曰雖不用加行先願力所引依無為發起所作無二相論曰依止無為法身雖無加行功用由本願力之所引故任運發起一切如來所作佛事譬如行者從滅定起又此所起佛事當知是無盡相非生死相亦非涅槃相云何素怛纜藏云何毘奈耶藏云何摩怛履迦藏頌曰宣說諸事法別解脫分別諸法相十一是經律本藏論曰諸佛世尊唯依攝事顯了諸法是名素怛纜藏問何等名攝事答謂四事九事二十九事何等四事謂聞事歸趣事學事菩提事九種事者一假立有情事二彼所受用事三彼受生事四彼生已住事五彼染污清淨事六彼種種差別事七能說者事八所說法事九眾會事二十九種事者謂於遍攝九事經中依雜染品說有四事一攝諸行事二即於此中次第轉事三即於此中立眾生想後轉因事四即於此中建立法想後轉因事又依清淨品說有二十五事一於所緣境安住事二即於此中劬勞事三心安住事四現法樂住事五出一切苦所緣方便事六彼遍知事此有三種謂顛倒依處遍知故依有情想於外有情邪行依處遍知故內離增上慢依處遍知故七修依處事八作證事九修習事十彼堅固事十一彼行相事十二彼所緣事十三觀斷未斷善巧事十四彼散亂事十五彼不散亂事十六不散亂依處事十七修習無倦方便不遠離事十八修習勝利事十九此堅固事二十攝賢聖品事二十一攝賢聖品所遠離事二十二真實通達事二十三證涅槃事二十四於善說法律中所得世間正見超過一切外正見事二十五不修習此退減事此由於善說法律中不修習故名為退減不由邪見過失故復次佛世尊為諸聲聞及諸菩薩說別解脫及廣分別別解脫相應法是名毘奈耶藏此中由七種相略攝菩薩別解脫應知一者宣說受持軌則二者宣說波羅闍已迦處事三者宣說毀犯處事四者宣說毀犯體性五者宣說無犯體性六者宣說出所毀犯七者宣說捨律儀事復次佛世尊以十一種相顯了分別開示諸法是名摩怛履迦藏云何名為十一種相一世俗諦相二勝義諦相三菩提分法所緣相四此行相五此自體相六得此果相七此領受顯了相八此障礙法相九此隨順法相十此過患相十一此稱讚相世俗相者當知宣說補特伽羅宣說遍計所執自性宣說諸法作用業具等相勝義相者當知宣說七種真如相菩提分法所緣相者當知宣說一切種所知事此行相者當知宣說八觀察行何等為八一觀察諦行二觀察建立行三觀察過失行四觀察功德行五觀察理趣行六觀察流轉行七觀察道理行八觀察廣略行諦者謂真如建立者謂若建立補特伽羅若建立遍計所執自性若建立一向分別反問置記論若建立隱密顯了記論過失者謂佛所說諸雜染法非一種種差別過失功德者如佛所說諸清淨法非一種種差別勝利理趣者有六種理趣如攝事品已說流轉者謂三世三有為相及與四緣道理者謂四種道理一觀待道理二作用道理三證成道理四法爾道理若由諸因諸緣故諸行生起及隨顯說是名觀待道理若由諸因諸緣故諸法若證得若成滿若彼已生能起業用是名作用道理若由諸因諸緣故所立所說所摽舉義得成立得正解是名證成道理此復略有二種一清淨二不清淨清淨者由五種相不清淨者由七種相五種清淨相者一現量所得相二依止現量所得相三引自類譬喻相四成就相五善清淨言教相此中一切行無常性一切行苦性一切法無我性是諸世間現量所得如是等類是名現量所得相若一切行剎那性後世有性淨不淨業不失壞性此依麁無常現量所得依有情種種差別業現量所得及依苦樂有情淨不淨業現量所得由此現量所得故比類所不現見法是名依止現量所得相若於內外諸行中引一切世間共知共得生滅相引一切世間共知共得生等苦相引一切世間共知共得不自在相及於外事中引一切世間共知共得興盛衰壞相如是等類是名引自類譬喻相即現量所得相及引自類譬喻相此二於所成立一向決定故當知即名成就相若諸言教是一切智者所說如言涅槃寂靜如是等類是名善清淨言教相此中有五種相能表真實一切智者何等為五一者若有出現世間一切智者正實聲名流布世界二者具三十二大丈夫相三者成就十力斷諸有情所有疑網四者自稱具足四無所畏不為一切他論難屈又能摧伏一切外論五者於其法律八支聖道及四沙門果等可得如是出現故妙相故斷疑故立破故道果故由此五相表是真實一切智者如是於證成道理中由現量故由比量故譬喻故成就故至教量故由此五相名為清淨七種不清淨相者一餘分同類所得相二餘分異類所得相三一切同類所得相四一切異類所得相五引異類譬喻相六不成就相七不清淨言教相若一切法意識所識性是名一切同類所得相若相貌若自體若業若法若因若果等同異之相或隨一分更互同異之相是名餘分同異類所得相或決定更互異相是名一切異類所得相若并譬喻有餘分同類所得相及有一切異類所得相由此相於所成立義不決定故說名不成就相若并譬喻有餘分異類所得相及有一切同類所得相由此相於所成立義不決定故亦名不成就相由不成就故名不清淨道理觀此觀不清淨故不應修習不清淨言教相者謂諸言教自性不清淨應知法爾道理者謂若如來出世若不出世法性法界安住無變是名法爾道理略廣者謂先說一句法後後以無量句展轉分別顯了究竟此自體相者所謂能取若行若緣菩提分法四念住等是名此自體相得此果相者謂若世間出世間煩惱斷果及所引發世間出世間功德是名得此果相此領受顯了相者謂由解脫智故即領受此所得果相及廣為他顯說其相是名此領受顯了相此障礙法相者謂若修菩提分法時能為障礙染污之法是名此障礙法相此隨順法相者謂即於此菩提分法能為隨順多所作法是名此隨順法相此過患相者謂能障礙所有過失是名此過患相此稱讚相者謂隨順法所有功德是名此稱讚相隨所有處諸佛世尊以如是等十一種相顯了分別開示諸法是名摩怛履迦復次頌曰諸相與斷滅無失壞方便彼二果差別是諸經略義論曰當知諸經義略說有五種一相二斷滅三無失壞方便四彼二果五相等差別此五略說如善生經佛告善生族姓子有二種事俱為美妙者是美妙相斷滅有二種謂欲取斷滅及依事取斷滅者此言兼顯二種無失壞方便二種無失壞方便者謂若落鬚髮乃至趣於非家若盡諸漏乃至覺受我生已盡乃至廣說彼二果者謂無失壞方便果寂靜性差別者謂五種寂靜差別一諸纏寂靜二世間離欲寂靜三順下分寂靜四順上分寂靜五依事寂靜為顯此故於彼經中說伽他曰諸比丘美妙寂靜離諸漏離欲離繫縛無執受涅槃任持最後身摧伏魔所使復次頌曰略說瑜伽道緣所聞正法奢摩他與觀依影像成就論曰若略說瑜伽道當知多聞所攝正法為境界奢摩他毘鉢舍那為自體依止影像及依止事成就如薄伽梵說有五種法能攝一切瑜伽行者諸瑜伽地謂持住明鏡及與轉依當知聞正法是持所緣是住止觀是明影像是鏡事成就是轉依
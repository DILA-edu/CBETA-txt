如是已說雜染諦今當說頌曰諸諦有六種論曰諦有六種一世俗諦二勝義諦三苦諦四集諦五滅諦六道諦世俗諦者謂名句文身及依彼義一切言說及依言說所解了義又曾得世間心及心法及彼所行境義勝義諦者謂聖智及彼所行境義及彼相應心心法等苦諦者此有二種一世俗諦所攝二勝義諦所攝世俗諦所攝者如經中說生苦老苦病苦死苦怨憎會苦愛別離苦求不得苦勝義諦所攝者如經中說略攝一切五取蘊苦集諦者此有四種一全攝二勝攝三世俗諦攝四勝義諦攝全攝者謂一切三界煩惱及業皆名集諦勝攝者謂緣已得未得自體及境所起愛後有愛喜俱行愛處處喜愛皆名集諦世俗諦攝者若因能感世俗諦所攝苦諦勝義諦攝者若因能感勝義諦所攝苦諦滅諦者亦有四種如前所說全攝者謂全攝集諦無餘斷棄吐盡離欲滅沒寂靜勝攝者謂勝攝集諦無餘斷棄如是廣說世俗諦攝者謂於世俗諦所攝集諦無餘斷棄如是廣說勝義諦攝者謂於勝義諦所攝集諦無餘斷棄如是廣說道諦者亦有四種如前所說全攝者謂一切覺分勝攝者謂八聖道支世俗諦攝者謂於世俗諦所攝苦諦集諦滅諦為遍知故為永斷故為作證故一切聖道勝義諦攝者謂於勝義諦所攝苦諦集諦滅諦為遍知故如是廣說苦集滅道聖諦義者若於此處聖智所行此處苦集滅道是諦由諸聖者咸謂此是諦是故說名聖諦如是已說諦依止今當說頌曰依止八與二論曰依止有八種何等為八謂四靜慮及四無色復有二種何等為二謂初靜慮有二種世及出世乃至無所有處有二種世及出世非想非非想處唯是世間世間初靜慮者謂或緣離欲界欲增上教法或緣離彼增上教授為境界已由世間道作意觀察熾然修習等故而得轉依然不深入所知義故不能永害隨眠自地煩惱之所依處是退還法自地三摩地心及心法之所依止如世間初靜慮如是乃至世間非想非非想處各緣離下地欲增上教法廣說如前出世間初靜慮者謂先以如是行如是狀如是相作意入初靜慮今不以如是行如是狀如是相作意然或於色受想行識所攝諸法思惟如病如癰如箭障礙無常苦空無我或復思惟苦是苦集是集滅是滅道是道或復思惟真如法性實際如是於諸法中思惟如病乃至實際已於如是法心生厭怖生厭怖已於不死界攝心而住或於真如法性實際攝心而住此處無分別智及彼相應心及心法及彼所依止轉依由深入所知義故則能永害隨眠非一切煩惱之所依處不退轉法如是名為出世間初靜慮乃至無所有處應當廣說於諸靜慮及與無色復有四種應知一雜染二潔白三建立四清淨雜染者謂於上靜慮起深愛味見慢及疑愛味者謂有十種一俱生作意愛味二分別所起作意愛味三自地作意愛味四異地作意愛味五過去愛味六未來愛味七現在愛味八下愛味九中愛味十上愛味潔白者謂淨及無漏淨者復有三種一引發故二上練故三除垢所攝堪任故無漏者此亦三種一出世間無漏二此等流無漏三離繫無漏建立者此復四種一建立近分二建立根本三建立定四建立生建立近分及根本者如經中說所謂此身離生喜樂之所滋潤遍滋潤遍適悅遍流布者是謂初靜慮近分如經又說即此身中一切處無有少分離生喜樂所不遍滿者是謂初靜慮根本如經中說即於此身等持所生喜樂之所滋潤遍滋潤遍適悅遍流布者是謂第二靜慮近分如經又說即此身中一切處無有少分等持所生喜樂所不遍滿者是謂第二靜慮根本如經中說即於此身離喜之樂之所滋潤遍滋潤遍適悅遍流布者是謂第三靜慮近分如經又說即此身中一切處無有少分離喜之樂所不遍滿者是謂第三靜慮根本如經中說即於此身清淨心及潔白心意解遍滿具足住者是謂第四靜慮近分如經又說即此身中一切處無有少分清淨心及潔白心所不遍滿者是謂第四靜慮根本如經中說一切色想出過故一切有對想滅沒故一切種想不作意故入無邊虛空虛空無邊處者是謂虛空無邊處近分如經又說具足住者是謂虛空無邊處根本如經中說出過一切虛空無邊處入無邊識識無邊處者是謂識無邊處近分如經又說具足住者是謂識無邊處根本如經中說超過一切識無邊處入無少所有無所有處者是謂無所有處近分如經又說具足住者是謂無所有處根本如經中說超過一切無所有處入非有想非無想非想非非想處者是謂非想非非想處近分如經又說具足住者是謂非想非非想處根本建立定者如經中說離欲惡不善法故有尋有伺離生喜樂初靜慮具足住離欲者謂或緣離欲界欲增上教法或緣彼教授為境界已斷欲界煩惱雜染離惡不善法者謂斷欲界業雜染法能墮惡趣故名為惡能障於善故名不善尋者謂能對治二種雜染出離尋無恚尋無害尋伺者謂能對治二種雜染出離伺無恚伺無害伺離者謂由修習對治斷所治障所得轉依生者謂從此所生喜者謂已轉依者依於轉識心悅心勇心適心調安適受受所攝樂者謂已轉依者依阿賴耶識能攝所依令身怡悅安適受受所攝初者謂次第定中此數最先故靜慮者謂已斷欲界雜染之法尋伺喜樂所依依於轉依心住一境性具足者謂修習圓滿住者謂於入住出隨意自在又如經說尋伺寂靜故內等淨故心定一趣故無尋無伺三摩地生喜樂第二靜慮具足住尋伺寂靜者謂或緣離初靜慮欲增上教法或緣彼教授為境界已初靜慮地尋伺寂靜不復現行內等淨者謂為對治尋伺故攝念正知於自內體其心捨住遠離尋伺塵濁法故名內等淨心定一趣者謂如是入時多相續住諸尋伺法恒不現行無尋無伺者謂證得尋伺斷法三摩地者謂已轉依者心住一境性生者謂從三摩地所生喜及樂已如前說第二靜慮者謂尋伺寂靜內體遍淨三摩地所生喜樂所依依於轉依心住一境性餘如前說又如經說由離喜故住捨念正知及樂身正受聖者宣說成就捨念樂住第三靜慮具足住離喜者謂或緣離第二靜慮欲增上教法或緣彼教授為境界已見第二靜慮喜相過失住捨者謂於已生喜想及作意不忍可故有厭離故不染污住心平等心正直心無轉動而安住性念者謂於已觀察喜不行相中不忘明了令喜決定不復現行正知者謂或時失念喜復現行於現行喜相分別正知樂者謂已轉依者離喜離勇安適受受所攝身者謂已轉依者若轉識若阿賴耶識心性無別總名為身正受者謂已轉依者能攝受身令身怡悅總集說為樂身正受此處樂受深極寂靜最勝微妙上下所無聖者者謂佛及佛弟子宣說者謂顯示施設成就捨念樂住者謂此地已上無妙樂故下地亦無如是勝樂及無捨念以為對治第三靜慮者謂離喜已捨念正知樂所依止依於轉依心住一境性餘如前說又如經說由斷樂故及先已斷苦喜憂故不苦不樂捨念清淨第四靜慮具足住斷樂者謂入第四靜慮時先已斷苦者謂入第二靜慮時先已斷喜者謂入第三靜慮時先已斷憂者謂入初靜慮時不苦不樂者謂已轉依者非安適非不安適受受所攝色界最極增上寂靜最勝攝受無有動搖捨清淨者謂超過尋伺喜樂三地一切動故心平等性心正直性心無轉動而安住性念清淨者謂超過尋伺喜樂三地一切動故心不忘失而明了性第四者由次第定中第四數故靜慮者謂樂斷故不苦不樂捨念清淨之所依止依於轉依心住一境性餘如前說又如經說一切色想出過故有對想滅沒故種種想不作意故入無邊虛空虛空無邊處具足住一切者謂諸行相色想者謂顯色想出過者謂離彼欲故如出過義有對想滅沒種種想不作意如是應知有對想者謂彼所依四大想及餘所造色想種種想者謂即於四大及造色中長短麁細方圓高下正及不正光影明闇如是等類假色所攝種種想若正入無邊虛空處時有對之想不現前故滅及種種想不起作意由如是故超彼能依一切色想無邊者謂十方諸相不可分別虛空者謂色對治所緣境界虛空無邊處者謂此處轉依及能依定餘如前說又如經說超過一切虛空無邊處入無邊識識無邊處具足住超過一切虛空無邊處者謂超過近分及與根本無邊識者謂緣無邊虛空之識今緣此為境界識無邊處者謂此處轉依及能依定餘如前說又如經說超過一切識無邊處入無少所有無所有處具足住超過一切識無邊處者謂超過近分及與根本無少所有者謂於識處上境界推求之時無少所得除無所有無別境界由唯見此境極寂靜故無所有處者謂此處轉依及能依定餘如前說又如經說超過一切無所有處入非有想非無想非想非非想處具足住超過一切無所有處者謂超過近分及與根本非有想者謂超過無所有想非無想者謂於無所有處上境界推求之時唯得緣無所有極細心及心法由唯見此境極寂靜故非想非非想處者謂此處轉依及能依定餘如前說建立生者謂先於此間修下中上初靜慮者後生彼處受三天果謂梵身天梵輔天大梵天若善修習無尋有伺初靜慮者生大梵天果更無異所勝彼處故若先於此間修下中上第二靜慮者後生彼處受三天果謂少光天無量光天極淨光天若先於此間修下中上第三靜慮若後生彼處受三天果謂少淨天無量淨天遍淨天若先於此間修下中上第四靜慮者後生彼處受三天果謂無雲天福生天廣果天從是已上離色貪故無方處差別雖有修習下中上因然不建立生果差別若下中上修虛空無邊處者受虛空無邊處天生果若下中上修識無邊處者受識無邊處天生果若下中上修無所有處者受無所有處天生果若下中上修非想非非想處者受非想非非想處天生果由定寂靜有差別故及由住時滿不滿故彼有差別又由多住愛味初靜慮乃至非想非非想處故不盡壽命而有中夭若雜修下品世間及無漏第四靜慮者受無煩淨宮天生果若雜修中品者受無熱淨宮天生果若雜修上品者受妙現淨宮天生果若雜修上勝品者受妙見淨宮天生果若雜修上極品者受無礙究竟淨宮天生果若善修習菩薩無量不思議三摩地所引第十地中第四靜慮者受出過淨宮大自在天生果清淨者謂邊際初靜慮依此引生一切勝德及速疾神通如初靜慮清淨之相餘靜慮及諸無色應如是知此中無色差別者謂發彼地解脫等功德如是彼諸靜慮及無色定雜染潔白建立清淨差別應知如是已說依止覺分今當說頌曰覺分有眾多最初三十七論曰菩提分法品類多種最初勝者有三十七謂四念住等廣說如經四念住者一身念住謂或緣於身或復緣身增上教法或緣彼教授為境界已由聞思修之所生慧或唯影像或事成就於身境處善安住念為令於身得離繫故如於身念住如是於受心法念住應知亦爾此中差別者謂各於自境如其所應乃至為令於法得離繫故又一切處應說與念相應心及心法如是發起觀察心時所緣之境有四種事一心所執事二心領納事三心了別事四心染淨事四正斷者廣說如經一已生惡不善法為令斷故生欲策勵發起正勤策心持心已生者謂麁纏所攝惡不善法者謂能起惡行欲界煩惱及隨煩惱惡不善義已如前說為令斷故者謂修彼對治令微薄故生欲者謂起證斷樂欲策勵者謂不忍受惡及歸趣斷故發起正勤者謂多種堅固修彼對治此上三句顯不定地中聞思兩慧下品對治策心者謂修彼對治修慧現行若心沈沒煩惱染污策心令舉故持心者謂即此對治現行之時若心浮舉煩惱染污持心令下故二未生惡不善法為不生故乃至廣說未生者謂增盛隨眠所攝能起麁纏之因為不生故者謂令麁纏不現行故生欲者謂起為證不現行欲策勵者謂由不忘住為令不現行善住念故發起正勤策心持心皆如前說三未生善法為令生故乃至廣說未生者謂所未得善法者謂聞思修所生三慧由無過義故名為善為令生故者謂令彼得故生欲者謂起證得欲策勵者謂求彼攝受正方便故發起正勤者謂長時殷重多堅修習此上三句顯得不定地對治惡不善法聞思兩慧所攝善法策心持心者謂為得修慧故餘如前說四已生善法令住令不忘令修滿令倍修令增長令廣大生欲策勵乃至廣說已生者謂已得故令住者謂聞慧令不忘者謂思慧令修滿者謂修慧此上三句顯唯守護已所得善令倍修令增長令廣大者如其次第不唯於彼生知足故生欲者謂起證得欲餘如前說四神足者廣說如經一欲增上故得三摩地如有行者先世修習上品善根於大師所或於有智同梵行處生信生欲聽聞正法如所信欲聞正法已展轉證得心住一境性由此欲故三摩地成就已生未生惡不善法令斷令不起故生欲乃至持心若未生彼對治善法令其生故若已生者令住令不忘令修滿令倍修令增長令廣大故生欲乃至持心如是行者復修欲策勵信安正念正知思捨八種斷行由此欲故三摩地成就者謂於此中而得自在已生未生惡不善法者謂彼下品諸纏所攝及彼微薄未損未害隨眠所攝令斷令不起者謂為離已生軟品纏故及為損害微薄隨眠故生欲乃至持心如前廣說若未生彼對治善法令其生故若已生者令住令不忘令修滿令倍修令增長令廣大故生欲乃至持心如前廣說應知如是行者者謂如是修行多時住者復修欲者謂欲證彼不現行及損害故策勵者謂欲為因於奢摩他毘鉢舍那發起正勤故信者謂生欲之因於彼損害及所得中決定信故安者謂因策勵除身心麁重令身心堪任故正念者謂於防護沈下浮舉隨煩惱中令心不忘故正知者謂或時失念隨煩惱現行之時分別正知故思者謂於止舉中造作心故捨者謂於不染住心平等心正直心無轉動性如是一切諸神足中八種斷行應知此中差別者第二勤增上故得三摩地如有行者依於教授及教誡法或在空閑或居林樹或止靜室於如是處長時勇猛純熟熾然正勤證得心住一境性由正勤故三摩地成就餘如前說第三心增上故得三摩地如有行者先已修習奢摩他行由此因緣思惟內法速疾證得心住一境性由修心故三摩地成就餘如前說第四觀增上故得三摩地如有行者多聞聞持其聞積集獨處閑靜即於彼法以慧簡擇極細簡擇遍覺觀察因此證得心住一境性由觀察故三摩地成就餘如前說五根者廣說如經一信根由世間道令心清淨鮮白無穢離隨煩惱得住不動從是已後求諦現觀修習方便為永斷隨眠故為得彼對治故起增上信二正勤根謂依信根增進勇猛與信俱行三念根謂依正勤明了不忘與彼俱行四等持根謂依念根心住一境與彼俱行五慧根謂依等持根簡擇諸法與彼俱行五力者廣說如經即信根等由善修習多修習故不復為彼不信等法之所雜亂復能對治諸雜亂法不可伏義說名為力七遍覺支者廣說如經一念遍覺支謂由世間道得備善力見道現前由先修習世間念遍覺支引得出世無功用無分別於諦明了於諦不忘二擇法遍覺支謂由先所引無功用無分別依止於念與念俱行於諦解了於諦覺悟如是一切諸遍覺支由先所引無功用無分別後依止前與彼俱行皆應了知是中差別者第三正勤遍覺支於諦心勇第四喜遍覺支於諦心悅第五安遍覺支於真諦中身心堪任第六三摩地遍覺支於真諦中心住一境第七捨遍覺支於真諦心平等心正直心無轉動性又如經說即於是中復善修習寂靜依止乃至廣說寂靜依止者謂欲界寂靜依故離欲依止者謂色無色界離欲依故滅依止者謂已得蘊界處無餘永斷依故趣向棄捨者謂未來蘊界處不相續故八聖道支者廣說如經一正見謂於見道中得遍覺支時見清淨及於修道中安立後得遍覺支見清淨總合此二名為正見二正思惟謂依正見與彼俱行離欲思惟無恚思惟無害思惟於修道中相續作意思惟諸諦與無漏作意相應令心趣入極趣入尋求極尋求現前尋求覺了計算觀察思惟思惟性三正語謂於修道中依正思惟由相續無漏作意思惟諸諦故得四種語業聖愛戒所攝不樂離樂除滅種種離澄淨防護不作離作不行不毀不犯橋梁船筏遠離不違越不種種違越性四正業謂於修道中由相續無漏作意思惟諸諦故得三種身業聖愛戒所攝不樂離樂除滅種種離廣說如前五正命謂於修道中乃至思惟諸諦故遠離所作邪命惡法聖愛戒所攝廣說如前六正策勵謂於修道中乃至思惟諸諦故於所修習念住正斷神足根力之中欲樂正勤策勵勇猛堪任難制心正奮發相續精進性七正念謂於修道中乃至思惟諸諦故或依奢摩他道或依毘鉢舍那道或依雙道於所修習擇法正勤喜安等持捨遍覺支中念及正念隨念諸念不忘念心明了性及不忘失極不忘失極不忘失諸法性八正等持謂於修道中乃至思惟諸諦故又依三道於所修中正念攝故心住安住近住等住不亂不散正攝持奢摩他心住一境性此諸道支後依於前相應俱起應知復次頌曰智與解脫門行迹及止觀論曰智者謂十種智廣說如經一法智謂於共了現見所知諸義境界無漏之智二種類智謂於不共了不現見所知義境無漏之智三他心智謂修所生修果能知他心及心法智及諸如來知諸眾生隨其意解隨其隨眠教授教誡轉起妙智四世俗智謂世間慧由依此故如來為諸眾生隨其意解隨其隨眠宣說妙法五苦智謂於有漏諸行之中無常苦空離我思惟若智若見明了覺悟慧觀察性六集智謂於有漏諸行因中因集生緣思惟若智若見餘如前說七滅智謂於有漏諸行滅中滅靜妙離思惟若智若見餘如前說八道智謂於能斷有漏諸行無漏道中道如行出思惟若智若見餘如前說九盡智謂苦已知集已斷滅已證道已修或緣盡境或復為盡若智若見餘如前說十無生智謂苦已知不復當知集已斷不復當斷滅已證不復當證道已修不復當修或緣無生境或為無生若智若見餘如前說解脫門者謂三解脫門一空解脫門二無相解脫門三無願解脫門空有二種一所知二智所知者謂於眾生遍計性所執法中及法遍計性所執法中此二遍計性俱離無性及彼所餘無我有性於諸法中遍計性無即是無我性有於諸法中無我性有即是遍計性無即於此中有及非有無二之性無分別境智者謂緣彼境如實了知無相亦有二種一所知二智所知者謂即所知空境由此境相一切諸相之所不行智者謂如前說無願亦有二種一所知二智所知者謂由無智故顛倒所起諸行相貌智者謂緣彼境厭惡了知空行者謂於諸行我不可得及諸相中世俗分別法不可得無相行者謂即於諸行中眾生無我性可得及諸相中世俗分別法無我性可得及於滅中滅靜妙離行無願行者謂無常苦不淨如病如癰如箭因集生緣行緣智空道作道如行出行此亦是空行緣智無相道作道如行出行此亦是無相行緣智無願道作道如行出行此亦是無願行若無差別總名空無相無願者此通聞思修所生之慧世及出世應知若名空無相無願三摩地者唯是修所生慧通世出世應知若名空無相無願解脫門者此唯出世應知行者謂四種行廣說如經一苦遲通謂鈍根者未得現法樂住為盡諸漏若道若行二苦速通謂利根者餘如前說三樂遲通謂鈍根者已得現法樂住為盡諸漏若道若行四樂速通謂利根者餘如前說迹者謂四法迹廣說如經一無貪迹謂能持尸羅蘊法義故名迹若未受者令進受若已受者令守護令增長令廣大如無貪第二無瞋亦爾三正念迹謂能持三摩地蘊法義故名迹未生者令生已生者令增廣四正等持迹謂能持慧蘊解脫解脫智見蘊法義故名迹若未生未證者令生令證若已生已證者令增令廣止者謂於如所聞思法中正修行時由緣三摩地影像境作意故得安三摩地故住心於內觀者謂於如所聞思法中正修行時由緣三摩地影像境作意故得安三摩地故簡擇諸法復次頌曰居處及所依發心與悲愍諸行通達性地波羅蜜多論曰居處者謂四居處廣說如經一慧居處謂諦觀方便世間之慧為安立證諦出世智義故二諦居處謂已得諦觀出世慧為安立有事顛倒斷義故三捨居處謂有事顛倒斷為安立無餘煩惱息滅義故四寂靜居處謂無餘煩惱寂靜為安立一切苦不生義故所依者謂四種依廣說如經一依法不依眾生謂若法是如來所說或弟子說十二分教隨學隨轉不隨眾生所行行學亦不隨轉二依義不依文謂若法非飾詞者所造綺文字句唯能顯了獨滿清淨鮮白梵行於此法中恭敬信解非於能顯顛倒梵行及不顯了梵行但飾詞者所造綺文字句三依了義經不依不了義經謂於如來所說相似甚深空性相應隨順諸緣緣起法中不妄執著如言淺義亦不住自內見取心唯勤尋究顯了義經四依智不依識謂不唯聽聞而生知足便不進修法隨法行然為盡諸漏勤求自內證真諦智發心者謂諸菩薩發菩提心若諸菩薩住菩薩法性為欲利益十方世界所有有情依彼行相強勝因緣於阿耨多羅三藐三菩提發大誓願受發心法謂我必定當證阿耨多羅三藐三菩提為度十方一切有情令離諸煩惱故及離諸苦難故此受發心復有二種一世俗發心二證法性發心世俗發心者謂如有一隨智者前恭敬而住起增上意發誓願言長老憶念或言聖者憶念或言鄔波拕耶我如是名從今日始發阿耨多羅三藐三菩提心為欲饒益諸有情故從今已往凡我所修布施持戒忍辱正勤靜慮及慧一切皆為證得阿耨多羅三藐三菩提故我今與諸菩薩摩訶薩和合出家願尊證知我是菩薩第二第三亦復如是證法性發心者謂如有一已過第一劫阿僧企耶已證菩薩初極喜地已入菩薩定無生位已如實知無上菩提及菩提方便已悟自身將近等近大菩提果證解自他悉平等故得大我意已至不住流轉寂滅菩薩道故得廣大意由如是故於大菩提願不退轉是謂證法性發心悲愍者謂如是已發心菩薩於十方世界或三種退墮苦有情或五趣定苦有情或四種極苦有情或六種重苦苦有情或三種相苦苦有情諸如是所令離苦行不害為性諸行者謂十種法行廣說如經一於菩薩藏法若多若少尊重恭敬書持法行二若劣若勝諸供養具供養法行三若自書已由矜愍心施他法行四若他發意恭敬尊重以微妙聲宣揚闡讀由宗仰故諦聽法行五發淨信解恭敬重心披讀法行六為欲修習法隨法行從師受已諷誦法行七既諷誦已為堅持故以廣妙音溫習法行八悲愍他故傳授與彼隨其廣略開演法行九獨處閑靜極善研尋稱理觀察思惟法行十如所思惟修行奢摩他毘鉢舍那為欲趣入乃至為令諸所求義成就法行
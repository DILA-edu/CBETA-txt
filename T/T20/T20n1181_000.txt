如是我聞一時佛住淨居天寶莊嚴道場中與大菩薩及淨居諸天眾俱爾時世尊大慈大悲於此會中普告一切諸天眾言汝等善聽文殊師利童子行輪呪法為欲守護諸眾生故一切如來所有祕密心大神呪王我今當為汝等開示顯說若有誦者我記此人則為已持一切諸呪悉皆圓滿一切所作皆得成就更無過者汝等應知此陀羅尼於諸呪中是大神呪王有大神力若善男子善女人能受持者文殊師利童子菩薩常來擁護或於覺時或於夢中為現身相及諸善事能令此人生大歡喜諸善男子此之呪王尚能攝得文殊師利童子菩薩況餘菩薩及世出世賢聖等眾復次善男子此呪能消一切災障一切惡夢一切怨敵一切五逆四重十惡罪業一切惡邪不祥呪法亦能成辦一切善事具大精進當知是呪於世出世種種呪中為最殊勝是諸佛心能令一切所願皆悉滿足若以五色綖結呪索繫其項上擁護其身亦令諸願皆得圓滿無超過者即說呪曰唵齒𡄦諸佛子等此呪能滅一切惡邪魍魎諸鬼是一切諸佛吉祥之法亦能成就一切神呪誦此呪者能令眾生起大慈心能令眾生起大悲心一切障礙皆得消滅所有諸願皆得滿足未作法時即能成辦如意之事若發無上大菩提心誦之一遍力能守護自身若誦兩遍力能守護同伴若誦三遍力能守護一宅中人若誦四遍力能守護一城中人若誦五遍力能守護一國中人若誦六遍力能守護一天下人若誦七遍力能守護四天下人若以清旦誦一遍呪水洗面能令見者歡喜呪香熏衣亦令見者歡喜若患齒痛呪揩齒木嚼之揩齒所痛即差若有女人產難之時取阿吒盧沙迦根或郎伽利迦根呪之七遍以無虫水和摩之塗於產女臍中兒即易生或諸男子為箭所中鏃入筋骨拔之不出以十年酥三兩呪一百八遍安瘡中及食之箭鏃即出若婦人五年乃至二十三十年不生男女者或自有病或男子有病鬼魅所著種種病等或為毒藥所中當以十年已上酥五兩孔雀羽一兩內於酥中呪之二十一遍煎之擣為末以石蜜一兩大呵梨勒三顆去核取皮相和呪之一百八遍常以清旦空腹盡服之於七日中即有男女若患頭痛以烏翅羽呪之七遍拂痛人頭患即除愈若患瘧病一日二日乃至七日或常患者以純乳煮粥著好酥一兩呪之一百八遍與病人服之即得除愈諸善男子以要言之若欲合和一切湯藥及欲服者先須至心誦之二十一遍速得如願復次善男子若有一切眾生為飛頭鬼所執以手自摩其面誦呪一百八遍作可畏相貌便以左手作本生印以大母指屈在掌中用後四指押大母指上急把拳即自努目陰誦此呪而看病者所患即除若人患一切鬼病以呪呪右手一百八遍燒安息香熏之左手作本生印右手磨病人頭患即除愈若有怨敵及諸惡夢種種怖畏身心不安以七色綖結呪索作蓮花形或作輪形或作金剛杵形呪之一百八遍燒安息香熏之於七日中繫自身項上一切厄難悉皆消散或以牛黃研之為墨於淨紙上或帛練上畫作所怖者形於其四邊作齒𡄦字圍之或作蓮花或作輪字或作卍字螺魚金剛鉤寶瓶等圍之呪之七遍所怖即除諸善男子若欲經過師子虎狼毒蛇怨賊一切險難之處當須淨其身心不得近諸女人及喫一切五辛酒肉芸薹胡荽於諸眾生起大悲想至心誦呪呪之四十九遍而諸怨惡自然退散縱令遇之無不歡喜諸善男子此呪縱令一切眾生或於一劫或無量劫乃至名字不可得聞何況得見專心念誦假令七寶象馬滿閻浮提猶是世間滅壞之法此陀羅尼呪能令眾生現世當來常獲安隱與諸如來大菩薩眾常為眷屬若為自身若為他身所願皆得是故慇懃生難遇想勿得輕慢起疑惑心
如是我聞一時佛在大雪山伽王那蘭陀與大比丘眾千二百五十人俱其名曰大目犍連舍利弗摩訶迦旃延波多阿難陀摩訶迦葉富樓那彌多羅尼子復又菩薩萬八千皆得不退轉陀羅尼辯才如是等恒河沙數眾中轉大法輪爾時迦夷城宮內使來詣佛所頂禮佛足而白佛言波斯匿王使我諮量俱尸羅大國與兵無數萬億來圍迦夷君臣惶忙人民恐懼唯願世尊由大智力救護我等爾時世尊即告神通王菩薩往於迦夷城宮內速建如意寶輪般多羅道場七星火壇祕密之門所謂般多羅道場者造於淨室七星火壇作於露地一日一夜如法作其賊眾者自然退散其法事者先須結界然後作般多羅法門南無如意輪王大法主我今奉造般多羅者有天耳眼有神通者證明法則即誦如意輪真言七遍七呪水灑地取界后為結界所謂般多羅者且最清淨室地平如鏡中央造五色輪象如車輪或十道或十二道輪約間畫波折羅相輪輻上亦爾中央安如意輪王菩薩一一輻間安七星像及訶利低母一一像前安燈蘇香等種種供養所為人姓名畫於本星阿闍梨座於輪外一一即啟法事成就加持念誦一座一百八遍觀念不成不數其遍所謂火壇者於露地造火爐或一肘或二肘即加持一人或優婆塞優婆夷著新淨衣造本星食餅及蘇蜜香藥等即向七星一拜一燒一心著本星或動異光即得成就若清淨阿闍梨者若王若臣乃至人民自作火壇求請隨其所願即得成就爾時神通王菩薩即奉教勅往於迦夷大城宮內一一作法霹靂雷電賊徒散滅君臣歡喜人民安樂爾時神通王菩薩却來佛處頂禮佛足而白佛言奇哉世尊不可思議祕密法門如意寶輪王菩薩今何在我等之輩蒙如來力往彼世界頂禮如意輪王菩薩佛告神通王菩薩善哉善哉正南方有世界名曰七寶轉輪王於七寶輪上護法七星及諸天眾周匝為轉法輪度脫眾生爾時神通王菩薩白佛言世尊以何因緣不但觀念如意輪王菩薩又令禮拜本星等耶佛言昔燃燈佛所受此法門七星精靈天而下訶利大神從地而出願我等輩護此大法若有人等奉造此法我等先至成就法事以此因緣兼存造法爾時神通王菩薩承佛大神力往彼世界頂禮如意輪王菩薩而作是言我等住於娑婆界修學如來因地門救度迦夷波斯王以此因緣禮仁者七寶莊嚴寶輪王菩薩相好不思議依正二報俱勝妙我今敬禮如意輪爾時如意輪菩薩而說偈言我今所修菩薩道度脫眾生長夜苦今座莊嚴如意輪令諸眾生亦如是世有眾生有所願今我如意寶輪王隨其種種所受樂無不從心為如意若有眾生在世界欲得通達無為道業障深厚不成就我以寶輪使開悟若有世界三災起國界人民不安樂其中有人造我法如意聖輪與大樂若有世界他界賊四方覆嬈不安寧國中有人造我法如意聖輪與安樂若有國內飢饉難一切人民不安悅若有造我般多法如意聖輪能救濟若有眾生在世界王法所加被獄囚造我大法般多羅如意聖輪能救濟若有眾生在嶮難如意聖輪能救濟若有眾生在世界盲聾跛𨄜種種病念我大法般多羅如意聖輪能救濟若有眾生在世界欲得家富求富祿造我大法般多羅如意聖輪如其願若有如是如意輪一切罪障無不除一切吉祥無不致無所不至拔濟苦諸天龍神及人間一切眾生有歸依不隨其心墮妄語是法能除一切罪增長一切諸功德自在能照於五道成就一切眾生願爾時神通王菩薩頂禮聖輪還來本處一心受持此不可思議摩訶般多羅祕密法門真言南無阿羅姪那阿阿那南阿梨耶婆嚕吉帝沙波訶阿耶菩提薩埵婆耶摩訶迦烏尼迦耶多姪他唵折揭羅婆帝真多摩尼摩訶波地迷嚕嚕帝遮揭阿沙吽唎婆訶唵波地迷真多摩尼摩訶遮揭阿吽唵波阿多波地迷吽七星本部印如意輪本印長誦印若人心有所求或有病難延壽求祿乃至一切心所願求當使本星必當隨心如來在世立大誓願為此部中當護摩此因緣當用七星以靈驗是多祕密不得外傳或為國王或為大臣造此法不得為人民百姓淺識有情造此大法午詖蘇古香木未巳多伊尼波知桃木申辰薩波波此荊木酉卯蘇烏帝彌蘇帝違木戌寅薩波之孫蘇烏獪亥丑波伊蘇舟尼子薩波耶揭帝
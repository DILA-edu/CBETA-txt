南謨囉哆那怛囉夜耶南謨阿唎耶阿弭哆婆耶怛他孽多耶南謨阿唎耶跋嚧吉帝失筏囉耶菩地薩埵耶摩訶薩埵耶摩訶迦嚧尼迦耶怛跌他唵阿慕伽鉢囉底喝多𤙖𤙖𠰢吒娑婆訶如是所說不空陀羅尼自在王呪即是一切祕密神呪之主若有人能誦此神呪成就之者即能通達一切神呪但是呪法所有事業皆得圓滿爾時聖觀自在菩薩摩訶薩復說不空羂索神呪王法若成就者福不唐捐能令無量無邊諸眾生界一切業障悉皆清淨能集無量福德資糧增長善根方便善巧通達無邊智慧境界六波羅蜜多皆得圓滿復能證得無上菩提四無所畏十八不共一切佛法及四聖諦神足根力菩提分法復能示現靜慮解脫諸三摩地三摩鉢底復能證得聲聞辟支佛及如來地成就般若聰慧利根有大威德精進勢力具足辯才騰空隱形為斫羯囉伐賴底曷囉闍一切自在能成呪仙獲世安樂得吉祥瓶及如意珠隨應所作一切皆得驅策使者進退無違令羅剎娑隨意而轉復能入於阿素洛窟或燒眾香或置藥眼中能見地下一切伏藏所為事業自在成就療治眾病調伏鬼神守護壇場令諸龍王歡喜悅樂降雨止雨皆得自在復能於彼一切人中而得自在能令一切眾罪厄難悉皆銷滅資財寶物所求皆得復能成就無邊陀羅尼門及三摩地門此大不空羂索神呪之法於諸呪中功德最上殊勝廣大能令一切天龍藥叉健闥縛阿素洛揭路茶緊捺洛莫呼洛伽諸部多鬼一切餓鬼畢舍遮拘畔茶羅剎娑星宿鬼障礙鬼等承事供養尊重讚歎復為帝釋諸梵王等之所擁護復為一切成呪仙者共所慶慰復為常離一切散亂無所著者之所承習受持所說供養恭敬尊重讚歎爾時聖觀自在菩薩摩訶薩復說神呪之法若有欲誦此神呪時應先洗浴著新淨衣潔淨誦呪受菩薩戒起慈悲心哀愍眾生意樂作真實語遠離嫉妬利益安樂一切有情直心淨信愛樂功德捨離貪愛瞋恚愚癡憶念三寶期心報恩應廣供養聖觀自在菩薩摩訶薩燒香散花塗香末香莊嚴幢幡及諸華蓋於尊者前一心淨信意樂堅固應誦聖者不空羂索心神呪王一百八遍即入不空陀羅尼三摩地門作蓮花印禁出入息默然而住由是此人所應作事皆得具足即於夢中得見聖觀自在菩薩或現苾芻形或現婆羅門形或現童子形或現帝王形或現宰官形讚誦呪人作如是言善哉丈夫汝能受持我之所說汝所愛樂皆得圓滿汝今持呪心何所欲隨意求索能令汝願速得成就由是得滅一切業障永不墮於地獄畜生常生一切諸善趣中般若現前辯才無滯增長正念諸天隨順而為伴侶所作自在無有障礙具大威神復能持呪隨心所欲不為一切怨賊侵奪賢聖讚歎常為國王大臣婆羅門居士等之所敬重一切眾生之所愛樂供養恭敬承事禮拜善言讚歎常與一切驚怖之者作歸依處能得一切善人腹心若有常誦此神呪者三業惡障皆悉銷滅若誦萬遍所須飲食臥具湯藥衣服什物無所乏少安樂無病長壽自在若人欲得親見聖觀自在菩薩應往寂靜山寺塔廟之中或園林河邊深山巖谷阿蘭若處著新淨衣持八戒齋受菩薩戒三業清淨入三摩地修四梵行無所悋惜於諸持戒福德人邊常求歡喜然後於聖觀自在菩薩像前受其呪法既受法已即便於彼清淨之處吉祥草上結加趺坐應誦不空羂索心呪一心不動若晝若夜不驚不怖乃至忽聞虛空之中有虎嘯聲亦不驚怖若見聞空中諸天音樂歌舞唱伎不應驚異或見天雨曼陀羅華摩訶曼陀羅華鉢特摩華嗢鉢羅華俱沒陀華奔茶利華等亦不驚怪是時聖觀自在菩薩至其人前唱言善哉善哉汝能如是供養於我誦持神呪何所求耶其誦呪人即從坐起於尊者前燒香散華水和粳米及諸雜華供養聖觀自在菩薩右遶三匝頭面禮足菩薩爾時隨其意樂悉皆與之爾時尊者說畫像法及成就呪法若畫聖觀自在菩薩形像之時應織絹㲲隨其長短不截兩頭所用綵色和以香膠勿取餘膠畫師先受八戒齋法然後方畫聖觀自在菩薩形像其身黃白首戴華冠紺髮分被兩肩前後慈顏和悅放百千光清淨殊勝面有三目以純白綖交絡肩臆以瑿泥耶鹿王皮而覆肩上莊飾寶帶以繫其腰尊者四臂左邊上手執持蓮華下手執持澡瓶右邊上手施無畏下手執數珠皆以珍寶而嚴飾之身著天衣立蓮華上有大威德瓔珞短長交髆垂下耳璫臂印及以環釧皆寶飾之頂上畫作無量壽佛於其幀內畫種種華若欲作壇於春秋時白月八日或十五日吉祥星下選擇好時無風無雲即於城外擇取好處隨其方地有諸樹木根莖枝葉華果茂盛條蔓交加周遍皆有流泉浴池處處青草皆悉充遍應用黃土為泥塗地種種修理盡令如法不於荊棘瓦礫骨石諸惡土地其壇四面以金精赤土雄黃石灰及紫金色青黃赤白及以紫色畫其界道於壇方面各開一門門外各有二吉祥柱於其壇內應畫螺形萬字香印門內各有二吉祥瓶隨其處所應作浴池池內周遍嗢鉢羅華俱沒頭華奔茶利迦華於池四邊應畫鵝形如貫華鬘周匝圍遶應置像幀壇場之內散種種華燒種種香幢幡寶蓋而供養之或用金銀諸寶及以赤銅作吉祥瓶盛滿一切諸妙香藥末尼真珠金銀等寶和雜盛之以雜華繩繫其瓶項取燒稻穀作華散以嚴飾壇上應以白縵覆之於壇四角各立一人身被甲仗而守護之是時呪師每日三時洗浴清潔著新淨衣三業清淨受持律儀於聖觀自在菩薩像前應以乳糜酥酪粆糖石蜜盛滿器中而供養之後以栴檀沈水蘇合龍腦如是等香和雜燒之而為供養於像幀前敷吉祥草結加趺坐作蓮華印安心合掌敬禮一切諸佛菩薩即誦護身呪呪曰第二唵阿慕伽鉢囉底訶多囉叉囉叉𤙖泮吒若欲護身時取自髮一莖應以此呪呪二十一遍常護自身無能損害呪鬼神呪呪曰第三唵阿慕伽漫陀𤙖𤙖泮吒若呪鬼神先誦此呪呪五色綖一百八遍繫壇四面然後呪水一百八遍或呪芥子或呪淨灰隨四方面壇內散之即令一切惡鬼神等無能惱亂禁惡鬼呪呪曰第四唵阿慕伽鉢囉底訶多唵𤙖泮吒若禁惡鬼應誦此呪呪水一百八遍或呪白芥子或呪淨灰隨四方面壇外散之令諸惡鬼不得其便禁惡魔呪呪曰第五唵阿慕伽帝曬路枳耶毘闍耶俱嚕磨𤙖泮吒若呪魔時應誦此呪呪水一百八遍或白芥子及呪淨灰於其壇外散灑十方即禁諸惡魔不能嬈亂禁諸惡魔鬼呪呪曰第六唵阿慕伽囉叉娑婆訶若欲禁諸惡魔鬼時應以此呪呪水一百八遍或白芥子及呪淨灰點自頂上額上心上及兩肩上遍灑其身即令一切惡鬼惡魔不能惱亂呪同伴人呪呪曰第七唵阿慕伽𤙖佉若欲呪同伴人時應誦此呪呪水一百八遍或白芥子及呪淨灰於其壇內散灑同伴即護彼人惡魔鬼眾無能惱亂呪香呪呪曰第八唵阿慕伽淡磨淡磨𤙖泮吒若燒香時先以此呪呪種種香二十一遍然後燒香恭敬供養呪飲食及華果呪呪曰第九唵阿慕伽䞘醯利儜䞘醯唎儜𤙖泮吒若以飲食及華果等欲散之時先誦此呪呪一百八遍然後於其壇外隨四方面而遍散之隨作事成就呪呪曰第十唵阿慕伽毘闍耶𤙖泮吒隨作何事若誦此呪悉皆成就世尊能持呪者作是法已於其壇內應誦不空陀羅尼自在王呪若見聖觀自在菩薩像幀動時或煙出時或焰出時如常誦呪不應驚怖若見幀動得富貴自在若見煙出成就曷囉闍位若見焰出騰空自在得成呪仙其誦呪者若見焰出心無驚怖身不動搖即得聖觀自在菩薩現其人前而安慰之其人見已所求皆遂即得菩薩諸三摩地於阿耨多羅三藐三菩提得不退轉現身憶念宿世生事及得無量百千功德爾時聖觀自在菩薩復說使者能辦事法此之使者即是聖觀自在菩薩不空羂索王神呪之使若欲驅使應以綵色及㲲布幀上畫使者形又作藥叉童子像頭髮直竪如盛火焰面目瞋怒綠眼平鼻形貌赤色身服赤衣口出四牙二上二下其舌於口或入或出一手持劍一手執索嚴身之具皆悉周備欲作法時於白月八日或十四日持齋潔淨安置幀像四衢道中或空室內應以華香及諸飲食除血肉等種種供養其持呪者先應誦呪自防護身於㲲幀前誦不空王呪一百八遍是時使者現其人前語持呪者言欲何所須若見處分皆能成辦其持呪者隨心所欲使者依行于時使者隨所見聞悉皆具說若持呪人日索金錢百文應時即得然不應別用及生悋惜但應供養佛法僧寶如是之事但當自知不得輒向人說之亦復不得共人結怨應食淨食不得雜食每食之時先減己身一分飲食供養使者然後自食常須憶念不得忘之心常捨離貪瞋癡等不得妄語出誠諦言為他說法於一切眾生常起饒益慈悲之心復以香華衣服幢幡寶蓋塗香末香燒香散華恒常供養聖觀自在菩薩作報恩心若能如是即彼使者日日供承得五百人所須資具飲食衣服塗香末香燒香散華一切具足乃至持呪之者盡形已來隨意皆得無所乏少爾時聖觀自在菩薩復作是言若欲成就驅策僮僕其持呪者應先造作僮僕者形而此使者即是不空羂索王神呪之僮僕容貌端正當以一切莊飾之具而嚴其身於其頭上作五髮髻身之色相猶如童子若欲作時應用白檀或用紫檀或妙香檀或用天木或一切木若金若銀以作其形若畫幀時或白㲲上或於絹上其僮僕者所有衣服皆作赤色以燕脂和紫礦汁又取朱砂及以欝金若根若香諸雜色等畫其形相應使端嚴面目喜悅熙怡微笑其身形相淺黃白色應作兩臂一手執菴摩羅果一手持種種華其像常於密處安置散華燒香末香塗香然燈種種飲食而為供養又於像前誦不空羂索王呪一千八遍其持呪者應受八戒起慈悲心呪法即成即能覩見彼使者形驅策自在此持呪者所有處分皆得成辦然其使者若耳所聞若眼所見皆來說向持呪之人隨持呪者使令去處能速往來一切事業皆得成就又能施與持呪之者一切財寶隨持呪人心欲去處其使者即將去來於持呪者住止之處常淨掃灑若泥塗地所有一切隱密之事及吉祥事皆來向說一切惡聲一切苦惱悉皆銷滅一切病患能令除愈諸惡鬼神皆自隱沒諸毒銷散歡樂圓滿一切福業皆得增長一切罪行悉能除滅猶如孝子恭敬供養尊量其父彼持呪人若欲自身安隱快樂不得於彼使者輕欺作惡及懷瞋怒應淨洗浴常勤誦呪而修供養口不妄言其心哀愍一切眾生施與無畏於三寶所起深淨信常散諸華及懸華鬘燒香末香以如是等供養尊者聖觀自在菩薩又先以種種飲食散華燒香然燈供養使者乃至不得於一日中忘不供養若不供養求事不成若其使者隱沒不現即便捨去是故持呪之人不應放逸常修精進不應懈怠於尊重處常勤供養恒不忘失菩提之心於施戒忍精進定慧應常修習遠離慳悋污戒塵垢於生死中常生怖畏深懷慚愧心常正念不得散亂智慧觀察若如是作即能成辦一切呪業爾時聖觀自在菩薩復說成就吉祥瓶法持呪之人若欲成就法者應結同伴並修十善至心堅固欲作壇時應選好處若山林地吉祥之所或是往昔仙人所住寂靜之處如法修理洗浴清淨俱著新衣唯食麥子及以乳糜受八戒齋與同伴人持呪自護隨心遠近作四方壇面各一門香泥塗地以香畫葉應用雄黃赤土紫檀等末而界其道於其壇內隨四方面應畫四大天王以諸寶物莊嚴其身皆被甲仗手執刀劍其壇東面應畫金剛南面刀劍西面畫棓北面畫鑹於其四角畫赤色幡散種種華於壇場中以諸彩色畫吉祥瓶用雜華鬘以繫瓶項取蓮華池水盛滿瓶中復以香華妙藥并諸雜果一切種子及以金銀真珠等寶並置瓶內復以四槃一槃盛酪一盤盛蘇一盤盛乳一盤盛蜜於瓶四面各置一盤其持呪者須伴五人勇健無畏皆嚴器仗於其四方各立一人於五人中得心腹者簡取一人與持呪者隣近而住五人之外更取一人勇猛無畏能為難事者令洗浴清淨著新淨衣其持呪人於壇四方散種種飲食除血肉等於吉祥瓶前取吉祥草敷座而坐應當呪水及以粳米灑散十方燒香散華如法結界第十一唵阿慕伽播奢鉢囉底訶多帝囇嚕枳耶微闍耶囉叉𤙖𤙖泮吒此呪呪自身及與同伴如是呪已應作大印誦聖觀自在菩薩不空羂索心神呪王若一日二日誦此呪時若有毘那夜迦鬼來故相驚怖而作障礙其持呪人應起勇猛勿生恐懼如常誦呪心莫散亂復於壇南面聞羅剎娑可畏之聲其誦呪人呪白芥子七遍散之諸羅剎娑尋即退散不能障礙南西北方亦復如是呪吉祥瓶呪曰第十二唵阿慕伽阿波囉耳多訶曩訶曩𤙖泮吒此呪呪吉祥瓶呪呪瓶之時瓶現異相或傾或側或動或搖呪人見已如常誦呪不應驚怖亦不解其結加趺坐何以故以吉祥瓶如末尼珠隨心所欲一切皆得要當策勵加功方得成就此吉祥瓶有大威力甚難成就若得成者自在安樂增長福業由是呪人常勤精進不應空過恣諸放逸若吉祥瓶中出火日焰或出金銀末尼真珠瓔珞諸寶色相或時出現種種衣服復現諸天美妙婇女及諸殊勝童男童女或丈夫形嚴淨裝飾或復示現城邑聚落及諸巷陌象馬車乘一切人眾宮殿園林美妙飲食香華幡蓋諸音樂等雖見如是種種異相如常誦呪不應驚起其時聖觀自在菩薩復變自身現作普賢菩薩形像無量菩薩眷屬前後圍遶從彼瓶中忽然出現聖觀自在菩薩現此相時如上所現一切神變種種異相悉皆隱沒唯有尊者現作普賢菩薩形像與無量菩薩皆共讚彼持呪人言善哉善哉汝能成就此神呪法隨汝所求皆當與汝呪人聞已即從座起合掌恭敬右遶尊者頂禮供養而作是言唯願尊者當攝受我施吉祥瓶聖觀自在菩薩所現普賢菩薩言善男子汝之所求我今施汝隨意受用呪人取得吉祥瓶已置於頂上復以香華種種供養從吉祥瓶而乞願言南謨尊者願隨我意樂一切事業悉皆圓滿其持呪人作此願已及諸同伴隨心去處皆得如意時吉祥瓶變現其體如淨瑠璃為持呪人等現作童子常能承事恭敬供養爾時聖觀自在菩薩復說策使羅剎童子之法若欲使時其持呪者應先畫作羅剎童子色相形容如童子像以一切莊具嚴飾其身於頭之上為五髮髻面狀喜悅身相端嚴衣服黃色如乘空行手執蓮華其體金色如是畫已安置密處若佛堂中若在房內於白月八日或十四日持八戒齋於像幀前散華燒香末香塗香懸諸華鬘及種種飲食而為供養於其像前結加趺坐誦不空羂索心神呪王一百八遍現前即見羅剎童子隨持呪人有所希願皆令滿足其持呪者語童子言汝今作我驅策使者童子答言如是如是我當策勵承事供養隨汝驅使皆令速疾而得成辦不生疲厭其持呪人常應勤心供養童子形像不作輕欺若欲食時先與童子不得遺忘若能如是驅使自在所須財物皆能與之亦復示其伏藏之處隨持呪人所須莊具及與資財皆為將來無所乏少而此童子若眼所見若耳所聞皆來密向持呪之人耳邊而說令持呪者憶念宿世所有生事若持呪人問童子過去未來現在之事皆依實答終無虛妄爾時聖觀自在菩薩說取伏藏之法若有欲取地中伏藏其持呪人先當誦呪防自身已即往塚間取丈夫屍身形之上無瘡瘢者應與洗浴洗浴屍已即取香華塗其兩足而供養之而便誦呪呪屍令起作如是言尊師今者與我何事彼屍即從索紙筆墨其持呪人即齎紙等而與死屍彼屍即如法抄寫取伏藏珍寶之法與持呪人若持呪人不用抄寫即語屍言汝應為我自取將來其屍如言即為將來所得珍寶應如法受用供養三寶及將施與一切眾生而此死屍隨持呪人所得珍寶若受用盡即便送來若不施三寶及一切沙門婆羅門貧窮眾生即便不送若持呪人自身不欲至於墓中又復不欲令彼屍起若自能知伏藏之處應往彼取若夜中取應將同伴愛樂功德同心同行深怖罪業善解經論聰慧之者先作吉祥禁身呪已即以蘇膏塗布為燭誦不空羂索心神呪王一百八遍用捨彌木然大火聚發弘誓願為令一切眾生永斷貧窮苦惱等事即以蘇燭擲向空中隨有廣大伏藏之處其燭即於伏藏之上空中而下隨其寶物入地深淺所有尺數其燭依此尺數空中而住待持呪人來至藏所明了知處結界圍之其燭方滅知伏藏已後若取時應以乳麋及油麻粥以祭天神如是祭已共其同伴而往取之取得珍寶分為三分一分自為已身一分與其同伴一分共同伴和順供養三寶又以自身所得一分與一切眾生之所共用若能如有自身一分乃至持呪之人命未盡期用之無盡爾時聖觀自在菩薩復說成就入婇女室法若持呪人欲入此室應將同伴腹心之者先當具足作吉祥法以呪自身然後往至其室其室可愛常有流泉浴池及諸華果種種樂具世間皆以此室是靈仙處若欲入時其持呪人當於白月十五日持八戒齋澡浴清潔著白淨衣然後往至泉水出處應以稻粟大麥小麥大豆小豆及胡麻等七種之穀和乳酪酥誦不空羂索心神呪王每一一遍常以此穀散於火中要使此室其門自開持呪之人見室門開不應驚怖不得輒起應專誦呪若有婇女各各執持種種華香從室而出語呪人言善來尊者唯願受我如是香華其持呪者不應輒受乃至三請持呪之人作如是言善來姊妹若為攝受我等故來願持此香華與我同伴其同伴人觀此婇女隨所愛者即便執手取以為妻而此婇女知其人心所愛重故猶如婢使而承事之此同伴人隨欲去處任情來往其形色相少如童子遊戲受用五塵境界若捨人身即得天身成就呪仙其持呪者如是誦呪乃至更有勝妙婇女五百眷屬從室而來執持種種衣服莊具及諸香華頂禮呪人作如是言善哉聖者為欲攝受哀愍我故久來在此唯願領受此衣服等至三請已其持呪人為欲調伏諸呪仙故應受其請隨所受已持呪之人及諸婇女便沒不現成就呪仙轉輪王位若捨人身得於天身一切呪仙皆來恭敬頂禮其足稱讚吉祥願常住世奏種種音樂作諸歌舞建立百千寶幢幡蓋歡樂具足其持呪人自在受用天王果報其心安樂然常念佛終不忘失菩薩之行得宿命智超過一切諸惡趣門亦不耽著五塵境界恒常得見諸佛菩薩而能教化無量有情於無上菩提道中入不空智諸陀羅尼三摩地門爾時聖觀自在菩薩復說成就眼藥方法其持呪人若欲成就此法之者應以雄黃牛黃及蘇毘羅眼藥於香葉中裹此三種於白月十五日沐浴清淨著新淨衣受持八戒廣大供養聖觀自在菩薩已於尊者前結加趺坐先念佛已後誦不空羂索心王神呪一百八遍其持呪人先應入彼火遍處定待彼葉中烟出即以泥塗壇而取眼藥置於菩提樹葉之內若火星焰出燒練此藥其持呪人即知所作眼藥成就應呪芥子等散於十方及誦呪自護己身欲取藥時先誦此呪呪曰第十三唵阿慕伽鉢囉底訶多𤙖什筏囉什筏囉泮吒娑婆訶誦此呪已即取眼藥石上研之使其為末安著眼中即令餘人不得見於誦呪之者復身能自見一切伏藏所欲往處隨其意樂或入或出復能自見一切菩薩天龍藥叉健達縛等及見一切眾生若在天趣或那落迦中傍生餓鬼若沒若生悉能見之若諸眾生作福作罪悉皆能見於一切處常得自在作諸供養復能見於阿素洛窟及諸龍宮復能隨類示現變化應往便往無有障礙證得神通往諸佛所自見已得受阿耨多羅三藐三菩提記復為諸大菩薩之所灌頂得諸菩薩出離方便一切善巧於諸靜慮三摩地門而得自在成就根力菩提分法又得一切呪陀羅尼而無所畏爾時聖觀自在菩薩復說成就能除一切著鬼魅法若持呪人欲成就此法應發信心修清淨業精進堅固心無疑惑至誠決定常懷報恩起慈悲心此諸菩薩方能成就非諸下劣怯弱有情何以故由佛教中先為阿難說於四種不思議法所謂末尼寶珠威力不思議神呪威力不思議妙藥威力不思議佛境界威力不思議若能誦呪一百八遍一切諸鬼所著之病皆得除差或經一日乃至七日專誦聖者不空羂索神呪下至一遍乃至撥聲一句若患天行時氣一切熱病悉能除差復次有法應呪白線二十一遍一遍一結以繫病人即得除差一切諸病亦復不為諸鬼擾亂復次有法若患瘧鬼之病經四日者先應泥作四角之壇散諸香華令其病者壇中而坐復以麵作病人形像應誦不空羂索心王神呪稱病人名用淳鑌鐵刀段段截之病人見聞心即驚怖瘧鬼捨離永不復來復次有法若欲呪人其持呪者洗浴清淨著新淨衣先誦神呪自防其身後以牛糞而用作壇隨四方面畫種種色散諸雜華及置白食供養壇場應取童男或復童女洗浴清淨妙香塗身著白淨衣種種莊具而嚴其身令於壇中結加趺坐應誦此呪結童子髮呪曰第十四泮吒誦此神呪結童子髮已復取雜華滿於所呪童子手中又以妙香若熏若塗及末散之復呪粳米及與華水灑散壇內應燒沈香誦不空羂索神呪呪華三遍散童子面童子身動若欲令語應誦此呪呪淨水灑童子面呪曰第十五唵阿慕伽鉢囉訶底多囉叉囉叉薩婆裴曳弊𤙖漫陀泮吒娑婆訶誦此神呪不得以手觸所呪人如此呪已童子即語若問去來現在好惡之事皆能答之其持呪者若欲發遣著童子神復應誦此呪呪曰第十六唵阿慕伽囉闍鉢囉底訶多𤙖沒地耶咤待耶若臘波波耶𤙖𤙖泮吒復次有法若欲成立以手摩觸所呪之人令其病差應作壇場散諸香華復燒沈香安置病人於壇中坐呪之令動其持呪人以無名指押一本云左手中指及無名指捏作印其中指呪彼病人病人即語作是誓言我令放捨終不敢來若不發語應以此呪更治罰之呪曰第十七唵阿慕伽鉢囉底訶多孽車孽車娑婆訶誦此呪已所呪病人身如火熱作如是言我今即去永不復來復次有法若為諸鬼之所魅著或瘦或癲應誦神呪呪白芥子或呪三遍或復七遍火中燒之我今復說火燒之法先以牛糞作壇壇中應燒菩提樹木及捨彌木牛膝草等以酥酪蜜相和呪之一百八遍一遍一燒如是誦呪或一日或三日若為藥叉鬼所著者應誦聖觀自在不空羂索神呪呪白芥子或一切種子一遍一燒或安悉香和白芥子呪之一遍一燒如是誦呪或一日或三日若為天龍神鬼之所著者以白檀末及沈香末相和呪己一遍一燒如是誦呪或一日或三日若為一切鬼神之所著者應取胡麻以和芥子或和白芥子呪之一遍一燒如是誦呪或一日或三日即令一切諸鬼除滅若有抂橫及諸災厄或星現惡相若王難鬪諍饑饉之事應以牛乳和鹽呪之一遍一燒如是誦呪或一日或三日一切惡事即自銷滅爾時聖觀自在菩薩說不空羂索神呪壇法此壇是大乘法為諸菩薩之所攝受其應入壇若王若臣若諸凡夫想持願者與佛平等以持呪故能益自他不生惡趣常生善道故入壇者勤修供養其持呪者被精進甲踊躍歡喜發起饒益一切眾生不生慳悋專注其心依壇法用如法作之遠離嫉妬不懷矯詐無諸諂曲所了知法念之不忘無所希求於諸眾生善巧方便心行平等所作勇決能速成就不起我慢離諸諍論守持禁戒洗浴護淨如是之人方堪持呪入此壇場其所作壇法有三種一者地壇二者國壇三者民壇若為王作名為地壇為大臣作名為國壇為凡人作名為民壇地壇大作國壇中作民壇小作若不依此大中小法便惡事起或王或臣及誦呪者有諸惡事以是應知當依法作若欲作壇先擇星日若路逢善相選吉祥地或於河邊或山林處或園苑中應離荊棘骨石瓦礫高下不平穢草稠林險惡之地於其好處除去惡土好土填之泥塗摩拭平坦如掌周遍細滑猶如鏡面若造王壇縱廣各有三十二肘應用金銀真珠等末以和赤白黃綠黑色而界其道於壇四面各開一門去門不遠皆竪雙柱種種莊飾作吉祥門於此門外布諸妙華周遍圍遶壇東門外畫二天王守護其門左邊應作持國天王右邊應作增長天王俱被衣甲器仗嚴淨作瞋怒面眼光赤色持國天王以手執劍增長天王以手執棓壇南門外應畫二王守護其門左邊應作醜目天王右邊應作赤目神王此之二王面皆黑色赤金嚴身皆被衣甲其手執持弓箭刀劍壇西門外畫二藥叉王守護其門左邊應作末尼跋達羅藥叉王右邊應作布栗拏跋達羅藥叉王作此二王應如本色種種莊嚴身被衣甲手持斧索壇北門外畫二天王守護其門左邊應作多聞天王右邊應作金剛手天王畫此二王各依本色眾寶莊嚴執持器仗正於壇中畫聖觀自在菩薩形像其像立在蓮華座中頂上螺髻紺髮垂下首上寶冠畫無量壽佛其尊者身一切莊具而嚴飾之形狀白色如頗胝迦應作四臂右邊二手一持蓮華一持澡罐左邊二手一持數珠一施無畏面貌端嚴熙怡寂靜圓光之上畫作天華而嚴飾之於其胸前作萬字印俯身低視尊者左邊畫大勢至菩薩形像其形色相如白金色身著天衣眾寶嚴飾偏袒右肩面向聖觀自在菩薩前合掌恭敬復於右邊畫作普賢菩薩形像其形如彼白蓮華色頂作螺髻紺髮垂下面貌端嚴熙怡微笑偏袒右肩面向尊者合掌恭敬於普賢菩薩像下應畫摩麼雞天女金剛使天女於大勢至菩薩像下應畫多羅天女毘俱胝天女其多羅天女著白色衣餘三天女衣皆雜色此四天女並著天衣眾寶嚴飾顏貌和悅熙怡微笑悉皆䠒跪偏袒右肩向尊者前合掌恭敬復於觀自在菩薩像前應畫不空羂索呪王其形色相非赤非白衣服赤色頭髮動搖面有三目赤色赤光耳璫垂下口出四牙二上二下兩眉或嚬下脣時動身有四臂長短瓔珞交垂胸臆於尊者前雙膝著地曲躬瞻仰側耳而聽復於尊者兩邊近處應畫梵王帝釋及那羅延自在大自在等諸天之眾各依本形衣服莊嚴俱向尊者合掌而立於壇四面各應畫作一大龍王所謂娑竭羅龍王阿那婆踏多龍王難陀龍王鄔波難陀龍王於壇四角應各畫一阿素洛王所謂光明阿素洛王羅帖羅阿素洛王毘摩質怛羅阿素洛王吼聲阿素洛王結是壇已復作諸印及諸器仗莊嚴壇場謂應畫作螺形之印輪形之印蓮華形印難地迦印莎底迦印萬字印文又應畫作棓鑹戈戟及弓箭等諸器仗形復作白蓋若華若幢欲畫之時應令畫師先淨洗浴著新淨衣受持八戒應取欝金牛黃雄黃金精朱砂勝妙彩色勿以膠和當用健陀洛娑香汁及酥和之以此而畫於壇周遍應懸青黃赤白四種色幡壇上應以白蓋覆之復以金銀赤銅作八大瓶其瓶皆用栴檀沈水龍腦欝金和此諸香畫彼瓶上即以貫華繫其瓶項各滿盛水置於壇中復取好香酥蜜乳酪如是五物各盛四器安著壇中以酥煮餅用沙糖石蜜而塗餅上取粳米飯及以乳糜若胡麻粥若大麥粥種種好食唯除血肉皆以盤盛壇中供養壇外四面築牆掘塹或竪籬柵隨作一種又於壇等四面各開一門於其門外令人守護其守護者令身被甲手執器仗復去壇外一俱盧舍周匝四面陳列四兵象兵馬兵車兵步兵而為守護禦敵非人其持呪人香湯沐浴著新淨衣作吉祥法誦呪自護不令非人而得其便復於壇外立一小壇即令其王及王眷屬應入壇者於小壇內香湯洗浴著純白衣持八戒齋經一日一夜皆令斷食口嚼楊枝呪白芥子令王自身及諸眷屬皆手執之以吉祥瓶水灌王頂上令王正念方便安慰至心改悔其誦呪人即先入壇諸呪神眾以香華飲食及以燈明種種供養頂禮聖觀自在菩薩應誦此呪呪白芥子散於十方呪曰第十八唵阿慕伽赦䚡耶赦䚡耶𤙖泮吒此是結界呪欲結界時先以此呪呪白芥子散十方面而為防護呪曰第十九唵阿慕伽鉢囉底訶多漫陀漫陀囉叉囉叉囉攘薩婆薩埵𤙖俱㘕唵泮吒娑婆訶此是結壇神呪欲結壇時先以此呪呪水呪灰或白芥子散灑四方隨其遠近即成界畔而為防護呪曰第二十唵帝曬嚕枳耶微闍耶慕伽播賒娑蟒囉三摩耶地瑟咤南摩訶娑蟒耶鉢囉答波𤙖若此是禁自身呪若入道場先以此呪呪禁自身不令非人而得其便呪曰第二十一唵阿慕伽囉叉囉叉𤙖泮吒此是呪香呪若入壇場欲燒香時先以此呪呪香然後燒之供養第二十二唵阿慕伽淡磨淡磨鉢囉底掣度謗忙微㘕麼娑婆訶此是呪華呪若入壇場欲以華鬘供養時先以此呪呪華鬘用散壇場第二十三唵阿慕伽阿訶囉阿訶囉布澁波達嚩闇微麼阿遮唎尼𤙖泮吒此是獻供神呪欲獻供時先以此呪呪水粳米及諸雜華然後散灑於壇之內奉獻供養第二十四唵阿慕伽阿囉闍鉢囉底車傑囉伽跛店孽里醯拏孽哩醯拏沫林娑婆訶此是呪座神呪若欲坐時先以此呪呪壇內座然後於上結加趺坐以其兩手作蓮華印誦不空羂索心呪如是誦呪威神力故於虛空由有異相現或時聞有說法之聲或聞彈指或唱善哉聲或見雨華誦呪之人見聞如是不可思議吉祥事已即知所作壇法成就王及眷屬應即入壇是誦呪人即從座起頂禮聖觀自在菩薩及諸聖眾從壇內出執王右手引至壇門令王合掌即取白繒掩王兩目令王敬禮諸佛菩薩及神呪王并多羅天女毘俱胝天女摩麼雞天女金剛使天女及大勢至菩薩普賢菩薩已令王發心至誠懺悔作大誓願手捧妙華呪人引王從西門入至於壇中以所捧華於諸像前隨意而置所置華處即以為師䠒跪合掌受菩薩戒永斷酒肉不食葷辛不復歸餘邪魔外道知恩報恩唯願三寶菩薩聲聞慈念加護從今已後於眾生類常施無畏誓不斷命發菩提心出真實言不為邪行常行正見不起我見及眾生命者補特伽羅一切邪見勤求出離證空法性終不執著一切諸相第二第三亦復如是即作誓言願以如是所生功德速出世間當作導師兩足中尊令一切眾生斷煩惱病受諸律儀於是呪人授王不空羂索心呪印法引出壇外復應次第引王眷屬一一入壇如王受法其事畢已王及眷屬應以財寶什物施呪人等方自還宮若造臣壇縱廣一十六肘於其壇內所有界道勿用金銀隨其力分用諸綵色畫呪王等諸形像時如王壇法應置飲食壇內供養於壇四面各立幢幡四吉祥瓶各滿盛水用置四方應入壇者先淨洗浴著新淨衣燒眾名香散華供養所有法用皆如王壇若造民壇縱廣八肘於其壇內應畫尊者聖觀自在菩薩呪王像及以印文其餘形像不應如彼王臣壇法若畫壇時用赤白黃色三道界之其吉祥瓶或用白銅或用赤銅或以銀作隨自力分嚴辦香華幡蓋種種飲食及諸果子而為供養應入壇者洗浴受戒入出壇場一切軌則皆如王法如是壇場所有利益皆是世尊善巧方便調伏眾生令於長夜而得解脫若求聲聞者即以聲聞乘而調伏之若求辟支佛者即以辟支佛乘而調伏之若求菩薩者即以大乘而調伏之若以如是祕密神呪而調伏者即以神呪善巧方便令趣善道乃至菩提是故於此神呪應斷疑惑若有成就佛及菩薩所說神呪如此之人即得預流一來不還阿羅漢果辟支佛果乃至證得阿耨多羅三藐三菩提是故入此壇者成大福業具足智慧神通宿命乃至十地所有功德皆悉成就超越眾魔一切境界摧伏怨敵斷諸障惱乃至五無間業悉皆銷滅無量功德皆悉成就爾時聖觀自在菩薩復說調伏龍法若有欲得調伏諸龍得自在者持呪之人應往至彼龍所居處取淨黃土用和牛糞塗作壇場燒栴檀香及沈水香散華供養應誦尊者聖觀自在不空羂索心呪王一百八遍龍所居池水皆枯竭龍及男女自然而現皆悉歡喜頂禮呪人讚呪者言善來善來何為至此呪者報言我有所欲希能相為龍即問言何所須耶呪者報言我所思念汝宜隨順速應我心其龍聞已頂禮呪人忽然不現須臾之間龍所居處池水還滿龍及眷屬歸於本宮無復暴惡其性調柔住不放逸常懼呪人重加其罰失於自在及其眷屬恐墮惡道不貪五欲呪人於後欲求財物廣行惠施饒益眾生念彼龍時其龍即變作童子形應念而至身服珍寶種種莊嚴於呪者前胡跪而問欲作何事呪人報言我須財物以施貧乏龍復報言今隨意樂當令滿足作是語已即入海中取如意寶珠奉施呪人而發大願以如意珠施贍部洲一切眾生捨離貧窮得大富貴所求滿足自在無礙呪人得珠而語龍言汝可還宮我若須汝應念可來無得遺忘呪人得此如意寶珠所須皆遂利益無量諸眾生類皆令快樂富貴自在呪人復以種種香華供養寶珠惟應自見勿示他人若示他珠即失神變復不自在後若賣時於百俱胝價中但得其半復更賣時又減半價如是後後復更賣時常減其半乃至如石一無所直棄之於地無有光明若於後時有佛出世此如意珠還有神變入於海中如是福力皆由神呪若不如是如意寶珠甚難可得若彼呪人見時氣旱稼穡燋黃心念彼龍其龍爾時化作人形應念而至頂禮呪人而作是言仁者復何所須呪人報言今者氣旱苗稼不登可降甘雨普令潤澤於是時間即復龍形昇於空中興大雲雨普洽一切無不豐足作是事已白呪人言其所應作我今已辦呪人告言可還本所我若憶念汝當赴我其龍於是禮呪人足即沒不現還於本宮若彼呪人欲於龍宮有所遊觀憶念彼龍其龍即能應念而至而作是言仁者復何所須呪人報言欲往龍宮有所遊觀即將呪人欻然而去至彼龍宮龍變呪人以為龍子雖共遊處終不為彼龍毒所傷呪人遊戲淹時還憶人間即採龍宮所有珍寶衣服飲食香華繒綵及諸樂器畫繢等事悉皆殊勝人中所無龍與呪人齎持彼物於須臾頃還至本處復語呪人作如是言更欲何求呪人報言眾事已辦隨意而去其龍爾時昇空而逝若彼呪人意欲移龍置於他國即往龍池而誦此呪結界自護呪曰第二十五唵阿慕伽烏波味賒𤙖泮吒丹本有呪云唵阿慕伽毘社耶摩訶那漫陀漫陀娑婆訶此是護自身呪欲結界時先誦此呪以呪十方隨心遠近作其界畔一切非人無能得便以淨黃土於其界內選擇淨地作四方壇於其壇內燒香散華應畫羂索猶如蛇形名龍羂索爾時呪人以右足拇指躡畫索頭誦不空羂索心呪王一百八遍其龍爾時身如焚灼至呪人前以呪力故雖有瞋怒不能為害即變其形以為水蛇呪人取之以置瓶內或篋笥中無所逃避所去之處恒將隨逐飲以乳汁存其軀命設有餘國旱澇不調能貨易之以取財物為護國故不將貨賣若有國土旱澇不調令其降雨無有過失龍至他國降注甘雨一切苗稼甘蔗稻穀悉皆成熟又能令彼多諸水牛彼國眾生因之耕植由此遠離饑饉疫病鬪戰諍論復無賊盜及以惡獸衣食豐足安隱快樂一切人民皆行善事惠施貧乏堅持禁戒廣修福業恒念無常說如是言我等眾生生於邊國無量時來饑饉逼迫應知皆是大龍威德力故令我等輩捨離如是無量苦惱大龍由是得無量福復為彼國承事供養龍王歡喜守護人民時持呪人攝取彼龍勸立誓願常令利益一切眾生復與受戒彼龍因此善根力故捨畜生身得不退地乃至證獲無上菩提其持呪人為利眾生施其命故檀波羅蜜乃得圓滿不得生於地獄餓鬼畜生趣中常生人天速得佛地若有欲得見不空羂索神呪王者其持呪人應先洗浴著新淨衣堅持禁戒然後擇空閑處或於樹下或於塔邊或園林中以白月八日或十四日治地作壇用水灑之敷吉祥草應誦此呪自結頂髮而護其身呪曰唵㫊慕伽跛囉視多𠸪叉𠸪叉我某甲𧵊撥娑嚩訶誦此呪已應誦不空羂索王呪呪白芥子三遍散於四方即得一切障礙鬼神退散馳走無能惱亂然後於草上結加趺坐以衣蒙頭作定手印應誦不空羂索神呪王滿一千八遍爾時即有大聲及大光明或空中華下持呪之人見聞如是不應驚怖當知即是成就見尊者不空羂索王法然後從座而起燒香散華一心憶念尊者聖觀自在遍觀十方即見聖不空羂索神呪王從南方來乘空而行威光晃曜如百千電一切珍寶莊嚴其身面有三目現瞋怒相口牙上出髮如火焰其色靉靆猶如夏雲身有四臂一手執劍一手執索所執劍索有火焰光被赤衣服鼻中氣出如盛火焰遍滿虛空明耀一切手足皆以真金金剛末尼及吠琉璃而莊嚴之以大龍王而為瓔珞於是大笑聲如天鼓其形可怖山河振涌樹木摧折持呪之人雖見如是種種異相不應驚怖但誦不空羂索心呪王及專心憶念聖觀自在菩薩燒香散華復以淨水和白粳米散之供養爾時呪王從空而下容貌寂靜猶如天身熙怡微笑讚呪人言善哉善哉我今歡喜汝求何事若求自在安樂若曷囉闍作斫羯羅伐底曷囉闍位若隱形若騰空若呪仙若呪仙斫羯囉伐底曷囉闍若帝釋若梵王若護世若宿住隨念智若五通若預流果一來果不還果阿羅漢果辟支佛果乃至阿耨多羅三藐三菩提道隨汝所樂其所樂者禮拜求索如上所說應作是言汝可與我而作使者爾時呪神為作使者隨有處分皆悉能作所行之處常隨逐之所見所聞向呪人說若持呪人不用呪王親近住時即自遠去呪人憶念應時即至或將伏藏與持呪人或示伏藏若持呪人見鬼病者意欲療治使者即為除遣并治罰之若患寒熱等病能令除滅亦能禁止一切水火刀劍毒藥雲龍盜賊復能摧破他軍怨敵隨持呪者所作無違呪人瞋時亦不敢瞋亦不逃避呪人若不如法及以怯弱即不成就由是呪人常應如法勤修福業不假多功而得成就若有欲得見如來者其持呪人行十善業起慈悲心發增上意樂精進堅固自誓要期為欲利益一切眾生供養三寶於聖觀自在菩薩像前塗地造壇隨力所辦種種資具燈燭華香而用供養清淨其身著鮮白衣日別三時洗浴并換衣服於其壇內或三日或七日斷食結加趺坐作如來印應誦不空羂索心呪王爾時聖觀自在菩薩像身震動或現神變或行或坐或低或昂或現一身多身或麁或細或起騰空放大光明若見如此種種異相當知即是呪法成就其持呪人應令普賢得見如來復由此相聖觀自在菩薩令普賢菩薩奉請世尊使呪人見復由此相當知如來允許聖觀自在菩薩之所啟請為欲利益哀愍一切眾生故時持呪者見如是相歡喜踊躍復以種種供養之具供養聖觀自在菩薩應誦不空羂索心呪王乃至聖觀自在菩薩像於其座上示現隱沒如來出現申金色臂安慰呪人唱如是言汝者如來大悲者哀愍汝故汝所希求我當滿足汝願于時呪人瞻仰世尊踊躍歡喜右繞七匝香花供養修敬已畢白言世尊我今肉眼得見如來我所希求願令滿足爾時世尊告呪人言隨汝意樂悉當與汝汝今何求若求多聞若求財寶富貴自在若求呪仙若於如來法中求聲聞緣覺菩提若求灌頂菩薩之位若求人中無病長壽或求生婆羅門家居士大種姓家轉輪王家殊勝生處若求生四大王眾天三十三天焰摩天覩史多天化樂天他化自在天梵身天淨居天及求聖果如是等處所求皆得以如來神力故福德加持故如來祕密神呪故聖觀自在菩薩願力故不空羂索心呪王威力故持呪之人意樂清淨故如來語言無虛謬故諸所希求必當成就若持呪者於如來前欲得授記如來亦為授記愚夫少智不應分別生如是疑佛智難成要經無量百千俱胝那庾多阿僧企耶劫修行淨業百千業行善巧方便方得成滿云何以少呪法一生修集便得授記勿起此疑何以故以持呪人修行般若善巧方便信力精進力念力三摩地力由是因緣一切成就乃至成佛故我今者安慰呪人勸發精進為之授記當成阿耨多羅三藐三菩提欲令呪人得授記已依菩薩行次第修習一切自在得靜慮三摩地如是自在菩薩得近阿耨多羅三藐三菩提由是呪人先求自在若有未甞菩提樂者應生淨信乘信力故一切事成速達彼岸若不信者假使經於百千俱胝多劫精進唐捐其功終無獲證遠離阿耨多羅三藐三菩提世尊由是了知眾生意樂故為之授記呪人由是於世尊前求授記故佛為之記爾時呪人得授記已應知決定我當成佛為天人師無上福田而發是心我下劣身不淨所生無常敗壞壽命短促生滅逼迫復何所用為求如來不壞身故持養此身發願不作身語及意不善之業常行身語及意善業必當捨離五趣之身修行佛因精勤苦行以持呪人神呪力故定證菩提為能積集不可思議功德力故誦持如來陀羅尼故修習殊勝三摩地力故由是如來呪藏中說如此神呪有大印法及結壇法并入壇法攘災法增益法治罰一切障礙鬼法若有信者以呪方便而調伏之能現菩薩種種神變所作吉祥善巧方便無病長壽滅諸煩惱離五無間業復能銷滅厄難災障能除疫病及能除呪起死屍鬼魘魅并起屍鬼及惡徵祥復能令毒藥蠱毒器仗赤瘡黑瘡痔瘻塞建陀鬼癎鬼影鬼小兒鬼由呪力故不能為害復得色力富貴自在安樂身心悅豫智慧聰明憶念有大威德眾人敬愛復能成就福智資糧增長善根面貌端正光輝可愛若有成就尊者聖觀自在菩薩不空羂索心呪王法即得如是無量功德如如意寶及劫臘波樹所求皆得此神呪法假使經於百千俱胝劫生求尚難可得何況少福眾生而得此法法尚難得何況成就當知此呪難得見聞以一切如來之所護持一切菩薩之所同入一切如來所共成就一切諸天之所擁衛常為呪人之所供養是大福聚能應眾生皆得滿足示現無上正等菩提若有人受持此呪以諸花香幢幡寶蓋供養恭敬尊重讚歎終不墮於地獄餓鬼畜生諸惡趣中常生極樂世界阿彌陀佛前壽命無量一切皆如聖觀自在菩薩威德神力第二十六呪南謨囉哆那怛囉夜耶南謨阿弭哆婆耶怛他𦽆多耶南謨阿唎耶跋嚧吉帝失筏囉耶菩提薩埵耶摩訶薩埵耶摩訶迦嚧尼迦耶怛跌他唵阿慕伽鉢囉底喝多僧訶囉僧訶囉𤙖泮吒此是收除呪凡結壇事畢欲收除時先誦此呪然後除之
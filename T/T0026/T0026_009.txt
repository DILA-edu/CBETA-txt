我聞如是一時佛遊金剛國城名曰地爾時彼地大動地大動時四面大風起四方彗星出屋舍牆壁皆崩壞盡於是尊者阿難見地大動地大動時四面大風起四方彗星出屋舍牆壁皆崩壞盡尊者阿難見已恐怖舉身毛竪往詣佛所稽首禮足却住一面白曰世尊今地大動地大動時四面大風起四方彗星出屋舍牆壁皆崩壞盡於是世尊語尊者阿難曰如是阿難今地大動如是阿難地大動時四面大風起四方彗星出屋舍牆壁皆崩壞盡尊者阿難白曰世尊有幾因緣令地大動地大動時四面大風起四方彗星出屋舍牆壁皆崩壞盡世尊答曰阿難有三因緣令地大動地大動時四面大風起四方彗星出屋舍牆壁皆崩壞盡云何為三阿難此地止水上水止風上風依於空阿難有時空中大風起風起則水擾水擾則地動是謂第一因緣令地大動地大動時四面大風起四方彗星出屋舍牆壁皆崩壞盡復次阿難比丘有大如意足有大威德有大福祐有大威神心自在如意足彼於地作小想於水作無量想彼因是故此地隨所欲隨其意擾復擾震復震護比丘天亦復如是有大如意足有大威德有大福祐有大威神心自在如意足彼於地作小想於水作無量想彼因是故此地隨所欲隨其意擾復擾震復震是謂第二因緣令地大動地大動時四面大風起四方彗星出屋舍牆壁皆崩壞盡復次阿難若如來不久過三月已當般涅槃由是之故令地大動地大動時四面大風起四方彗星出屋舍牆壁皆崩壞盡是謂第三因緣令地大動地大動時四面大風起四方彗星出屋舍牆壁皆崩壞盡於是尊者阿難聞是語已悲泣涕零叉手向佛白曰世尊甚奇甚特如來無所著等正覺成就功德得未曾有法所以者何謂如來不久過三月已當般涅槃是時令地大動地大動時四面大風起四方彗星出屋舍牆壁皆崩壞盡世尊語尊者阿難曰如是阿難如是阿難甚奇甚特如來無所著等正覺成就功德得未曾有法所以者何謂如來不久過三月已當般涅槃是時令地大動地大動時四面大風起四方彗星出屋舍牆壁皆崩壞盡復次阿難我往詣無量百千剎利眾共坐談論令可彼意共坐定已如彼色像我色像亦然如彼音聲我音聲亦然如彼威儀禮節我威儀禮節亦然若彼問義我答彼義復次我為彼說法勸發渴仰成就歡喜無量方便為彼說法勸發渴仰成就歡喜已即彼處沒我既沒已彼不知誰為人為非人阿難如是甚奇甚特如來無所著等正覺成就功德得未曾有法如是梵志眾居士眾沙門眾阿難我往詣無量百千四王天眾共坐談論令可彼意共坐定已如彼色像我色像亦然如彼音聲我音聲亦然如彼威儀禮節我威儀禮節亦然若彼問義我答彼義復次我為彼說法勸發渴仰成就歡喜無量方便為彼說法勸發渴仰成就歡喜已即彼處沒我既沒已彼不知誰為天為異天阿難如是甚奇甚特如來無所著等正覺成就功德得未曾有法如是三十三天㷿摩天兜率哆天化樂天他化樂天梵身天梵富樓天少光天無量光天晃昱天少淨天無量淨天遍淨天無罣礙天受福天果實天無煩天無熱天善見天善現天阿難我往詣無量百千色究竟天眾共坐談論令可彼意共坐定已如彼色像我色像亦然如彼音聲我音聲亦然如彼威儀禮節我威儀禮節亦然若彼問義我答彼義復次我為彼說法勸發渴仰成就歡喜無量方便為彼說法勸發渴仰成就歡喜已即彼處沒我既沒已彼不知誰為天為異天阿難如是甚奇甚特如來無所著等正覺成就功德得未曾有法佛說如是尊者阿難及諸比丘聞佛所說歡喜奉行地動經第五竟我聞如是一時佛遊瞻波在恒伽池邊爾時世尊月十五日說從解脫時於比丘眾前敷座而坐世尊坐已即便入定以他心智觀察眾心觀眾心已至初夜竟默然而坐於是有一比丘即從坐起偏袒著衣叉手向佛白曰世尊初夜已訖佛及比丘眾集坐來久唯願世尊說從解脫爾時世尊默然不答於是世尊復至中夜默然而坐彼一比丘再從坐起偏袒著衣叉手向佛白曰世尊初夜已過中夜將訖佛及比丘眾集坐來久唯願世尊說從解脫世尊亦再默然不答於是世尊復至後夜默然而坐彼一比丘三從坐起偏袒著衣叉手向佛白曰世尊初夜既過中夜復訖後夜垂盡將向欲明明出不久佛及比丘眾集坐極久唯願世尊說從解脫爾時世尊告彼比丘於此眾中有一比丘已為不淨彼時尊者大目乾連亦在眾中於是尊者大目乾連便作是念世尊為何比丘而說此眾中有一比丘已為不淨我寧可入如其像定以如其像定他心之智觀察眾心尊者大目乾連即入如其像定以如其像定他心之智觀察眾心尊者大目乾連便知世尊所為比丘說此眾中有一比丘已為不淨於是尊者大目乾連即從定起至彼比丘前牽臂將出開門置外癡人遠去莫於此住不復得與比丘眾會從今已去非是比丘閉門下鑰還詣佛所稽首佛足却坐一面白曰世尊所為比丘說此眾中有一比丘已為不淨我已逐出世尊初夜既過中夜復訖後夜垂盡將向欲明明出不久佛及比丘眾集坐極久唯願世尊說從解脫世尊告曰大目乾連彼愚癡人當得大罪觸嬈世尊及比丘眾大目乾連若使如來在不淨眾說從解脫者彼人則便頭破七分是故大目乾連汝等從今已後說從解脫如來不復說從解脫所以者何大目乾連如彼大海從下至上周迴漸廣均調轉上以成於岸其水常滿未曾流出大目乾連我正法律亦復如是漸作漸學漸盡漸教大目乾連若我正法律漸作漸學漸盡漸教者是謂我正法律中未曾有法復次大目乾連如大海潮未曾失時大目乾連我正法律亦復如是為比丘比丘尼優婆塞優婆私施設禁戒諸族姓子乃至命盡終不犯戒大目乾連若我正法律為比丘比丘尼優婆塞優婆私施設禁戒諸族姓子乃至命盡終不犯戒者是謂我正法律中未曾有法復次大目乾連如大海水甚深無底極廣無邊大目乾連我正法律亦復如是諸法甚深甚深無底極廣無邊大目乾連若我正法律諸法甚深甚深無底極廣無邊者是謂我正法律中未曾有法復次大目乾連如海水鹹皆同一味大目乾連我正法律亦復如是無欲為味覺味息味及道味大目乾連若我正法律無欲為味覺味息味及道味者是謂我正法律中未曾有法復次大目乾連如大海中多有珍寶無量璝異種種珍奇充滿其中珍寶名者謂金銀水精琉璃摩尼真珠碧玉白珂車𤦲珊瑚虎珀馬瑙瑇瑁赤石琁珠大目乾連我正法律亦復如是多有珍寶無量璝異種種珍琦充滿其中珍寶名者謂四念處四正勤四如意足五根五力七覺支八支聖道大目乾連若我正法律多有珍寶無量璝異種種珍奇充滿其中珍寶名者謂四念處四正勤四如意足五根五力七覺支八支聖道者是謂我正法律中未曾有法復次大目乾連如大海中大神所居大神名者謂阿修羅乾沓惒羅剎魚摩竭龜鼉婆留泥帝麑帝麑伽羅提帝麑伽羅復次大海中甚奇甚特眾生身體有百由延有二百由延有三百由延有至七百由延身皆居海中大目乾連我正法律亦復如是聖眾大神皆居其中大神名者謂阿羅訶向阿羅訶阿那含向阿那含斯陀含向斯陀含須陀洹向須陀洹大目乾連若我正法律聖眾大神皆居其中大神名者謂阿羅訶向阿羅訶阿那含向阿那含斯陀含向斯陀含須陀洹向須陀洹者是謂我正法律中未曾有法復次大目乾連如大海清淨不受死屍若有命終者過夜風便吹著岸上大目乾連我正法律亦復如是聖眾清淨不受死屍若有不精進人惡生非梵行稱梵行非沙門稱沙門彼雖隨在聖眾之中然去聖眾遠聖眾亦復去離彼遠大目乾連若我正法律聖眾清淨不受死屍若有不精進人惡生非梵行稱梵行非沙門稱沙門彼雖隨在聖眾之中然去聖眾遠聖眾亦復去離彼遠者是謂我正法律中未曾有法復次大目乾連如彼大海閻浮洲中有五大河一曰恒伽二曰搖尤那三曰舍牢浮四曰阿夷羅婆提五曰摩企皆入大海及大海中龍水從空雨墮渧如車釧是一切水不能令大海有增減也大目乾連我正法律亦復如是剎利種族姓子剃除鬚髮著袈裟衣至信捨家無家學道不移動心解脫自作證成就遊大目乾連不移動心解脫於我正法律中無增無減如是梵志種居士種工師種族姓子剃除鬚髮著袈裟衣至信捨家無家學道不移動心解脫自作證成就遊大目乾連不移動心解脫於我正法律中無增無減大目乾連若我正法律剎利種族姓子剃除鬚髮著袈裟衣至信捨家無家學道不移動心解脫自作證成就遊大目乾連不移動心解脫於我正法律中無增無減如是梵志種居士種工師種族姓子剃除鬚髮著袈裟衣至信捨家無家學道不移動心解脫自作證成就遊大目乾連不移動心解脫於我正法律中無增無減者是謂我正法律中未曾有法佛說如是尊者大目乾連及諸比丘聞佛所說歡喜奉行瞻波經第六竟我聞如是一時佛遊鞞舍離住大林中爾時郁伽長者唯婦女侍從在諸女前從鞞舍離出於鞞舍離大林中間唯作女妓娛樂如王於是郁伽長者飲酒大醉捨諸婦女至大林中郁伽長者飲酒大醉遙見世尊在林樹間端正姝好猶星中月光耀暐曄晃若金山相好具足威神巍巍諸根寂定無有蔽礙成就調御息心靜默彼見佛已即時醉醒郁伽長者醉既醒已便往詣佛稽首禮足却坐一面爾時世尊為彼說法勸發渴仰成就歡喜無量方便為彼說法勸發渴仰成就歡喜已如諸佛法先說端正法聞者歡悅謂說施說戒說生天法毀呰欲為災患生死為穢稱歎無欲為妙道品白淨世尊為彼說如是法已佛知彼有歡喜心具足心柔軟心堪耐心勝上心一向心無疑心無蓋心有能有力堪受正法謂如諸佛說正法要世尊即為彼說苦習滅道彼時郁伽長者即於坐中見四聖諦苦習滅道猶如白素易染為色郁伽長者亦復如是即於坐中見四聖諦苦習滅道於是郁伽長者已見法得法覺白淨法斷疑度惑更無餘尊不復從他無有猶豫已住果證於世尊法得無所畏即從坐起為佛作禮白曰世尊我今自歸於佛法及比丘眾唯願世尊受我為優婆塞從今日始終身自歸乃至命盡世尊我從今日從世尊自盡形壽梵行為首受持五戒郁伽長者從世尊自盡形壽梵行為首受持五戒已稽首佛足繞三匝而去還歸其家即集諸婦人集已語曰汝等知不我從世尊自盡形壽梵行為首受持五戒汝等欲得住於此者便可住此行施作福若不欲住者各自還歸若汝欲得嫁者我當嫁汝於是最大夫人白郁伽長者若尊從佛自盡形壽梵行為首受持五戒者便可以我與彼某甲郁伽長者即為呼彼人以左手執大夫人臂右手執金澡罐語彼人曰我今以大夫人與汝作婦彼人聞已便大恐怖身毛皆竪白郁伽長者長者欲殺我耶欲殺我耶長者答曰我不殺汝然我從佛自盡形壽梵行為首受持五戒是故我以最大夫人與汝作婦耳郁伽長者已與大夫人當與與時都無悔心是時世尊無量百千大眾圍繞於中咨嗟稱歎郁伽長者郁伽長者有八未曾有法於是有一比丘過夜平旦著衣持鉢往詣郁伽長者家郁伽長者遙見比丘來即從坐起偏袒著衣叉手向比丘白曰尊者善來尊者久不來此願坐此床彼時比丘即坐其床郁伽長者禮比丘足却坐一面比丘告曰長者汝有善利有大功德所以者何謂世尊為汝無量百千大眾圍繞於中咨嗟稱歎郁伽長者有八未曾有法長者汝有何法郁伽長者答比丘曰尊者世尊初不說異然我不知世尊為何因說但尊者聽謂我有法一時世尊遊鞞舍離住大林中尊者我於爾時唯婦女侍從我最在前出鞞舍離於鞞舍離大林中間唯作女妓娛樂如王尊者我於爾時飲酒大醉捨諸婦女至大林中尊者我時大醉遙見世尊在林樹間端正姝好猶星中月光耀暐曄晃若金山相好具足威神巍巍諸根寂定無有蔽礙成就調御息心靜默我見佛已即時醉醒尊者我有是法比丘歎曰長者若有是法甚奇甚特尊者我不但有是法復次尊者我醉醒已便往詣佛稽首禮足却坐一面世尊為我說法勸發渴仰成就歡喜無量方便為我說法勸發渴仰成就歡喜已如諸佛法先說端正法聞者歡悅謂說施說戒說生天法毀呰欲為災患生死為穢稱歎無欲為妙道品白淨世尊為我說如是法已佛知我有歡喜心具足心柔軟心堪耐心勝上心一向心無疑心無蓋心有能有力堪受正法謂如諸佛說正法要世尊即為我說苦習滅道我爾時即於坐中見四聖諦苦習滅道猶如白素易染為色尊者我亦如是即於坐中見四聖諦苦習滅道尊者我有是法比丘歎曰長者若有是法甚奇甚特尊者我不但有是法復次尊者我見法得法覺白淨法斷疑度惑更無餘尊不復從他無有猶豫已住果證於世尊法得無所畏尊者我爾時即從坐起稽首佛足世尊我今自歸於佛法及比丘眾唯願世尊受我為優婆塞從今日始終身自歸乃至命盡世尊我從今日從世尊自盡形壽梵行為首受持五戒尊者若我從世尊自盡形壽梵行為首受持五戒未曾知己犯戒尊者我有是法比丘歎曰長者若有是法甚奇甚特尊者我不但有是法復次尊者我爾時從世尊自盡形壽梵行為首受持五戒已稽首佛足繞三匝而去還歸其家集諸婦女集已語曰汝等知不我從世尊自盡形壽梵行為首受持五戒汝等欲得住於此者便可住此行施作福若不欲住者各自還歸若汝欲得嫁者我當嫁汝於是最大夫人來白我曰若尊從佛自盡形壽梵行為首受持五戒者便可以我與彼某甲尊者我爾時即為呼彼人以左手執大夫人臂右手執金澡罐語彼人曰我今以大夫人與汝作婦彼人聞已便大恐怖身毛皆竪而白我曰長者欲殺我耶長者欲殺我耶尊者我語彼曰不欲殺汝然我從佛自盡形壽梵行為首受持五戒是故我以最大夫人與汝作婦耳尊者我已與大夫人當與與時都無悔心尊者我有是法比丘歎曰長者若有是法甚奇甚特尊者我不但有是法復次尊者我詣眾園時若初見一比丘便為作禮若彼比丘經行者我亦隨經行若彼坐者我亦於一面坐坐已聽法彼尊為我說法我亦為彼尊說法彼尊問我事我亦問彼尊事彼尊答我事我亦答彼尊事尊者我未曾憶輕慢上中下長老上尊比丘尊者我有是法比丘歎曰長者若有是法甚奇甚特尊者我不但有是法復次尊者我在比丘眾行布施時天住虛空而告我曰長者此是阿羅訶此是向阿羅訶此是阿那含此是向阿那含此是斯陀含此是向斯陀含此是須陀洹此是向須陀洹此精進此不精進尊者我施比丘眾時未曾憶有分別意尊者我有是法比丘歎曰長者若有是法甚奇甚特尊者我不但有是法復次尊者我在比丘眾行布施時有天住虛空中而告我曰長者有如來無所著等正覺世尊善說法如來聖眾善趣向尊者我不從彼天信不從彼欲樂不從彼所聞但我自有淨智知有如來無所著等正覺世尊善說法如來聖眾善趣向尊者我有是法比丘歎曰長者若有是法甚奇甚特尊者我不但有是法復次尊者謂佛所說五下分結貪欲瞋恚身見戒取疑我見此五無一不盡令縛我還此世間入於胎中尊者我有是法比丘歎曰長者若有是法甚奇甚特郁伽長者白比丘曰願尊在此食比丘為郁伽長者故默然受請郁伽長者知彼比丘默然受已即從坐起自行澡水以極淨美種種豐饒食噉含消自手斟酌令得飽滿食訖收器行澡水竟持一小床別坐聽法比丘為長者說法勸發渴仰成就歡喜無量方便為彼說法勸發渴仰成就歡喜已從坐起去往詣佛所稽首禮足却坐一面謂與郁伽長者本所共論盡向佛廣說於是世尊告諸比丘我以是故咨嗟稱歎郁伽長者有八未曾有法佛說如是彼諸比丘聞佛所說歡喜奉行郁伽長者經第七竟我聞如是一時佛般涅槃後不久眾多上尊長老比丘遊鞞舍離在獼猴水邊高樓臺觀爾時郁伽長者施設如是大施謂與遠來客食與行人病人瞻病者食常設粥食常設飯食供給守僧園人常請二十眾食五日都請比丘眾食施設如是大施復於海中有一舶船載滿貨還價直百千一時沒失眾多上尊長老比丘聞郁伽長者施設如是大施謂與遠來客食與行人病人瞻病者食常設粥食常設飯食供給守僧園人常請二十眾食五日都請比丘眾食聞已共作是議諸賢誰能往語郁伽長者長者可止勿復布施長者後自當知彼作是念尊者阿難是佛侍者受世尊教佛所稱譽及諸智梵行人尊者阿難欲往語郁伽長者長者可止勿復布施長者後自當知諸賢我等共往詣尊者阿難所說如此事於是眾多上尊長老比丘往詣尊者阿難所共相問訊却坐一面語曰賢者阿難知不郁伽長者施設如是大施謂與遠來客食與行人病人瞻病者食常設粥食常設飯食供給守僧園人常請二十眾食五日都請比丘眾食施設如是大施復於海中有一舶船載滿貨還價直百千一時沒失我等共作是議誰能往語郁伽長者而作是語長者可止勿復布施長者後自當知復作是念尊者阿難是佛侍者受世尊教佛所稱譽及諸智梵行人尊者阿難能往語郁伽長者長者可止勿復布施長者後自當知賢者阿難可往詣郁伽長者而語彼曰長者可止勿復布施長者後自當知尊者阿難白諸長老上尊比丘曰諸尊郁伽長者其性嚴整若我自為語者儻能致大不喜諸尊我為誰語諸長老上尊比丘答曰賢者稱比丘眾語稱比丘眾語已彼無所言尊者阿難便默然受諸長老上尊比丘命於是諸長老上尊比丘知尊者阿難默然許已即從坐起繞尊者阿難各自還去尊者阿難過夜平旦著衣持鉢往詣郁伽長者家郁伽長者遙見尊者阿難來即從坐起偏袒著衣叉手向尊者阿難白曰善來尊者阿難尊者阿難久不來此願坐此床尊者阿難即坐其床郁伽長者禮尊者阿難足却坐一面尊者阿難告曰長者知不長者施設如是大施與遠來客食與行人病人瞻病者食常設粥食常設飯食供給守僧園人常請二十眾食五日都請比丘眾食施設如是大施復於海中有一舶船載滿貨還價直百千一時沒失長者可止勿復布施長者後自當知長者白曰尊者阿難為是誰語尊者阿難答曰長者我宣比丘眾語長者白曰若尊者阿難宣比丘眾語者無所復論若自語者或能致大不喜尊者阿難若我如是捨與如是惠施一切財物皆悉竭盡但使我願滿如轉輪王願尊者阿難問曰長者云何轉輪王願長者答曰尊者阿難村中貧人作是念令我於村中最富即是彼願村中富人作是念令我於邑中最富即是彼願邑中富人作是念令我於城中最富即是彼願城中富人作是念令我於城中作宗正即是彼願城中宗正作是念令我作國相即是彼願國相作是念令我作小王即是彼願小王作是念令我作轉輪王即是彼願轉輪王作是念令我如族姓子所為剃除鬚髮著袈裟衣至信捨家無家學道者謂無上梵行訖令我於現法中自知自覺自作證成就遊生已盡梵行已立所作已辦不更受有知如真即是彼願尊者阿難若我如是捨與如是惠施一切財物皆悉竭盡但使我願滿如轉輪王願尊者阿難我有是法尊者阿難歎曰長者若有是法甚奇甚持復次尊者阿難我不但有是法尊者阿難我詣僧園時若初見一比丘便為作禮若彼比丘經行者我亦隨經行若彼坐者我亦於一面坐坐已聽法彼尊為我說法我亦為彼尊說法彼尊問我事我亦問彼尊事彼尊答我事我亦答彼尊事尊者阿難我未曾憶輕慢上中下長老上尊比丘尊者阿難我有是法尊者阿難歎曰長者若有是法甚奇甚持復次尊者阿難我不但有是法尊者阿難我在比丘眾行布施時天住虛空而告我曰長者此是阿羅訶此是向阿羅訶此是阿那含此是向阿那含此是斯陀含此是向斯陀含此是須陀洹此是向須陀洹此是精進此不精進尊者阿難我施比丘眾時未曾憶有分別意尊者阿難我有是法尊者阿難歎曰長者若有是法甚奇甚特復次尊者阿難我不但有是法尊者阿難我在比丘眾行布施時天住虛空而告我曰長者有如來無所著等正覺世尊善說法如來聖眾善趣向我不從彼天信不從彼欲樂不從彼所聞但我自有淨智知有如來無所著等正覺世尊善說法如來聖眾善趣向尊者阿難我有是法尊者阿難歎曰長者若有是法甚奇甚特復次尊者阿難我不但有是法尊者阿難我離欲離惡不善之法至得第四禪成就遊尊者阿難我有是法尊者阿難歎曰長者若有是法甚奇甚特於是郁伽長者白曰尊者阿難願在此食尊者阿難為郁伽長者故默然受請郁伽長者知尊者阿難默然受已即從坐起自行澡水以極淨美種種豐饒食噉含消自手斟酌令得飽滿食訖收器行澡水已取一小床別坐聽法尊者阿難為彼說法勸發渴仰成就歡喜無量方便為彼說法勸發渴仰成就歡喜已從坐起去尊者阿難所說如是郁伽長者聞尊者阿難所說歡喜奉行郁伽長者經第八竟我聞如是一時佛遊阿邏鞞伽邏在惒林中爾時手長者與五百大長者俱往詣佛所稽首禮足却坐一面五百長者亦禮佛足却坐一面世尊告曰手長者汝今有此極大眾長者汝以何法攝此大眾彼時手長者白曰世尊謂有四事攝如世尊說一者惠施二者愛言三者以利四者等利世尊我以此攝於大眾或以惠施或以愛言或以利或以等利世尊歎曰善哉善哉手長者汝能以如法攝於大眾又以如門攝於大眾以如因緣攝於大眾手長者若過去有沙門梵志以如法攝大眾者彼一切即此四事攝於中或有餘手長者若有未來沙門梵志以如法攝大眾者彼一切即此四事攝於中或有餘手長者若有現在沙門梵志以如法攝大眾者彼一切即此四事攝於中或有餘於是世尊為手長者說法勸發渴仰成就歡喜無量方便為彼說法勸發渴仰成就歡喜已默然而住於是手長者佛為說法勸發渴仰成就歡喜已即從坐起為佛作禮繞三匝而去還歸其家到外門已若有人者盡為說法勸發渴仰成就歡喜中門內門及入在內若有人者盡為說法勸發渴仰成就歡喜已昇堂敷床結跏趺坐心與慈俱遍滿一方成就遊如是二三四方四維上下普周一切心與慈俱無結無怨無恚無諍極廣甚大無量善修遍滿一切世間成就遊如是悲喜心與捨俱無結無怨無恚無諍極廣甚大無量善修遍滿一切世間成就遊爾時三十三天集在法堂咨嗟稱歎手長者諸賢手長者有大善利有大功德所以者何彼手長者佛為說法勸發渴仰成就歡喜已即從坐起為佛作禮繞三匝而去還歸其家到外門已若有人者盡為說法勸發渴仰成就歡喜中門內門及入在內若有人者盡為說法勸發渴仰成就歡喜已昇堂敷床結加趺坐心與慈俱遍滿一方成就遊如是二三四方四維上下普周一切心與慈俱無結無怨無恚無諍極廣甚大無量善修遍滿一切世間成就遊如是悲喜心與捨俱無結無怨無恚無諍極廣甚大無量善修遍滿一切世間成就遊於是毘沙門大天王色像巍巍光耀暐曄夜將向旦往詣手長者家告曰長者汝有善利有大功德所以者何今三十三天為長者集在法堂咨嗟稱歎手長者有大善利有大功德所以者何諸賢彼手長者佛為說法勸發渴仰成就歡喜已即從坐起為佛作禮繞三匝而去還歸其家到外門已若有人者盡為說法勸發渴仰成就歡喜中門內門及入在內若有人者盡為說法勸發渴仰成就歡喜已昇堂敷床結加趺坐心與慈俱遍滿一方成就遊如是二三四方四維上下普周一切心與慈俱無結無怨無恚無諍極廣甚大無量善修遍滿一切世間成就遊如是悲喜心與捨俱無結無怨無恚無諍極廣甚大無量善修遍滿一切世間成就遊是時手長者默然不語不觀不視毘沙門大天王所以者何以尊重定守護定故爾時世尊於無量百千眾中咨嗟稱歎手長者手長者有七未曾有法彼手長者我為說法勸發渴仰成就歡喜已即從坐起為我作禮繞三匝而去還歸其家到外門已若有人者盡為說法勸發渴仰成就歡喜中門內門及入在內若有人者盡為說法勸發渴仰成就歡喜已昇堂敷床結加趺坐心與慈俱遍滿一方成就遊如是二三四方四維上下普周一切心與慈俱無結無怨無恚無諍極廣甚大無量善修遍滿一切世間成就遊如是悲喜心與捨俱無結無怨無恚無諍極廣甚大無量善修遍滿一切世間成就遊今三十三天為彼集在法堂咨嗟稱歎手長者有大善利有大功德所以者何諸賢彼手長者佛為說法勸發渴仰成就歡喜已即從坐起為佛作禮繞三匝而去還歸其家到外門已若有人者盡為說法勸發渴仰成就歡喜中門內門及入在內若有人者盡為說法勸發渴仰成就歡喜已昇堂敷床結加趺坐心與慈俱遍滿一方成就遊如是二三四方四維上下普周一切心與慈俱無結無怨無恚無諍極廣甚大無量善修遍滿一切世間成就遊如是悲喜心與捨俱無結無怨無恚無諍極廣甚大無量善修遍滿一切世間成就遊今毘沙門大天王色像巍巍光曜暐曄夜將向旦詣手長者家告曰長者汝有善利有大功德所以者何今三十三天為長者集在法堂咨嗟稱歎手長者有大善利有大功德所以者何諸賢彼手長者佛為說法勸發渴仰成就歡喜已即從坐起為佛作禮繞三匝而去還歸其家到外門已若有人者盡為說法勸發渴仰成就歡喜中門內門及入在內若有人者盡為說法勸發渴仰成就歡喜已昇堂敷床結加趺坐心與慈俱遍滿一方成就遊如是二三四方四維上下普周一切心與慈俱無結無怨無恚無諍極廣甚大無量善修遍滿一切世間成就遊如是悲喜心與捨俱無結無怨無恚無諍極廣甚大無量善修遍滿一切世間成就遊於是有一比丘過夜平旦著衣持鉢往詣手長者家手長者遙見比丘來即從坐起叉手向比丘白曰尊者善來尊者久不來此願坐此床彼時比丘即坐其床手長者禮比丘足却坐一面比丘告曰長者汝有善利有大功德所以者何世尊為汝於無量百千眾中咨嗟稱歎手長者手長者有七未曾有法手長者我為說法勸發渴仰成就歡喜已即從坐起為我作禮繞三匝而去還歸其家到外門已若有人者盡為說法勸發渴仰成就歡喜中門內門及入在內若有人者盡為說法勸發渴仰成就歡喜已昇堂敷床結加趺坐心與慈俱遍滿一方成就遊如是二三四方四維上下普周一切心與慈俱無結無怨無恚無諍極廣甚大無量善修遍滿一切世間成就遊如是悲喜心與捨俱無結無怨無恚無諍極廣甚大無量善修遍滿一切世間成就遊今三十三天為彼集在法堂咨嗟稱歎手長者有大善利有大功德所以者何諸賢彼手長者佛為說法勸發渴仰成就歡喜已即從坐起為佛作禮繞三匝而去還歸其家到外門已若有人者盡為說法勸發渴仰成就歡喜中門內門及入在內若有人者盡為說法勸發渴仰成就歡喜已昇堂敷床結加趺坐心與慈俱遍滿一方成就遊如是二三四方四維上下普周一切心與慈俱無結無怨無恚無諍極廣甚大無量善修遍滿一切世間成就遊如是悲喜心與捨俱無結無怨無恚無諍極廣甚大無量善修遍滿一切世間成就遊於是毘沙門大天王色像巍巍光耀暐曄夜將向旦詣手長者家告曰長者汝有善利有大功德所以者何今三十三天為手長者集在法堂咨嗟稱歎手長者有大善利有大功德所以者何諸賢彼手長者佛為說法勸發渴仰成就歡喜已即從坐起為佛作禮繞三匝而去還歸其家到外門已若有人者盡為說法勸發渴仰成就歡喜中門內門及入在內若有人者盡為說法勸發渴仰成就歡喜已昇堂敷床結加趺坐心與慈俱遍滿一方成就遊如是二三四方四維上下普周一切心與慈俱無結無怨無恚無諍極廣甚大無量善修遍滿一切世間成就遊如是悲喜心與捨俱無結無怨無恚無諍極廣甚大無量善修遍滿一切世間成就遊是時手長者默然不語亦不觀視毘沙門大天王所以者何以尊重定守護定故於是手長者白比丘曰尊者是時無白衣耶比丘答曰無白衣也又問曰若有白衣者當有何咎長者答曰尊者或有不信世尊語者彼當長夜不義不忍生極惡處受苦無量若有信佛語者彼因此事故便能尊重恭敬禮事我尊者我亦不欲令爾也尊者願在此食彼比丘為手長者故默然受請手長者知彼比丘默然受已即從坐起自行澡水以極淨美種種豐饒食噉含消自手斟酌令得飽滿食訖收器行澡水已取一小床別坐聽法彼比丘為手長者說法勸發渴仰成就歡喜無量方便為彼說法勸發渴仰成就歡喜已從坐起去往詣佛所稽首禮足却坐一面謂與手長者本所共論盡向佛說於是世尊告諸比丘我以是故稱說手長者有七未曾有法復次汝等當知手長者復有第八未曾有法手長者無求無欲佛說如是彼諸比丘聞佛所說歡喜奉行手長者經第九竟我聞如是一時佛遊阿邏鞞伽邏在惒林中爾時世尊告諸比丘手長者有八未曾有法云何為八手長者有少欲有信有慚有愧有精進有念有定有慧手長者有少欲者此何因說手長者自少欲不欲令他知我少欲有信有慚有愧有精進有念有定有慧手長者自有慧不欲令他知我有慧手長者有少欲者因此故說手長者有信者此何因說手長者得信堅固深著如來信根已立終不隨外沙門梵志若天魔梵及餘世間手長者有信者因此故說手長者有慚者此何因說手長者常行慚耻可慚知慚惡不善法穢污煩惱受諸惡報造生死本手長者有慚者因此故說手長者有愧者此何因說手長者常行羞愧可愧知愧惡不善法穢污煩惱受諸惡報造生死本手長者有愧者因此故說手長者有精進者此何因說手長者常行精進除惡不善修諸善法恒自起意專一堅固為諸善本不捨方便手長者有精進者因此故說手長者有念者此何因說手長者觀內身如身觀內覺心法如法手長者有念者因此故說手長者有定者此何因說手長者離欲離惡不善之法至得第四禪成就遊手長者有定者因此故說手長者有慧者此何因說手長者修行智慧觀興衰法得如此智聖慧明達分別曉了以正盡苦手長者有慧者因此故說手長者有八未曾有法者因此故說佛說如是彼諸比丘聞佛所說歡喜奉行手長者經第十竟
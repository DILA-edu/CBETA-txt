心浮受法二行禪說獵師五枝財物主瞿曇彌多界我聞如是一時佛遊舍衛國在勝林給孤獨園爾時有一比丘獨安靖處宴坐思惟心作是念誰將世間去誰為染著誰起自在彼時比丘則於晡時從宴坐起往詣佛所稽首禮足却坐一面白曰世尊我今獨安靖處宴坐思惟心作是念誰將世間去誰為染著誰起自在世尊聞已歎曰善哉善哉比丘謂有賢道而有賢觀極妙辯才有善思惟誰將世間去誰為染著誰起自在比丘所問為如是耶比丘答曰如是世尊世尊告曰比丘心將世間去心為染著心起自在比丘彼將世間去彼為染著彼起自在比丘多聞聖弟子非心將去非心染著非心自在比丘多聞聖弟子不隨心自在而心隨多聞聖弟子比丘白曰善哉善哉唯然世尊彼時比丘聞佛所說歡喜奉行問曰世尊多聞比丘說多聞比丘世尊云何多聞比丘云何施設多聞比丘世尊聞已歎曰善哉善哉比丘謂有賢道而有賢觀極妙辯才有善思惟世尊多聞比丘說多聞比丘世尊云何多聞比丘云何施設多聞比丘比丘所問為如是耶比丘答曰如是世尊世尊告曰比丘我所說甚多謂正經歌詠記說偈他因緣撰錄本起此說生處廣解未曾有法及說義比丘若有族姓子我所說四句偈知義知法趣法向法趣順梵行比丘說多聞比丘無復過是比丘如是多聞比丘如來如是施設多聞比丘比丘白曰善哉善哉唯然世尊彼時比丘聞佛所說歡喜奉行問曰世尊多聞比丘明達智慧說多聞比丘明達智慧世尊云何多聞比丘明達智慧云何施設多聞比丘明達智慧世尊聞已歎曰善哉善哉比丘謂有賢道而有賢觀極妙辯才有善思惟世尊多聞比丘明達智慧說多聞比丘明達智慧世尊云何多聞比丘明達智慧云何施設多聞比丘明達智慧比丘所問為如是耶比丘答曰如是世尊世尊告曰比丘若比丘聞此苦復以慧正見苦如真者聞苦習苦滅苦滅道復以慧正見苦滅道如真者比丘如是多聞比丘明達智慧如來如是施設多聞比丘明達智慧比丘白曰善哉善哉唯然世尊彼時比丘聞佛所說歡喜奉行問曰世尊聰明比丘󰍂慧廣慧說聰明比丘󰍂慧廣慧世尊云何聰明比丘󰍂慧廣慧云何施設聰明比丘󰍂慧廣慧世尊聞已歎曰善哉善哉比丘謂有賢道而有賢觀極妙辯才有善思惟世尊云何聰明比丘󰍂慧廣慧云何施設聰明比丘󰍂慧廣慧比丘所問為如是耶比丘答曰如是世尊世尊告曰若比丘不念自害不念害他亦不念俱害比丘但念自饒益及饒益他饒益多人愍傷世間為天為人求義及饒益求安隱快樂比丘如是聰明比丘󰍂慧廣慧如是如來施設聰明比丘󰍂慧廣慧比丘白曰善哉善哉唯然世尊彼時比丘聞佛所說善受善持善誦習已即從坐起稽首佛足繞三匝而還彼時比丘聞世尊教在遠離獨住心無放逸修行精勤彼在遠離獨住心無放逸修行精勤已族姓子所為剃除鬚髮著袈裟衣至信捨家無家學道者唯無上梵行訖於現法中自知自覺自作證成就遊生已盡梵行已立所作已辦不更受有知如真彼尊者知法已乃至得阿羅訶佛說如是彼諸比丘聞佛所說歡喜奉行心經第一竟我聞如是一時佛遊王舍城在竹林迦蘭哆園爾時尊者浮彌亦在王舍城無事禪室中於是尊者浮彌過夜平旦著衣持鉢欲入王舍城而行乞食尊者浮彌復作是念且置入王舍城乞食我寧可往至王子耆婆先那童子家於是尊者浮彌便往至王子耆婆先那童子家王子耆婆先那童子遙見尊者浮彌來即從座起偏袒著衣叉手向尊者浮彌作如是說善來尊者浮彌尊者浮彌久不來此可坐此床尊者浮彌即便就坐王子耆婆先那童子稽首尊者浮彌足却坐一面白曰尊者浮彌我欲有所問聽我問耶尊者浮彌答曰王童子欲問便問我聞已當思王童子便問尊者浮彌或有沙門梵志來詣我所而語我曰王童子有人作願行正梵行彼必得果或無願或願無願或非有願非無願行正梵行彼必得果尊者浮彌尊師何意云何說尊者浮彌告曰王童子我不面從世尊聞亦不從諸梵行聞王童子世尊或如是說或有人作願行正梵行彼必得果或無願或願無願或非有願非無願行正梵行彼必得果王童子白曰若尊者浮彌尊師如是意如是說者此於世間天及魔梵沙門梵志從人至天最在其上尊者浮彌可在此食尊者浮彌默然而受王童子知尊者浮彌默然受已即從坐起自行澡水以極美淨妙種種豐饒食噉含消自手酙酌令得飽滿食訖收器行澡水已取一小床別坐聽法尊者浮彌為彼說法勸發渴仰成就歡喜無量方便為彼說法勸發渴仰成就歡喜已從坐起去往詣佛所稽首佛足却坐一面與王童子所共論者盡向佛說世尊聞已告曰浮彌何意不為王童子說四喻耶尊者浮彌問曰世尊何謂四喻世尊答曰浮彌若有沙門梵志邪見邪見定彼作願行行邪梵行必不得果無願願無願非有願非無願行邪梵行必不得果所以者何以邪求果謂無道也浮彌猶如有人欲得乳者而𤛓牛角必不得乳無願願無願非有願非無願人欲得乳而𤛓牛角必不得乳所以者何以邪求乳謂𤛓牛角也如是浮彌若有沙門梵志邪見邪見定彼作願行行邪梵行必不得果無願願無願非有願非無願行邪梵行必不得果所以者何以邪求果謂無道也浮彌若有沙門梵志正見正見定彼作願行行正梵行彼必得果無願願無願非有願非無願行正梵行彼必得果所以者何以正求果謂有道也浮彌猶如有人欲得乳者飽飲飼牛而𤛓牛乳彼必得乳無願願無願非有願非無願人欲得乳飽飲飼牛而𤛓牛乳彼必得乳所以者何以正求乳謂𤛓牛乳也如是浮彌若有沙門梵志正見正見定彼作願行行正梵行彼必得果無願願無願非有願非無願行正梵行彼必得果所以者何以正求果謂有道也浮彌若有沙門梵志邪見邪見定彼作願行行邪梵行必不得果無願願無願非有願非無願行邪梵行必不得果所以者何以邪求果謂無道也浮彌猶如有人欲得酥者以器盛水以抨抨之必不得酥無願願無願非有願非無願人欲得酥以器盛水以抨抨之必不得酥所以者何以邪求酥謂抨水也如是浮彌若有沙門梵志邪見邪見定彼作願行行邪梵行必不得果無願願無願非有願非無願行邪梵行必不得果所以者何以邪求果謂無道也浮彌若有沙門梵志正見正見定彼作願行行正梵行彼必得果無願願無願非有願非無願行正梵行彼必得果所以者何以正求果謂有道也浮彌猶如有人欲得酥者以器盛酪以抨抨之彼必得酥無願願無願非有願非無願人欲得酥以器盛酪以抨抨之彼必得酥所以者何以正求酥謂抨酪也如是浮彌若有沙門梵志正見正見定彼作願行行正梵行彼必得果無願願無願非有願非無願行正梵行彼必得果所以者何以正求果謂有道也浮彌若有沙門梵志邪見邪見定彼作願行行邪梵行必不得果無願願無願非有願非無願行邪梵行必不得果所以者何以邪求果謂無道也浮彌猶如有人欲得油者以笮具盛沙以冷水漬而取壓之必不得油無願願無願非有願非無願人欲得油以笮具盛沙以冷水漬而取壓之必不得油所以者何以邪求油謂壓沙也如是浮彌若有沙門梵志邪見邪見定彼作願行行邪梵行必不得果無願願無願非有願非無願行邪梵行必不得果所以者何以邪求果謂無道也浮彌若有沙門梵志正見正見定彼作願行行正梵行彼必得果無願願無願非有願非無願行正梵行彼必得果所以者何以正求果謂有道也猶如有人欲得油者以笮具盛麻子以煖湯漬而取壓之彼必得油無願願無願非有願非無願人欲得油以笮具盛麻子以煖湯漬而取壓之彼必得油所以者何以正求油謂壓麻子也如是浮彌若有沙門梵志正見正見定彼作願行行正梵行彼必得果無願願無願非有願非無願行正梵行彼必得果所以者何以正求果謂有道也浮彌若有沙門梵志邪見邪見定彼作願行行邪梵行必不得果無願願無願非有願非無願行邪梵行必不得果所以者何以邪求果謂無道也浮彌猶如有人欲得火者以濕木作火母以濕鑽鑽必不得火無願願無願非有願非無願人欲得火以濕木作火母以濕鑽鑽必不得火所以者何以邪求火謂鑽濕木也如是浮彌若有沙門梵志邪見邪見定彼作願行行邪梵行必不得果無願願無願非有願非無願行邪梵行必不得果所以者何以邪求果謂無道也浮彌若有沙門梵志正見正見定彼作願行行正梵行彼必得果無願願無願非有願非無願行正梵行彼必得果所以者何以正求果謂有道也浮彌猶如有人欲得火者以燥木作火母以燥鑽鑽彼必得火無願願無願非有願非無願人欲得火以燥木作火母以燥鑽鑽彼必得火所以者何以正求火謂鑽燥木也如是浮彌若有沙門梵志正見正見定彼作願行行正梵行彼必得果無願願無願非有願非無願行正梵行彼必得果所以者何以正求果謂有道也浮彌若汝為王童子說此四喻者王童子聞已必大歡喜供養於汝盡其形壽謂衣被飲食臥具湯藥及餘種種諸生活具尊者浮彌白曰世尊我本未曾聞此四喻何由得說唯今始從世尊聞之佛說如是尊者浮彌及諸比丘聞佛所說歡喜奉行浮彌經第二竟我聞如是一時佛遊舍衛國在勝林給孤獨園爾時世尊告諸比丘世間真實有四種受法云何為四或有受法現樂當來受苦報或有受法現苦當來受樂報或有受法現苦當來亦受苦報或有受法現樂當來亦受樂報云何受法現樂當來受苦報或有沙門梵志快莊嚴女共相娛樂作如是說此沙門梵志於欲見當來有何恐怖有何災患而斷於欲施設斷欲此快莊嚴於女身體樂更樂觸彼與此女共相娛樂於中遊戲彼受此法成具足已身壞命終趣至惡處生地獄中方作是念彼沙門梵志於欲見此當來恐怖見此災患故斷於欲施設斷欲我等因欲諍欲緣欲故受如是極苦甚重苦也猶春後月日中極熱有葛藤子曰炙圯迸墮一娑羅樹下彼時娑羅樹神因此故而生恐怖於是彼樹神若邊傍種子村神村百穀藥木有親親朋友樹神於種子見當來有恐怖有災患故便往至彼樹神所而慰勞曰樹神勿怖樹神勿怖今此種子或為鹿食或孔雀食或風吹去或村火燒或野火燒或敗壞不成種子如是樹神汝得安隱若此種子非為鹿食非孔雀食非風吹去非村火燒非野火燒亦非敗壞不成種子此種子不缺不穿亦不剖坼不為風雨日所中傷得大雨漬便速生也彼樹神而作是念以何等故彼邊傍種子村神村百穀藥木親親朋友樹神於種子見當來有何恐怖有何災患而來慰勞我言樹神勿怖樹神勿怖樹神此種子或為鹿食或孔雀食或風吹去或村火燒或野火燒或敗壞不成種子如是樹神汝得安隱若此種子非為鹿食非孔雀食非風吹去非村火燒非野火燒亦非敗壞不成種子此種子不缺不穿亦不剖坼不為風雨日所中傷得大雨漬便速生也成莖枝葉柔軟成節觸體喜悅此莖枝葉柔軟成節觸體喜悅樂更樂觸此緣樹成大枝節葉纏裹彼樹覆蓋在上覆蓋在上已彼樹神方作是念彼邊傍種子村神村百穀藥木親親朋友樹神於種子見此當來恐怖見此災患故而來慰勞我言樹神勿怖樹神勿怖此種子或為鹿食或孔雀食或風吹去或村火燒或野火燒或敗壞不成種子如是樹神汝得安隱若此種子非為鹿食非孔雀食非風吹去非村火燒非野火燒亦非敗壞不成種子此種子不缺不穿亦不剖坼不為風雨日所中傷得大雨漬便速生也我因種子緣種子故受此極苦甚重苦也如是或有沙門梵志快莊嚴女共相娛樂作如是說此沙門梵志於欲見當來有何恐怖有何災患而斷於欲施設斷欲此快莊嚴於女身體樂更樂觸彼與此女共相娛樂於中遊戲彼受此法成具足已身壞命終趣至惡處生地獄中方作是念彼沙門梵志於欲見此當來恐怖見此災患故斷於欲施設斷欲我等因欲諍欲緣欲故受如是極苦甚重苦也是謂受法現樂當來受苦報云何受法現苦當來受樂報或有一自然重濁欲重濁恚重濁癡彼數隨欲心受苦憂慼數隨恚心癡心受苦憂慼彼以苦以憂盡其形壽修行梵行乃至啼泣墮淚彼受此法成具足已身壞命終必昇善處生於天中是謂受法現苦當來受樂報云何受法現苦當來亦受苦報或有沙門梵志裸形無衣或以手為衣或以葉為衣或以珠為衣或不以瓶取水或不以櫆取水不食刀杖劫抄之食不食欺妄食不自往不遣信不來尊不善尊不住尊若有二人食不在中食不懷妊家食不畜狗家食家有糞蠅飛來而不食不噉魚不食肉不飲酒不飲惡水或都不飲學無飲行或噉一口以一口為足或二三四乃至七口以七口為足或食一得以一得為足或二三四乃至七得以七得為足或日一食以一食為足或二三四五六七日半月一月一食以一食為足或食菜茹或食稗子或食󰩳米或食雜󰉕或食頭頭邏食或食麁食或至無事處依於無事或食根或食果或食自落果或持連合衣或持毛衣或持頭舍衣或持毛頭舍衣或持全皮或持穿皮或持全穿皮或持散髮或持編髮或持散編髮或有剃髮或有剃鬚或剃鬚髮或有拔髮或有拔鬚或拔鬚髮或住立斷坐或修蹲行或有臥刺以刺為床或有臥草以草為床或有事水晝夜手抒或有事火竟昔燃之或事日月尊祐大德叉手向彼如此之比受無量苦學煩熱行彼受此法成具足已身壞命終必至惡處生地獄中是謂受法現苦當來亦受苦報云何受法現樂當來亦受樂報或有一自然不重濁欲不重濁恚不重濁癡彼不數隨欲心受苦憂慼不數隨恚心癡心受苦憂慼彼以樂以喜盡其形壽修行梵行乃至歡悅心彼受此法成具足已五下分結盡化生於彼而般涅槃得不退法不還此世是謂受法現樂當來亦受樂報世間真實有是四種受法者因此故說佛說如是彼諸比丘聞佛所說歡喜奉行受法經第三竟我聞如是一時佛遊拘樓瘦劍磨瑟曇拘樓都邑爾時世尊告諸比丘此世間如是欲如是望如是愛如是樂如是意令不喜不愛不可法滅喜愛可法生彼如是欲如是望如是愛如是樂如是意然不喜不愛不可法生喜愛可法滅此是癡法我法甚深難見難覺難達如是我法甚深難見難覺難達不喜不愛不可法滅喜愛可法生是不癡法世間真實有四種受法云何為四或有受法現樂當來受苦報或有受法現苦當來受樂報或有受法現苦當來亦受苦報或有受法現樂當來亦受樂報云何受法現樂當來受苦報或有一自樂自喜殺生因殺生生樂生喜彼自樂自喜不與取邪婬妄言乃至邪見因邪見生樂生喜如是身樂心樂不善從不善生不趣智不趣覺不趣涅槃是謂受法現樂當來受苦報云何受法現苦當來受樂報或有一自苦自憂斷殺因斷殺生苦生憂彼自苦自憂斷不與取邪婬妄言乃至斷邪見因斷邪見生苦生憂如是身苦心苦善從善生趣智趣覺趣於涅槃是謂受法現苦當來受樂報云何受法現苦當來亦受苦報或有一自苦自憂殺生因殺生生苦生憂彼自苦自憂不與取邪婬妄言乃至邪見因邪見生苦生憂如是身苦心苦不善從不善生不趣智不趣覺不趣涅槃是謂受法現苦當來亦受苦報云何受法現樂當來亦受樂報或有一自樂自喜斷殺因斷殺生樂生喜彼自樂自喜斷不與取邪婬妄言乃至斷邪見因斷邪見生樂生喜如是身樂心樂善從善生趣智趣覺趣於涅槃是謂受法現樂當來亦受樂報若有受法現樂當來受苦報彼癡者不知如真此受法現樂當來受苦報不知如真已便習行不斷習行不斷已便不喜不愛不可法生喜愛可法滅猶如阿摩尼藥一分好色香味然雜以毒或有人為病故服服時好色香味可口而不傷咽服已在腹便不成藥如是此受法現樂當來受苦報彼癡者不知如真此受法現樂當來受苦報不知如真已便習行不斷習行不斷已便不喜不愛不可法生喜愛可法滅是謂癡法若有受法現苦當來受樂報彼癡者不知如真此受法現苦當來受樂報不知如真已便不習行而斷之不習行斷已便不喜不愛不可法生喜愛可法滅是謂癡法若有受法現苦當來亦受苦報彼癡者不知如真此受法現苦當來亦受苦報不知如真已便習行不斷習行不斷已便不喜不愛不可法生喜愛可法滅猶如大小便復雜以毒或有人為病故服服時惡色臭無味不可口而傷咽服已在腹便不成藥如是此受法現苦當來亦受苦報彼癡者不知如真此受法現苦當來亦受苦報不知如真已便習行不斷習行不斷已便不喜不愛不可法生喜愛可法滅是謂癡法若有受法現樂當來亦受樂報彼癡者不知如真此受法現樂當來亦受樂報不知如真已便不習行而斷之不習行斷已便不喜不愛不可法生喜愛可法滅是謂癡法彼習行法不知如真不習行法不知如真習行法不知如真不習行法不知如真已不習行法習習行法不習不習行法習習行法不習已便不喜不愛不可法生喜愛可法滅是謂癡法若有受法現樂當來受苦報彼慧者知如真此受法現樂當來受苦報知如真已便不習行而斷之不習行斷已便喜愛可法生不喜不愛不可法滅是謂慧法若有受法現苦當來受樂報彼慧者知如真此受法現苦當來受樂報知如真已便習行不斷習行不斷已便喜愛可法生不喜不愛不可法滅猶如大小便和若干種藥或有人為病故服服時惡色臭無味不可口而傷咽服已在腹便成藥如是此受法現苦當來受樂報彼慧者知如真此受法現苦當來受樂報知如真已便習行不斷習行不斷已便喜愛可法生不喜不愛不可法滅是謂慧法若有受法現苦當來亦受苦報彼慧者知如真此受法現苦當來亦受苦報知如真已便不習行而斷之不習行斷已便喜愛可法生不喜不愛不可法滅是謂慧法若有受法現樂當來亦受樂報彼慧者知如真此受法現樂當來亦受樂報知如真已便習行不斷習行不斷已便喜愛可法生不喜不愛不可法滅猶如酥蜜和若干種藥或有人為病故服服時好色香味可口而不傷咽服已在腹便成藥如是此受法現樂當來亦受樂報彼慧者知如真此受法現樂當來亦受樂報知如真已便習行不斷習行不斷已便喜愛可法生不喜不愛不可法滅是謂慧法彼習行法知如真不習行法知如真習行法知如真不習行法知如真已便習行法習不習行法不習習行法習不習行法不習已便喜愛可法生不喜不愛不可法滅是謂慧法世間真實有是四種受法者因此故說佛說如是彼諸比丘聞佛所說歡喜奉行受法經第四竟
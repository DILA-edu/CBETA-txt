昔有五王國界相近共相往來不相攻伐唯作善友其最大者字普安王習菩薩行餘四小王常習邪行大王憐愍意欲度之呼來上殿共相娛樂乃至七日終日竟夜作倡伎樂七日已滿四王共白大王言國事甚多請還政治大王語諸左右嚴駕車乘群臣吏民都共送之至其半道大王憐愍意欲度之語四王言各說卿等所樂之事一王言我願欲得陽春三月樹木榮華遊戲原野是我所樂一王復言我願欲得常作國王鞍馬服飾樓閣殿堂官屬人民圍遶左右晃晃昱昱椎鍾鳴鼓出入行來路人傾目是我之樂一王復言我所樂復異願得好婦好兒端正無雙共相娛樂極情快意是我之樂一王復言我所樂復異願我父母常在多有兄弟妻子羅列好衣美食以恣其口素琴清衣共相娛樂是我之樂各自說其所樂竟四王俱迴頭白其大王王所樂何事大王答言我先說卿等所樂然後說我之樂卿一人言陽春三月樹木榮華遊戲原野秋則凋落非是久樂卿一人言願我常作國王鞍馬服飾樓閣殿堂官屬人民圍遶左右晃晃昱昱椎鍾鳴鼓出入行來路人傾目往古諸王隱隱闐闐快樂無極福德轉盡諸國相伐忽然崩亡非是久樂卿一人言願得好婦好兒端正無雙共相娛樂極情快意一朝疾病憂苦無量非是久樂卿一人言願我父母常在多有兄弟妻子羅列好衣美食以恣其口素琴清衣共相娛樂一朝有事為官所執繫閉在獄無有救護此非久樂四人俱問王樂何事王言我樂不生不死不苦不惱不饑不渴不寒不熱存亡自在此是我樂四王俱言此樂何處當有明師大王答言吾師號為佛近在祇桓精舍諸王歡喜各詣佛所皆稽首作禮退坐一面大王胡跪叉手白佛言我等今得為人鈍闇無智但深著世樂不知罪福願佛為弟子等說其苦諦佛言卿等善聽當為汝說人生在世常有無量眾苦切身今粗為汝等略說八苦何謂八苦生苦老苦病苦死苦恩愛別苦所求不得苦怨憎會苦憂悲惱苦是為八苦也何謂生苦人死之時不知精神趣向何道未得生處並受中陰之形至三七日父母和合便來受胎一七日如薄酪二七日如稠酪三七日如凝酥四七日如肉臠五皰成就巧風入腹吹其身體六情開張在母腹中生藏之下熟藏之上母噉一杯熱食灌其身體如入鑊湯母飲一杯冷水亦如寒氷切體母飽之時迫迮身體痛不可言母饑之時腹中了了亦如倒懸受苦無量至其滿月欲生之時頭向產門劇如兩石挾山欲生之時母危父怖生墮草上身體細軟草觸其身如履刀劍忽然失聲大呼此是苦不諸人咸言此是大苦何謂老苦父母養育至年長大自用強健擔輕負重不自裁量寒時極寒熱時極熱饑時極饑飽時極飽無有節度漸至年老頭白齒落目視𥆨𥆨耳聽不聰盛去衰至皮緩面皺百節痠疼行步苦極坐起呻吟憂悲心惱識神轉滅便旋即忘命日促盡言之流涕坐起須人此是苦不大王答曰實是大苦何謂病苦人有四大和合而成其身何謂四大地大水大火大風大一大不調百一病生四大不調四百四病同時俱作地大不調舉身沈重水大不調舉身膖腫火大不調舉身蒸熱風大不調舉身掘強百節苦痛猶被杖楚四大進退手足不任氣力虛竭坐起須人口燥脣燋筋斷鼻坼目不見色耳不聞聲不淨流出身臥其上心懷苦惱言輒悲哀六親在側晝夜看視初不休息甘饍美食入口皆苦此是苦不答言實是大苦何謂死苦人死之時四百四病同時俱作四大欲散魂魄不安欲死之時刀風解形無處不痛白汗流出兩手摸空室家內外在其左右憂悲涕泣痛徹骨髓不能自勝死者去之風去氣絕火滅身冷風先火次魂靈去矣身體侹直無所復知旬日之間肉壞血流膖脹爛臭甚不可道棄之曠野眾鳥噉食肉盡骨乾髑髏異處此是苦不答言實是大苦何謂恩愛別苦室家內外兄弟妻子共相戀慕一朝破亡為人抄劫各自分張父東子西母南女北非唯一處為人奴婢各自悲呼心內斷絕窈窈冥冥無有相見之期此是苦不答言實是大苦何謂所求不得苦家有財錢散用追求大官吏民望得富貴勤苦求之求之不止會遇得之而作邊境令長未經幾時貪取民物為人告言一朝有事檻車載去欲殺之時憂苦無量不知死活何日此是苦不答曰實是大苦何謂怨憎會苦世人薄俗共居愛欲之中共諍不急之事更相殺害遂成大怨各自相避隱藏無地各磨刀錯箭挾弓持杖恐畏相見會遇迮道相逢各自張弓㴻箭兩刀相向不知勝負是誰當爾之時怖畏無量此是苦不答曰實是大苦何謂憂悲惱苦人生在世長命者乃至百歲短命者胞胎傷墮長命之者與其百歲夜消其半餘有五十年在醉酒疾病不知作人以減五歲小時愚癡十五年中未知禮儀年過八十老鈍無智耳聾目冥無有法則復減二十年已九十年過餘有十歲之中多諸憂愁天下欲亂時亦愁天下旱時亦愁天下大水亦愁天下大霜亦愁天下不熟亦愁室家內外多諸病痛亦愁持家財物治生恐失亦愁官家百調未輸亦愁家人遭縣官事閉繫牢獄未知出期亦愁兄弟妻子遠行未歸亦愁居家窮寒無有衣食亦愁比舍村落有事亦愁社󰑶不辦亦愁室家死亡無有財物殯葬亦愁至春時種作無有犁牛亦愁如是種種憂悲常無樂時至其節日共相集聚應當歡樂方共悲涕相向此是苦不答曰實是大苦爾時五王及諸群臣會中數千萬人聞說諸苦諦心開意悟即得須陀洹道皆大歡喜作禮而去四王俱白普安王言大王真是大權菩薩化噵我等令得道跡大王之恩我本觀諸宮殿心情愛著不能遠離今覩宮殿如視穢廁無可愛者即捨王位付弟出家為道修諸功德日日不惓
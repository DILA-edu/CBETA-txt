若夫神妙無方非籌算能測至理凝邈豈繩準所知寔乃常道無言有崖斯絕安可憑諸天縱窺其窅冥者乎至於五門六度之源半字一乘之教九流百氏之目三洞四檢之文苟可以經緯闡其圖可以心力到其境者英猷茂實代有人焉法琳法師者俗姓陳頴川人晉司空群之後也自梁及陳世傳纓冕爰祖及伯累葉儒宗法師少學三論名聞朝野長該眾典聲振殊俗威儀肅穆介節淹通留連清翰發擿微隱比地方春藏用顯仁之量如愚若訥外闇內明之功固能智周測海道亞彌天豈止操類山濤神侔庾亮而已爾其文情乃典而不野麗而有則猶八音之並奏等五色以相宣道行則納正見於三空拯群迷於八苦既學博而心下亦守卑而調高實釋種之梁棟蓋人倫之羽儀者矣加以賬乏扶危先人後已重風光之拂照林牖愛山水之負帶煙霞願力是融晦迹肥遯以隋開皇之末隱於青溪山之鬼谷洞焉逈搆巖崖則蔽虧日月空飛戶牖則吐納風雲其間採五芝而偃仰遊八禪而寢息餌松朮於溪㵎披薜茘於山阿皆合掌歸依摩頂問道經行恬靜十有餘年然其疊嶂危岑長松巨壑野老之所棲盤古賢之所遊踐莫不身至目覩攀穴指歸仍撰青溪山記一卷見行於世太史令傅奕學業庸淺識慮非長乃穿鑿短篇憑陵正覺將恐震茲布鼓竊比雷門中庸之人頗成阻惑法師愍彼昆虫又撰破邪論一卷雖知虞衛同奏表異者九成蠅驥並馳見奇者千里終須朱紫各色清濁分流訶以凡測聖之釁責以俗校真之咎引文證理非道則儒曲致深情指的周密莫不轍亂旗靡瓦解氷銷入室有操矛之圖厥角無容頭之地於是傳寫不窮流布長世若披雲而見日同迷縱而得道法師著述之性速而且理凡厥勒成多所遺逸今散採所得詩賦碑誌讚頌箴誡記傳啟論及三教系譜釋老宗源等合成三十卷法師與余情敦淡水義等金蘭雖服制異宜風期是篤輒以藤綆聯彼珪璋編為次第其詞云爾法琳啟緬尋三元五運之肇天皇人帝之興龜圖鳥篆之文金版丹笥之典六衡九光之度百家萬卷之書莫不導人倫信義之風述勛華周孔之教統其要也未達生死之源陳其理也不出有無之域豈若五分法身三明種智湛然常樂何變何遷邈矣真如非生非滅而能道資萬有慈被百靈啟解脫彼岸之津開究竟無為之府拔群生於見海之外救諸子於火宅之中但化隔葱河千有餘載教流漢土六百許年龕塔相望神人接踵所以道安登秦帝之輦僧會上吳主之車高座法師能陳八正浮圖和上巧說五乘化洽九州福霑三世其為利物此之謂歟有隋褫運戎馬生郊災起四兇毒流百姓慧燈既隱法雨將收賴我大唐上應乾心下協黎願補天以麗三象紐地以安五嶽生民蒙再造之恩釋門荷中興之賜方欣六茲五常四彼三皇反淳朴之風行無為之化竊見傅奕所上誹毀之事在司既不施行奕乃公然遠近流布人間酒席競為戲談有累清風寔穢華俗長物邪見損國福田理不可也伏惟殿下往藉三歸久資十善赴蒼生之望膺大寶之期道叶隆平德光副后發洊雷之響則蟄戶俱開啟明離之暉則幽衢並鏡赫矣允矣難得名矣固以漢光重世周卜永年復能降意福門迴情勝境津梁在念牆塹為心伏願折邪見幢然正法炬像化攸寄深幸茲乎不住憤懣惄焉之志謹上破邪論二卷塵黷威嚴伏增悚息謹啟武德五年正月二十七日濟法寺沙門釋法琳啟臣奕言臣聞羲農軒頊治合李老之風虞夏湯姬政符周孔之教雖可聖有先後道德不別君有沿革治術尚同竊聞八十老父擊壤而歌十五少童鼓腹為樂耕能讓畔路不拾遺孝子承家忠臣滿國然國君有難則殉命以報讎父母有痾則終身以側侍豈非曾參閔子之友庠序成林墨翟耿恭之儔相來羽翊乃有守道含德無欲無求寵辱若驚職參朝位荊山鼎上攀附昇龍緱氏壇邊相從駕鶴瑤池王母之使具禮來朝碧海無夷之神周行謁帝所以然者當此之時共尊李孔之教而無胡佛故也自漢明夜寢金人入夢傅毅對詔辯曰胡神後漢中原未之有信魏晉夷虜信者一分笮融託佛齋而起逆逃竄江東呂光假征胡而叛君峙立西土降斯已後妖胡滋盛太半雜華搢紳門裏翻受禿丁邪戒儒士學中倒說妖胡浪語曲類哇歌聽之喪本臭同鮑肆過者失香兼復廣置伽藍壯麗非一勞役工匠獨坐泥胡撞華夏之鴻鐘集蕃僧之偽眾動淳民之耳目索營私之貨賄女工羅綺剪作淫祀之幡巧匠金銀散彫舍利之塚粳梁麵米橫設僧尼之會香油蠟燭抂照胡神之堂剝削民財割截國貯朝廷貴臣曾不一悟良可痛哉伏惟陛下定天門之開闔更新寶位通萬物之屯否再育黔黎布李老無為之風而人民自化執孔丘愛敬之禮而天下孝慈且佛之經教妄說罪福軍民逃役剃髮隱中不事二親專行十惡歲月不除姦偽踰甚臣閱覽書契爰自庖犧至於漢高二十九代四百餘君但聞郊祀上帝官治民察未見寺堂銅像建社寧邦請胡佛邪教退還天竺凡是沙門放歸桑梓令逃課之黨普樂輸租避役之曹恒忻効力勿度禿小長揖國家自足忠臣宿衛宗廟則大唐廓定作造化之主百姓無事為犧皇之民臣奕誠惶誠恐謹上益國利民事十有一條如左謹言武德四年六月二十日朝散大夫行太史令臣傅奕上奏沙門法琳等啟琳聞情切者其聲必哀理正者其言必直是以窮子念達其言勞人願歌其事何者竊見大業末年天下喪亂二儀𥖨黷四海沸騰波振塵飛丘焚原燎五馬絕浮江之路七童有平壘之歌烽燧時警羽檄競馳關塞多虞刁斗不息道消德亂運盡數窮轉輸寔繁頭會箕斂積屍如莽流血為川人不聊生物亦勞止控告無所投骸莫從百姓苦其倒懸萬國困其無主豈圖法輪絕響正教凌夷聖上興弔俗之心順昊天之命爰舉義旗平一區宇當時道俗蒙賴華戎胥悅於是叶天地而通八風測陰陽而調四序和邦國敘人倫功蓋補天神侔立極降雲雨而生育開日月而照臨發之以聲明紀之以文物恩霑行葦施洽蟲魚方欲重述九疇再敷五教興石渠之學布庠序之風遠紹軒羲近同文景功業永隆不知手之舞之足之蹈之者矣竊見傅奕所上之事披覽未遍五內分崩尋讀始周六情破裂嗚呼邪言惑正魔辯逼真猶不足聞諸下愚況欲上干天聽但奕職居時要物望所知何容不近人情無辜起惡然其文言淺陋事理不祥辱先王之典謨傷人倫之風軌何者夫人不言言必有中夫子曰一言合理則天下歸之一事乖常則妻子背叛觀奕所上之事括其大都窮其始末乃罔冐闕廷處多毀辱聖人甚切如奕此意本欲因茲自媒苟求進達實未能益國利人意是惑弄朝野然陛下應天順時握圖授籙赴萬國之心當一人之慶扶危救世之力夷兇靜亂之功固以威蓋前王聲高往帝爰復存心三寶留意福田預是出家之人莫不感戴天澤但由僧等不能遵奉戒行酬報國恩無識之徒非違造罪致令傅奕陳此惡言躄踊痛心投骸無地然僧尼有罪甘受極刑恨奕輕辱聖人言詞切害深恐邪見之者因此行非案春秋云魯莊公七年夏四月恒星不現夜明如日即佛生時之瑞應也然佛有真應二身權實兩智三明八解五眼六通神日不可思議法號心行處滅其道也運眾聖於泥洹其力也接下凡於苦海自後漢明帝永平三年夢見金人已來像教東流靈瑞非一具在漢魏諸史姚石等書至如道安道立之輩圖澄羅什之流並有高行深解當世名僧盡被君王識知貴勝崇重自五百餘年已來寺塔遍於九州僧尼溢於三輔並由時君敬信朝野歸心像教興行於今不絕者寔荷人王之力也世間君臣父子猶謂恩澤難酬昊天不報況佛是眾生出世慈父又為凡聖良醫欲抑而挫之罪而辱之理不可也尋如來智出有無豈三皇能測力苞造化非二儀可方列子云昔商太宰嚭問孔丘曰夫子聖人歟孔子對曰丘博識強記非聖人也又問三王聖人歟對曰三王善用智勇聖非丘所知又問五帝聖人歟對曰五帝善用仁信聖亦非丘所知又問三皇聖人歟對曰三皇善用時正聖亦非丘所知太宰大駭曰然則孰為聖人乎夫子動容有間曰西方之人有聖者焉不治而不亂不言而自信不化而自行蕩蕩乎民無能名焉若三皇五帝必是大聖孔丘豈容隱而不說便有匿聖之愆以此校量推佛為大聖也老子西昇經云吾師化遊天竺善入泥洹符子云老氏之師名釋迦文直就孔老經書師敬佛處文證不少豈奕一人所能謗讟昔公孫龍著堅白論罪三皇非五帝至今讀之人猶切齒已為前監良可悲夫主上至聖欽明方欲放馬休牛軾閭封墓興皇王之風開釋老之化狂簡之說尤可焚之若言帝王無佛則大治年長有佛則虐政祚短者案堯舜獨治不及子孫夏殷周秦王政數改蕭牆內起逆亂相尋爾時無佛何因運短但琳預居堯世日用莫知在外見不穩便事恐蕃國遠聞謂華夏無識夫子曰言滿天下無口過行滿天下無怨惡言之者欲使無罪聞之者足以自誡傅奕出言不遜聞者悉驚有穢國風特損華俗謹錄丹欵冐以啟聞伏惟大王殿下天挺英靈自然岐嶷風神頴越器局含弘好善為樂邁彼東平溫易是歡更方西楚加以阿衡百揆式序六條德既褰羅仁兼裂網開康莊之第坐荀卿之賓起脩竹之園醼文雅之客莫不詩極緣情而賦窮體物信可譽形朝野美貫前英者焉但琳等內顧闕如方圓寡用念傅奕下愚之甚媿凡僧禿丁之呵惡之極也罪莫大焉自尊盧赫胥已來天地開闢之後未有如奕之狂悖也不任斷骨痛心之至謹錄奕害事輒述鄙詞件答如左塵黷威嚴伏增殞絕謹啟武德五年正月十二日濟法寺沙門釋法琳啟奕云海內勤王者少樂弘者多乃外事胡佛內生邪見剪剃髮膚迴換衣服出臣子之門入僧尼之戶立謁王庭坐看膝下不忠不孝聚結連房且佛在西域言妖路遠捨親逐財畏壯慢老重富強而輕貧弱愛少美而賤耆年以幻惑而作藝能以矯誑而為宗旨然佛為一姓之家鬼也作鬼不兼他族豈可催驅生漢供給死胡何期大甚可謂賤此明珠貴彼魚目違離嚴父而敬他人何有跪十個泥胡而為卿相置一盆殘飯得作帝王據佛邪說不近人情且佛猾稽大言不及旃孟奢侈造作罪深桀紂入家破家入國破國者對曰夫出家者內辭親愛外捨官榮志求無上菩提願出生死苦海所以棄朝宗之服披福田之衣行道以報四恩立德以資三有此其大意也若言佛為胡鬼僧是禿丁者案孔老經書漢魏已來內外史籍略引孔老師敬佛處文證如左以答邪人冀其伏罪道士法輪經言若見沙門思念無量願早出身以習佛真又云若見佛圖思念無量當願一切普入法門太上清淨消魔寶真安志智慧本願大戒上品經四十九願云若見沙門尼當願一切明解法度得道如佛老子昇玄經云天尊告道陵使往東方詣佛受法道士張陵別傳云陵在鵠鳴山中供養金像轉讀佛經昇玄經又云東方如來遣善勝大士詣太上曰如來聞子為張陵說法故遣我來看子語張陵曰卿隨我往詣佛所當令子得見所未見聞所未聞陵即禮大士隨往佛所老子西昇經云吾師化遊天竺善入泥洹智慧觀身大戒經云道學當念遊大梵流影宮禮佛昇玄經云若有沙門欲來聽經觀齋供主不得計飲食費遏截不聽當推置上座道士經師自在其下昇玄經又云道士設齋供若比丘來者可推為上座好設供養道士經師自在其下若沙門尼來聽法者當隱處安置推為上座供主如法供養不得遮止化胡經云願採優曇花願燒栴檀香供養千佛身稽首禮定光又云佛生何以晚泥洹一何早不見釋迦文心中常懊惱靈寶消魔安志經云道以齋為先勤行當作佛故設大法橋普度諸人物老子大權菩薩經云老子是迦葉菩薩化遊震旦靈寶法輪經云葛仙公生始數日有外國沙門見仙公兩手抱持而語仙公父母曰此兒是西方善思菩薩今來漢地教化眾生當遊仙道白日昇天仙公自語子弟云吾師姓波閱宗字維那訶西域人也仙人請問眾聖難經云葛仙公告弟子曰吾昔與釋道微竺法開張太鄭思遠等四人同時發願道微法開等二人願為沙門張太鄭思遠願為道士仙公起居注云于時生在葛尚書家尚書年逾八十始有此一子時有沙門自稱天竺僧於市大買香市人怪問僧曰我昨夜夢見善思菩薩下生葛尚書家吾將此香浴之到生時僧至燒香右遶七匝沐浴而止仙公請問上品經云與沙門道士言則志於道上品大戒經校量功德品云施佛塔廟得千倍報布施沙門得百倍報昇玄內教經云或復有人平常之時不肯作福見沙門道士說法勸善了無從意智慧本願大戒上品經曰施散佛僧中食塔寺一錢已上皆二萬四千倍報功多報多世世賢明玩好不絕七祖皆得入無量佛國仙公請問經下云復有凡人行是功德願為沙門道士大博至後生便為沙門大學佛經為眾法師復有一人見沙門道士齋靜讀經乃笑之曰彼向空吟經欲何希耶虛腹日中一食此罪人耳道士乃慈心喻之故執意不釋死入地獄考毒五苦仙公請問經云高上老子曰上古之時人民純樸各懷道德虛心玄寂無為為事此風既散百競煙起萬流分析姦巧互改愚智相陵鬼神執威眾聖並出制作教化唯令民修善自守是以有五經儒俗之業道佛各歎其教大歸善也太上靈寶洞玄真一勸誡法輪妙經云吾歷觀諸大從無數劫來見諸道士百姓子男女人已得無上正真之道高仙真人自然十方佛皆受前世勤苦求道不可稱計法輪妙經云道言夫輪轉不滅得還生人中大智慧明達者從無數劫學已成真人高仙自然十方佛者莫不從行業所致制身定志坐禪思微右錄道經師敬佛文如前周書異記云周昭王即位二十四年甲寅歲四月八日江河泉池忽然泛漲井水並皆溢出宮殿入舍山川大地咸悉震動其夜五色光氣入貫太微遍於西方盡作青紅色周昭王問太史蘇由曰是何祥也蘇由對曰有大聖人生在西方故現此瑞昭王曰於天下何如蘇由曰即時無他一千年外聲教被及此土昭王即遣人鐫石記之埋在南郊天祠前當此之時佛初生王宮也穆王即位三十二年見西方數有光氣先聞蘇由所記知西方有聖人處世穆王不達其理恐非周道所宜即與相國呂侯西入會諸侯於塗山以攘光變當此之時佛久已處世穆王五十二年壬申歲二月十五日平旦暴風忽起發損人舍傷折樹木山川大地皆悉震動午後天陰雲黑西方有白虹十二道南北通過連夜不滅穆王問太史扈多曰是何徵也扈多對曰西方有聖人滅度衰相現耳穆王大悅曰朕常懼於彼今將滅度朕何憂也當此之時佛入涅槃也史錄曰商太宰嚭問於孔子曰孰為聖人乎孔子對曰西方之人有聖者焉不治而不亂不言而自信不化而自行蕩蕩乎民無能名焉右錄孔書稱歎佛文如前正信對曰書云見善如不及見惡如探湯然太上貴德其次立言德欲使人歸言欲使人信汝無德庇身出言損化輕侮大聖豈為人乎但孔老聖人尚自稱揚三寶令道士等敬讓僧尼汝既稟承孔老為師何以違背師教誹毀聖尊符子曰老氏之師名釋迦文子書牟子二卷盛論佛法內典天地經曰佛遣三聖化彼東土迦葉菩薩彼稱老子清淨法行經云佛遣三弟子震旦教化儒童菩薩彼稱孔丘光淨菩薩彼云顏回摩訶迦葉彼稱老子案前漢孝武帝元狩中霍去病討凶奴至皋蘭過居延山獲昆耶休屠王等將其眾五萬來降獲其金人率長丈餘列之於甘泉宮武帝以為大神燒香禮拜及開西域遣張騫使大夏還云有身毒國身毒國一名天竺始聞浮圖之教魏書云漢武得金人不祭祀但燒香禮拜而已此則佛教流通之漸也漢哀帝元壽元年使景憲往大月氏國因誦浮圖經還漢當時稍行浮圖齋戒至章帝時楚王英好為浮圖齋戒奉黃縑白紈三十疋以贖愆詔報楚王尚浮圖之仁祀潔齋三月與神為誓信也桓帝時襄楷言佛陀黃老以諫主上欲令好生惡殺少嗜欲尚無為後漢書孝明帝永平三年上夢金人項佩日月光飛行殿前顧問群臣通人傅毅對曰臣聞西域有神其名曰佛陛下所見得無是乎帝遣郎中蔡愔中郎將秦景博士王遵等使於天竺而圖其形像愔仍與沙門攝摩騰竺法蘭東還洛陽中國有沙門自此始也後漢郊祀志曰佛者漢言覺將以覺悟群生也統其教以修善慈心為主不殺生類專務清淨其精者為沙門漢言息心剃髮去家絕情洗欲而歸於無為也又以人死精神不滅隨後受形所行善惡後生皆有報應所貴行善修道以練其精神練而不已以至無生而得為佛也身長丈六黃金色項中佩日月光變化無常無所不入故能化通萬物而大濟群生也有經書數千卷以虛無為宗苞羅精麁無所不統善為宏闊勝大之言所求在一體之內所明在視聽之外歸於玄微深遠難得而測故王公大人觀生死報應之際莫不懅然自失也魏書云蔡愔得佛經四十二章及釋迦立像明帝令畫工圖寫像形置於清涼臺及顯節陵上經文緘於蘭臺石室愔之還也以白馬負經而來漢因立白馬寺於洛陽雍門西其經旨不抵言生生之類皆因行業而起有過去當今未來三世也其修道階次心行等級非一皆緣淺以至深藉微以為著率在於積仁順蠲嗜欲習虛靜而成通照也其始修心則依佛法僧受三歸也三歸如君子之三畏又有五戒斷殺盜婬妄語飲酒大意與仁義禮智信同云奉持之則生人天勝處離鬼畜諸苦言善惡之處凡有六道在其防心正身口斷妄語總謂之十善道也能具此者近獲天報遠得菩提四月八日夜從母右脇而生當周昭魯莊之世姿相超異者三十二種天降嘉瑞以應之亦三十二佛既去世弟子等以香木焚身靈骨分碎大小如粒其色紅白擊之不壞焚之不燋每有光明神驗滅後百一十六年有阿育王以神力分佛舍利使於諸鬼神造八萬四千寶塔今洛陽彭城扶風蜀郡姑臧臨淄等皆有塔焉並有神異也漢法本內傳云明帝遣郎中蔡愔中郎將秦景博士王遵等一十八人至天竺國與攝摩騰等將釋迦立像是優填王第四師所作還明帝問摩騰曰法王出世何以化不及此摩騰對曰迦毘羅衛國者是三千大千世界百億日月之中心三世諸佛皆從彼生不問天龍鬼神有願行力者皆生於彼受佛正化咸得悟道餘處眾生無緣感佛佛不往也佛雖不往光明及處或五百年或一千年一千年外皆有聖人傳佛聲教而教化之永平十四年正月一日五岳諸山道士朝正之次互相命云至尊棄我道法遠求胡教我等今因朝次各將太上天尊所制經書盡己之所能共上一表曰五岳十八山觀太上三洞弟子道士褚善信等六百九十人死罪上言臣聞太上無形無名無極無上虛無自然大道元首自從造化道德從生無上無為之尊自然之父上古同遵百王不易今陛下道邁羲皇德過堯舜光澤四海八表歸仁臣等竊承陛下棄本逐末求教西域臣觀西域所事者既是胡神所說者不參華夏復請胡人令翻其語託同似漢臣等思忖陛下雖翻得此語恐非大道如不依信願陛下恕臣等罪聽與驗試臣等五岳諸山道士多有聰明智慧博通經典從元皇已來太上經行悉能曉了太虛符呪並皆明達或有吞符餌氣或有策使鬼神或有入火不燒或有履水不溺或有白日昇天或有隱形於地至於方藥法術無有不能者願陛下許臣等得與比校一則聖上意安二則得辯真偽三則大道有歸四則不亂華俗臣等若比對不如任上重決若臣等比對有勝乞除虛偽勅遣尚書令宋庠引入長樂宮詔此月十五日大集白馬寺南門外道士等共置三壇壇別開二十四門南岳道士褚善信等七十人將靈寶真文太上玉決崆峒靈章昇玄步虛太上左仙人請問自然五稱諸天內音等經合一百三卷華岳道士劉正念等七十人將智慧定志智慧上品戒仙人請問本行因緣明真科等六十二卷恒岳道士桓文度等七十人將本業上品法科罪福明真科齋儀太上洞玄真文合八十卷岱岳道士焦得心等七十人將諸天靈書度命九天生神章太上說極太虛自然滅度五練生屍度自然劵儀合八十五卷嵩岳道士呂慧通等一百四十人將太上安志上品三元品誡太極左仙公神仙本起內傳服御五牙立成朝夕朝禮儀九十五卷霍山天目山五臺山白鹿山合十八山諸山觀道士祁文信等二百七十人將太極真人敷靈寶文太上洞玄靈寶天文及五符經步虛文神仙藥法屍解品上天符錄勅禁合八十四卷都合五百六十九卷置之西壇茅成子許成子列子黃子老子莊子惠子合二十七家諸子經書總有二百三十五卷置之中壇饌食奠祀百神置之東壇明帝設七寶行殿在白馬寺南門外道西置佛舍利及經像十五日齋訖道士等即以紫荻和栴檀沈水香積遶西壇經教上啼泣啟告曰臣等上啟太上無極大道元始天尊眾仙百靈今胡神亂夏人主信邪正教失蹤玄風墜緒臣等謹依三五步剛之法敢以置經壇上以火取驗欲開曉未聞以辯真偽便放火燒經經從火化悉成灰燼道士等見火焚經心大驚怖先時昇天者不復能昇先時隱形者不復能隱先時入火者不復能入先善禁呪者呼策不應先有種種功能者無一可驗諸道士等大生慚愧爾時太傅張衍語褚信曰卿今所試無驗即是虛妄宜就西域真法褚信不答南岳道士費叔才在眾自憾而死時佛舍利光明五色直上空中旋環如蓋遍覆大眾映蔽日輪摩騰法師先得阿羅漢果以慈善力涌身高飛行臥空中神化自在還坐本處怡然而住于時天雨寶花在於佛殿及眾僧上又聞天中諸樂之音感動人情大眾觀悅歎未曾有法蘭法師於大眾中即說偈言狐非師子類燈非日月光池無巨海納丘非嵩岳嶸法雲垂世界善種得開萌顯通希有法處處化群生於時大眾圍遶蘭法師數百餘重法師復出梵音歎佛功德亦令大眾稱揚三寶讚述法僧或說人天地獄因緣或說小乘阿毘曇或說大乘摩訶衍或說懺悔滅罪或說出家功德時司空陽城侯劉善峻官人民庶及婦女等發心出家四岳諸山道士呂惠通等六百二十人出家五品已上九十三人出家九品已上鎮遠將軍姜苟兒等一百七十五人出家京都治下民張子尚等二百七十人出家明帝後宮陰夫人王婕妤等一百九十人出家京都婦女阿潘等一百二十一人出家十六日帝共大臣文武數百人與出家者剃髮日日設供夜夜燃燈作種種伎樂比至三十日法衣瓶鉢悉皆施訖即立十寺城外七寺城內三寺七寺安僧三寺安尼漢之佛法從此興焉漢法本內傳凡有五卷第一卷第二卷第三卷第四卷第五卷案玄通記云後漢桓帝建和三年己丑之歲有沙門安清是安息國王太子捨國出家意存遊化至洛陽譯出眾經魏書云文帝黃初三年壬寅之歲有沙門曇摩迦羅至許都譯出戒律侍中傅毅漢法王異記云周昭王二十七年丁巳歲佛生吳書曰吳主孫權赤烏四年辛酉之歲有沙門康僧會是康居國大丞相之長子初達吳地營立茅茨設像行道吳人初見謂之妖異有司奏聞吳主問曰佛有何神驗也僧會答曰佛晦靈迹出餘千載遺有舍利應現無方吳主曰若得舍利當為起塔經三七日遂獲舍利五色曜天剖之逾堅燒之不然光明出火作大蓮華照曜宮殿吳主嘆異信心乃發因造建初寺度人出家吳主問尚書令都卿侯闞澤曰漢明帝已來凡有幾年闞澤對曰從永平十年至今赤烏四年合一百七十五年吳主曰佛教入漢既久何緣始至江東闞澤對曰永平十四年五岳道士與摩騰捔力之時道士不如南岳道士褚善信費叔才等在會自憾而死門徒子弟歸葬南岳不預出家無人流布後遭漢政陵遲兵戎不息經今多載始得興行吳主又曰孔丘老子得與佛比對以不闞澤對曰臣尋魯孔丘者英才誕秀聖德不群世號素王制作經典訓獎周道教化來葉師儒之風澤潤今古亦有逸民如許成子呂成子原陽子莊子老子等百家子書皆修身自翫放暢山谷縱大其志學歸淡泊事乖人倫長幼之節亦非安世治民之風至漢景帝以黃子老子義體尤深改子為經始立道學勅令朝野悉諷誦焉若將孔老二家遠方佛法遠則遠矣所以然者孔老設教法天制用不敢違天諸佛設教天法奉行不敢違佛以此言之實非比對明矣吳主大喜用澤為太子太傅魏明帝曾欲壞宮西浮圖外國沙門乃金盤盛水置於殿前以舍利投水乃有五色光起帝加歎異乃於道東作周閭百間以為精舍元魏太祖天興元年下詔曰夫佛法之興其來遠矣濟益之功冥及存沒神蹤遺軌信可依憑有勅於京邑建飾容範修整宮舍令信向之徒有所居止是歲始作五級佛圖𡺸闍崛山及須彌山殿加以飾繢別構講堂禪室及沙門坐處莫不具焉撿史籍通儒並稱佛法盡善也盡美也邪見何緣自招逆罪魏世祖即位亦遵太祖太宗之業每引高德沙門與共談論於四月八日舉諸佛像行於廣衢帝親御門樓散花禮敬沙門慧始甚有神異赫連昌破長安曰慧始身被白刃而體不傷五十餘年未嘗寢臥跣行泥塗初不污足色逾鮮白世號之白脚阿練若時主敬重大興佛法死十餘年儼然不變魏太武時崔皓為司徒尤不信佛每與帝言恒加誹毀因蓋吳作亂關中浩便進說因廢佛法道士天師寇謙之苦與皓諍皓不肯從謙之謂曰卿從今年受戮滅門矣於後太武通身發瘡痛苦難忍群臣議云崔皓邪佞毀除佛像陛下所患必由此來皓後果伏誅備加五刑豈非積惡受殃可愍之甚然元魏君臨凡一十七帝一百七十九年唯七八年中佛法淪廢自餘光顯不可具陳興光元年於五級大寺及大祖已下五帝鑄像五軀各長一丈六尺用金二十五萬斤太和元年於方山太祖營壘之處建思遠寺正光元年歲次庚子七月明帝加朝服大赦天下二十三日請僧尼道士女官在前殿設齋齋訖帝遣侍中劉騰宣勅請法師等與道士論議以釋弟子疑網爾時清通觀道士姜斌與融覺寺法師曇謨最對論帝問曰佛與老子同時以不姜斌對曰老子西入化胡佛時以充侍者明是同時法師問曰何以得知姜斌曰案老子開天經是以得知法師問曰老子當周何王幾年而生當周何王幾年西入姜斌曰當周定王即位三年乙卯之歲於楚國陳郡苦縣厲鄉曲仁里九月十四日夜子時生當周簡王即位四年丁丑之歲事周為守藏史當周簡王即位十三年景戌之歲遷為太史當周敬王即位元年庚辰之歲年八十五見周德陵遲遂與散關令尹喜西入化胡此足明矣法師報云佛當周昭王二十四年四月八日生穆王五十二年二月十五日滅度計入涅槃經三百四十五年始到定王三年老子方生生已年八十五至敬王元年凡經四百二十五年始與尹喜西遁此則年月懸殊所說不同無乃謬乎姜斌曰若佛生當周昭王之時出何文記法師對曰出周書異記并漢法本內傳並有明文斌曰孔子既是制法聖人當時於佛逈無文記法師對曰仁者識同管見闚覽不弘遠案孔子有三備十經謂天地人佛之文言出在中備仁者善自披究足得開曉姜斌曰孔子聖人不言而知何假卜乎法師對曰唯佛是眾聖之王四生上首達一切眾生前後二際吉凶終始不假卜觀自餘聖人雖曉未然之理必藉蓍龜以通靈卦也明帝即遣侍中尚書令元又宣勅語道士云姜斌論無宗旨問斌開天經何處得來是誰所說即遣中書侍郎魏收尚書郎祖瑩等就觀取經帝令官人議之太尉丹陽王蕭綜太傅李寔衛尉卿許伯桃吏部尚書刑巒散騎常侍溫子昇等一百七十人讀訖奏云老子止著五千文更無餘說臣等所議姜斌罪當惑眾帝時加斌極刑三藏法師菩提流支苦諫乃止配徒馬邑自興光之後京內及四方諸寺新舊有六千四百七十八所僧尼七萬七千二百五十八人以鷹師曹為報德寺考魏有天下至於禪讓佛經通流大集中國凡四百一十五部合一千九百一十九卷略計僧尼二百萬人寺有三萬餘所時世隆平人民豐樂僧尼甚眾曾無逆人洎永嘉南遷迄于陳世三百許年像教東興未之盛也出好名德利益倍多光讚時君网有凶黨奕云僧尼六十已下簡使作民則兵強人眾奕云寺多僧眾損費為甚但是寺舍請給孤老貧民無宅義士三萬戶州唯置一寺草堂土塔以安經像遣胡僧二人傳示胡法奕云西域胡者惡泥而生便事泥瓦今猶毛臊人面而獸心土梟道人驢騾四色貪逆之惡種佛生西方非中國之正俗蓋妖魅之邪氣也奕云庖犧已下二十九代父子君臣立忠立孝守道履德生長神州得華夏正氣人皆淳樸以世無佛故也奕云秦起秦仲三十五世六百三十八年奕云帝王無佛則大治年長有佛則虐政祚短自庖犧已下二十九代而無佛法君明臣忠國祚長久奕云未有佛法已前人民淳和世無纂逆奕云佛來漢地有損無益奕云趙建武時有道人張光反梁武時僧光反況今僧尼二十萬眾早須廢省一答廢省僧尼事者對曰夫形迹易察而真偽難明自非久處未可知矣昔遠法師答桓玄書云經教所述凡有三科一者禪思入微二者諷味遺典三者興建福業然有興福之人不存禁戒而迹非阿練者或有多誦經文諷詠不絕而不能暢說義理者或有年已宿長雖無三科可紀而體性貞正不犯大非者以此較量取捨難辯案出家功德經云度一人出家勝起寶塔至于梵天何者人能弘道自利利他潔己立身住持三寶津梁七世資益國家諸有罪者依法繩治無過者為國行道一答毀寺給民草堂安像對曰法流漢地五百餘年寺舍僧尼積世來有龕塔堂殿皆是先代興營房宇門廊都由信心起造或為存沒二親及往生七世求將來勝報種現在福田咸出彼好心非佛僧課造書云成功不毀故鄭子產不毀伯予之廟夫子謂之仁人況佛為三世良田四生父母唯可供養不可毀除佛雖去世法付人王伏惟陛下再造生民重興佛道即是如來大檀越主請遵漢明永平之化近同文帝開皇之時一答西域胡者人面獸心貪逆惡種佛生西方妖魅邪氣者對曰案史記歷帝王儉目錄及陶隱居年紀等云庖犧氏蛇身人首大庭氏人身牛頭女媧氏亦蛇身人頭秦仲衍鳥身人面夏禹出於東夷文王生於西羌簡狄吞燕卵而生契伯禹剖母胸背而生伊尹託自空桑元氏魏主亦生夷狄然並應天明命出震乘時或南面稱孤或君臨萬國雖可生處僻陋形貌鄙麁而各御天威俱懷聖德老子亦託牧母生自下凡何得以所出庸賤而無聖者乎子曰君子居之何陋之有信哉斯言也僉曰有道則尊豈簡高下故知聖應無方隨機而見尋釋迦祖禰蓋千代輪王之孫剎利王之太子期兆斯赴物感則形出三千世界之中央南閻浮提之大國垂教設方但以利益眾生為本若言生在羌胡出自戎虜便為惡者太昊文命皆非聖人老子文王不足師敬案地理志西域傳言西胡者但是葱嶺已東三十六國不關天竺佛生之地若知而妄說何罪之深若不知浪言死有餘責一答庖犧已下二十九代父子君臣立忠立孝守道履德稟華夏正氣者對曰史記淮南眾書等云黃帝時蚩尤銅頭鐵額作亂天下與黃帝戰于阪泉以登帝位蚩尤逆命復戰涿鹿之野凡經五十二載顓頊時又誅三苗於左洞庭又彭蠡汲塚竹書云舜囚堯於平陽取之帝位今見有囚堯城堯又與有苗戰於丹水之浦堯上射九日落其烏羽楚詞云十日代出流金礫石繳大風於青丘斯脩蛇於洞庭戮封豕於大澤殺九癭於汹水尚書云洪水滔天懷山襄陵黎民阻饑百姓昏墊禹時百姓各以其心而柏谷子退耕於野三苗不修德政禹親滅之夏桀之君左河濟右太華伊闕在其南羊腸背其北焚皇圖殺龍逢囚成湯縱末嬉修政不仁湯放滅之湯凡九征二十七戰大旱七年河洛竭流銷金爛石高宗伐鬼方三年殷紂辛迷惑姐已恣十惡之害流五虐之刑剖賢人之心刳孕婦之腹囚文王禁箕子周武王伐紂於牧野血流漂杵誅之鹿臺王親射紂躬懸頭太白之旗而夷齊非之不食其粟孔子曰武盡美矣未盡善也武王之世三監作亂成王之日三叔流言宣王六月出征詩云薄伐獫狁至于太原采薇遣戍役云北有獫狁之難西有昆夷之患采芭又云宣王南征信士曰上來所道並是三皇已下三王之時必能守道履德懷忠奉孝爾時無佛足可清平何為世世興師兵戈不息至於毒流百姓殃及無辜乃為姚石慕容永嘉之世豈名蕩蕩無為之時邪見失言一何謬矣答秦仲已下三十五世六百餘年者對曰史記云自殷已前諸侯不可得而譜為多失次等年代難知故尚書但以甲子為次第而無年月者良以史闕不記也邪見乃云於秦仲迄于二世有六百餘年者一往似長出何的證按春秋已前秦本未有春秋已來始有秦伯當春秋時秦雖漸󰊉但是周之小邑孝王之世令非子放馬於汧渭之間不承天命未有正朔曾孫秦仲宣王之世始受車馬為侍御之臣仲孫襄公以送平王東遷進爵為伯文公已下始見史記自茲訖滅不過二百餘年史記竹書及陶公年紀等皆云秦無曆數周世陪臣故隱居列之在諸侯之下何因得有年紀續至胡亥史記但厲公列之一百一年終乎二世縱有年代皆附春秋自無別記𧹞王之末秦昭襄王因周微弱始滅周國僭號稱王諸史相承秦唯五世四十九年齊祕書楊玢史目云秦自始封至滅凡三十五世六百餘年者蓋取始封秦號經六百餘年非󰊉統中國經多年也邪見乃延秦短祚冐上長年一何虛妄哉答帝王無佛年長有佛祚短自庖犧已下爰至漢高二十九代君明臣忠者對曰何故庖犧獨治不及子孫堯舜二君位居五帝堯則翼善傳聖舜則仁盛聖明如尚書二典論其化民治道功業最高民無能名則天之明君也堯又廢兄自立其子丹朱不肖舜則父頑母嚚並止一身不能及嗣爾時無佛何不世世相傳遽早磨滅隱居年紀云夏禹治五年羿篡十五年浞篡十二年睪十一年夏癸五十二年又對曰書云舜禹之有天下巍巍乎其有成功煥乎其有文章大禹謨云禹能卑宮菲食皂帳綈衣而盡力於溝洫為民治水於民有功若皇天輔德何為天祚不永止治九年勘年紀云夏后相及少康之世其臣有窮羿寒浞及風夷淮夷黃夷斟尋等國並相次作亂凡二十六年篡夏自立當時無佛篡逆由誰殷湯治外丁治仲壬治太甲治沃丁治太戊治外壬治沃甲治盤庚治小辛治武乙治祖庚治祖乙治又對曰湯仁不殺開三面之網放夏桀於鳴條甚有仁德爾時無佛何以天曆不長外丁外壬其年轉促尚書云湯行九伐太甲五征伊尹立湯次子勝又立勝弟仲壬又放太甲于桐宮汲塜書云尹自篡立後太甲潛出親殺伊尹而用其子既稱忠樸之世爾時無佛何為亹起蕭牆君臣無道周武王治懿王治僖王治傾王治匡王治元王治烈王治靜王治貞王治悼王治哀王治思王治對曰武王伐紂師渡孟津白魚入舟應天嘉命諡法曰剋定禍亂曰武民賴來穌軾閭封墓休牛放馬治致太平汝言無佛年長何因祚短治十一年懿王僖王更復絕嗣一答佛未出前世無篡逆者對曰何故周烈王弟顯王篡位四十八年悼王立一百一日為庶弟子朝所害敬王弟哀王治三月弟思王外殺之思王治五月小弟考王隗復殺之三王共治一年此出楊玢史目陶公年紀秦五世六君四十九年昭王五年孝文王式襄王楚始皇政胡亥殤帝子嬰又對曰顯王五年秦穆公始󰊉三十四年秦權周政竹書云自仲之前本無年世世紀陶公並云秦是篡君不依德政次第不在五運之限縱年長遠終非帝王以短為長指虛為實有何意見秦時北築備胡偽殺扶蘇矯立二世陳勝蟻聚作亂關東漢時凶奴入塞烽火照甘泉宮南越不賓乃習水戰漢高祖在位惠帝文帝高祖第四子武帝本膠東王景帝第六子孝景帝時吳楚等七國皆反昭帝崩立兄子昌邑王即位二十七日凡有一千一百二十七罪霍光廢之後立宣帝此時無佛何為乃爾後漢凡十二帝一百九十五年光武孝明章帝和帝安帝順帝桓帝靈帝獻帝隱居云自魏黃初元年至蕭齊之末凡二百八十歲拓跋元魏十七君合一百七十九年爾時佛來何故年久對曰後漢書云光武撥亂反正明帝致治昇平民無百里之憂吏無出門之役麒麟入囿神鳳栖桐赤雀文龜蒼烏白鹿嘉瑞備臻兆民胥悅垂沕滑磅𥗔之恩布通天漏泉之澤八方飲化萬國欽風論衡等書並云後漢徵祥不慚周夏汝言有佛祚短何故年長奕云西域胡旦末國兵三百二十人小苑國兵二百人戎盧國兵三百人渠勒國兵三百人依耐國兵三百五十人郁立師國兵三百三十一人單相國兵三十五人孤湖國兵四十五人凡八國胡兵合有一千八百九十一人皆得紹其王業據其土地自相征伐屠戮人國況今大唐僧尼二十萬眾共結胡法足得人心寧可不備預之哉對曰檢漢書西域傳云旦末小苑等八國並是葱嶺已東漢域胡國計去長安不過萬里本非天竺佛生之地又無僧尼在中謀叛縱彼造惡何關此僧但奕狂鬼入心外興邪說虛引往事假謗今賢達者知其浪言愚人必生異見惑亂朝野深可痛哉一答佛來漢地有損無益入家破家入國破國漢明之世佛法始來者大唐聖朝正信君子論曰諸佛大人出俗高士遊涅槃之妙苑住般若之真空不可以言像求不可以情慮揆形同法性壽等太虛但應物現身如水中月所以瞿師見三尺之貌羅漢覩丈六之容大滿虛空小入絲髮隨緣應質化無常儀尋釋迦之肇基依漢東都郊祀晉魏等書及王儉史錄費長房三寶錄考校普曜本行等經並云佛是周時第十五主莊王他九年癸巳之歲四月八日乘栴檀樓閣現白象形從兜率下降中天竺國迦毘羅城剎利王種淨飯大王第一夫人摩耶之胎至十年甲午歲四月八日夜鬼宿合時於嵐毘園波羅樹下從摩耶夫人右脇而生放大光明照三千世界瑞應經云沸星下現時太子生本行經又云虛空無雲自然而雨左傳云星殞如雨杜氏注解蓋時無雲然與佛經符合通儒以為佛生時也十九出家三十成道四十九年處世說法利益天人度脫群品至周匡王四年壬子二月十五日後夜於拘尸城入般涅槃自滅度已來至今大唐武德五年壬午之歲計得一千二百二十一歲滅後一百一十六年東天竺國有阿育王收佛舍利役使鬼兵散起八萬四千寶塔遍閻浮提我此漢地九州之內並有寶塔建塔之時當此周敬王二十六年丁未歲也塔興周世經十二王至秦始皇三十四年焚燒典籍育王諸塔由此隱亡佛家經傳靡知所在如釋道安朱士行等經錄目云始皇之時有外國沙門釋利房等一十八賢者齎持佛經來化始皇始皇弗從遂囚禁房等夜有金剛丈六人來破獄出之始皇驚怖稽首謝焉問曰雖有此說年紀莫知以何為證請陳其決也答曰前漢成帝時都水使者光祿大夫劉向傳云向博觀史籍備覽經書每自稱曰余遍尋典策往往見有佛經及著列仙傳云吾搜檢藏書緬尋太史創撰列仙圖自黃帝已下六代迄到于今得仙道者七百餘人向檢虛實定得一百四十六人又云其七十四人已見佛經矣推劉向言藏書者蓋始皇時人間藏書也或云夫子宅內所藏之書據此而論豈非秦漢已前早有佛法流行震旦也尋道安所載一十二賢者亦在七十之數今列仙傳見有七十二人案文殊師利般泥洹經云佛滅度後四百五十年文殊至雪山中為五百仙人宣說十二部經訖還歸本土入于涅槃恒星之瑞即其時也檢地理志西域傳云雪山者即葱嶺也其下三十六國先來奉漢以葱嶺多雪故號雪山文殊往化仙人即其處也詳而驗之劉向所論可為驗矣雖遭秦世焚除漢興復出所以荊楊吳蜀扶風洛陽有寶塔處皆發神瑞具在眾書非徒臆說檢成帝鴻嘉三年歲在癸卯劉向撰列仙傳明矣故知周世佛法久來生盲人云有佛祚短良可悼矣依經律云釋迦正法千年像法千年末法萬年五千年已還四眾學者得三達智證四道果末法已去猶披袈裟勘周書異記云穆王聞西方有佛遂乘驊騾八駿之馬西行求佛因以禳之據此而推同齊時上統法師答高麗使云佛是西周第五主昭王二十四年甲寅歲生至今武德五年得一千五百七十七年也信穆王之世法已東行劉向之言益為明矣又漢武鑿昆明池得黑灰問東方朔朔云非臣所知可問西域胡人後外國沙門竺法蘭來因以事問蘭云是劫燒之餘灰也方朔既博識通人生知俊異無問不酬無言不答豈容不達逆記胡人蓋是方朔久知佛法興行勝人必降故有斯對也佛既去世阿難總持一言不失迦葉結集羅漢千人咸書皮紙并題木葉致令五百中國各共奉持十六大王同時起塔逮于漢世東流二京所經帝王十有六代翻胡梵本為漢正言相承至今垂六百祀是以佛日再曜起自永平之初經像重興發于開皇之始魏人朱士行沙門衛道安等並為紀錄總其華戎道俗合有一百八十二人所譯經律戒論大小乘三藏雜記等凡二千一百七十一部總有六千四百四十六卷莫不垂甘露於八魔之境流慧日於三有之中汲引將來永傳勝業教人捨惡行善佛法最先益國利人無能及者汝言破家破誰家破國破何國邪見竪子無角畜生夙結豺心久懷蠆毒無絲髮之善負山岳之辜長惡不悛老而彌篤乃以生盲之慮忖度聖尊何異尺鷃之笑大鵬井蛙不信滄海可謂闡提逆種地獄罪人傷而憫之故為論也尋夫七十二君三皇五帝孔丘李老漢地聖賢莫不葬骨三泉橫屍九壤未有如佛舍利現瑞放光火燒不然砧槌不碎於今見在立試可明矣且據此一條足知佛法之神德也震旦諸聖孰與為儔乃欲毀而滅之事難容忍傷風敗俗虧損福田誑惑生民點污朝廷實可嘆也沙門安世高譯沙門鳩摩羅什譯沙門衛道安譯沙門嚴佛調譯沙門寶唱譯吳人支謙譯晉人聶承遠譯晉人聶道真譯宋人謝靈運譯北涼安陽侯沮渠京聲譯元魏期城郡守楊衒之譯元魏李廓撰眾經目錄魏人萬天懿譯齊竟陵文宣王蕭子良譯齊常侍庾頡譯梁人木道賢譯梁武帝注梁人袁曇允撰梁簡文帝撰梁記室虞孝敬內要隋人洋川郡守曇法智譯右古來翻經人宋臨川康王義慶撰太原王琰撰瑯瑘王巾撰齊竟陵文宣王造齊著作斐子野撰淮南劉俊撰晉中書令郄景興撰中書令陸明霞撰治中形孝秀撰太原王延秀撰吳興朱君台撰晉中書侍郎干寶撰彭澤令陶元亮撰道士陶隱居作道士陸修靜作宋光祿顏延之作齊隱士周顒撰周儀同甄鸞撰隋成都費長房撰右古來博通君子識量王公尊敬三寶撰沙門記傳者對曰此等先賢並皆翻譯佛經為目錄記傳悉學窮稽右精諳內外信道俗之白眉為群英之稱首咸遵敬三寶研味一乘棄世辭榮欽承勝軌邪見朋黨一口不論一人不說太劇苦剋誹毀酷毒穢言自保螢輝欲張蚊翼何殊朝菌之知晦朔蟪蛄之暗春秋信其管窺輕忽大道足令洗耳安可信乎請付朝官博通君子檢內外典籍明邪見人謬妄之罪若言佛法來漢無益世者對曰案孔子周靈王時生敬王時卒計其在世七十餘年既是聖人必能匡弼時主何以十四年中行七十國至宋伐樹相衛削跡陳蔡絕糧避桓魋之殺慚喪狗之呼雖應聘諸侯莫之能用當春秋之世文武道墜君暗臣姦禮崩樂壞爾時無佛何為逆亂滋甚篡弑由生孔子乃婉娩順時逡巡避患難保妻子終壽百年亦無取矣或發匏瓜之言或興逝川之歎然復遜辭於季氏傷鳳鳥不至河不出圖及西狩獲麟遂反袂拭面稱吾道窮雖門徒三千刪詩定禮亦疾沒世而名不稱吾何以見於後世矣遭盜跖之辱被丈人之譏校此而論足可知也若以無利於世孔老二聖其亦病諸何為訥其木石而不陳彈也一答寺多僧眾妖㜸必作如後趙沙門張光後燕沙門法長南涼道密魏孝文時法秀太和時惠仰等並皆反亂者對曰檢崔鴻十六國春秋並無此色人出何史籍苟生誣抂誑惑君王請勘國史知其妄奏案前後漢書即有昆陽常山青泥綠林黑山白馬黃巾赤眉等數十群賊並是俗人不關釋子如何不論後漢書云沛人道士張魯母有姿色兼挾鬼道住來劉焉之家焉後為益州刺史任魯為督義司馬魯共別部司馬張修將兵掩殺漢中太守蘇固斷絕斜谷殺漢使者魯既得漢中又殺張修而并其眾于時假託神言黃衣當王魯因與張角等相應合集部眾並戴黃巾披道士之服數十萬人賊害天下自據漢中垂三十載後為曹公所破黃衣始滅爾時無一沙門獨饒道士何默不論然漢魏名僧德行者眾益國甚多何以不說但能揚惡專論人短豈是君子乎魏必曰張魯字公旗祖父陵客蜀學道在鵠鳴山中造作道書以惑百姓從受道者出米五斗世號米賊陵死子衡傳業衡死魯復傳之陵為天師衡為嗣師魯為係師自號三師也素與劉焉善焉死子璋立以魯不順殺魯母及室家魯遂據漢中以鬼道化民符書章禁為本其來學者初名鬼卒受道用金帛之物號為祭酒各領部眾眾多者名治頭有病者令首過大都與張角相似後漢皇甫嵩傳云鉅鹿張角自稱大賢郎師奉事黃老行張陵之術用符水呪說以治病遣弟子八人使於四方以行教化轉相誑惑十餘年間眾數十萬自青除幽冀荊楊兗豫八州之民莫不必應遂置三十六方方猶將軍之號也大方萬餘人小方六千人訛言蒼天死黃天當立歲在甲子天下大吉以白土書京邑寺門皆作甲子字中平元年三月五日內外俱起皆著道士黃巾黃褐或殺人祠天于時賊徒數十萬眾初起頴川作亂天下並為皇甫嵩討滅南鄭反漢而蜀亡孫恩習仙而敗晉道育醮祭因而禍宋于吉行禁殆以危吳公旗學仙而誅家陳瑞習道而滅族魏華叛夫張陵棄婦子登背父衛叔去兄右上古來道士為逆亂者對曰自陵三世專行鬼道符書章醮出自道家禁厭妖㜸妄談吉凶姦由茲起然吳魏已下晉宋已來道俗為妖數亦不少何以獨引眾僧不論儒道二教至如大業末年王世充李密竇建德劉武周梁師都盧明月李軌朱粲唐弼薛舉等亦是俗人曾無釋氏何為不道事偏理曲黨惡嫉賢為臣不忠明矣奕云自開闢已來至今武德四年辛巳積二百七十六萬一千一百八歲者對曰汝云庖犧氏凡三十世治二萬二百九十七年少昊至漢高有三千二百一年從庖犧至漢高二十九代計之不過二萬三千四百九十八年何因爰初開闢迄之武德四年頓有二百七十六萬餘歲耶勘帝系譜云天地初起狀如雞子槃古在其中經九萬年次三皇及燧人氏治二萬二百九十七年安齊祕書楊玢史目云伏犧元年甲寅至開皇元年辛丑有六萬一千六百八年總而言之一十七萬一千九百五年校此而論太懸殊矣請勘年紀定其修短也檢正史所載伏羲氏始畫八卦陳甲子造書契乃有世年庖犧已前本無紀曆進退何依奕云請胡佛邪教退還西域凡是僧尼悉令歸俗者對曰莊周云六合之內聖人論而不議六合之外聖人存而不論老子云域中有四大而道居其一考詩書禮樂之致但欲攸敘彛倫明忠烈孝慈之先意在敬事君父縱稱至德唯是安上治民假令要道不出移風變俗自衛反魯詎述解脫之言六府九疇未宣究竟之旨及養生濟物之談龍圖鳳紀之說亦可懷仁抱信遵厲鄉之志刪經贊象肆闕里之文次曰九流末云七略案前漢藝文之所紀眾書一萬三千二百六十九卷莫不功在近益但未暢遠途皆自局於一生之內非逈拔於三世之表者矣遂使當現因果理涉旦而猶昏業報吉凶義經丘而未曉故知逍遙一部猶迷有有之情道德二篇未入空空之境斯乃六合之寰塊五常之俗謨詎免四流浩汗為煩惱之場六趣諠嘩造塵勞之業也原夫實相杳冥逾要道之道法身凝絕出玄之又玄唯我大師體斯妙覺二邊頓遣萬德俱融不喧不寂安能以境智求非爽非昧胡可以形名取為小則小而無內處大則大也無垠故能量法界而興悲揆虛空而立誓所以現生穢土誕聖王宮示金色之身吐玉毫之相布慈雲於鷲嶺則火宅炎銷扇慧風於雞峯則幽途霧卷行則金蓮捧足坐則寶蓋承軀出則帝釋居前入則梵王從後左輔密述以滅惡為功右弼金剛以長善為務聲聞菩薩儼若侍臣八部萬靈森然翊衛演涅槃則地現六動說波若則天雨四華百福莊嚴狀滿月之臨蒼海千光照曜猶聚日之映寶山師子一吼則外道摧鋒法鼓暫鳴則天魔稽首是故號佛為法王也豈得與衰周迦葉比德爭衡末世儒童輒相連類者也是以天上天下獨稱調御之尊三千大千咸仰慈悲之澤然而理趣深遠假筌蹄而後悟教門善巧憑師友而方通統其教也八萬四千之藏稽其道也二諦十地之基祇園鹿苑之談海殿龍宮之旨玉牒金書之字七處八會之言莫不垂至道於百王扇玄風於萬古如語實語不可思議也近則安國利民遠則超凡證聖故能形遍六道教滿十方實為世界福田蓋是蒼生歸處於時敬信之侶猶七曜之環北辰受化之徒如萬川之投巨海考其神變功業利益天人故無得而名也既滿恒沙之因故得常樂之果善矣哉不可測也但以時運未融遂令胡漢殊感所以西方先音形之奉東國暫見聞之益及慈雲卷潤慧日收光廼夢金人於永平之年覩舍利於赤烏之歲於是漢魏齊梁之政像教勃興燕秦晉宋已來名僧間出或畫滿月於清臺之側或表相輪於雍門之外逮河北翻詞漢南著錄道興三輔信洽九州跨江左而彌殷歷金行而轉盛渭水備逍遙之苑廬岳總般若之臺深文奧旨發越來儀碩學高僧蟬聯遠至暨梁武之世三教連衡隋文初三乘並駕雖居紫極情契汾陽屏洒正而撤饔人熏戒香而味法喜恐四流難拔躬以七辯能持乃輕袞飾而御染衣捨彫輦而敷草座於時廣創惠臺之業大啟表塔之基遂令五都豪族厭冠冕而投誠四海名家棄榮華而入道自皇王所居之土聲教所覃之域莫不頂禮迴向五體歸依利物之深其來久矣孔老垂化安能與京案十六國三十國春秋高僧名僧牟子等記傳始後漢明帝永平十年已來佛法東流政經十代年將六百其名僧大德世所尊敬者凡二百五十七人傍出附見者及燕趙王公齊梁卿相等凡二百五十一人合五百八人陳其行業大開十例一曰譯經二曰義解三曰神異四曰習禪五曰明律六曰遺身七曰誦經八曰興福九曰經師十曰唱導此等高僧皆德効四依功備三業法傳震旦實所賴焉邪見隱而不論但說五三惡者夫雪山之內本多甘露亦有毒草大海之中既足明珠亦饒羅剎喻崑山缺於片石比鄧林損於一枝耳何可為怪而使廢之譯經沙門第一義解沙門第二神異沙門第三習禪沙門第四明律沙門第五遺身沙門第六誦經沙門第七興福沙門第八經師沙門第九唱導沙門第十此等沙門或踰越沙險或汎漾洪波皆能委命弘經亡形殉道或以神力救世或以異迹發人或慧解開襟或通感適化安禪湛慮則功德如林禁行清高則氷霜彌潔樹興福善則冥衛可祈諷誦法言則幽顯沾慶於是三藏四含功用邃廣方等般若取信尤多但神化所該無遠必屆葱河由跬步之間聲光有見聞之限豈非時也及緣運將感像教遐通或號為西域大神或稱為浮閻之主所以摩騰挾策而來儀法蘭懷道而降德什師碩學鉤深神監奧遠及遊中土備悉方言受學者三千入室者八俊生融影叡嚴觀恒肇皆領悟言前詞芬蘭桂執筆承旨任得其人晉有道安擅名當世資學圖澄傳業惠遠門人日盛世不乏賢足使陳郡謝安推其神俊襄陽習郁屈我彌天自晉惠蒙塵懷敏遷播羯胡縱毒寇蕩中州劉曜篡虐於前石勒僭凶於後華夏分崩人民塗炭聖師佛圖澄愍傷殺之方始痛刑害之未央遂設神化於葛陂示懸記於襄鄴藉祕呪以濟將盡擬香氣而拔臨危占鈴映掌坐定吉凶終令二石發心四民免害及白足臨刃不傷遺法為之更始志上分身圜戶帝王以之加信具諸史籍其可詳乎莫不功被將來傳燈永劫議者僉曰僧者紹隆聖種佛則冥衛國家福蔭皇基必無退廢之理也應我大唐之有天下也當四七之辰安九五之運扶危濟世之德越湯武而獨高夷兇撥亂之功逾漢魏而孤顯蕩蕩乎巍巍乎難以揄揚者矣加以留情佛法降意玄門造像書經度僧立寺種種功德處處檀那利益華戎汲引黎獻方欲興上皇之正開正覺之道蔑茲五帝跨彼三王治致太平永隆淳化上來邪見所述穢言蓋是天地之所不容人倫之所同棄恐塵黷聖覽不足可觀伏惟陛下布含弘之恩垂鞠育之惠乞審其逆順議以真虛涅槃經云佛滅度後法付國王陛下君臨正當付囑伏願杜其邪說使像教興行博雅君子正見道人聞之乃共扼腕抵掌盱衡而作論云爾孟子有言曰余豈好辯哉余不得已也夫虛妄顯於真實錄亂於偽世人不悟是非不定朱紫雜廁瓦玉參糅以情言之豈余心所能忍也孔子又曰詩人疾之不能默丘疾之不能伏是以論也夫玉亂於石人不能別是反為非虛轉為實安能不言乎考王者之降靈也或流星貫月或長虹繞電或赤雀銜書或素靈夜哭帶雲龍之氣含奇異之象皆有天命非由人也或問曰何以周過其曆秦不及期答曰夫冥理難知人情易惑校其指歸略詳之矣何者昔宋景修德守心便退丁蘭篤孝木母舒顏但使專精嘉祥可致必能潔己災禍自亡信哉斯言也觀夫文武成康之世治道隆平蓋積善所資福鍾來葉所以過曆也始皇在位焚書坑儒酷毒天下逮于二世誅戮更甚生民寒心手足無措上天降禍故不及期也易曰不善之家必有餘殃也此之謂矣故知興滅之理非關力能咸稟先因頗由行業信為明證也近如周武錯見毀寺廢僧旋踵之間後嗣磨滅竊見隋文皇帝初生即有神尼撫養後為寶禪師觀見當為󰊉王及其即位普興佛法大度僧尼四部詵詵三學濟濟安心行道以報國恩登即漸息干戈日就豐樂嘉祥靈應史不絕書四海無波六合同慶後封禪岱嶽世致太平比至煬帝屏除寺塔流擯僧尼繕造奢華萬事過度天陲海外親自征行禍及無辜殃鍾身世目前可驗何待將來論曰論衡云俗儒好長古而短今言瑞則渥前而薄後不非言之虛美而責今之實論信久遠之偽詞忽近今之實事不知指馬之要而競儒墨之談膏肓之病固難治矣大矣哉釋氏之為教也包羅三世囊括四流方萬像之列太空譬八河之歸滄海至于博尋子史敻覽經誥六宗七廟之典五岳四望之儀丹笥金版之文名山石室之記玉檢芝泥之冊雲臺驎閣之書清分濁判已來鳥謨虫跡之後赫胥栗陸之曠天皇人帝之前斗杓之所指撝輪烏之所臨照地輿逈闊天角遼長補鼇折柱之靈刊山剗海之異立功立德之道一陰一陽之言禾黍藥石之所基衣裳宮室之所肇參玄祀黃之典制禮作樂之訓勛揖華讓之則湯征武伐之威金縢零雨之翁泣麟傷鳳之叟莫不事極寰中而理窮域內者也豈知上界縈二死之患下方抱三塗之憂苦海漂淪愛河綿遠是以大悲出世導彼生盲開八正之關闢五乘之路宣忍服戒珠之旨啟優波木叉之規遂使體施飛禽軀投野獸列國都城方之脫屣嬌娥𥊑瞼棄似遺塵正欲去此四蛇息茲八苦永斷生老病死無復怨會愛離一罷受形長辭毒器況千花寶殿近號天宮六合珍樓遠稱淨國八行玉樹四柱金樓百味香餐三銖軟服奕奕輕舉無煩列子之風雍雍笑歌詎因簫史之吹故知緣輿瓊輪慚暉於紫府玄霜絳雪恧彩於玉京矣夫釋迦者譯云能仁言德充道備堪濟萬物也然法身二義一曰真實二謂權應真身謂至極之體妙絕拘累不得以方處期不可以形量限有感斯應體常湛然應身者積劫行因億生求果和光六道同塵萬類生滅隨時脩短為物形由感生體非實有權形雖謝法體不遷但時無妙感故莫得常見也世說云魯人尚不貴東家丘邪見豈信有西方佛根深難拔悲夫或者問曰豈其然耶請喻斯旨論者對曰子不聞乎夫瞽者無以與乎文章之觀聾者無以與乎鍾鼓之聲蓋知十惡波浪易動心源萬善枝條難抽意樹良以凡夫顛倒渴愛所燒妄想攀緣身心放逸激五欲浪漂二死河常在黑闇崖下無明波底長夜睡眠處於夢宅莫醒迴天之醉詎知迷亂之色昏昏永劫役役偷生乃復隨逐邪師親近惡友咆𠷺狂象放恣心猨起六十二之見山汎九十八之使海耽湎行廁戀著畫瓶扇八魔風吹三毒火縱六入賊盜五陰城不憂二鼠之危恒興四蛇之怒信其牛羊之眼發其梟鏡之兇於是立我慢幢聲自大鼓翻覆毀譽之口誇企儒墨之談反表為裏顛裳為衣敗俗傷真間朋亂友陵辱三寶欺侮二親輕忽冥祇呵罵風雨與鬼神為讎隙與骨肉為怨憎自矜自高不仁不孝恃其管見愚謂指南何異蝍蛆之甘臭螮鵄梟之嗜腐鼠以毒為美深可畏哉靡慮將來之辜不愁地獄之報嗟乎肆一言之禍招萬劫之殃致使沈滯幽塗淪歷惡道入銅狗銅蛇之網居八寒八熱之城鋸解磨磨爐燒鑊煮餐灰食火噉雪吞氷處處燋然心心苦楚百骸九竅撩亂刀鋒五臟四肢紛披劍鍔所以然者皆由撥無因果謗出世間破和合僧不信正法邪見根深之所致也況復捨身受身常嬰三界從獄至獄不離三塗大聖觀已興悲至人為之流慟故知善惡之理如響應聲報施之徵似形帶影可不慎歟可不慎歟詔云棄父母之鬚髮去君臣之服章利在何門之中益在何情之外損益二宜請動妙釋答法琳聞至道絕言豈九流能辯法身無象非十翼所詮但以四趣茫茫漂淪欲海三界蠢蠢顛墜邪山諸子迷以自焚凡夫溺而不出大聖為之興世至仁所以降靈遂開解脫之門示以安隱之路於是剎利王種辭恩愛而出家天竺貴族厭榮華而入道是以悉達太子去袞龍之衣就福田之服誓出二種生死志求一妙涅槃弘道以報四恩育德以資三有此其利益也案佛本行經剃髮出家品偈云假使恩愛久共處時至命盡會別離見是無常須臾間是故我今求解脫於後慕其德者斷惡以立身欽其風者潔己而修善毀形以成其志故棄鬚髮美容變俗以會其道故去君臣華報雖形闕奉親而內懷其孝禮乖事主而心戢其恩澤被怨親以成大順福霑幽顯豈拘小違上智之人依佛語故為益下凡之類違聖教故為損懲惡則濫者自新進善則通人感化伏惟陛下至德含弘仁心鞠育爰復降情正法留意出家廣布慈雲重興佛日利益之道難得而稱此即大唐帝業慈被百靈聖種洪基惠流千祀不敢輒以愚意輕測天心謹課庸詞略申管見塵黷御覽伏深戰越謹對
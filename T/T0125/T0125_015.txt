爾時彼惡龍吐舌舐如來手熟視如來面是時世尊明日清旦手擎此惡龍往詣迦葉語迦葉曰此是惡龍極為兇暴今以降之爾時迦葉見惡龍已便懷恐怖白世尊曰止止沙門勿復來前龍備相害世尊告曰迦葉勿懼我今已降之終不相害所以然者此龍已受教化是時迦葉及五百弟子歎未曾有甚奇甚特此瞿曇沙門極大威神能降此惡龍使不作惡雖爾故不如我得道真爾時迦葉白世尊曰大沙門當受我九十日請所須衣被飯食床臥具病瘦醫藥盡當供給爾時世尊默然受迦葉請時世尊以此神龍著大海中而彼惡龍隨壽長短命終之後生四天王天上是時如來還止石室迦葉供辦種種飯食已往白世尊飯食已辦可往就食世尊告曰迦葉在前吾正爾當往迦葉去後便往至閻浮提界上閻浮樹下取閻浮果還先至迦葉石室中坐是時迦葉見世尊在石室中白世尊曰沙門為從何道來至石室佛告迦葉汝去之後吾至閻浮提界上取閻浮果還來至此坐迦葉當知此果甚為香美可取食之迦葉對曰我不須是沙門自取食之是時迦葉復作是念此沙門極有神足有大威力乃能至閻浮界上取此美果雖爾故不如我道真是時世尊食已還在彼止宿迦葉清朝至世尊所到已白世尊曰食時以至可往就食佛告迦葉汝並在前吾後當往迦葉去後便至閻浮界上取阿摩勒果還先至迦葉石室中坐迦葉白世尊曰沙門為從何道來至此間世尊告曰汝去之後至閻浮界上取此果來極為香美若須者便取食之迦葉對曰吾不須是沙門自取食之是時迦葉復作是念此沙門極有神力有大威神吾去之後取此果來雖爾故不如我我已得道是時世尊食已還彼止宿明日迦葉至世尊所而作是說食時已至可往就食佛告迦葉汝並在前吾後當往迦葉去後世尊至北欝單曰取自然粳米來還至迦葉石室迦葉問佛沙門為從何道來至此坐世尊告曰迦葉當知汝去之後吾至欝單曰取自然粳米極為香好迦葉須者便取食之迦葉對曰吾不須是沙門自取食之迦葉復作是念此沙門極有神足有大神力雖爾故不如我得道真是時世尊食已還彼止宿明日迦葉至世尊所而作是說食時已至可往就食佛告迦葉汝並在前吾後當往迦葉去後世尊至瞿耶尼取呵梨勒果先至迦葉石室中坐迦葉問佛沙門為從何道來至此坐佛告迦葉汝去之後吾至瞿耶尼取此果來極為香美迦葉須者可取食之迦葉對曰不須是沙門自取食之迦葉復作是念此沙門極有神力有大威神雖爾故不如我得道真是時世尊食已還彼止宿明日迦葉至世尊所而白時至可往就食佛告迦葉汝並在前吾後當往迦葉去後世尊至弗于逮取毘醯勒果先至迦葉石室中坐迦葉問佛沙門為從何道來至此坐佛告迦葉汝去之後吾至弗于逮取此果來極為香好迦葉須者可取食之迦葉對曰吾不須是沙門自取食之迦葉復作是念此沙門極有神力有大神足雖爾故不如我得道真是時世尊食已還彼止宿是時迦葉時欲大祠五百弟子執斧破薪手擎斧而斧不下是時迦葉復作是念此必沙門所為是時迦葉問世尊曰今欲破薪斧何故不下也世尊告曰欲得斧下耶曰欲使下斧尋時下是時彼斧既下復不得舉迦葉復白佛言斧何故不舉世尊告曰欲使斧舉耶曰欲使舉斧尋得舉爾時迦葉弟子意欲然火火不得然是時迦葉復作是念此必沙門瞿曇所為迦葉白佛火何故不然佛告迦葉欲使火然耶曰欲使然火尋時然爾時意欲滅火火復不滅迦葉白佛火何故不滅佛告迦葉欲使火滅耶曰欲使滅火尋時滅迦葉便作是念此沙門瞿曇面目端政世之希有吾明日欲大祠國王人民盡當來集設當見此沙門者吾不復得供養此沙門明日不來者便為大幸是時世尊知迦葉心中所念明日清旦至欝單曰取自然粳米瞿耶尼取乳汁往至阿耨達泉而食竟日在彼住向暮還至石室止宿迦葉明日至世尊所問曰沙門昨日何故不來佛告迦葉汝昨日作是念此瞿曇極為端政世之希有吾明日大祠若國王人民見者便斷吾供養設不來者便是大幸我尋知汝心之所念乃至欝單曰取自然粳米瞿耶尼取乳汁往阿耨達泉上食竟日在彼向暮還至石室中止宿是時迦葉復作是念此大沙門極有神足實有威神雖爾故不如我得道真是時世尊食已還石室止宿即夜四天王至世尊所而聽經法四天王亦有光明佛亦大放光照彼山野洞然一色時彼迦葉夜見光明明日清旦至世尊所到已白世尊曰昨夜是何光明照此山野世尊告曰昨夜四天王來至我所而聽法是彼四天王之光明是時迦葉復作是念此沙門極有神力乃能使四天王來聽經法雖有此力由不如我得道真是時世尊食已還在彼宿夜半釋提桓因來至世尊所而聽法天帝光明復照彼山時彼迦葉夜起瞻星見此光明明日清旦迦葉至世尊所問曰瞿曇昨夜光明極為殊特有何因緣有此光明世尊告曰昨夜天帝釋來至此聽經故有此光明耳時迦葉復作是念此沙門瞿曇極有神力有大威神乃能使天帝釋來聽經法雖爾故不如我得道真是時世尊食已還在彼宿夜半梵天王放大光明照彼山中至世尊所而聽經法時迦葉夜起見光明明日至世尊所而問曰昨夜光明倍有所照勝於日月光明有何等因緣致此光明世尊告曰迦葉當知昨夜大梵天王來至我所而聽經法是時迦葉復作是念此沙門瞿曇極有神力乃能使我祖父來至此沙門所而聽經法雖爾故不如我得道真爾時世尊得弊壞五納衣意欲浣濯便作是念我當於何處而浣此衣是時釋提桓因知世尊心中所念即化作浴池白世尊曰可在此浣衣是時世尊復作是念吾當於何處蹋浣此衣時四天王知世尊心中所念便舉大方石著水側白世尊曰可在此而蹋衣是時世尊復作是念吾何處而曝此衣時樹神知世尊心中所念便垂樹枝白世尊曰唯願在此曝衣明日清旦迦葉至世尊所問世尊曰本無此池今有此池本無此樹今有此樹本無此石今有此石有何因緣而有此變世尊告曰此是昨夜天帝釋知吾欲浣衣故作此浴池吾復作是念當於何處蹋浣此衣時四天王知吾心中所念便持此石來吾復作是念當於何處而曝此衣時樹神知我心中所念便垂此樹枝耳是時迦葉復作是念此沙門瞿曇雖神故不如我得道真是時世尊食已還於彼宿是時夜半有大黑雲起而作大雨連若大河極為瀑溢是時迦葉復作是念此河瀑溢沙門必當為水所漂我今看之是時迦葉及五百弟子往至河所爾時世尊在水上行脚不為水所漬是時迦葉遙見世尊在水上行是時迦葉便作是念甚奇甚特沙門瞿曇乃能在水上行我亦能在水上行但不能使脚不污耳此沙門雖神故不如我得道真是時世尊語迦葉言汝亦非阿羅漢復不知阿羅漢道汝尚不識阿羅漢名況得道乎汝是盲人目無所覩如來現爾許變化故言不如我得道真汝方作是語吾能在水上行今正是時可共在水上行耶汝今可捨邪見之心無令長夜受此苦惱是時迦葉聞世尊語已便前頭面禮足我今悔過深知非法乃觸如來唯願受悔如是再三世尊告曰聽汝改過乃能自知觸擾如來是時迦葉告五百弟子曰汝等各隨所宜我今自歸沙門瞿曇是時五百弟子白迦葉言我等先亦有心於沙門瞿曇當降龍時尋欲歸命若師自歸瞿曇者我等五百弟子盡自歸於瞿曇所迦葉報言今正是時然復我心執此愚癡見爾許變化意由不解故自稱言我道真正是時迦葉將五百弟子前後圍繞至世尊所頭面禮足在一面立白世尊曰唯願世尊聽我等得作沙門修清淨行諸佛常法若稱善來比丘便成沙門是時世尊告迦葉曰善來比丘此法微妙善修梵行是時迦葉及五百弟子所著衣裳盡變作袈裟頭髮自落如似剃髮以經七日是時迦葉學術之具及於呪術盡投水中時五百弟子白世尊曰唯願世尊聽我等得作沙門世尊告曰善來比丘時五百弟子即成沙門袈裟著身頭髮自落爾時順水下流有梵志名江迦葉在水側住是時江迦葉見呪術之具盡為水所漂便作是念咄哉我大兄為水所溺是時江迦葉將三百弟子順水上流求兄屍骸遙見世尊在一樹下坐及大迦葉五百弟子前後圍繞而為說法見已便前至迦葉所而作是語此事為好耶本為人師今為弟子大兄何故與沙門作弟子乎迦葉對曰此處為妙無過此處是時優毘迦葉向江迦葉而說此偈此師人天貴我今師事之諸佛興出世甚為難得遇是時江迦葉聞佛名號甚懷歡喜踊躍不能自勝前白世尊願聽為道世尊告曰善來比丘善修梵行盡於苦際是時江迦葉及三百弟子即成沙門袈裟著身頭髮自落是時江迦葉及三百弟子呪術之具盡投水中爾時順水下頭有梵志名伽夷迦葉在水側住遙見呪術之具為水所漂便作是念我有二兄在上學道今呪術之具盡為水所漂二大迦葉必為水所害即將二百弟子順水上流乃至學術之處遙見二兄而作沙門便作是語此處好耶本為人尊今為沙門弟子迦葉報曰此處最妙無過此處是時伽夷迦葉便作是念今我二兄多知博學此處必是善地使我二兄在中學道我今亦可在中學道是時伽夷迦葉前白世尊唯願世尊聽作沙門世尊告曰善來比丘善修梵行盡於苦際是時伽夷迦葉即成沙門袈裟著身頭髮自落如似剃頭以經七日是時世尊在彼河側住尼拘類樹下成佛未久將千弟子是皆耆舊宿長是時世尊以三事教化云何為三所謂神足教化言教教化訓誨教化彼云何名為神足教化爾時世尊或作若干形還合為一或不現或現石壁皆過無所罣礙或出地或入地猶如流水無所觸礙或結跏趺坐滿虛空中如鳥飛空無有罣礙亦如大火山烟出無量此日月有大神力不可限量以手往捉身乃至梵天如是世尊現神足彼云何名為言教教化爾時世尊教諸比丘當捨是置是當近是遠是當念是去是當觀是不觀是彼云何當修是不修是者當修七覺意滅三結彼云何當觀當不觀者當觀三結沙門善所謂出要樂無恚樂無怒樂彼云何不觀所謂三沙門苦云何為三所謂欲觀恚觀怒觀彼云何念云何不念爾時當念苦諦當念習諦當念盡諦當念道諦莫念邪諦有常見無常見有邊見無邊見彼命彼身非命非身如來命終如來不命終有終有不終亦不有終亦不無終莫作是念彼云何名為訓誨教化復次當作是去不應作是去作是來不應作是來默然作是言說當持如是衣不應持如是衣應如是入村不應如是入村是謂名為訓誨教化是時世尊以此三事教化千比丘是時彼比丘受佛教已千比丘盡成阿羅漢是時世尊以見千比丘得羅漢爾時閻浮里地有千阿羅漢及五比丘佛為六師迴坐向迦毘羅衛是時優毘迦葉便作是念世尊何故向迦毘羅衛坐是時優毘迦葉即前長跪白世尊曰不審如來何故向迦毘羅衛坐耶世尊告曰如來在世間應行五事云何為五一者當轉法輪二者當與父說法三者當與母說法四者當導凡夫人立菩薩行五者當授菩薩別是謂迦葉如來出世當行此五法是時優毘迦葉復作是念如來故念親族本邦故向彼坐耳是時五比丘漸來至尼連水側到世尊所頭面禮足在一面坐是時尊者優陀耶遙見世尊向迦毘羅衛坐見已便作是念世尊必當欲往至迦毘羅衛見諸親里是時優陀耶即前長跪白世尊曰我今堪任欲有所問唯願敷演世尊告曰欲所問者便問之優陀耶白世尊曰觀如來意欲向迦毘羅衛世尊告曰如是如汝所言優陀耶當知先至白淨王所吾比後當往所以然者剎利之種先當遣使令知然後如來當往汝到語王却後七日如來當來見王優陀耶對曰如是世尊是時優陀耶即從坐起整衣服禮世尊足於世尊前不現往至迦毘羅衛到真淨王所到已在王前立爾時真淨王在大殿上坐及諸婇女是時優陀耶飛在空中時真淨王見優陀耶手執鉢持杖而在前立見已便懷恐怖而作是說此是何人人耶非人耶天耶鬼耶閱叉羅剎天龍鬼神耶時真淨王問優陀耶曰汝是何人又以此偈向優陀耶說為天為是鬼乾沓惒等乎汝今名為誰我今欲知之是時優陀耶復以此偈報王曰我亦非是天非是乾沓惒於是迦毘國大王邦土人昔壞十八億弊魔波旬眾我師釋迦文是彼真弟子時真淨王復以此偈向優陀耶說誰壞十八億弊魔波旬眾誰字釋迦文汝今歎說之是時優陀耶復說此偈如來初生時天地普大動誓願悉成辦今曰號悉達彼降十八億弊魔波旬眾彼名釋迦文今日成佛道彼人釋師子瞿曇次弟子今日作沙門本字優陀耶是時真淨王聞此語已便懷歡喜不能自勝語優陀耶曰云何優陀耶悉達太子今故在耶優陀耶報言釋迦文佛今日現在時王問言今已成佛耶優陀耶報言今已成佛王復問言今日如來竟為所在優陀耶報言如來今在摩竭國界尼拘類樹下時王報言翼從弟子斯是何人優陀耶報曰諸天億數及千比丘四天王恒在左右時王問言所著衣服為像何類優陀耶報言如來所著衣裳名曰袈裟時王問言食何等食優陀耶報言如來身者以法為食王復問曰云何優陀耶如來可得見不優陀耶報言王勿愁悒却後七日如來當來入城是時王極歡喜不能自勝手自斟酌供養優陀耶是時真淨王擊大鳴鼓勅國界人民平治道路除去不淨以香汁灑地懸繒幡蓋作倡伎樂不可稱計復勅國中諸有聾盲瘖瘂者盡使不現却後七日悉達當來入城是時真淨王聞佛當來入城七日之中亦不睡眠是時世尊以至七日便作是念我今宜可以神足力往詣迦毘羅衛國是時世尊即將諸比丘前後圍遶往詣迦毘羅衛國到已便詣城北薩盧園中是時真淨王聞世尊已達迦毘羅衛城北薩盧園中是時真淨王將諸釋眾往詣世尊所是時世尊復作是念若真淨王躬自來者此非我宜我今當往與共相見所以然者父母恩重育養情甚是時世尊將諸比丘眾往詣城門飛在虛空去地七仞是時真淨王見世尊端政無比世之希有諸根寂靜無眾多念身有三十二相八十種好而自莊身發歡喜之心即便頭面禮足而作是說我是剎利王種名曰真淨王世尊告曰令大王享壽無窮是故大王當以正法治化勿用邪法大王當知諸有用正法治化者身壞命終生善處天上是時世尊即空中行至真淨王宮中到已就座而坐時王見世尊坐定手自斟酌行種種飲食見世尊食竟行淨水更取一小座而聽經爾時世尊與真淨王漸說妙義所謂論者施論戒論生天之論欲不淨行出要為樂爾時世尊見王心開意解諸佛世尊常所說法苦習盡道盡向王說是時真淨王即於座上諸塵垢盡得法眼淨是時世尊與王說法已即從座起而去是時真淨王普集釋眾而作是說諸沙門等顏貌極醜剎利之種將諸梵志眾此非其宜剎利釋種還得剎利眾此乃為妙諸釋報言如是大王如大王教剎利還得剎利眾此乃為妙是時王告國中諸有兄弟二人當取一人作道其不爾者當重謫罰時諸釋眾聞王教令諸有兄弟二人當取一人為道其不從教當重謫罰是時提婆達兜釋種語阿難釋言真淨王今日有教諸有兄弟二人當分一人作道汝今出家學道我當在家修治家業是時阿難釋歡喜踊躍報言如兄來教是時難陀釋語阿那律釋言真淨王有教其有兄弟二人者當分一人作道其不爾者當重謫罰汝今出家我當在家是時阿那律釋聞此語已歡喜踊躍不能自勝報曰如是如兄來教是時真淨王將斛淨叔淨釋甘露釋至世尊所爾時駕四馬之車白車白蓋白馬駕之第二釋乘青車青蓋青馬駕之第三釋乘黃車黃蓋黃馬駕之第四釋乘赤車赤蓋赤馬駕之是時諸釋有乘象者有乘馬者皆悉來集是時世尊遙見真淨王將諸釋眾而來告諸比丘汝等觀此釋眾并觀真淨王眾比丘當知三十三天出園觀時亦如此法無有異是時阿難乘大白象白衣白蓋見已告諸比丘汝等見此阿難釋乘白象白衣不乎諸比丘對曰唯然世尊我等見之佛告比丘此人當出家學道第一多聞堪侍左右汝等見此阿那律不乎諸比丘對曰唯然見之佛告比丘此人當出家學道天眼第一是時真淨王及兄弟四人并難陀阿難皆步進前除去五好至世尊所頭面禮足在一面坐爾時真淨王白佛言昨日夜生此念剎利之眾不應將梵志眾還將剎利眾此是其宜我便告令國中諸有兄弟二人者便取一人使出家學道唯願世尊聽出家學道世尊告曰善哉大王多所饒益天人得安所以然者此善知識良祐福田我亦緣善知識得脫此生老病死是時諸釋眾便得為道是時真淨王白世尊曰唯願世尊教誨此新比丘當如教誨優陀耶所以然者此優陀耶比丘極有神力願優陀耶比丘恒在宮中教化使眾生之類長夜獲安隱所以然者此比丘極有神力我初見優陀耶比丘便發歡喜之心我便作此念弟子尚有神力況彼如來而無此神力乎世尊告曰如是大王如大王教此優陀耶比丘極有神力有大威德爾時世尊告諸比丘第一弟子博識多知國王所念所謂阿若拘鄰比丘是能勸化人民優陀耶比丘是有速疾智所謂摩訶男比丘是恒喜飛行所謂須婆休比丘是空中往來所謂婆破比丘是多諸弟子所謂優毘迦葉比丘是意得觀空所謂江迦葉比丘是意得止觀所謂象迦葉比丘是爾時世尊廣與真淨王說微妙之法爾時王聞法已即從坐起頭面禮足便退而去爾時諸比丘及真淨王聞佛所說歡喜奉行
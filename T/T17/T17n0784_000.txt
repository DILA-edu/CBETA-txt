昔漢孝明皇帝夜夢見神人身體有金色項有日光飛在殿前意中欣然甚悅之明日問群臣此為何神也有通人傅毅曰臣聞天竺有得道者號曰佛輕舉能飛殆將其神也於是上悟即遣使者張騫羽林中郎將秦景博士弟子王遵等十二人至大月支國寫取佛經四十二章在第十四石函中登起立塔寺於是道法流布處處修立佛寺遠人伏化願為臣妾者不可稱數國內清寧含識之類蒙恩受賴于今不絕也佛言辭親出家為道名曰沙門常行二百五十戒為四真道行進志清淨成阿羅漢阿羅漢者能飛行變化住壽命動天地次為阿那含阿那含者壽終魂靈上十九天於彼得阿羅漢次為斯陀含斯陀含者一上一還即得阿羅漢次為須陀洹須陀洹者七死七生便得阿羅漢愛欲斷者譬如四支斷不復用之佛言除鬚髮為沙門受道法去世資財乞求取足日中一食樹下一宿慎不再矣使人愚弊者愛與欲也佛言眾生以十事為善亦以十事為惡身三口四意三身三者殺盜婬口四者兩舌惡罵妄言綺語意三者嫉恚癡不信三尊以邪為真優婆塞行五事不懈退至十事必得道也佛言人有眾過而不自悔頓止其心罪來歸身猶水歸海自成深廣矣有惡知非改過得善罪日消滅後會得道也佛言人愚吾以為不善吾以四等慈護濟之重以惡來者吾重以善往福德之氣常在此也害氣重殃反在于彼有人聞佛道守大仁慈以惡來以善往故來罵佛默然不答愍之癡冥狂愚使然罵止問曰子以禮從人其人不納實禮如之乎曰持歸今子罵我我亦不納子自持歸禍子身矣猶響應聲影之追形終無免離慎為惡也佛言惡人害賢者猶仰天而唾唾不污天還污己身逆風坋人塵不污彼還坋于身賢者不可毀禍必滅己也佛言夫人為道務博愛博哀施德莫大施守志奉道其福甚大覩人施道助之歡喜亦得福報質曰彼福不當減乎佛言猶若炬火數千百人各以炬來取其火去熟食除冥彼火如故福亦如之佛言飯凡人百不如飯一善人飯善人千不如飯持五戒者一人飯持五戒者萬人不如飯一須陀洹飯須陀洹百萬不如飯一斯陀含飯斯陀含千萬不如飯一阿那含飯阿那含一億不如飯一阿羅漢飯阿羅漢十億不如飯辟支佛一人飯辟支佛百億不如以三尊之教度其一世二親教親千億不如飯一佛學願求佛欲濟眾生也飯善人福最深重凡人事天地鬼神不如孝其親矣二親最神也佛言天下有五難貧窮布施難豪貴學道難制命不死難得覩佛經難生值佛世難有沙門問佛以何緣得道奈何知宿命佛言道無形知之無益要當守志行譬如磨鏡垢去明存即自見形斷欲守空即見道真知宿命矣佛言何者為善唯行道善何者最大志與道合大何者多力忍辱最健忍者無怨必為人尊何者最明心垢除惡行滅內清淨無瑕未有天地逮于今日十方所有未見之萌得無不知無不見無不聞得一切智可謂明乎佛言人懷愛欲不見道譬如濁水以五彩投其中致力攪之眾人共臨水上無能覩其影者愛欲交錯心中為濁故不見道水澄穢除清淨無垢即自見形猛火著釜下中水踊躍以布覆上眾生照臨亦無覩其影者心中本有三毒涌沸在內五蓋覆外終不見道要心垢盡乃知魂靈所從來生死所趣向諸佛國土道德所在耳佛言夫為道者譬如持炬火入冥室中其冥即滅而明猶在學道見諦愚癡都滅得無不見佛言吾何念念道吾何行行道吾何言言道吾念諦道不忽須臾也佛言覩天地念非常覩山川念非常覩万物形體豐熾念非常執心如此得道疾矣佛言一日行常念道行道遂得信根其福無量佛言熟自念身中四大名自有名都為無吾我者寄生生亦不久其事如幻耳佛言人隨情欲求華名譬如燒香眾人聞其香然香以熏自燒愚者貪流俗之名譽不守道真華名危己之禍其悔在後時佛言財色之於人譬如小兒貪刀刃之蜜甜不足一食之美然有截舌之患也佛言人繫於妻子寶宅之患甚於牢獄桎梏鋃鐺牢獄有原赦妻子情欲雖有虎口之禍己猶甘心投焉其罪無赦佛言愛欲莫甚於色色之為欲其大無外賴有一矣假其二普天之民無能為道者佛言愛欲之於人猶執炬火逆風而行愚者不釋炬必有燒手之患貪婬恚怒愚癡之毒處在人身不早以道除斯禍者必有危殃猶愚貪執炬自燒其手也天神獻玉女於佛欲以試佛意觀佛道佛言革囊眾穢爾來何為以可斯俗難動六通去吾不用爾天神踰敬佛因問道意佛為解釋即得須陀洹佛言夫為道者猶木在水尋流而行不左觸岸亦不右觸岸不為人所取不為鬼神所遮不為洄流所住亦不腐敗吾保其入海矣人為道不為情欲所惑不為眾邪所誑精進無疑吾保其得道矣佛告沙門慎無信汝意意終不可信慎無與色會與色會即禍生得阿羅漢道乃可信汝意耳佛告諸沙門慎無視女人若見無視慎無與言若與言者勅心正行曰吾為沙門處于濁世當如蓮花不為泥所污老者以為母長者以為姊少者為妹幼者子敬之以禮意殊當諦惟觀自頭至足自視內彼身何有唯盛惡露諸不淨種以釋其意矣佛言人為道去情欲當如草見火火來已却道人見愛欲必當遠之佛言人有患婬情不止踞斧刃上以自除其陰佛謂之曰若斷陰不如斷心心為功曹若止功曹從者都息邪心不止斷陰何益斯須即死佛言世俗倒見如斯癡人有婬童女與彼男誓至期不來而自悔曰欲吾知爾本意以思想生吾不思想爾即爾而不生佛行道聞之謂沙門曰記之此迦葉佛偈流在俗間佛言人從愛欲生憂從憂生畏無愛即無憂不憂即無畏佛言人為道譬如一人與萬人戰被鉀操兵出門欲戰意怯膽弱乃自退走或半道還或格鬪而死或得大勝還國高遷夫人能牢持其心精銳進行不惑于流俗狂愚之言者欲滅惡盡必得道矣有沙門夜誦經甚悲意有悔疑欲生思歸佛呼沙門問之汝處于家將何修為對曰恒彈琴佛言絃緩何如曰不鳴矣絃急何如曰聲絕矣急緩得中何如諸音普悲佛告沙門學道猶然執心調適道可得矣佛言夫人為道猶所鍛鐵漸深棄去垢成器必好學道以漸深去心垢精進就道暴即身疲身疲即意惱意惱即行退行退即修罪佛言人為道亦苦不為道亦苦惟人自生至老自老至病自病至死其苦無量心惱積罪生死不息其苦難說佛言夫人離三惡道得為人難既得為人去女即男難既得為男六情完具難六情已具生中國難既處中國值奉佛道難既奉佛道值有道之君難生菩薩家難既生菩薩家以心信三尊值佛世難佛問諸沙門人命在幾間對曰在數日間佛言子未能為道復問一沙門人命在幾間對曰在飯食間佛言子未能為道復問一沙門人命在幾間對曰呼吸之間佛言善哉子可謂為道者矣佛言弟子去離吾數千里意念吾戒必得道在吾左側意在邪終不得道其實在行近而不行何益萬分耶佛言人為道猶若食蜜中邊皆甜吾經亦爾其義皆快行者得道矣佛言人為道能拔愛欲之根譬如摘懸珠一一摘之會有盡時惡盡得道也佛言諸沙門行道當如牛負行深泥中疲極不敢左右顧趣欲離泥以自蘇息沙門視情欲甚於彼泥直心念道可免眾苦佛言吾視諸侯之位如過客視金玉之寶如礫石視㲲素之好如弊帛
歸命大智海毘盧遮那佛如是我聞一時佛在舍衛國祇樹給孤獨園與大比丘眾五百人菩薩摩訶薩八千人俱皆被堅固大弘誓甲并欲色界諸天子等無量百千恭敬如來聽受法要爾時文殊師利童子持一寶蓋廣十由旬覆如來上時有兜率陀天名曰善勝已於阿耨多羅三藐三菩提得不退轉與其眷屬在此會中白文殊師利言尊者供養如來猶未足耶文殊師利言於意云何海納眾流有厭足不天言不也文殊師利言天子大海深廣無有涯際萬流朝宗嘗無盈息菩薩摩訶薩求薩婆若供養如來亦復如是未曾厭足天復請言供養佛時應何所為文殊答言應以四事一為薩婆若二為度一切眾生三為不斷三寶種四為攝諸佛剎功德莊嚴是為菩薩以四事故供養如來天復請言善哉尊者菩薩於法常應不悋如昔所為尸棄梵王及其眷屬演四法門菩薩之道願為我等一切眾會重宣此義文殊師利言諦聽諦聽善思念之當為汝說天子菩薩摩訶薩應發四種增上意樂心云何為四謂攝一切眾生心成熟一切眾生心集一切善根心覺悟一切佛法心是為四復次菩薩應發四種如山心云何為四謂於乞者無瞋嫌心向惡道者生慈愍心般若波羅蜜常不捨心所修眾行皆究竟心是為四復次菩薩應發四種轉勝心云何為四謂持戒轉勝多聞轉勝大慈轉勝大悲轉勝是為四復次菩薩應發四種如金剛不可壞心云何為四謂信樂不壞依善知識不壞修行不壞求大乘不壞是為四復次菩薩應發四種無能染心云何為四謂煩惱不能染名利不能染下乘不能染諸惡眾生不能染是為四復次菩薩應發四種無上心云何為四謂所愛皆捨心施已無悔心不望果報心迴向菩提心是為四復次菩薩有四種能至頂法云何為四謂智慧方便持正法化眾生是為四復次菩薩有四種助菩提道云何為四謂勤修諸度順四攝事住四梵住遊戲神通是為四復次菩薩有四種第一勝法云何為四謂於諸眾生無損惱心惱害己者心無繫念在五欲境而不放逸貧窮苦厄不捨法行是為四復次菩薩有四種安隱心云何為四若在家時自財知足他財不貪若出家時依四聖種行頭陀法是為四復次菩薩有四種施云何為四謂財施法施紙筆施於法師所善心讚歎施是為四復次菩薩有四種堅勝法云何為四謂所聞能行豐財能施尊者能供養壽命能種諸善根是為四復次菩薩有四種不捨云何為四謂不捨菩提心不捨正法不捨一切眾生不捨求諸善法是為四復次菩薩有四種園云何為四謂樂住阿蘭若樂獨露坐樂求善法樂方便度諸眾生是為四復次菩薩有四種宮云何為四樂依梵住樂聞善法樂觀性空樂同行者共止是為四復次菩薩有四種無盡財云何為四謂多聞財說法財攝諸貧乏財迴向菩提財是為四復次菩薩有四種伏藏云何為四謂陀羅尼藏辯才藏法藏無盡財迴向藏是為四復次菩薩有四種遠離云何為四謂遠離眾話遠離五欲境遠離非聖心遠離三界是為四復次菩薩有四種樂云何為四謂離我我所無著樂一切不顧戀遠離樂離一切境界寂靜樂不捨一切眾生而無煩惱涅槃樂是為四復次菩薩有四種喜云何為四謂見佛喜聞法喜布施不悔喜與一切眾生安樂喜是為四復次菩薩有四種真實云何為四謂不捨菩提心不捨弘誓願不捨有來歸依者不捨一切善護語是為四復次菩薩有四種善法云何為四謂樂修一切善法不輕未學於諸眾生怨親平等為不請友饒益眾生不思其報是為四復次菩薩有四種清淨云何為四謂戒清淨無我故定清淨無眾生故慧清淨無壽者故解脫清淨無諸趣生故是為四復次菩薩有四種足云何為四謂義足法足行頭陀功德足集菩提資糧足是為四復次菩薩有四種手云何為四謂信手戒手聞手慧手是為四復次菩薩有四種眼云何為四謂肉眼作善業故天眼神通不退故慧眼所聞不厭故法眼諦觀諸法得忍故是為四復次菩薩有四種無厭云何為四謂施無厭住阿蘭若無厭聽法無厭修善無厭是為四復次菩薩有四種難行云何為四謂忍受一切卑賤陵辱雖自窮乏所有皆施見有從乞頭目身體心無違逆生善友想觀空無我而現受生是為四復次菩薩有四種無病云何為四謂無諸界不等病無煩惱熱病無不利益眾生病無諸法疑惑病是為四復次菩薩有四種自分法云何為四謂諸波羅蜜菩提分法真善知識不作一切惡業是為四復次菩薩有四種不動云何為四謂菩提心如願而行如言而作勤修正行是為四復次菩薩有四種資糧云何為四謂奢摩他毘鉢舍那聞一切善根是為四復次菩薩有四種齊行云何為四謂發心起行布施迴向大慈大悲智慧方便是為四復次菩薩有四種法障夢云何為四謂夢月墮於平地井中夢月現於濁泉池中夢月在空大雲所覆夢月在空煙塵所翳是為四復次菩薩有四種業障夢云何為四謂夢墮大險處夢高下道夢磐曲道夢迷方驚怖是為四復次菩薩有四種煩惱障夢云何為四謂夢毒蛇擾亂夢群獸惡聲夢落賊難處夢身蒙塵垢是為四復次菩薩有四種得陀羅尼夢云何為四謂夢大伏藏諸寶充滿夢清池中眾花齊敷夢得雙淨白疊夢諸天持蓋覆上是為四復次菩薩有四種得三昧夢云何為四謂夢端正童女眾寶莊嚴持花授與夢白鵝行列迴翔空中夢如來手摩其頂夢如來坐蓮花座入於三昧是為四復次菩薩有四種見如來夢云何為四謂夢月出現夢日出現夢蓮花開夢大梵王威儀閑寂是為四復次菩薩有四種得大人相夢云何為四謂夢諸妙花果滿娑羅樹夢大銅器眾寶盈滿夢虛空中幢蓋莊嚴夢轉輪王以法御世是為四復次菩薩有四種不退相夢云何為四謂夢白繒繫頂夢自設無礙施會夢身處法座夢佛坐道場為眾說法是為四復次菩薩有四種降魔怨夢云何為四謂夢大力士摧小力士持勝幡去夢大勇將戰勝而去夢受灌頂王位夢坐菩提樹降伏眾魔是為四復次菩薩有四種坐菩提場夢云何為四謂夢吉祥瓶滿夢眾右繞其身夢所往之處樹皆低枝夢金光普照是為四文殊師利說此法時善勝天子及其眷屬歡喜踊躍以天曼陀羅花波頭摩花拘物頭花分陀利花供養文殊師利及散一切眾會以佛神力所散之花上昇虛空成大蓮花量如車輪微妙香潔悅可眾心於花臺上有諸菩薩三十二相莊嚴其身爾時善勝天子白文殊師利言此諸菩薩從何方來文殊答言如花來處是所從來天言此花化生無所從來文殊復言彼諸菩薩當知亦爾爾時世尊即便微笑從其口中放種種光青黃赤白頗梨等色遍照十方無量剎土上至梵世蔽日月光還從頂入時善勝天子即從坐起偏袒右肩右膝著地合掌向佛以偈讚曰清淨金色光妙相三十二具億那由他無比勝功德能救世間者何故現微笑梵音深且遠所言淨微妙恒薀七聖財放大智慧光迦陵伽聲音願說微笑義世雄大丈夫降魔及異道常為諸天人修羅等供養具足十力者何故現微笑一切貪恚癡塵惱智慧障永斷無餘習面如淨滿月普施安樂者願說微笑義善逝天人師無量功德聚其心常平等具足行眾善開解一切者何故現微笑常持大慧燈破黑闇稠林遊步若牛王無畏如師子利益眾生者願說微笑義人中最尊勝難見難可測無我無諂曲超越諸有海智力自在者何故現微笑千輻網縵足三界無倫匹竭涸生死流斷絕愚癡網善哉大智者願說微笑義爾時世尊告善勝天子言汝見虛空蓮花座上諸菩薩不天子白言唯然已見佛言此諸菩薩皆是文殊師利之所化度為聽如是四法門故從十方來皆住一生補處於十方剎當成阿耨多羅三藐三菩提名號各異天言世尊此諸菩薩頗有算計知其數不爾時世尊告舍利弗汝能知耶舍利弗言世尊我能於一念頃悉知三千大千世界一切星宿不能百年算知此諸菩薩數量佛告舍利弗假使微塵滿閻浮提尚可數知此菩薩數莫知邊際舍利弗言何處當有爾許佛剎容是菩薩成正覺耶佛言且止莫作是說諸世界中空無佛者無量無邊舍利弗假使如來恒河沙劫久住於世日日常說恒河沙法說一一法皆授恒河沙菩薩阿耨多羅三藐三菩提記過於東方恒河沙佛剎乃一菩薩於中成佛如是東方無佛世界尚不能盡何況十方一切剎土空無佛者舍利弗如是所有無量世界皆是如來肉眼所見其中所有一切眾生皆是如來心之所知時諸大聲聞及一切眾會心生希有作如是言我等今者咸得善利值遇是師成就廣大福德智慧時虛空中諸來菩薩皆從空下頂禮如來及文殊師利恭敬右遶各還本土爾時善勝天子白文殊師利言善哉尊者作佛作事乃能化是無量菩薩住大菩提願為我說成就此等住菩提法文殊師利言天子成就菩薩住菩提法有三十五所謂應常依時不失其節應警策諸根應攝心不動應修諸波羅蜜應隨善方便應發勝意樂應建大慈應起大悲應不捨大乘應遠離小乘應常諦實應如實作應護正法應如聞行應了眾生性平等無二應觀破戒持戒皆福田相應覺諸魔業應成滿大願應於生死不疲厭應降伏眾魔應知恩報恩應入滅因法應於解脫門不驚怖應供養諸佛應隨眾生所須皆作應不染世法應樂阿蘭若應行少欲應念知足應未度令度應未解令解應未安令安應未涅槃令涅槃應不斷三寶種應攝諸佛淨剎功德莊嚴是為成就菩薩三十五種住菩提法應如是學又復天子菩薩應離十種慢心所謂我慢多聞慢辯才慢利養名稱慢住阿蘭若慢頭陀功德慢富貴眷屬慢釋梵護世承事慢禪定神通慢為於佛法僧得不壞信天龍夜叉犍闥婆阿修羅迦樓羅緊那羅摩睺羅伽等恭敬讚歎慢菩薩能離此十種慢即於阿耨多羅三藐三菩提不退轉不為一切外道魔怨之所損敗時善勝天子白文殊師利言隨於尊者所住之處當知已是有此法門即為如來於中出世轉正法輪佛言如是如是如汝所說隨何方土文殊師利說此法門即為法王於其中住若有眾生行此法者是真佛子有能信解受持此法名實修行斯人已為佛所調伏不退轉於阿耨多羅三藐三菩提爾時世尊告彌勒菩薩迦葉阿難善男子我今以此法門付囑汝等當受持讀誦如說修行為人廣說我涅槃後應以此法大作佛事令一切眾生皆獲安樂彌勒白言唯然受教世尊當何名此經云何受持佛告彌勒此經名說四法門亦名成就菩薩道法是故汝等應共受持佛說此經已彌勒菩薩摩訶薩長老大迦葉長老阿難及一切世間天人阿修羅等聞佛所說歡喜奉行
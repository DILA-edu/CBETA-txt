如是我聞一時佛住舍衛國彌伽羅母弗婆羅園歡喜殿中於是毘舍佉母與千五百清信優婆夷來詣佛所稽首佛足却住一面爾時佛告毘舍佉何緣晨朝而來至毘舍佉母白佛言世尊已聞如來先所略說甚深難解無上之法名曰優婆夷淨行唯願世尊哀愍我等廣演分別微妙法相令我等輩聞此法已當來長夜安隱快樂天上人中乃至菩提佛語毘舍佉母善哉善哉善女人汝於往昔無量劫中常樂聞法與諸眷屬曾於我所貪求廣說毘舍佉母聞佛所說往昔因緣歡喜踊躍而白佛言世尊唯願如來為我宣說令得開解佛告毘舍佉諦聽諦聽我當為汝分別略說善女人過去久遠無量劫中爾時有國名波羅奈王號梵與其王夫人名䟦陀羅王有一女名曰蓮華形貌端正稟性儒賢聰慧明了志樂多聞精勤勇猛常修善行於世技藝善能通達恒為父母之所愛重爾時雪山有一梵志名那羅馱勤修梵行得五神通恒為大眾廣說諸法名聞遠徹流於四方爾時彼女從善友所聞讚梵志神通如是功德難量常為大眾宣揚妙法心生歡喜便自念言善人難見法亦難聞身命難保是故我今宜應速往禮拜問法作是念已往父母所而自啟曰聞人稱歎梵志修行道德巍巍唯願父母聽許我等往詣梵志聽受法味父母答言汝今年幼生長深宮稟性柔軟初未曾出雪山玄遠路險艱難汝今云何當能到彼吾國多有耆舊梵志神智無二善能宣說甚深妙法我當為汝請入宮內講論道法恣汝所問勿須去也女又請曰波羅奈國耆舊梵志皆悉尊重推其道術唯願聽許得聞法要王以愛念不違其願勉而許之爾時父王即勅四臣及宮中婇女莊嚴供養皆使具足臣白王言大王所勅皆悉已辦於是王女心自念言我求聽法今正是時便與宮中婇女眷屬千五百人齎持香華往詣梵志而便聽法佛告毘舍佉爾時王女者汝身是也雪山梵志者即我身是汝於往昔曾求廣說今亦如是我當為汝分別演說淨行法門毘舍佉母白佛言善哉世尊如來大慈哀愍眾生願為解說我當修行佛告毘舍佉汝等諦聽我今為汝廣演分別優婆夷淨行法門如是法者乃是諸佛之所護念汝今應當精勤修學毘舍佉若善女人捨惡知識親近善友應供養者而供養之是則名為優婆夷淨行宿因所感處好國土善安置身亦名淨行供養父母奉事夫主瞻視兒息亦名淨行勿於小罪而生輕想所應作者次第作之亦名淨行常樂布施修習作法愛念親友亦名淨行遠離飲酒不為眾惡常修愛語亦名淨行多聞技藝善學威儀研尋所聞不令廢忘亦名淨行恭敬尊重少欲知足受恩能報亦名淨行不為八法之所動轉顏貌怡悅亦名淨行心不憂慼常得安隱若能如是一切無退眾務休息亦名淨行能於善法不生懈怠疾證無上解脫涅槃亦名淨行忍辱隨語樂見沙門身行正直猗於大蔭亦名淨行能以智火燒滅煩惱具足善法勇猛無退亦名淨行不毀謗人不行杖楚善護諸根攝心不亂亦名淨行直心不貪常樂靜處精勤修習永無退轉亦名淨行於菩提道進而不退厭惡三界猶如死屍深觀如此亦名淨行心常樂捨難捨之身善能護持難持禁戒樂修禪定而不散亂亦名淨行無量眾生於菩提道而生退想而我能進一切進者而我不退行住亦爾是名淨行一切眾生燒滅善根而我生之人所樂生我今滅之生死無極我得其邊亦名淨行毘舍佉母聞佛所說歡喜踊躍得未曾有而白佛言世尊優婆夷法門復有幾行佛告毘舍佉有十行法汝應修學何謂為十一者見慳貪過樂修行施二者見五根過樂持禁戒三者見在家過樂欲出家四者見疑惑過樂修智慧五者見懈怠過樂勤精進六者見瞋恚過樂行忍辱七者見妄語過而樂忠信八者見亂心過常樂禪定九者見罪苦過而樂慈悲十者見苦樂過樂行捨心爾時世尊欲重宣此義而說偈言從施得大富能捨所愛身離欲樂出家持戒攝諸根修學得智慧精進斷懈怠忍辱除瞋恚實語不虛妄若遇世八法安住心不動心常樂禪定永無有散亂慈悲利眾生修捨離苦樂若能行此法是名大勇猛得度法海岸而證菩提道毘舍佉母聞佛所說心生歡喜白佛言世尊初有幾事應當遠離復有幾法應當親近佛告毘舍佉有五十八法應當修學亦應遠離何謂也謂離一切不淨之法親近淨法應離惡法親近善法不應育養不將養之不應往處勿往親近所應往者即便應往不應作者終不妄作所應作者方便應作非法求得不應用之如法而得應當受用善調身心常樂靜處捨離欺誑行於正語厭離懶惰樂行精進善攝諸根不令放逸先意謙敬捨於貢高常行忍辱不生瞋恚自不諍訟善和合眾捨不覆藏住於覆地捨無義語住於義語捨於邪命正命自活善能量身受於飲食不樂多求住於少欲捨於剛強住調柔地修習軟語遠離麁言捨不安樂住安樂處捨不同見共等類住捨無問處往諮問處厭離三界住不樂三界捨一切作住無所作捨於我見修學空法毘舍佉此五十八初法如是汝應修行爾時世尊重說偈言若一切所學初後無有餘應遠離親近已作得安樂一切法學已所願皆具足捨愛身命故而證無上道若有如是學於淨行法門非聲聞緣覺亦非證菩薩於無量劫中稱嘆其功德佛說偈已毘舍佉母心大歡喜更增上問世尊淨行法門復有幾種名為大行佛言有三大行汝應修行何者名三大行一者大信心二者大精進三者大智慧世尊云何大信心佛言大信心者信佛是佛是婆伽婆阿羅呵三藐三佛陀明行足善逝世間解無上士調御丈夫天人師佛世尊是名大信心何者大精進若能於中成精進行一切惡法棄捨遠離一切善法應當攝取於善法中勇猛不息是名大精進何者大智慧若人以智慧眼見生滅法聖人所度無常苦盡是名大智慧是則名為三種大行爾時世尊重說偈言共大信心深著不離諸行具足而求菩提共大精進堅固難捨勤修已滿而求菩提共大智慧究竟明了具波羅蜜而求菩提初法增已知大名聞增長盡已隨所修行以此知故解過人法佛說偈已毘舍佉母心生歡喜更增上問世尊優婆夷淨行法門進趣佛地復有幾行佛告毘舍佉更有四行而取佛地何謂為四一者翹勤精進二者無惑智慧三者逝定不退四者行慈利益眾生毘舍佉以此四法進趣佛地爾時世尊重說偈言翹勤樂精進智慧無迷惑逝定不退轉行慈利眾生以此四法故而證薩婆若佛說偈已毘舍佉母心生歡喜更增上問世尊復於幾法安住得觀云何法集無有分散初合法者復有幾事佛告毘舍佉於四法中安住得觀謂慈悲喜捨其中法集無有分散謂得聲聞智辟支佛智薩婆若智佛智初合法者有三十二觀法所謂念佛念法念僧念戒念施念天阿那念般那念觀滅想觀身想觀寂靜想觀地水火風想觀青黃赤白想觀虛空想觀識處想觀膖脹想觀臭穢想觀穿漏想觀爛壞想觀處處分散想觀骨肉縱橫想觀骨濕想觀白骨色想觀一切無常想觀一切法無我想是名三十二觀法四無量心是名安住得觀聲聞智辟支佛智薩婆若智佛智是名法集無有分散爾時世尊重說偈言若以下觀得聲聞智善修中觀得緣覺智上觀滿足得菩提智佛說偈已毘舍佉母心大歡喜更增上問世尊於不淨法門云何心住疾離煩惱通達六門佛告毘舍佉有三十二法門於不淨中心所樂住疾離煩惱便通六門何者三十二法門謂身中有髮毛爪齒皮肉筋骨肪膏髓腦心腎肝膽大腸小腸脾肺肚胃膿血痰汗涕唾涎淚屎尿不淨毘舍佉是為三十二不淨之觀令心樂住淨行法門疾捨煩惱得通六門爾時世尊重說偈言猶如江流聚入大海於法門中流觀亦爾善觀麁細淨以不淨無上智法佛悉通達佛說偈已毘舍佉母心大歡喜更增上問世尊菩薩於淨行法門有幾戀著住於世間不得解脫佛告毘舍佉淨行法門前諸菩薩有七縛著住於世間何謂為七一者若我得度世間未度我欲度之二者若我得脫世間未脫我欲脫之三者若我已覺世間未覺我欲覺之四者若我已調世間未調我欲調之五者若我已安世間未安我欲安之六者若我成道世間未道我欲導之七者若我已得涅槃世間未得我欲令其入於涅槃毘舍佉是為菩薩七種戀著住於世間不得解脫爾時世尊重說偈言已度度眾生已脫脫眾生已覺覺眾生已調調眾生已安安眾生已導導眾生我已得涅槃令眾生涅槃三界如火宅貪欲如泥網一切滅斷之而證菩提道爾時世尊說此偈已毘舍佉母心大歡喜更增上問世尊淨行法門修幾善行一切法滿佛言修三善行令一切法滿何謂為三善行法一者身善行二者口善行三者意善行此三善行滿令一切法滿所謂得布施滿得持戒滿得出家滿得智慧滿得精進滿得忍辱滿得真實滿得誓願滿得慈悲喜捨滿得四思滿得四定滿得四神足滿得五根滿得五力滿得七菩提滿得八正道滿得九智滿得十力智滿得須陀洹道智滿得須陀洹果智滿得斯陀含道智滿得斯陀含果智滿得阿那含道智滿得阿那含果智滿得阿羅漢道智滿得阿羅漢果智滿得四智滿所謂法智未知智名字智他心智滿得盡智滿得無生智滿得雙神力滿得大慈三昧智滿得一切智滿得無礙智滿毘舍佉是名修三善行滿令一切法滿爾時世尊而說偈言修三善行已一切法皆滿滿一切法已而證菩提道佛說偈已毘舍佉母心大歡喜更增上問世尊淨行法門有幾大人念佛言有八大人念何謂為八一者少欲非不少欲二者知足非不知足三者寂靜非不寂靜四者遠離非不遠離五者精進非不精進六者禪定非不禪定七者智慧非不智慧八者無礙非不無礙毘舍佉是名八大人念爾時世尊重說偈言善定諸念念非善法若毀此念而生厭離善定諸念念非善法觀練法相得進無上佛說偈已毘舍佉母心大歡喜更增上問世尊初學菩薩於淨行法門云何修學而得菩提佛言初學菩薩有五十修學而得菩提何者五十所謂深入法性不捨不減不墮不退修學捨心修學多聞修學威儀修學降伏眾魔修學光明修學佛相好修學禁戒修學三昧修學波若修學大波若修學善行修學大善行修學色相修學無二語修學如意足修學上如意足修學大如意足修學妙如意足修學意行修學已意行修學大意行修學佛所王領修學自在修學佛心相修學滿心相修學神通修學大神通修學真實修學王領正法令得久住修學至極處修學佛剎土修學佛壽命修學菩提樹修學蓮華修學佛說法修學大法輪修學轉法輪修學善知識修學不捨眾生修學手圓滿修學劫波樹衣修學師子座修學右脇臥床修學佛所食味修學毘羶闍修學如來水相毘舍佉是為五十學法初行菩薩應當修學深入不捨不減不墮不退汝應當知爾時世尊而說偈言一切行具足而求寂靜法光明照佛剎為慈眾生故引導諸眾生得度三界難一切法無窮如來已到彼爾時世尊說此偈已毘舍佉母心大歡喜更增上問世尊如來有幾光明初學菩薩云何修行佛告毘舍佉如來有六種光明何謂為六一者青光二者黃光三者赤光四者白光五者紅光六者光色照明毘舍佉是名如來六種光明初學菩薩云何修行得此光明毘舍佉菩薩為得青光明故恒以青華青塗香末香青㲲青寶而以供養若入禪定常觀青色作已而願當來之世願得青光云何菩薩修學黃光恒以黃華黃塗香末香黃㲲黃寶而以供養若入禪定常觀黃色作已而願當來之世願得黃光云何菩薩修學赤光恒以赤華赤塗香末香赤㲲赤寶而以供養若入禪定常觀赤色作已而願當來之世願得赤光云何菩薩修學白光恒以白華白塗香末香白㲲白寶而以供養若入禪定常觀白色作已而願當來之世願得白光云何菩薩修學紅光恒以紅華紅塗香末香紅㲲紅寶而以供養若入禪定常觀紅色作已而願當來之世願得紅光云何菩薩修學光色照明恒以光明華光明塗香末香光明㲲光明寶而以供養若入禪定常觀光明作已而願當來之世願得光明照曜毘舍佉是名菩薩修學如來六種光明爾時世尊而說偈言佛光有六種青色黃色光赤白及紅色光相最照明若有智慧人常當勤修行若樂妙色光應學廣大行華香燈供養恒施無上尊修學六種行所願皆成就佛說偈已毘舍佉母心大歡喜更增上問世尊大人之相凡有幾種初學菩薩云何修學佛言大人之相有三十二菩薩所修有二十行與大人相合得成二道無有餘也何謂二道若在家者得作轉輪聖王王四天下降伏諸國七寶隨從一金輪寶二白象寶三白馬寶四摩尼寶五玉女寶六藏臣寶七主兵寶復有千子勇健威猛能伏怨敵盡大海際以法降伏不用兵仗若出家者得成為佛天上人中最尊第一具三十二大人之相何者三十二相所謂身黃金色圓光一尋猶如融金梵身方直項後日光頂有肉髻其髮紺青佛身圓滿如尼俱律樹眉間毫相如兜羅綿上下俱眴目睫紺青舌能覆面梵音八種如迦陵頻伽聲口四十齒齒白齊密師子頰皮膚細薄不受塵垢一一孔一毛生紺色細軟皆起右旋師子臆胸有卍字七合處滿手足合鞔網指纖長手內外握立手過膝陰馬藏脚𦟛直鹿腨腸奩底相千輻輪足跟長是名三十二大人之相身毘舍佉何者二十事修大人相如來往昔作凡人時於善法中成就堅固不易受持身作善行口為善行心念善行一切布施與眾生共堅持禁戒恒住布薩供養父母沙門婆羅門耆舊宿德六親眷屬於諸善法皆悉行已修集滿足積聚高廣生死無量乃至一生補處如意自在常受天樂壽命色力王位名聞色聲香味觸受天樂已下生人間得大人相成足下平蹈地皆著舉足俱上脚趺隆起猶如龜背以此相故若在家者得作轉輪聖王若出家者得成阿耨多羅三藐三菩提永斷生死得常樂涅槃內外怨家梵魔沙門婆羅門所不能壞是名為佛爾時世尊重說偈曰於諸法調柔恒持齋禁戒布施心平等深觀無常法一切所行業堅固心受持以此行業故常生天人中受天上樂已還生於人中受世間福報而得足下平蹈地皆悉著隨蹈地起迎若在家出家皆有如是相若梵天魔王沙門婆羅門一切諸怨家皆悉已降伏出家行學道斷絕生死源眾行已滿足得成無上尊復次毘舍佉云何修行千輻輪相如來往昔作凡人時荷負眾生除其恐怖施無畏樂凡所布施悉共眾生積業高廣不可稱計於此命終往生天上常受妙樂如是展轉無量無邊下生世間得大人相足下千輻輪輪相具足如真金輪得此相已若在家者作轉輪聖王王四天下七寶隨從常為沙門婆羅門居士大臣長者及諸四兵之所圍遶若出家者得成為佛大眾圍繞比丘比丘尼優婆塞優婆夷天龍夜叉乾闥婆阿修羅迦樓羅緊那羅摩睺羅伽等恭敬尊重爾時世尊重說偈言我於無量世展轉三界中荷負眾生樂為除怖畏處善護不休息以此功德業常生人天中至一生補處兩足千輻輪光曜如金輪千行業所感記成人中尊得大眾圍遶降伏諸魔怨若獲剎利種得成轉輪王若出家學道得成無上尊天人阿修羅摩睺羅伽等四足及非人皆恭敬供養名聞滿十方眾生良福田復次毘舍佉云何修行三大人相如來往昔作凡人時不害眾生捨殺生想不行杖楚一切器仗悉不畜之恒生慚愧修習慈悲積業高遠不可思議生死無量乃至一生補處下生人間得三大人相一者足跟長二者指纖長三者梵身圓直以此相故記壽命長現久住相亦護壽命終不中夭若出家者得成為佛壽命長遠一切世間天人沙門婆羅門無有能害如來壽命爾時世尊而說偈言一切畏死怖刀杖以己為喻勿行杖是故遠離不思念以此善行生天上受天果報無量樂壽盡下生得三相指足跟長梵身滿安置地上如金龜柔軟纖長如金杵身體光曜如須彌三相記成天人尊亦表如來壽命長復次毘舍佉云何修行七處滿相如來往昔無量劫中作凡人時恒作施主餚饍飲食種種甘果香美諸漿勤修布施積集高廣不可稱計乃至一生補處常受天樂下生世間得七處滿相肩頸臂脚皆悉圓滿以此相故若在家者得作轉輪聖王世間上味具足而得若出家者得成為佛所受飲食於天上人間味中最上爾時世尊而說偈言食噉舐甞無上味施主恒修如是行以此善行無有量難陀園中受快樂業報一生下世間得大人相七處滿手脚柔軟無有比以此相故得上味在家出家皆如是如來永斷三界漏是故得成無上尊復次毘舍佉云何修行手足柔軟合鞔網相佛於往昔作凡人時常以四攝攝取眾生布施愛語利益同事有所求索不違眾生積業高廣乃至一生補處常受天樂下生世間得二大人相一手足柔軟二手足合鞔網以此相故若在家者作轉輪聖王攝四天下若出家者得成法王善攝一切無量眾生比丘比丘尼優婆塞優婆夷天龍夜叉乾闥婆阿修羅迦樓羅緊那羅摩睺羅伽人非人等爾時世尊而說偈言修布施愛語行利益同事恒以四攝法攝眾無有餘以此行業故常生天人中下生於世間得二大人相手足悉柔軟俱有合鞔網微妙極細薄外黃裏紅色以此二相故在家轉輪王若以善法化一切皆順行堅受持不犯歡喜讚聖王施恩無有比慈潤於四方若棄捨五欲出家得成佛為眾生說法聞者悉頂受復次毘舍佉云何修行如來脚相𦟛直身毛旋起佛告毘舍佉我於往昔作凡人時恒以善法饒益眾生常行法施初未曾說無義之語以此業故增長廣大乃至一生補處下生世間得二大人相一脚𦟛直踝骨不現二者毛端旋起以此相故若在家者得作轉輪聖王人中最尊高妙上勝於五欲中歡喜快樂七寶千子隨從侍衛若捨家業入山學道得成為佛天上人中最尊最上無有二者一切眾生恭敬尊重爾時世尊而說偈言恒以善法利益眾生恒以善語教導眾生恒以善力將侍眾生歡喜快樂恒行法施無有嫉妬以此業故積行無量下生人間得大人相一脚𦟛直踝骨不現二毛端起悉皆右旋若在家者作轉輪王王四天下若出家者得成為佛天上人中最尊最上復次毘舍佉云何修行鹿膞腸相如來於昔無量劫中作凡人時善勤教人一切典籍威儀工巧醫方呪術教持禁戒悉皆具足恒自思惟云何令人善解義趣速得通達不生疲惓厭惡之心以此業故勤積高廣乃至一生補處常受天樂下生世間得大人相成鹿膞腸若在家者作轉輪聖王王四天下一切所須供養之具隨念速得若出家者得成為佛天上人中所須供養皆悉疾得爾時世尊重說偈言諸典悉教學工巧及呪術醫方察眾病恒自作思念云何令速成於學不疲惓展轉教餘人以此行業故積聚不可量至一生補處成大人相好而得鹿膞腸纖好成圓滿皮細薄柔軟毛起皆右旋以此大人相記成人中尊在家轉輪王所求皆速得若出家作佛一切諸供養隨念悉具足復次毘舍佉云何修行皮膚細軟不受塵垢佛於往昔作凡人時若沙門婆羅門剎利居士來至我所而問我言大德何者名善行何者名不善何者應親近何者應遠離何者行業得受安樂何者行業而受苦惱我於往昔為人分別是法應作是不應作是法應行是不應行是法得快樂是法不安樂以此業故積行無量乃至一生補處受天福樂下生人間得大人相皮膚細軟不受塵水譬如蓮華雖在水中水不能污如來身相亦復如是以此相故若在家者作轉輪聖王聰明智慧於諸世間沙門婆羅門剎利居士無有及者若出家學道得成為佛智慧廣大利疾智慧最上最勝諸天世人梵魔沙門婆羅門諸有智慧無能及者爾時世尊而說偈言佛於無量世凡人時修行若有來問者勤教令速成恒在出家地善分別義趣以此行業故若天上人中常得大智慧一生下人中得皮膚細軟以此相好故成就大智慧若獲剎利種在家轉輪王若不樂在家出家得成佛獲一切種智天上及人中無有能及者復次毘舍佉云何修行身黃金色光明照耀猶如金山如來往昔無量劫中常樂修善不瞋不恚若有眾生惡罵捶打悉皆能忍不生瞋恨恒自慚愧生大悲想皆是過去先業所報常自剋責復行布施柔軟氍氀芻摩劫貝憍奢耶衣如是等衣恒以施人如是展轉無量世中積功高大常受天樂下生人間得大人相身黃金色於諸金色最上最勝以此相故若在家者作轉輪聖王王四天下於四天下若有柔軟氍氀敷具芻摩劫貝憍奢耶衣欽婆羅衣一切世間柔軟之物王悉得之若出家者得成為佛人中細軟衣服臥具劫貝芻摩欽婆羅衣如是等物如來悉得爾時世尊重說偈言不生瞋恚心恒慚愧剋責布施細妙衣上㲲無價物恒施與眾生施已心歡喜踊躍無悋惜譬如人失火出物大歡喜積業無有量生天受快樂從此生人間而得大人相身體黃金色猶如金山王在家轉輪王善護四天下大得柔軟觸一衣直千萬若學道成佛化天人龍神衣服亦如是復次毘舍佉云何修行陰馬藏相如來於過去無量劫中作凡人時常樂修行善和合眾若與父母男女兄弟姊妹親戚眷屬善友知識乃至畜生若有別離樂和合者悉隨所樂善能和合令其歡喜以此業故所積高廣常生天上受天福樂下生人間如是展轉無量無邊至一生補處得陰馬藏以此相故記成千子作轉輪王王四天下千子勇健能伏怨敵若出家者得成為佛從法生子過於千萬勇猛多力能却魔怨爾時世尊而說偈言我於無量世本作凡人時常為和合眾令得安樂住若父母男女兄弟及姊妹親戚諸眷屬善友知識等若離別苦者善和合安樂以此行業故常生天人中受天上快樂下生於人間得陰馬藏相現成得千子勇健無有比能降伏怨敵恒供養父母令得歡喜樂若出家作佛法子有千萬戒定神通力能摧伏魔怨復次毘舍佉云何修行梵身圓滿如尼俱律樹立身正直手得摩膝如來往昔作凡人時恒修弘慈善能觀察善惡麁細等不等法此是智慧此是愚癡此是精進此是懈怠此是瞋恚此是忍辱如是分別隨其等類而教導之以此業故展轉無量天上人中乃至一生補處下生人間得二大人相一者梵身圓滿如尼俱律樹二者立身正直手得摩膝以此相故若在家者作轉輪王王四天下財富無量金銀琉璃車𤦲馬瑙珊瑚琥珀真珠等寶五穀豐熟庫藏盈溢若出家者得成為佛具足七財信戒施聞慧慚愧如來亦有如是等物無量無邊爾時世尊重說偈言我於過去世善稱量眾生選擇分別已觀察悉平等能常別眾生隨類應施與以此行業故常生天人中下生於人間立身直不曲兩手得摩膝猶如尼俱樹從地生方圓佛身亦如是從無量劫來行業地所生二相現財富令天下太平在家受五欲得成轉輪王捨五欲出家得成無上尊復次毘舍佉云何修行三大人相一者師子臆二者項出日光三者肩頸團圓如來過去作凡人時恒利益眾生樂安樂住信心持戒多聞慧施財穀田宅奴婢牛羊象馬車乘妻妾男女侍從左右眷屬親戚令得增長以此業故常生天上下生人間得三大人相一者師子臆二者項出日光三者肩頸團圓以此相故若在家者作轉輪王王四天下法常增長財物田宅五穀豐熟妻子眷屬奴婢侍從善友知識一切具足無有減少若出家者得成為佛七財具足四部眷屬亦無減少爾時世尊重說偈言信心持戒多聞慧施奴婢象馬牛羊田宅妻子眷屬善友知識恒作善念云何令其色力安樂得大增長以此業故常生天上下生人間得大人相半師子臆項出日光肩頸圓直三相記成若在家者眷屬妻子奴婢象馬悉皆興盛若出家者得成為佛眷屬增長得無減法復次毘舍佉云何修行胸有卍字如來於往昔作凡人時不惱眾生不行杖楚亦不籠繫以此業故積行高廣常生天上下生人間得大人相胸有卍字若在家者作轉輪王無諸疾病四時調適不寒不熱若出家者得成為佛亦無諸病常得調和不冷不熱身體輕利堪入三昧爾時世尊重說偈言不籠繫眾生亦不行杖楚不以諸刀杖加害於眾生以此行業故常生天人中受天上快樂至一生補處下生於人間而得大人相胸字有萬數以此相好故無有諸疾病若在家出家常得受快樂若獲剎利種得王四天下若出家學道得成無上尊純受上妙樂復次毘舍佉云何修行眼下紺色如青蓮華目𥇒捲起紺色光明佛於過去無量劫中作凡人時恒修善行不以惡心張眼低目棄視眾生不以欲心眄睞看之恒以喜心離瞋愛癡直視眾生以此業故常生天上受天快樂下生人間得二大人相一者眼下紺青上下俱眴二者目𥇒細軟捲起纖長紺色光焰以此相故若在家者作轉輪王王四天下一切人民沙門婆羅門剎利居士妻子眷屬群臣侍人觀視無厭若出家者得成為佛為諸四眾（比丘比丘尼優婆塞優婆夷）天人阿修羅摩睺羅伽乾闥婆等一切眾生善心歡喜瞻仰如來無有厭足爾時世尊而說偈言佛於過去世本作凡人時恒修諸善行不以瞋恚心張眼低棄視亦不以愛染欲心看眾生眼淨離垢濁歡喜心直視以此行業故常生天人中至一生補處下生於人間得眼睫紺色目如青蓮華上下俱眴明以此大人相記聰明智慧一切諸眾生樂視無厭足在家轉輪王成就大智慧七寶悉具足能伏四天下出家得成佛而獲一切智復次毘舍佉云何修行頂有肉髻頭髮紺青如來於過去世作凡人時於功德中恒在人前身口意業布施持戒月修六齋供養父母沙門婆羅門親友眷屬耆舊宿德復有善行不可稱計以此行故積聚無量常受天樂乃至一生補處下生人間得二大人相一者頂有肉髻二者頭髮紺青以此相故若在家者作轉輪王王四天下為諸人民之所依憑若出家者得成為佛為諸四眾比丘比丘尼優婆塞優婆夷天龍夜叉乾闥婆阿修羅迦樓羅緊那羅摩睺羅伽人非人等所歸依處爾時世尊而說偈言我於過去世修善中導首恒修持梵行為人所依憑命終生天上受諸天快樂下生於人間得二大人相頂上有肉髻頭髮捲紺青在家轉輪王而王四天下以五戒十善覆護於人民若出家學道得成無上尊恒以戒定慧教授諸眾生常為諸天人龍神夜叉等乾闥阿修羅而作歸依處復次毘舍佉云何修行一一毛孔一毛生眉間白毫如兜羅綿佛於往昔作凡人時修不妄語捨離妄語恒修實語護持實語正心實語亦不綺語發言柔軟隨順眾生以此業故常生天上受天快樂下生人間得二大人相一者一一毛孔一毛生其毛細軟皆起右旋不受塵水二者眉間白毫光明鮮澤如兜羅綿以此相故若在家者作轉輪王王四天下一切人民熾盛增長快樂無極若出家者得成為佛增長比丘比丘尼優婆塞優婆夷四部眷屬無量無邊充滿世界爾時世尊而說偈言我於過去世恒修不妄語口初未曾說空誑不實語隨順於世間發言無過失以此行業故常生天人中下生於人間得二大人相眉間白毫光柔軟如兜羅毛孔無二生一一皆右旋以此二相故在家轉輪王普王四天下令人民增長若捨家學道得成大法王教授諸天人令正法增長復次毘舍佉云何修行口四十齒齒白整密如來於往昔無量劫中恒修不兩舌棄捨兩舌遠離兩舌從此聞已不向彼說從彼聞已不向此說彼此聞已利益歡喜乃為說之以此業故常受天樂下生人間得二大人相一者口四十齒二者齒白齊密以此相故若在家者作轉輪王王四天下無有盜賊眷屬清淨堅固無壞若出家作佛得四部眾比丘比丘尼優婆塞優婆夷堅固受持如來法藏不為四魔之所能破爾時世尊重說偈言如來過去世修行不兩舌不鬪亂眾生善能和合眾行業生天上受諸天快樂下生於人間得二大人相口有四十齒齒白淨齊密若獲剎利種在家王四地王有四兵眾堅固難沮壞剎利婆羅門常不能動轉若出家作佛四部眾亦爾當為諸天人所恭敬尊重復次毘舍佉云何修行廣長舌相出梵音聲如迦陵頻伽聲佛於往昔作凡人時不行麁語棄捨麁語遠離麁語恒修善語柔軟之語能入其心令其樂聞大慈悲語不捨語弘恩語人所愛念以此業故勤積高廣常受天樂下生人中得二大人相一者廣長舌出能覆面二者梵音柔軟如迦陵頻伽聲令人樂聞以此相故若在家者作轉輪王王四天下有所言說一切人民皆悉樂聞歡喜受持若不樂在家出家學道得成為佛若有所說比丘比丘尼優婆塞優婆夷天龍夜叉人非人等皆悉頂受歡喜奉行爾時世尊重說偈言佛於過去世恒修行善語不瞋亦不恚不鬪亂麁語常修慈悲語決定正柔軟如是一味語然後乃發言以此行業故得舌廣長相梵音清柔軟如迦陵鳥聲以二大人相在家轉輪王若有所言說人民皆受行出家得成佛能轉無上輪若所說妙法天人阿修羅龍神夜叉等聞者皆奉行復次毘舍佉云何修行師子頷佛於過去世作凡人時恒修不綺語棄捨綺語遠離綺語應時而語義語法語威儀語常住語有邊語以此業故積功無量常受天樂下生人間得大人相師子頷以此相故若在家者作轉輪王王四天下一切人民無能伐者若出家者得成為佛天人阿修羅梵魔沙門婆羅門內外怨家無有能得伐如來者爾時世尊而說偈言我於過去世恒修不綺語亦不自稱譽及以諸雜語斷截無義語常修應時語發言令喜樂利益諸眾生以此行業故常受天人樂下生於人間成就師子頷在家轉輪王威伏四天下以此大人相現無有伐者出家得成佛沙門梵魔王天人阿修羅羅睺緊那羅內外諸怨家無有能伐者復次毘舍佉云何修行四牙齊密白淨光明佛於往昔作凡人時捨離惡活正命自活亦不行於斗秤欺誑不以威勢橫取人物以虛偽物欺誑於人變形誑愛誑觸誑精進誑如是一切欺誑之法皆悉斷滅以此業故積聚高廣命終生天於天人中十處受樂何謂為十一者天壽二者天妙色三者天樂四者天名聞五者天王六者天色七者天聲八者天香九者天味十者天觸是名為十受天樂已下生人間得大人相一者齒無大小二者牙色白淨以此相故若在家者作轉輪聖王王四天下四部兵眾婆羅門眾剎利眾聚落城邑大臣長者妃后婇女及諸千子皆悉嚴淨若出家者得成為佛亦有四眾（比丘比丘尼優婆塞優婆夷）天人阿修羅乾闥婆等皆亦清淨爾時世尊而說偈言我於過去世捨離諸惡活以清淨法利修正命自活能除眾生苦令其得安樂以此行業故受天十種樂常為諸天人所尊重讚歎娛樂快樂已下生於人間積業之所感得二大人相齒無有麁細牙色光白淨若獲剎利種在家轉輪王四兵眾圍遶清淨無垢穢若出家作佛常為諸四眾比丘比丘尼優婆塞婆夷天人阿修羅龍神夜叉等清淨無垢濁悉恭敬圍遶毘舍佉是名二十修行得三十二大人之相以此相故莊嚴如來微妙之身復次毘舍佉佛身復有八十種好云何名為八十種好一者指甲紅赤二者指甲隆起三者指甲滑淨四者指甲滿足五者指團圓六者指纖直七者指間密八者指淨潔九者手足肥膩十者手足裏赤十一者手足平等十二者手足內滿十三者掌文深現十四者掌文端直十五者掌文纖長十六手足潤澤十七掌文不亂十八踝骨不現十九膝頭圓滿二十膝次第滿足二十一行步齊正二十二師子王行二十三鵝王行二十四龍王行相二十五牛王行相二十六行不顧視二十七行步不亂二十八半身正直二十九佛身過人三十一切滿足三十一佛身皆好三十二身體平正三十三身體滿足三十四身體正直三十五身體滑澤三十六身次第大小三十七身體淨潔三十八身體柔軟三十九身體寂靜四十身體緊細四十一身體緊密四十二身體端嚴四十三諸根方正四十四身色不黑四十五身體無黶四十六身毛淨潔四十七腹相團圓四十八腹無橫文四十九身體明淨見諸色像五十臍深五十一臍孔團圓五十二臍文右旋五十三臍孔不凹五十四臍口不長五十五臍口不短五十六臍毛下連五十七得龍牙相五十八牙不過脣五十九四牙團圓六十四牙鋒利六十一四牙纖長六十二四牙齊密六十三舌廣柔軟六十四舌色赤好六十五梵聲深妙六十六象王聲六十七迦陵頻伽聲六十八齒根肉滿六十九鼻不下垂七十鼻高修長七十一鼻孔淨潔七十二鼻修方廣七十三目好廣大表裏滑淨七十四眼睛黑光七十五目睫次第七十六眉如半月圓廓修長七十七眉毛黑澤長短隨次七十八眉毛純色滑淨光明七十九耳普垂埵內外俱淨八十頭髮細軟右旋不亂次第纖長一切皆好毘舍佉是名如來隨相之好有八十種爾時世尊而說偈言長夜受持一切禁戒無量苦行名大梵志三十二相八十隨好瓔珞其身天人中尊光明赫烈照曜無極青黃赤白更相入間宛轉旋起遍滿虛空放大光明照無量界中光照曜三千世界如來常光照於一尋若放大光日月隱蔽猶如日出眾星不現若放中光照於世界日光如月月色如星萬行所感得如是身為諸眾生之所樂見歡喜瞻仰無有厭足爾時世尊說此偈已毘舍佉母歡喜踊躍而白佛言世尊菩薩處胎初生之時有幾奇特微妙之相現於世間佛告毘舍佉菩薩生時有十六種奇特瑞相何謂十六種相所謂菩薩捨兜率天身憶念分明而處母胎是為一未曾有奇特之法菩薩捨天身已處胎之時自然光明照於世間世界中間幽冥之處日月星光所不能照悉皆大明其中眾生各得相見咸作是言此中云何忽生眾生一切世間梵魔沙門婆羅門所有光明無能及者又復三千大千世界六種震動諸須彌山震動不停是為二未曾有奇特之法菩薩處胎有四天子執持威儀四方侍衛守護菩薩及菩薩母不令世間人非人等之所惱害是為三未曾有奇特之法菩薩處胎能令其母自然持戒不殺盜婬妄語飲酒是為四未曾有奇特之法菩薩處胎其母清淨無有欲心外人見之亦不生染是為五未曾有奇特之法菩薩處胎常令其母大得利養色香味觸自然而至是為六未曾有奇特之法菩薩處胎母常安樂無諸疾病飢渴寒熱疲極之患菩薩亦然菩薩胎中母常見之譬如真摩尼毘琉羅寶八楞清淨內外明徹一切具足以五色縷而以貫之明眼之人執在手中見珠八楞及五色縷青黃赤白了了分明菩薩處胎亦復如是母見其身頭目手足一切身分悉皆無有障礙是為七未曾有奇特之法毘舍佉菩薩生七日已其母命終生兜率天受天快樂是為八未曾有奇特之法凡人受胎或九月日或至十月而便產生菩薩不爾要滿十月然後乃生是為九未曾有奇特之法世間女人臨欲產時身體苦痛或坐或臥不安其所然後乃生菩薩生時其母安樂無諸疾惱歡喜遊戲舉手立生是為十未曾有奇特之法菩薩出胎天人承接後為世人之所捧持是為十一奇特之法世人受已有四天子捧接敬受置於母前心大歡喜俱發聲言善哉夫人生大威德勇健之子是為十二奇特之法菩薩初生無有水血及以胎膜諸不淨物其身清淨如摩尼珠以加私國㲲而以裹之不相染著何以故彼此淨故菩薩初生亦復如是清淨無染如摩尼珠其母鮮淨亦如彼㲲是為十三奇特之法菩薩生時於虛空中自然而有二飛流水一冷二暖浴菩薩身是為十四奇特之法菩薩生已北行七步爾時空中自然白傘覆菩薩身行七步已遍觀十方發師子吼唱如是言一切世間唯我為上天人中尊我為最大從此生盡無復後生是為十五奇特之法菩薩生時於三千大千世界一切眾生蠕動之類皆大歡喜是為十六奇特之法毘舍佉是名如來處胎初生有十六種奇特之法爾時世尊而說偈言兜率天命終下生於人間處胎及初生清淨無所染十六種奇特微妙未曾有胎中及生時不與眾生共生時無迷惑名聞最第一現相非一種佛生瑞如此爾時世尊說此偈已毘舍佉母心大歡喜更增上問世尊菩薩生時有幾瑞相一時俱現佛告毘舍佉菩薩生時有三十二瑞相一時俱現何謂三十二瑞一者三千大千世界地大震動自然大明光照世界二者一切樂器自然音樂三者不鼓自鳴四者一切疾病自然除愈五者一切繫縛自然解脫六者一切冤家生慈悲心七者生盲得眼能見諸色八者生聾得耳能聞音聲九者生跛能行隨意遊戲十者生狂得念憶想分明十一者瘖瘂能言十二者乘船漂落還得本處十三者地及虛空所有七寶自然光明十四者眾川萬流停住不行十五者一切飛鳥有翅之屬歡喜而住十六者風不動搖一切寂然十七者一切眾生相噉食者皆生慈心十八者一切諸天還其宮殿喜笑快樂十九者阿鼻地獄猛火自滅二十者飢得飽滿二十一者一切餓鬼無有渴乏二十二者於四天下普興大雲等注大雨二十三者月光明曜二十四者眾星晝現二十五者日盛清明二十六者一切華樹即便生華二十七者一切果樹自然成果二十八者三千大千世界出大天香無有臭穢二十九者菩薩生時即行七步三十者虛空白傘自然蔭覆三十一者行七步已顧視十方三十二者作師子吼毘舍佉是名菩薩初生之時三十二法一時俱現毘舍佉母白佛言世尊菩薩生時以何因緣震動三千大千世界佛告毘舍佉菩薩生時地大震動者菩薩現此生盡無復煩惱一切眾生應得道者煩惱將滅是故地動毘舍佉菩薩生時自然光明照世界者菩薩為得三達智故毘舍佉菩薩生時世間樂器自然鳴者菩薩為得八三昧故毘舍佉菩薩生時不鼓自鳴者菩薩為欲擊大法鼓故毘舍佉菩薩生時一切繫縛自然解脫者菩薩為欲度脫一切眾生老病死故毘舍佉菩薩生時一切怨家生慈心者菩薩為得四無量心故毘舍佉菩薩生時疾病除愈者菩薩為欲滅除一切煩惱病故毘舍佉菩薩生時盲得眼者菩薩為得聖智眼故毘舍佉菩薩生時聾得耳者菩薩為得聖天耳故毘舍佉菩薩生時跛能行者菩薩為得四神足力故毘舍佉菩薩生時狂得念者菩薩為得安那般那念故毘舍佉菩薩生時瘂能言者菩薩為得通達如來所知法故毘舍佉菩薩生時漂船還者菩薩為得八直正道開示眾生故毘舍佉菩薩生時地及虛空七寶光明者菩薩為得四無礙智故毘舍佉菩薩生時眾川萬流住不行者菩薩為得煩惱四流已停住故毘舍佉菩薩生時一切飛鳥歡喜住者菩薩為欲破諸邪見故毘舍佉菩薩生時風不動搖者菩薩為得常樂滅盡三昧故毘舍佉菩薩生時眾生相噉生慈心者菩薩為得四部眷屬尊卑貴賤得和合故毘舍佉菩薩生時諸天還宮喜笑住者菩薩成佛時諸善男子及善女人出家學道得阿羅漢所作已辦斷絕三界生死之源棄捨重擔無為無欲常樂靜處熙怡喜笑各相謂言我等今者已得度脫生老病死更不受胎處於生死清淨無染猶如水渧在蓮荷上無所染著毘舍佉菩薩生時阿鼻地獄猛火滅者菩薩為欲滅除眾生三毒煩惱熾然火故毘舍佉菩薩生時飢得飽滿者菩薩為得身念三昧故毘舍佉菩薩生時餓鬼渴乏無渴乏者菩薩為得解脫水故毘舍佉菩薩生時大雲注雨者菩薩為欲雨大法雨普潤眾生故毘舍佉菩薩生時月光曜者菩薩成佛時為諸眾生歡喜瞻仰故毘舍佉菩薩生時眾星晝現者菩薩成佛時為令聲聞弟子現於世間故毘舍佉菩薩生時日光赫烈者菩薩為得六通大聲聞故毘舍佉菩薩生時華樹生華者菩薩為令聲聞弟子得解脫華故毘舍佉菩薩生時果樹生果者菩薩為令聲聞弟子得四沙門果故毘舍佉菩薩生時大千世界出天香者菩薩為得如來戒香遍滿世間故毘舍佉菩薩生時蹈地七步者菩薩為得七菩提道故毘舍佉菩薩行時白傘蔭覆者菩薩為得涅槃蔭故毘舍佉菩薩行已示東方者為諸眾生作導首故毘舍佉示南方者為諸眾生作良福田故毘舍佉示西方者我生已盡是最後身故毘舍佉示北方者於一切眾生我得阿耨多羅三藐三菩提故毘舍佉示下方者為欲破魔兵眾令其退散故毘舍佉示上方者為諸天人之所歸依故毘舍佉作師子吼者於天人中最尊最上一切眾生無能及者故爾時世尊而說偈言世間之導首無上大聖尊生時現瑞相眾生良福田輪轉三界中此為最後生於世間智慧如來最第一破魔兵眾已應供大名聞世間未曾有天人所歸依世尊初生時三十二瑞應微妙奇特相悉皆一時現菩薩從胎生地六種震動自然大光明遍照於十方令眾生毛竪各各相謂言願速得成佛當雨大法雨洗除煩惱垢令我得解脫是故我今者歸命無上尊爾時世尊說此偈已告毘舍佉諸佛如來不可思議佛所說法不可思議諸善男子及善女人信佛所說亦不可思議所得果報亦不可思議譬如大雨潤澤一切人非人等皆得充足及諸草木亦得生長如來法雨亦復如是普潤一切無量眾生應得度者聞此法已皆得道果若於人天受果報者隨其所願皆悉得之是故汝今應當專心受持此法於未來世令諸四輩皆得修行說是法時六萬天人得法眼淨餘諸天龍阿修羅乾闥婆迦樓羅緊那羅摩睺羅伽人非人等皆悉奉行毘舍佉母得法眼淨所將眷屬千五百人於佛法僧得堅固信無有退轉皆大歡喜作禮而去
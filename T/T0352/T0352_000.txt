如是我聞一時佛在王舍城鷲峯山中與大比丘眾八千人俱菩薩一萬六千及一生獲得無上正等正覺種種佛剎皆來集會爾時尊者大迦葉波在大眾中安詳而坐爾時世尊告迦葉言有四種法破壞菩薩智慧迦葉白言四種法者其義云何四種法者一者於佛教法而生輕慢二者於法師處憎嫉法師三者隱藏正法令不見聞四者他欲樂法數數障礙瞋恚斷善覆蓋不說誑賺他人唯自求利迦葉如是四種是名壞滅菩薩智慧我今於此重說頌曰若人慢佛法憎嫉法師處樂法作隱藏求法而障礙瞋怒斷善根覆法不為說愛樂誑賺他恒行自求利我說此四法斷滅菩薩慧四法如是故汝等應當知佛告迦葉波有四最上法觀增長菩薩大智迦葉白言是義云何此四法者一者於佛教法深生尊重二者於法師處勿生輕慢三者如聞得法為他解說起正直心不求一切利養四者稱讚多聞增長智慧一向正心如聞受持行真實行而不妄語迦葉此四種法增長菩薩大智慧故我今於此重說頌曰尊重於佛法及彼法師處如聞為他說不求於利養亦不要稱揚一向而求聞多聞生智慧如聞受持法持已依法行稱法真實故是彼法師行口意無虛妄四法可為師得佛大智慧佛告大迦葉有四法具足迷障菩薩菩提心迦葉白言云何四法迷障菩提心此四法者一者所有阿闍梨師及諸善友行德尊重反生毀謗二者他善增盛於彼破滅三者若諸眾生行大乘行而不稱讚妄言謗毀四者棄背正心邪妄分別如是迦葉此四種法迷障菩薩菩提心我今於此重說頌曰闍梨師善友行德俱尊重不行恭敬心反生於輕毀他善增熾盛破壞滅除他菩提大行人謗毀行輕慢棄背正真心邪妄而分別如斯四惡行迷障佛菩提是故此四法遠離無上覺無此四過者最上得菩提佛告迦葉波有四法具足令諸菩薩一切生處出生菩提心直至菩提而坐道場而無障礙迦葉白言云何四法一者不為身命而行邪見妄言綺語二者去除一切眾生虛妄分別三者為其佛使發起一切菩提種相如實名稱流遍四方四者所有一切眾生教化令得阿耨多羅三藐三菩提各說今得迦葉如是四法具足菩薩一切生處出生菩提心中間無迷直至菩提坐道場座我今於此重說頌曰不為自身命邪說及妄語心恒愍眾生除妄及懈怠能作如來使及為眾生師顯發行菩提名聞遍四方教化諸眾生令成無上覺安住此法中菩提心不退佛告迦葉波有四法具足令諸菩薩已生未生善法皆令滅盡永不增長迦葉白言云何四法一者世間所有深著我見二者觀察種族住著利養行呪力事三者瞋恨菩薩偏讚佛教不普稱讚四者未聞難見經法聞之疑謗如是迦葉具此四法令諸菩薩已生未生善法皆悉滅盡永不增長我今於此重說頌曰由此著我見皆令善法盡觀察於種族呪術求利養毀於菩薩教而不普稱讚未聞甚深經聞之生疑謗具行此四法不久善法盡是故諸菩薩行此四法者遠離佛菩提譬如天與地佛告迦葉波有四法具足令諸菩薩善法不滅得法增勝迦葉白言云何四法一者願聞其善不願聞惡求行六波羅蜜及菩薩藏二者除去我見心行平等令一切眾生得法利歡喜三者遠離邪命得聖族歡喜不說他人實不實罪亦不見他過犯四者若此深法自智不見而不謗毀彼佛如來如是而見如是而知我不能知佛智無邊種種無礙如來為諸眾生演說此法如是迦葉具此四法令諸菩薩善法不盡得法增勝我今於此重說頌曰常願聞其善非願聞諸惡恒行六波羅而求菩薩藏斷除於我見而行平等心普令諸眾生得彼法利喜活住清淨命復值聖種族他罪實不實終不而言說設覩諸過犯如同不見聞此法甚深奧少智不能知唯佛自明了而不生疑謗佛智廣無邊如來為眾說行此四法者勝智法無盡安住此法中菩提不難得佛告迦葉波有四種法生不正心離菩薩行迦葉白言云何四法一者疑惑佛法心不愛樂二者我見貢高瞋恚有情三者他得利養貪愛憎嫉四者於佛菩薩不生信敬亦不稱讚而復毀謗迦葉如是四法生不正心離菩薩行我今於此重說頌曰疑惑諸佛法作意不愛樂貢高我見增瞋恚眾生故他所得利養貪愛起憎嫉於佛菩薩眾心不生信受此四不正心遠離菩薩行佛告迦葉波有四種法令諸菩薩得柔軟相迦葉白言云何四法一者所得阿鉢羅諦得已發露終不覆藏遠離過失二者彼須真實所言誠諦寧可盡於王位破壞富貴散滅財利捨於身命終不妄語所言真實亦不令他言說虛妄三者不發惡言毀謗蔑無一切眾生乃至善與不善鬪諍相打禁繫枷鎖如是之過亦不言說恐自成罪得業果報四者依彼信行深信一切諸佛法教心意清淨迦葉如是四法令諸菩薩得柔軟相我今於此重說頌曰所獲阿鉢羅恐成於過罪不敢自覆藏洗心而發露用意要真實所言須誠諦寧盡國王位捨命破資財不發妄語言棄背真實行亦不教他人令作虛妄事又不行毀謗蔑無一切眾善與不善者乃至鬪諍等終不說視他恐招自業果心住清淨行信樂佛菩提此四佛宣揚眾生宜親近佛告迦葉波有四種法令諸菩薩心意剛強迦葉白言云何四法一者所聞最上勝法心不樂行二者於法非法雖知淨染淨法不行而行非法三者不親近阿闍梨及師法等信受妄語不知食處四者見諸菩薩具其勝德都無恭敬我見輕慢迦葉如是四法令諸菩薩心意剛強我今於此重說頌曰聞彼最上法心意不樂行淨法而不修非法生愛樂棄背阿闍梨不敬於師法受食處不知信行於妄語菩薩有勝德不生於尊重下劣我見增剛強心輕慢此四佛自宣我常亦遠離佛告迦葉波有四種法令於菩薩知見明了迦葉白言云何四法一者聞善樂行聞惡樂止知法真實棄背邪偽受行正道二者遠離毀謗純善相應美言流布眾所愛敬三者親近師教知彼食處調伏諸根戒定不間四者自得菩提不捨眾生行實慈愍令彼愛樂廣大真德迦葉如是四法令於菩薩知見明了我今於此重說頌曰聞善樂欲行聞惡心欲止業背邪偽因受行八正道毀謗恒遠離善業得相應流布善言音令眾生愛重親近於師教知彼食來處制伏取境根安住於戒定雖得佛菩提不捨有情界行彼真實慈令求無上德此四佛所宣速得善逝果佛告迦葉波菩薩有四種違犯迦葉白言云何四種一者眾生信根未熟而往化他菩薩違犯二者下劣邪見眾生廣說佛法菩薩違犯三者為小乘眾生說大乘法菩薩違犯四者輕慢正行持戒眾生攝受犯戒邪行眾生迦葉如是四種菩薩違犯我今於此重說頌曰眾生信未熟而往化於彼下劣邪有情為彼廣說法於彼聲聞處分別大乘法輕慢正行人攝受破戒者知此四違犯菩薩須遠離依此四法行菩提不成就佛告迦葉波有四種法成菩薩道迦葉白言云何四法一者於一切眾生心行平等二者於一切眾生用佛智教化三者於一切眾生演說妙法四者於一切眾生行正方便迦葉如是四法成菩薩道我今於此重說頌曰於彼群生類恒行平等心教導諸有情令入如來智常演微妙法救度一切人安住真實中是名正方便此四平等法佛自恒宣說依教彼恒行成就菩薩道佛告迦葉波有四種法為菩薩怨而不可行迦葉白言云何四法一者樂修小乘自利之行二者行辟支佛乘淺近理法三者隨順世間呪術伎藝四者用世智聰辯集彼世間虛妄無利之法迦葉如是四法為菩薩冤不可同行我今於此重說頌曰若行聲聞乘出家自利行及彼辟支迦證悟淺理行耽著世間藝伎術禁呪等復用世智辯虛集無利法誑賺於眾生不到真實際此四菩薩行善根皆滅盡冤家不同行佛言宜遠離佛告迦葉波有四種法為菩薩善友迦葉白言云何四法一者所有求菩提道者為菩薩善友二者作大法師為菩薩善友三者以聞思修慧出生一切善根者為菩薩善友四者於佛世尊求一切佛法者為菩薩善友迦葉如是四法為菩薩善友我今於此重說頌曰求成菩提者佛子親善友作大說法師顯發聞思慧教化諸眾生出生五善根恒為善逝子當獲正覺道佛說此四法不迷於正行令得大菩提是名真善友佛告迦葉波有四種法為菩薩影像迦葉白言云何四法一者為利養不為法二者為要稱讚不為戒德三者自利求安不利苦惱眾生四者於實德能不生分別樂欲迦葉如是四法為菩薩影像我今於此重說頌曰廣求於利養不為聽受法愛樂人讚揚棄捨於德業一向求自安不愍眾生苦於彼實德能無樂無分別如是四種法佛說為影像汝諸菩薩眾各各宜遠離佛告迦葉波有四種法為菩薩實德迦葉白言云何四法一者入空解脫門信業報無性二者入無我無願門雖得涅槃恒起大悲樂度眾生三者於大輪迴巧施方便四者於諸有情雖行給施不求果報迦葉如是四法為菩薩實德我今於此重說頌曰入彼空解脫信觀業無性無我無願門安住慈愍行雖證涅槃空樂度眾生故於彼輪迴中巧設諸方便廣濟於群生不希於福報佛告迦葉波有四種法為菩薩大藏迦葉白言云何四法一者於諸佛所恭敬供養二者恒行六度大波羅蜜多三者尊重法師心不退動四者樂居林野心無雜亂迦葉如是四法為菩薩大藏我今於此重說頌曰於彼諸佛所供養一切佛大乘六度中所行波羅蜜尊重說法師承事心無退常居林野中清淨無雜亂此四善逝說佛子大法藏佛告迦葉波有四種法遠離菩薩魔道迦葉白言云何四法一者所行諸行不離菩提心二者於一切眾生心無惱害三者於一切法明了通達四者於一切眾生不生輕慢迦葉如是四法遠離菩薩魔道我今於此重說頌曰所行眾善行不離菩提心於彼諸群生恒時無惱害諸法善通達於生絕輕慢此四善逝說遠離諸魔道是人依此行得彼真空際佛告迦葉波有四種法集菩薩一切善根迦葉白言四法云何一者樂住林間寂靜宴默二者布施愛語利行同事攝諸眾生三者樂求妙法棄捨身命四者聞義不足集諸善根勤行精進迦葉如是四法能集菩薩一切善根我今於此重說頌曰樂住閑寂處宴默離喧煩四攝御眾生令登於覺路勤求於妙法棄捨於身命精進集善根聞法心無足佛說此四行出生無邊善佛告迦葉波有四種法生菩薩無量福德迦葉白言云何四法一者恒行法施心無悋惜二者起大悲心救護破戒眾生三者化諸有情發菩提心四者於下劣惡人忍辱救護迦葉如是四法出生菩薩無量福德我今於此重說頌曰廣說諸妙法清淨心無悋毀禁諸有情救護垂慈愍令彼眾生類發於淨覺心種種劣惡人救護行忍辱菩薩及諸佛同行此四行佛告迦葉波有四種法能破菩薩意地無明煩惱迦葉白言云何四法一者所行戒行具足無犯二者受持妙法身心無倦三者隨其意解傳施法燈四者禮敬投誠稱揚佛德迦葉如是四法能破菩薩意地無明煩惱我今於此重說頌曰堅持具足戒意地無缺犯妙法恒受持晝夜心無倦所解諸佛教隨意施法燈稱讚一切佛投誠恭敬禮智者行此四能斷無明地一切諸佛心依此得菩提佛告迦葉波有四種法生菩薩無礙智迦葉白言云何四法一者所有法施二者受持妙法三者不害他人四者亦不輕慢迦葉如是四法生菩薩無礙智我今於此重說頌曰所行妙法施令彼得受持不嫉眾生學尊重於持戒四法除宿罪獲成最上覺依此得菩提出生無礙智復別十二行智者得菩提成就甘露味所有諸眾生而具深法眼解說讀誦持佛說於彼人獲福無有量所有恒河沙俱胝佛剎土滿中盛七寶供養一切佛彼福亦無量若人念此法四句伽他經福德勝於彼復次迦葉波若持此四句未名菩薩者得名為菩薩說此四法中具足十善行依法平等心是故名菩薩佛告迦葉波若諸菩薩具足三十二法名為菩薩迦葉白言云何三十二法所為利益一切眾生一切智智種子不量貴賤令得智慧為一切眾生低心離我真實愍念其意不退善友惡友心行平等雖到涅槃思念愛語先意問訊愍見重擔於諸眾生恒起悲心常求妙法心無疲厭聞法無足常省己過不說他犯具諸威儀恒發大心修諸勝業不求果報所生戒德滅諸輪迴令諸有情道心增進一切善根皆悉集行雖行忍辱精進如入無色禪定智慧方便善解總持恒以四攝巧便受行持戒犯戒慈心不二常處山林樂問深法世間所有種種厭離愛樂出世無為果德遠離小乘正行大行棄捨惡友親近善友於四無量及五神通皆悉通達已淨無知不著邪正如實依師發菩提心純一無雜迦葉如是具足三十二法是則名為菩薩我今於此重說頌曰利益諸眾生欲行清淨行令生一切智不擇於貴賤同入如來慧真實愍眾生心意不退轉善友及惡友平等觀於彼雖到於涅槃愛語先問訊憂愍於重擔及彼諸眾生不斷於大悲求法心無苦聞義常不足恒省自身非不譏他人犯具修眾威儀而起大乘行不求於果報所持諸戒德斷滅於輪迴令彼諸有情遠害增道意忍辱集善根精進修諸行如入無色定智慧諸方便總持而善解四攝恒受行持犯二俱愍常處於林間恒樂聞深法厭離於世間愛敬無上果遠離聲聞乘而修大乘行棄捨於惡朋親近於善友五通四無量智慧悉通達清淨絕無知不著於邪正依師究真實純一無雜行佛說觀行法先發菩提心若此三十二善逝當演說菩薩具足行得佛甘露味佛告迦葉波我為菩薩說譬喻法令彼知見為菩薩德迦葉白言其義云何迦葉譬如地大與一切眾生為其所依令彼長養而彼地大於其眾生無求無愛菩薩亦然從初發心直至道場坐得成菩提於其中間運度一切眾生無愛無求亦復如是我今於此而說頌曰譬如地大與諸眾生依止長養於彼眾生無求無愛菩薩亦爾從初發心直至道場成無上覺運度有情無求無愛無冤無親平等攝受令得菩提佛告迦葉波譬如水界潤益一切藥草樹木而彼水界於其草木無愛無求迦葉菩薩亦然以清淨慈心遍行一切眾生潤益有情白法種子令得增長無愛無求我今於此而說頌曰譬如水界潤益一切藥草樹木令得生長無愛無求菩薩亦爾以淨慈心遍及有情次第普潤淨種增長破大力魔得佛菩提佛告迦葉譬如火界成熟一切穀麥苗稼火界於彼無愛無求迦葉菩薩亦爾以大智慧成熟一切眾生善芽我今於此而說頌曰譬如火界成熟一切五穀苗稼而彼火界於其苗稼無求無愛菩薩亦爾以智慧火成熟一切眾生善芽菩薩於彼無求無愛佛告迦葉譬如風界遍滿一切諸佛剎土迦葉菩薩亦爾以善方便遍眾生界令解佛法我今於此而說頌曰譬如風界隨自勢力普遍佛剎諸菩薩眾亦復如是以善方便為其佛子說最上法佛告迦葉譬如魔冤領四軍兵欲界諸天不能降彼迦葉菩薩亦爾得意清淨一切眾魔不能惑亂我今於此而說頌曰譬如魔冤領四軍兵欲界諸天不能降彼菩薩亦爾得意清淨一切眾魔不可惑亂佛告迦葉譬如白月漸漸增長乃至圓滿迦葉菩薩亦爾以無染心求一切法乃至圓滿我今於此而說頌曰譬如白月漸漸增長直至圓滿菩薩亦爾以無染心求修諸善漸漸增進白法圓滿佛告迦葉譬如日出放大光明照彼世間無不朗然迦葉菩薩亦爾放智慧光照諸眾生無不開悟我今於此而說頌曰譬如日出照彼世間一切物像無不朗然菩薩亦爾放智慧光照諸有情無不開解佛告迦葉譬如師子獸王有大威德於彼一切所行之處不驚不怖迦葉菩薩亦爾安住多聞戒德如是一切所往之處不驚不怖我今於此而說頌曰師子獸王威德勇猛所行之處心無驚怖菩薩亦爾安住多聞持戒智慧於彼世間所行之處離諸怖畏佛告迦葉譬如龍象有大勢力擔負一切重物而無疲苦迦葉菩薩亦爾擔負一切眾生五蘊諸苦不得其苦我今於此而說頌曰譬如龍象有大勢力身負重物而不疲苦菩薩亦爾擔負眾生五蘊諸苦亦無疲苦佛告迦葉譬如蓮華生長水中淤泥濁水而不能染迦葉菩薩亦爾雖生世間世間雜染終不能著我今於此而說頌曰譬如蓮華出生水中濁水淤泥而不可染菩薩亦爾雖生世間種種雜染而不能著佛告迦葉譬如有人方便斷樹不斷樹根而於後時復生大地迦葉菩薩亦爾以方便力斷彼煩惱不斷彼種以大悲善根復生三界我今於此而說頌曰譬如有人以其方便而斷樹身不斷樹根如是後時復生大地菩薩亦爾以善方便斷彼煩惱不斷彼種以大悲故復生三界佛告迦葉譬如諸方所流河水皆歸大海同一鹹味迦葉菩薩亦爾所有一切善根種種利益迴向菩提與彼涅槃同歸一味我今於此而說頌曰譬如一切江河諸水皆入大海同一鹹味菩薩亦爾所有一切善根利益迴向菩提及彼真際同歸一味佛告迦葉譬如四大天王及忉利天眾要彼安住妙高之山迦葉菩薩亦爾為一切智所修善法要彼安住菩提大心我今於此而說頌曰譬如四王及帝釋眾要彼安住妙高之山菩薩亦爾為一切智所修善法安住菩提佛告迦葉譬如國王欲行王事須假宰臣迦葉菩薩亦爾欲為佛事須假智慧方便我今於彼而說頌曰譬如國王欲行王事須仗宰臣而得成就菩薩亦爾欲為佛事假方便慧決定成就佛告迦葉譬如晴天無其雲霧於彼世間終無降雨之相迦葉菩薩亦爾寡聞小智於諸有情終無說法之相我今於此而說頌曰譬如虛空晴無雲霧於彼世間終不降雨菩薩亦爾寡聞少智於其有情無說法相佛告迦葉譬如虛空起大雲雷必降甘雨成熟苗稼迦葉菩薩亦爾於其世間起慈悲雲降妙法雨成熟眾生我今於此而說頌曰譬如虛空雲雷忽起必降甘澤成熟苗稼菩薩亦爾普覆慈雲降霔法雨成熟有情佛告迦葉譬如轉輪聖王有其七寶恒隨王行迦葉菩薩亦爾有七覺支恒隨菩薩我今於此而說頌曰譬如世間轉輪聖王所有七寶恒隨王行菩薩亦爾有七覺支所到之處隨逐菩薩佛告迦葉譬如摩尼寶珠得多富貴價直迦哩沙波拏百千富貴迦葉菩薩亦爾得多富貴價直聲聞緣覺百千富貴我今於此而說頌曰譬如摩尼寶富貴廣得多迦哩沙波拏百千不可比菩薩亦如是富貴倍弘多辟支及聲聞百千亦難比佛告迦葉譬如忉利天眾若住雜林者受用富貴平等無二迦葉菩薩亦爾若住清淨心者為一切眾生正直方便平等無二我今於此而說頌曰譬如忉利天住彼雜林者受用於富貴平等無有二菩薩亦如是住心清淨者正直為群生方便亦無二佛告迦葉譬如有人妙解禁呪善知毒藥一切毒藥不能為害迦葉菩薩亦爾具大智慧善行方便一切煩惱不能為害我今於此而說頌曰譬如世間人善知藥禁呪一切毒藥等不能為損害菩薩亦如是若具方便慧一切煩惱毒不能為損害佛告迦葉譬如世間糞壤之地能生肥盛甘蔗迦葉菩薩亦爾若處煩惱糞地能生一切智種我今於此而說頌曰譬如糞壤地出生於甘蔗倍常而肥盛菩薩處煩惱出生一切智其義亦如是佛告迦葉譬如有人不學武藝若執器仗寧解施設迦葉菩薩亦爾先未聞法寡識機藥若執智見何辯邪正佛告迦葉譬如󰣤師欲燒瓦器須用大火迦葉菩薩亦爾欲為愚迷眾生開發智慧須用佛法智火迦葉是故此大寶積正法令菩薩修學受持得解法行迦葉白言菩薩云何受持見正法行迦葉如自觀身無我無人無眾生無壽命無名無相無觀行故迦葉如此說名正觀影像中法復次迦葉如實正觀影像中法迦葉云何影像中法如正觀色觀彼無常亦非無常如是受想行識常與無常無定無不定迦葉此說如實觀察影像中法復次迦葉如實觀察影像中法所有地界常與無常無定無不定如是水界火界風界空界識界亦復如是無定無不定迦葉此說如實觀察影像中法復次迦葉所有眼處常無常性無定無不定如是耳處鼻處舌處身處意處常無常性無定無不定迦葉此說影像中法如實觀察復次迦葉此定一法此不定二法若彼二法於是色中不見不住無微無識亦無相故迦葉此說影像中法如實觀察復次迦葉我見一法無我二法若彼二法於是色中不見不住無微無識亦無相故迦葉此說影像中法如實觀察復次迦葉此真實心一法此不實心二法迦葉二法所在無心無覺無意無識迦葉此說影像中法如實觀察復次迦葉善不善世間出世間有罪無罪有漏無漏有為無為有煩惱無煩惱如是一切法迦葉此生法一此滅法二若二法中無集無散不可求得迦葉此說影像中法如實觀察復次迦葉此有法一此無法二若此二法於是色中不見不住無微無識亦無相故迦葉此說影像中法如實觀察復次迦葉此輪迴一法此涅槃二法若彼二法於是色中不見不住無微無識迦葉此說影像中法如實觀察復次迦葉我說汝等無明緣生行行緣生識識緣生名色名色緣生六入六入緣生觸觸緣生受受緣生愛愛緣生取取緣生有有緣生老死老死緣生憂悲苦惱迦葉如是集得此一大苦蘊所有無明滅則行滅行滅則識滅識滅則名色滅名色滅則六入滅六入滅則觸滅觸滅則受滅受滅則愛滅愛滅則取滅取滅則有滅有滅則生滅生滅則老死滅老死滅憂悲苦惱得滅如是得此一大苦蘊滅迦葉若以智觀明無明等無此二相迦葉此影像中法如實觀察復次迦葉如是行行滅如是識識滅如是名色名色滅如是六入六入滅如是觸觸滅如是受受滅如是愛愛滅如是取取滅如是有有滅如是生生滅如是老死老死滅如是智觀生性滅性無二相故迦葉離此二相此說影像中法如實觀察復次迦葉應當正觀影像中法彼法非空亦非不空如是空法無法相非無法相法相即空相空相即無相無相即無願所以者何無所願作故無相即空相如是行者若法未生不生法未生故如彼法生彼亦不生生已謝故如是無生生離取故法無自性無性即空如是正觀此說影像中法復次迦葉補特伽羅非破壞空即體是空本非有故非前際空非後際空現在即空迦葉白言彼補特迦羅我今覺悟知彼是空破壞我故一切皆空此法如是佛言迦葉汝言非也迦葉寧可見彼補特迦羅如須彌山量勿得離我而見彼空何以故破我斷空執一切空我則說為大病而不可救佛告迦葉譬如人病其病深重而下良藥令彼服行藥雖入腹病終不差迦葉此人得免疾不迦葉白言不也世尊佛言於意云何世尊此人病重故不可療也佛言迦葉彼著空者亦復如是於一切處深著空見我即不醫我今於此而說頌曰譬如重病者令彼服良藥雖服病不退彼人不可療著空亦如是於彼一切處深著於空見我說不可醫佛告迦葉譬如愚人觀彼虛空而生怕怖搥胸悲哭所以者何恐虛空落地損害於身佛言迦葉彼虛空能落地不迦葉云不也佛言迦葉若彼愚迷沙門婆羅門亦復如是彼聞空法心生驚怖所以者何若空我大心依何行用我今於此而說頌曰譬如愚迷人於空生怕怖悲哭而遠行恐虛空落地虛空無所礙不損於眾生此人自愚迷妄生於驚怖沙門婆羅門愚見亦如是聞彼諸法空心生於怖畏若空破壞我依何生受用佛告迦葉譬如畫師自畫醜惡夜叉畫已驚怖迷悶仆倒迦葉彼凡夫眾生亦復如是自作色聲香味觸法作已迷彼墮落輪迴我今於此而說頌曰譬如工畫師畫彼惡夜叉於彼自驚怖迷悶仆倒地凡夫亦復然自著於聲色迷彼不覺知墮落輪迴道佛告迦葉譬如幻士變作幻化是彼幻化能變幻士迦葉相應行比丘亦復如是而自發意如是說一切皆空彼虛空無實亦能如是說我今於此而說頌曰譬如於幻士能變於幻化而彼幻化人亦能變幻士相應行比丘發意亦如是說彼一切空無實空亦說佛告迦葉譬如二木相鑽風吹出火火既生已燒彼二木迦葉如實正觀亦復如是於正見道生彼慧根慧根既生燒彼正觀我今於此而說頌曰譬如鑽二木風吹生彼火火生剎那間而復燒二木正觀亦如是能生於慧根生彼一剎那還復燒正觀爾時世尊復以譬喻更明斯義佛告迦葉譬如燈光能破一切黑暗而彼黑暗從何而去非東方去非南方去非西方去非北方去去亦非去來亦非來迦葉復次燈光亦非我能破得黑暗又若非黑暗何顯燈光迦葉燈光黑暗本無自性此二皆空無得無捨迦葉如是智慧亦復如是有智若生無智即捨而彼無智歸於何去非東方去非南方去非西方去非北方去去既非去來亦非來迦葉復次有智若生無智即捨非彼有智我能破壞無智又若無智本無有智何顯迦葉有智無智俱無自性此二皆空無得無捨我今於此而說頌曰譬如於燈光能破於黑暗彼暗滅謝時諸方無所去若復此燈光非暗不能顯二俱無自性無性二俱空智慧亦如是有智若生時無智而自捨此二若空花俱無有自性取捨不可得佛告迦葉譬如空舍無其戶牖經百千年無其人物其室冥暗忽有天人於彼舍中燃其燈明迦葉於意云何如是黑暗我經百千年住此我今不去有此事不迦葉答云不也世尊彼黑暗無力燈光若生決定須去佛言迦葉彼業煩惱亦復如是經百千劫住彼識中或彼行人於一晝夜正觀相應生彼慧燈迦葉如是聖者慧根若生此業煩惱定無所有我今於此而說頌曰如舍百千年無人無戶牖忽有天及人於彼燒燈火如是久住暗剎那而滅謝是彼舍黑暗不言我久住於此而不去業識煩惱集其義亦如是雖住百千劫本性不真實行人晝夜中正入如實觀慧燈晃耀生彼等煩惱集剎那不可住佛告迦葉譬如虛空不住種子迦葉如是若彼行者堅著斷見過去已滅未來非有何住佛法種子我今於此而說頌曰譬如太虛空無涯無有量若人於空中何處植種子斷見亦如是過去不可有未來亦不生現無佛法種佛告迦葉譬如糞滿大地可種一切種子迦葉如是業煩惱糞滿於世間可種一切佛法種子我今於此而說頌曰譬如大地糞隨處可種植眾生煩惱糞周遍於世間佛子若親近可下佛法種佛告迦葉譬如醎鹵陸地不可種於蓮華迦葉如是無行性者本自非有未來不生何得菩提之種我今於此而說頌曰譬如醎陸地不可出蓮華於彼泥水中出生甚氛馥無性亦如是過未本來無終不生佛種佛告迦葉譬如糞壤之地可生蓮華迦葉如是煩惱邪行眾生亦可生其佛法種智我今於此而說頌曰譬如泥糞地而可生蓮華邪行業眾生亦生佛法種佛告迦葉譬如四大海水瀰滿無邊迦葉如是見彼菩薩所作善根能遍法界我今於此而說頌曰譬如四大海瀰滿廣無邊菩薩亦如是善根遍法界佛告迦葉譬如天人以一毛端百分取一於彼毛頭滴微細水欲成俱胝四大海迦葉如是見彼聲聞所作微善而求無上我今於此而說頌曰譬如人毛端百分而取一於彼滴微水欲成俱胝海聲聞亦如是以己微淺智所作自善根求成無上覺佛告迦葉譬如芥子內蟲食彼芥子見芥子內謂若虛空迦葉如是聲聞所修小智見彼生空亦復如是我今於此而說頌曰譬如芥子內而有食芥蟲於裏無礙處見彼謂虛空聲聞所修智證彼一分空所見而不大其義亦如是佛告迦葉譬如有人見十方世界虛空無邊迦葉如是菩薩無礙大智所見法界亦無邊際我今於此而說頌曰譬如虛空界十方無有涯一切諸世間依彼無障礙菩薩亦如是所起最上智照見法界空無邊無所得佛告迦葉譬如剎帝利受灌頂王彼王皇后私於庶人後生其子迦葉於意云何彼所生之子得名灌頂王子不迦葉白言不也世尊告言迦葉彼得無生法界聲聞我是如來灌頂之子如是亦然我今於此而說頌曰剎帝王皇后而私於庶人彼後生其男不名灌頂子聲聞亦如是離欲證無生唯行於自利非是於如來灌頂法王子佛子行二利佛告迦葉譬如剎帝利受灌頂王有近侍婢王所愛幸彼後生子迦葉於意云何此婢生之子得名王子不迦葉答云此是王子迦葉如是初發心菩薩雖道力微劣化彼眾生未免輪迴亦得名為如來之子我今於此而說頌曰譬如輪王婢為王之愛幸而後生其男亦是剎帝子菩薩亦如是初發菩提心德行而羸劣方便化眾生雖未出三界所作稱佛心得名真佛子佛告迦葉譬如輪王生其千子大力勇猛辯才端正須得輪王相具足彼所童子內若無一子具有輪王相者彼轉輪王不作親子之想迦葉如是如來會下有百千俱胝聲聞圍遶若無一菩薩相者如來亦不作子想我今於此而說頌曰譬如轉輪王所生千太子若無一童子具彼輪王相此乃無王分王無自子想佛子亦如是雖有千俱胝聲聞眾圍遶無一菩薩相善逝觀彼人不為佛子想佛告迦葉譬如轉輪聖王所有皇后懷娠七夜必生童子具輪王相彼在胎藏迦羅羅大未有根形雖未成形而有天人發心愛重非愛彼子勇猛大力於意云何重彼輪王王種不斷迦葉亦復如是初發心菩薩根雖未熟未免輪迴樂行佛法彼過去佛見生其愛重於彼正觀八解脫阿羅漢而不愛重何以故為彼初心菩薩佛種不斷故我今於此而說頌曰譬如轉輪王皇后懷娠姙七日未成形天人生愛護非重勇猛力而重輪王種菩薩亦如是初發菩提心欲度輪迴故過去諸如來於彼而恭敬此人紹佛事於諸聲聞眾正觀八解者不生於敬愛無彼成佛分佛告迦葉譬如假摩尼瑠璃珠聚如妙高山不及一真摩尼瑠璃寶迦葉如是假使一切聲聞辟支佛不能及一初發菩提心菩薩我今於此而說頌曰譬如假瑠璃及彼摩尼珠積聚如須彌不及真摩尼瑠璃之一寶菩薩亦如是假使於聲聞及彼緣覺眾其數如微塵不及初發心求彼菩提者菩薩之一人佛告迦葉譬如迦陵頻伽鳥住彼卵中之時早能與彼一切飛禽而皆不同迦葉於意云何當發一切美妙音聲故迦葉如是彼初發心菩薩雖住業煩惱無明藏中早與一切聲聞辟支佛而不可同迦葉於意云何彼有迴向善根說法方便故我今於此而說頌曰譬如頻伽鳥住彼卵子中雖未見身形而與諸禽異當發美妙音令人常愛樂佛子亦如是初發菩提心未出煩惱藏一切辟支佛及彼聲聞眾亦復不能比迴向大安樂方便利有情無垢慈悲意能宣微妙音佛告迦葉譬如輪王皇后所生王子具足輪王福相一切國王及諸人民悉皆歸伏迦葉如是初發心菩薩天上人間一切有情悉皆歸伏我今於此而說頌曰譬如轉輪王皇后所生子雖為童子身具足王福相國王及臣民一切皆歸向菩薩亦如是初發菩提心佛子相具足一切諸世間天人眾生類清淨心歸向佛告迦葉譬如大雪山王出生上好藥草能治一切諸病修合服食無復心疑決定得差迦葉如是若彼菩薩所有智藥能療一切眾生煩惱諸病菩薩以平等心普施一切有情服者無復疑惑病即除愈我今於此而說頌曰譬如大雪山出生上妙藥療治一切病若有服之者獲差勿復疑佛子亦如是出生妙智藥能療一切人煩惱生老病平等而賜之所有服食者無疑決定差佛告迦葉譬如有人歸依初月如是圓月而不歸依迦葉如是我子有其信力歸命菩薩不歸命如來所以者何為彼如來從菩薩生若聲聞辟支佛從如來生非如菩薩故我今於此而說頌曰譬如此有情歸命於初月如是圓滿月而彼不歸依我子亦如是歸依於菩薩不歸向世尊為具大智力出生如來身非彼聲聞類智慧微劣故依彼如來生佛告迦葉譬如文字之母具能包含一切義論等事迦葉如是初發心菩薩具能綰攝一切諸佛化行無上智因我今於此而說頌曰譬如文字母人間與天上義論及辯才皆因此建立菩薩亦如是初發菩提心具足佛地智及諸方便行佛告迦葉譬如世人未有捨離明月歸命星像迦葉如是無有受我戒者捨離菩薩歸命聲聞我今於此而說頌曰譬如世間人於月而捨離而欲歸依星此事未曾有如是我弟子其義亦復然若受我戒者不歸於菩薩而欲向聲聞其事甚希有佛告迦葉譬如假瑠璃珠於彼天人世間終無利用若真瑠璃珠摩尼寶於其世間有大利用迦葉如是若彼聲聞具足戒學具一切頭陀行三摩地門終不能得坐菩提道場成阿耨多羅三藐三菩提我今於此而說頌曰譬如假瑠璃見彼體清淨於天人世間為事無利用若彼真瑠璃及彼摩尼寶體性有其殊為事具大用如是彼聲聞雖具頭陀行持戒及多聞一切三摩地不能降四魔而坐菩提座得成於善逝非如菩薩故佛告迦葉譬如真瑠璃摩尼寶作事用時價直百千迦哩沙波拏迦葉如是若彼菩薩所植眾德作事用時多彼聲聞辟支佛百千迦哩沙波拏之數我今於此而說頌曰譬如真瑠璃及彼摩尼寶作彼事用時價直百千數迦哩沙波拏佛子亦如是植眾德本行事用利眾生多彼聲聞人及彼辟支佛迦哩沙波拏其數亦如是爾時世尊復次說言尊者大迦葉所有國土孛星現時頭黑偃寐令彼國土災難競起得於苦惱迦葉若彼國土如有菩薩是諸災難速得消除無復苦惱是故迦葉菩薩之行廣集一切善根為利眾生故又彼菩薩所有智藥流通四方醫彼一切眾生煩惱等病真實不虛迦葉白言以何等藥醫何等病迦葉眾生所有貪瞋癡病皆自緣生以無緣慈觀彼一切惑業相有理無本自無生今亦無相欲界色界及無色界寂滅亦然又滅一切顛倒何等顛倒即四顛倒一者為彼有情於彼無常而計常故令想一切皆是無常二者於其苦處而計為樂令想一切皆是其苦三者無我計我令想一切法皆無我故四者不淨計淨令想一切皆非淨故唯此涅槃具彼四德又復施設四念處令彼有情觀身無其所有能破我見觀受無受所得破彼我見觀心無心可得亦除我見執故觀法無法可得破彼法我執故以四正斷於修斷事修善勤修斷惡勤斷以四神足成就通力以五根五力治彼不信懈怠失念散亂癡等以七覺支治一切愚癡以八聖道治彼一切無知八邪等過迦葉此說名為真實醫法迦葉觀此菩薩於閻浮提內醫病人中最為第一迦葉所有三千大千世界眾生為護自命見彼菩薩如見醫王迦葉白言如是住邪見者以何藥療唯願解說令彼了知迦葉彼菩薩救療眾生非用世間之藥以出世間一切善根無漏智藥傳流四方醫彼一切眾生妄想之病真實不虛迦葉白言云何名為出世間智迦葉彼智從因緣種生離諸分別無我無人無眾生無壽命如是智法於空無著迦葉汝等正求心莫驚怖發精進心彼如是求如是住心云何住心云何不住心有過去未來現在於何而住迦葉過去已滅未來未至現在無住迦葉又此心法非在內非在外亦非中間迦葉又此心法離眾色相無住無著而不可見迦葉過去一切佛不見未來一切佛不見現在一切佛不見迦葉白言若過去未來現在一切佛不見者云何彼心有種種行相迦葉彼心無實從妄想生譬如幻化種種得生為虛妄見迦葉白言虛妄不實其喻云何佛言迦葉心如浮泡生滅不住心如風行而不可收心如燈光因緣和合心如虛空得虛妄煩惱心如掣電剎那不住心如猿猴攀緣境界心如畫師作種種像心念念不住生一切煩惱心行體一無二心用故心如其王自在緣一切法故心如惡友發生一切苦故心如大海漂溺一切善根故心如釣魚之人於苦生樂想故心如夢幻妄計我故心如青蠅於其不淨生淨想故心如鬼魅作種種不善事故心如藥叉貪著境界飲人精氣故心如冤家恒求過失故心不靜住或高或下進退不定故心如狂賊壞一切功德善財故心如蛾眼恒貪燈焰色故心著於聲如貪戰鼓聲故心如猪犬於其不淨貪香美故心如賤婢貪食殘味故心能貪觸如蠅著羶器故迦葉心不可求求不能得過去非有未來亦無現在不得若過去未來現在不可得者三世斷故若三世斷故彼即無有若彼無有彼即不生若彼不生是即無性若彼無性無生無滅若無生滅亦無往來若無往來而無主宰若無主宰無假無實是即聖性迦葉若彼聖性無得戒非無戒無淨行無穢行無因行無果行亦無心意之法若無心意之法彼無業亦無業報若無業報亦無苦樂若無苦樂彼聖者性若彼聖性無其上下中間身口意等不可住著何以故性遍虛空平等無分別故無分別故下此處元少一葉梵文佛告迦葉譬如有人善解習馬其馬性惡難以制伏此人調習自然良善迦葉如是相應比丘能守禁律心識囂馳難以制伏被此比丘調伏制御離瞋恚等如如不動我今於此而說頌曰譬如惡性馬遇彼調習人種種被制伏不久而調善相應行比丘善持於禁律調伏於識心令彼淨安住佛告迦葉譬如有人於其咽喉而患癭病致壞命根得其苦惱迦葉如是若復有人深著我想於自身命後得大苦我今於此而說頌曰譬如癭病人苦惱於身命於其晝夜中無暫得安樂著我之眾生其義亦如是見倒壞其身於後生諸苦佛告迦葉譬如有人身被纏縛巧設方便而得解免迦葉如是若彼有情作善相應制止心猿令得離縛我今於此而說頌曰譬如纏縛人能設巧方便解彼身邊縛令身得自在相應善有情禁止於心識令彼離纏縛其義亦如是佛告迦葉譬如虛空本自廓然彼有二物可以蓋覆何等二物是彼雲霧迦葉如是出家之人本自寂靜而求世間呪術之法又於衣鉢財利畜積受用此為覆障我今於此而說頌曰譬如於雲霧覆障於虛空比丘亦復然行彼世間法習學於呪術積聚於衣鉢此二障行人菩薩須遠離佛告迦葉此出家人有二種纏縛云何二種迦葉一為利養纏縛二為名稱纏縛彼出家人宜各遠離我今於此而說頌曰若彼出家人貪著於利養及愛好名聞此二重纏縛亦障聖解脫出家須遠離佛告迦葉有二種法滅出家德云何二法一親近在家二憎嫌聖者我今於此而說頌曰親近在家人憎嫌於聖者此二非道法滅彼出家德出家菩薩人彼宜速速離佛告迦葉有二種法為出家垢染云何二法一心多煩惱二棄捨善友攝受惡友我今於此而說頌曰若彼出家人心多於煩惱棄背善良朋親近於惡友佛說於此人為彼出家垢一切菩薩眾各各宜遠離佛告迦葉有二種法於出家人如臨崖險云何二種一輕慢妙法二信樂破戒我今於此而說頌曰若彼出家人輕慢於妙法信重破戒者如登於崖險墜墮在須臾此二非律儀一切諸佛子彼二須遠離佛告迦葉有二種法為出家過惡云何二種一見他過失二蓋覆自過我今於此而說頌曰若有出家者恒見他人過覆藏於自罪此二大過失損惱毒如火智者須遠離佛告迦葉有二種法增出家熱惱云何二種一受持袈裟心懷不淨二恃己戒德訶責非行我今於此而說頌曰雖復披袈裟心行不淨行設身有戒德而用於惡言催伏非行者此二須遠離佛告迦葉有二種法醫出家人病云何二法一行大乘者見心決定二為諸眾生不斷佛法我今於此而說頌曰若有出家者行彼大乘行見心恒決定不斷於佛法此二出家人佛說名無病佛告迦葉有二種法為出家人長病云何二種一得阿波諦重罪二不能發露懺悔我今於此而說頌曰出家比丘眾犯彼阿波諦不能懺滅罪愚迷不重戒剎那剎那實此惡長為病佛告迦葉此有沙門為沙門名迦葉白言云何沙門為沙門名迦葉此有四種沙門云何四種一行色相沙門二密行虛誑沙門三求名聞稱讚沙門四實行沙門迦葉此是四種沙門迦葉白言云何名行色相沙門迦葉此一沙門雖復剃除鬚髮著佛袈裟受持鉢器色相具足而身不清淨口不清淨意不清淨不自調伏麁惡不善廣貪財利命不清淨得破戒罪法迦葉此名行色相沙門迦葉白言云何名密行虛誑沙門迦葉此一沙門雖知行業亦具威儀喫麁惡飲食詐歡詐喜於行住坐臥恒搆虛誑又不親近在家出家四聖種族詐默無言誑賺有情心無清淨亦無調伏亦不息念虛妄推度住著我人之相若遇空法而生怖畏如登崖險若見比丘善談空者如遇冤家迦葉此說名為密行虛誑沙門迦葉白言云何名為求名聞稱讚沙門迦葉此一沙門為求名聞稱讚詐行持戒惑亂他人恃衒多聞要他稱讚或居山野或處林間詐現少欲無貪假行清淨之行於其心內無其離欲無其寂靜無其息慮無證菩提亦不為沙門亦不為婆羅門亦不為涅槃而求稱讚名聞迦葉此名求名聞稱讚沙門迦葉白言云何名實行沙門迦葉此一沙門不為身命而行外事亦不言論名聞利養唯行空無相無願若聞一切法已正意思惟涅槃實際恒修梵行不求世報亦不論量三界喜樂之事唯見性空不得事法亦不議論我人眾生壽者及補特伽羅見正法位離諸虛妄於解脫道斷諸煩惱達一切法自性清淨內外不著無集無散於彼法身如來明了通達無其見取亦不言論色身離欲亦不見色相亦不見三業造作亦不執凡聖之眾法無所有斷諸分別自性凝然不得輪迴不得涅槃無縛無解無來無去知一切法寂靜湛然迦葉此說名為實行沙門作相應行非求名聞故我今於此而說頌曰所有身口意三業不清淨貪愛不調伏麁惡行不密圓頂服三衣執持於應器佛說此沙門恒行於色相雖然依彼行虛誑而不實詐現四威儀示同於聖者遠離和合處恒餐麁惡食無彼清淨行密行於虛誑或彼為求名要他行稱讚詐修於戒定示衒行頭陀內意不調伏誑賺於信施不行離欲善亦不息攀緣見說法相空怖同登山險或居山野間而無真實意佛說此沙門為求名聞故若彼實行者不為於身命妄求名利養亦無求快樂唯修正解脫救拔諸惡趣雖知深法空不得於寂靜亦無非寂靜不住於涅槃不得於生死不著於聖人不捨於凡夫本自無所來今亦無所去一切法寂然佛說於此人是名實行者佛告迦葉譬如貧人家無財利自發其言告眾人曰我家之內有大庫藏財物盈滿迦葉於意云何此貧人言是事實不迦葉白言不也世尊佛言迦葉亦復如是彼沙門婆羅門自無戒德而復發言我身具大德業此言不實是事難信我今於此而說頌曰譬如貧窮人言自有庫藏盈滿七珍財彼語不相應沙門婆羅門虛妄亦如是三業無清淨自言具戒德佛告迦葉譬如有人入大水內而不專心恣意戲水不覺溺死迦葉亦復如是此沙門婆羅門多知樂法入大法海不能制心好行貪瞋癡被煩惱貪引生惡趣我今於此而說頌曰譬如戲水人入於大水內不自用其心被水溺其命沙門婆羅門貪入大法海恣行貪瞋癡沈墜於惡趣佛告迦葉譬如醫人修合湯藥將往四方欲療眾病忽自得疾而不能救迦葉如是若彼比丘修彼多聞欲化有情忽爾之間自起煩惱而不能伏我今於此而說頌曰譬如良醫人修合諸湯藥持往於四方治彼眾生病自忽有疾苦不能自醫療比丘亦如是修學於多聞欲行於化導自忽煩惱生不能善制止虛施於辛苦佛告迦葉譬如有人身有重病服彼上好名藥不免命終迦葉如是若彼有情具煩惱病而欲多聞修行亦不免墜墮我今於此而說頌曰譬如重病人久患而不差設服於良藥終不免無常眾生亦如是恒染煩惱病設樂修多聞不免於墜墮佛告迦葉譬如摩尼寶珠墮落不淨之中其珠體觸不堪使用迦葉如是若彼比丘雖具多聞墮落不淨利養之中諸天人民不生敬愛我今於此而說頌曰譬如摩尼寶墮落不淨中染污得其觸使用而不堪比丘亦如是雖復具多聞墜墮於不淨名聞利養中諸天及人民而不生愛敬佛告迦葉譬如有人忽爾命終以其金冠花鬘莊嚴頭面迦葉如是若彼比丘破盡戒律而以袈裟莊嚴其身有何所益我今於此而說頌曰譬如命終人以其好花鬘及用金寶冠嚴飾屍首上彼人無所用比丘亦如是而以破戒身被挂於袈裟嚴飾作威儀終無於利益佛告迦葉譬如有人洗浴清淨以其香油塗潤身上及頭髻指甲身著白衣戴瞻蔔花鬘為上族子迦葉如是若彼比丘多聞智慧身被法服儀相具足為佛弟子我今於此而說頌曰譬如世間人洗浴身清淨塗潤好香油頭以華鬘飾身著於白衣而稱上族子比丘亦如是多聞具總持戒德恒清淨被挂於法服儀相而具足此名真佛子佛告迦葉有四種破戒比丘喻持戒影像迦葉白言云何四種破戒迦葉有一比丘具足受持別解脫戒善知禁律於微細罪深生怕怖恒依學處說戒清淨身口意業具足無犯食離邪命此有其過所以者何執自功能成戒取故迦葉此是第一破戒喻持戒影像復次迦葉有一比丘善知禁律常持戒行密用三業彼有身見執情不捨故迦葉此是第二破戒喻持戒影像復次迦葉有一比丘恒行慈心悲愍有情具足慈善聞一切法無生心生驚怕迦葉此是第三破戒喻持戒影像復次迦葉有一比丘行彼十二頭陀大行具足無缺而有我心住著我人之相迦葉此是第四破戒喻持戒影像迦葉此四種破戒喻持戒影像復次迦葉若說此戒無人無我無眾生無壽命無行亦無不行無作亦無不作非犯非非犯無名無色非無名色無相非無相無息念非無息念無取無捨非無取捨非受非不受無識無心非無識心無世間亦無出世間無所住亦非無住無自持戒無他持戒於此戒中離諸毀謗無迷無執迦葉此說聖著無漏正戒遠離三界一切住處爾時世尊而說頌曰所持離垢戒非住我人相無犯亦無持無縛亦無解微妙甚深善遠離於疑惑迦葉此戒相如來真實說所持無垢戒而於彼世間非為自身命普濟諸群生同入真如際迦葉此戒相如來真實說所持離垢戒於彼我人中無染亦無淨無暗亦無明無得亦無失不住於此岸不到於彼岸亦非於中流縛脫而平等無住如虛空非相非非相迦葉此戒相如來真實說所持無垢戒不著於名色不住於等引恒以淨妙心離我有無相於彼別解脫遠離持犯等無戒無不戒無定亦無散依此而行道智觀無二取此戒淨微妙安住三摩地三摩地生觀智慧自清淨是名具足戒爾時世尊說此伽他法時八百苾芻漏盡意解心得解脫三十億人遠塵離垢得法眼淨五百苾芻得三摩地聞此甚深微妙戒法難解難入不信不學從座而起速離佛會是時尊者大迦葉白世尊言此五百苾芻雖得三摩地云何聞此甚深之法難解難入不信不學即從座起速便而退佛言迦葉彼等五百苾芻我見未除於此無漏清淨戒法聞已難解難入心生驚怖所以不信不行迦葉此伽他戒法甚深微妙三佛菩提皆從此出彼等罪友於此解脫妙善而不能入復次告言迦葉彼五百苾芻於如來教中是外道聲聞如是迦葉彼於如來本意執求一事法故若聞一法決定信受依教修學如是伽他之法言教玄妙是故驚怖又復告言迦葉彼比丘意於如來應供正遍知覺為求一法發心修行於命終後求生忉利天宮為如是事於佛教中而求出家迦葉此五百苾芻身見未捨聞甚深法而生驚怖不信不學此等命終必墮惡趣是時世尊告尊者須菩提言汝往五百苾芻所以善方便而為教導須菩提言世尊如是說法誨喻聞已不信不行我自小智言論寡識云何化彼是時五百苾芻已在中路爾時世尊即以神力化二苾芻於中路中逆往五百苾芻而即問言尊者欲往何處苾芻答言我等今者欲詣林間彼處寂靜自得定樂而當住處化苾芻問言欲住林野於意云何彼等苾芻而即答言世尊說法我昔未聞今既聞已難解難入心生驚怖不可信學是以樂歸林野安處禪定而取安樂化苾芻言尊者世尊說法而為難解心生驚怖不信不學不行而歸林野以定為涅槃是彼所執汝等不知尊者沙門之法非合論詰今問尊者云何名涅槃法若於自身得涅槃者則得補特伽羅我人眾生壽者何得涅槃夫涅槃法非相非非相彼苾芻言涅槃既爾云何證得化苾芻言除斷貪瞋癡法彼苾芻言貪瞋癡法云何除斷化苾芻言貪瞋癡法非在內非在外非在中間本自無生今亦非滅化苾芻言尊者不得執亦不得疑若尊者不執不疑即非護非不護非樂非不樂彼說為涅槃尊者此清淨戒相不生不滅從三摩地生從智慧生從解脫生從解脫知見生離有離無非相非無相尊者如是戒相即真涅槃如是涅槃無解脫可得無煩惱可捨尊者汝以情想求圓寂者此得妄想非涅槃也若想中生想非是涅槃被想纏縛如是若滅受想得真三摩鉢底尊者行者若行更無有上是時化者說此正法之時彼五百苾芻聞此法已漏盡意解心得解脫如是五百苾芻復詣佛所到已頭面禮足遶佛三匝於一面坐爾時長老須菩提即從座起問彼苾芻尊者汝於何去今從何來彼言本非所去今亦不來長老須菩提即以問佛世尊此所說法其義云何佛言無生無滅須菩提言汝等尊者云何聞法彼苾芻言無縛無脫須菩提言誰化汝等彼苾芻言無身無心須菩提言汝等云何修行彼苾芻言無無明滅亦無無明生須菩提言云何汝為聲聞彼苾芻言不得聲聞亦不成佛須菩提言云何汝之梵行彼苾芻言不住三界須菩提言汝於何時而入涅槃彼苾芻言如來入涅槃時我即涅槃須菩提言汝等所作已辦彼苾芻言了知我人須菩提言汝煩惱已盡彼苾芻言一切法亦盡須菩提言汝等善破魔王彼苾芻言蘊身尚不得何有魔王破須菩提言汝知師耶彼苾芻言非身非口非心須菩提言汝得清淨勝地彼苾芻言無取無捨須菩提言汝出輪迴今到彼岸彼苾芻言不到彼岸亦不得輪迴須菩提言汝信勝地彼苾芻言一切執解脫須菩提言汝何所去彼苾芻言如來去處去化苾芻言尊者須菩提汝令彼去說是法時眾中有八百苾芻發聲聞意心得解脫三十二億眾生遠塵離垢得法眼淨爾時會中有菩薩摩訶薩名曰普光即從座起合掌向佛而白佛言世尊此大寶積正法令諸菩薩應云何學應云何住佛告善男子所說正法真實戒行汝等受持應如是住於此正法得大善利善男子譬如有人乘彼土船欲過深廣大河善男子於意云何彼人乘此土船作何方便速得到於彼岸普光言世尊須是用大氣力勇猛精進方達彼岸佛言普光有何所以要施勤力世尊彼河中流深而復廣令人憂怕若不勤力必見沈沒佛告普光菩薩如是若諸菩薩修學正法欲度生死四流大河須發勇猛精進之力通達佛法若不精進修學決定退墮又復思惟此身無強無常速朽之法四流浩渺云何得度彼諸眾生恒處此岸汝等今者受持妙法大船運度一切眾生過輪迴河至菩提岸普光菩薩復白佛言世尊菩薩云何受持妙法大船善男子所有布施持戒忍辱慈心所集無邊福德起平等心莊嚴一切眾生於七菩提分善而不忘失精進受持心生決定以巧方便深達實相以大悲心拔眾生苦以四攝法護諸有情以四無量饒益眾生以四念處恒自思惟以四正斷勤斷勤修以四神足奮迅神通以其五根令生眾善以其五力堅固不退以八聖道遠離魔怨不住邪道於奢摩他毘鉢舍那無相無著菩薩令此廣大法行名聞十方使諸眾生來入微妙正法大船過彼生死四流大河得至涅槃安樂彼岸得無所畏永離諸見善男子汝等當知如是菩薩以妙法大船經無量百千俱胝那由他劫運度一切眾生過彼四流大河不得疲苦汝如是受持應如是住佛告普光菩薩汝今速運真實方便起大悲心令一切眾生心意清淨勇猛精進種諸善根令生不退恒樂出家聞法無倦植眾德本求最上道圓滿智慧身心寂靜安處林野遠離惡友於第一義明了通達行正方便於真俗諦理智無二平等一空息諸妄念善男子菩薩為諸有情應如是受持應如是住爾時尊者大迦葉聞是法已而白佛言世尊如是大寶積正法為求大乘者說昔未曾有世尊若善男子善女人於此大寶積正法受持解說一句一偈所得福德其義云何佛告迦葉應如是知若有善男子善女人於此大寶積正法受持一句一偈所得福德善男子譬如有人以恒河沙數世界滿中七寶供養恒河沙等如來每一一如來而各以一恒河沙數世界七寶布施又每一一如來各造一恒河沙佛寺精舍又一一如來各有無量聲聞之眾以一切樂具經一恒河沙劫而以供養又彼諸如來及聲聞弟子入涅槃後復以七寶各起塔廟善男子如是福德無量無邊不如有人於此寶積正法受持解說一句一偈功德勝彼若復有人為其父母解說此經彼人命終不墮惡趣其母後身轉成男子佛言所在之處若復有人於此大寶積經典書寫受持讀誦解說而於此處一切世間天人阿修羅恭敬供養如佛塔廟若有法師聞此寶積正法經典發尊重心受持讀誦書寫供養若有善男子善女人於彼法師如佛供養尊重恭敬頂禮讚歎彼人現世佛與授記當得阿耨多羅三藐三菩提臨命終時得見如來又彼法師復得十種身業清淨何等為十一者臨命終時不受眾苦二者眼識明朗不覩惡相三者手臂安定不摸虛空四者腳足安隱而不蹴踏五者大小便利而不漏失六者身體諸根而不臭穢七者腹腸宛然而不胮脹八者舌相舒展而不彎縮九者眼目儼然而不醜惡十者身雖入滅形色如生如是得此十種身業清淨復有十種口業清淨何等為十一者言音美好二者所言慈善三者言說殊妙四者言發愛語五者其言柔軟六者所言誠諦七者先言問訊八者言堪聽受九者天人愛樂十者如佛說言如是十種口業清淨復有十種意業清淨何等為十一者意無瞋恚二者不生嫉妬三者不自恃怙四者無諸冤惱五者離其過失六者無顛倒想七者無下劣想八者無犯戒想九者正意繫心思惟佛土十者遠離我人得三摩地成就諸佛教法如是得十種意業清淨我今於此而說頌曰臨終不受苦非見諸惡相手不摸虛空腳足無蹴踏便利絕漏失身根不臭穢腹藏無胮脹舌紅不彎縮眼目相儼然命終顏不改如是身十種福善清淨相言音得美妙出語而慈善所說自殊常發語人愛樂復有柔軟聲所言而誠諦方便能問訊堪令人聽受天龍眾亦欽清響如佛語如是口十種口業得清淨心意雖瞋恚嫉妬而不生於自無恃怙冤惱亦自除得離眾過失顛倒想不生不作於下劣禁戒勿令虧正意而繫念遠離於我人復得三摩地通達諸佛法如是意十種心業清淨相佛告大迦葉若善男子善女人汝等應以香花伎樂繒蓋幢幡飲食衣服一切樂具供養此大寶積正法志心歸命受持讀誦所以者何迦葉如是一切諸佛如來應正等覺皆從此出應以最上供養而供養之佛說此經已尊者大迦葉一心頂戴菩薩摩訶薩及諸比丘天龍藥叉乾闥婆阿修羅等一切大眾皆大歡喜信受奉行
若欲受持牟梨曼陀羅必須成驗者先護三業令極清淨復先定一所有舍利之塔者即當揀擇好時月日所謂從白月一日至十五日為好時日也若用一日作法者亦得即當用其月十五日最為第一香湯洗浴著新淨衣隨其力分供養諸佛一切菩薩及金剛等然燈四盞取其時花以為供養當喫三種白食日別遶塔及曼陀羅行道一匝誦其一遍如是滿足一百八遍已若睡來時但眠塔前欲明相時佛及金剛便現夢中得此感已隨所有願無不滿足又誦此陀羅尼滿三萬遍五逆重罪即得除滅若持此陀羅尼求至驗者不得懷諸貪心應離欲染為一向心如是誦持無不速驗若能日別誦百八遍者一切所向無不獲利一切諸毒所不能害為他行蠱毒亦不能害水不能漂溺火不能燒疾病疫癘不相污染假使國內所有賊難災禍亦不為害而乃能令眼耳鼻等及於口齒身諸少分亦無苦痛乃至不為一日二三日諸熱病等之所為害一切蛇獸毒惡無更傷及諸厭蠱無終能害者以要言之一切諸惡無所能為當知此曼陀羅有如是等大威神力能除一切諸怖畏事能滅一切諸根本罪能住一切諸功德住能滿一切波羅蜜行乃至能令疾至無上正等菩提若於高山頂上而誦之者所有一切山谷水陸諸眾生等眼見境處及見呪師其諸族類盡其報命終更不墮於三惡道若於天廟內誦此呪者一切祆神咸來敬奉若於有龍池中誦其呪者一切那伽咸來敬奉若於日前誦是呪者素唎囉闍來下敬奉若於金剛像前誦是呪者金剛現身滿其所願若呪昌蒲滿八千遍而自服之見曷羅闍所向言說一切無違若呪胡椒滿八千遍而口含之能令見者一切歡喜所向教語無敢違者若呪白芥子滿八千遍散向空中能令惡風惡雨非時霜雹諸災禍等悉皆除滅若呪食鹽八百遍已食婆囉覓者能令外道諸惡心者惡心自滅悉來歸事若呪白芥子稱曷囉闍名一呪一燒八百遍已能令曷囉闍屈曲隨從無復違逆若呪安息香八千遍燒之熏著鬼病者即自吐姓名呪師訶遣其鬼無違若欲祈雨取青牛糞泥作一龍一身三頭朱染脊背金裝胸臆先作方壇若高臺平地隨時作之又以青綠塗畫其壇壇上施龍其壇四角各一水瓶各一香鑪一燒薰陸香一燒栴檀香一燒酥合香一燒安悉香又接壇外更作一壇縱廣四肘牛糞塗上四角安瓶一盛水和乳一盛水和酪一盛水和乳粥一盛水和脂又於壇內燃燈八盞又以脚極實𠼝及󰉓莊嚴其壇又於四角各插一箭又以五色線繫圍箭上又作五色旛子懸其箭頭又將七種穀散其壇內又用五彩莊飾供設壇上又以當時所有種種花果盡設壇內於是呪師面向東呪取白芥子滿八千粒呪一遍打龍頭上如是呪打滿八千已大雲四合即澍甘雨從此已後一切那伽咸並敬奉若雨過多呪白芥子滿八百遍投於有龍水中其雨即止當此呪時一不得語若祈雨時疾雲暴風苦霧卒雹乍聚乍散障其雨者作佉陀羅木橛打於龍淵岸側則一切障難悉皆散去若祈雨時被一切障難令雨不得下者當於壇內畫一毘那藥劍取白芥子八百粒粒呪一遍用打毘那藥劍如是滿足八百遍已能令一切作障難者悉自被縛不復能障其雨即下事既了已當用乳汁洗去畫像毘那藥劍甚大歡喜從是已後一切所求無不如意其持呪者身及衣服一切常須嚴肅淨潔其根本曼陀羅功德略說如是即說呪曰那麼薩囉婆怛他竭多喃烏唵毘布羅揭陛摩尼波𡀔陛怛他多達囉設儞摩尼摩尼素鉢囉陛毘末梨娑竭囉鉗苾𠼝虎𤙖虎𤙖什伐囉什伐囉勃陀毘路吉帝炬醯耶地瑟恥多竭陛莎訶上是根本陀羅尼法復次當說牟梨大曼陀囉功德若有誦滿十萬遍者得見一切諸佛誦滿二十萬遍者得見一切菩薩行地誦滿三十萬遍者如入一切曼陀羅已持一切呪無不通驗誦滿四十萬遍者得成一切持呪中王誦滿五十萬遍者得見一切修羅宮處誦滿六十萬遍者得見一切地下伏藏誦滿七十萬遍者得見現在未來一切事本誦滿八十萬遍者是人當得寶海三昧誦滿九十萬遍者得一切諸佛真行正業履妙覺地誦滿百萬遍者得一切諸佛授菩提記若人犯五逆無間等罪能誦是呪十萬遍者如上重罪一切除滅而得入於不退之位又得知於一切他心善惡復得眼根清淨耳根清淨鼻根清淨舌根清淨身根清淨五根清淨業以自莊嚴若有誦滿十萬遍者當獲如上所說功德滅於如上無盡重罪至百萬遍者二十萬各於其中別得無量無邊功德一一功德倍勝於前復次先當洗浴著新淨衣取其斛他蘇乾得於銅器中和水研之置於佛前獻三白食從初八日至十五日誦持是呪滿十萬遍蘇乾得上當現三相若煖相者取塗額上隨所去處如意即到而持呪中為一切王又更誦呪候於額上烟相現時即於額上取其斛他塗眼睛上應時即見十方一切諸佛菩薩金剛所在住處一切諸魔而於此人無敢惡視一切法要悉皆圓滿一切功德無不成就又其額上現火相者則得什伐囉泥南三昧而於三十三天中獲大尊勝一切自在復次若於山頂誦一萬遍即於贍部諸域一切族中獲大尊勝趣曷囉闍若入有龍水內誦八千遍一切那伽莫不恭敬若呪白芥子滿八千遍散於空中能令雨下一切那伽咸當敬順若能日別誦持此呪其人功德果報不可得思不可得說復次取新淨瓮滿盛淨水隨其土地種種花草及諸樹等皆取其芽嫩軟顛頭皆置瓮中又取因陀羅訶塞多健陀波囉縛白芥子欝金花栴檀以如是等諸上藥物總內水中呪一萬遍若在世間一切人等諸惡病痛當與服之并以洗浴一切病者悉得除差一切諸罪悉得除滅亦令一切惡人所作󰚏蠱自然消滅又令一切眾人皆生敬重由是呪藥力故能令是人有大威德若白癩病及諸癩等服此水者及令洗浴是諸惡疾即得除差若有婦人小來不產服此藥水及以洗浴即得產生若復有人一切不吉所作坎軻常無福祐服此藥水及以洗浴所向稱心無不諧順心爾時世尊說心陀囉功德如是即說呪呪曰唵摩尼拔折𠼝虎𤙖又隨心呪呪曰烏唵摩尼達哩虎𤙖泮吒復次當說烏波囉大曼陀囉功德若有誦滿一萬遍者能令一切毘那藥劍諸魔眷屬惡神鬼等悉皆俯伏呪師足下以胸著地求哀乞命咸各唱云所有言教敬奉隨順若誦滿二萬一千遍者一切諸天之中而得尊勝及諸龍等各來歸向敬事承命若誦滿三萬遍者一切夜叉一切惡鬼莫不敬順歸伏承事若誦滿五萬遍者所欲事務無問遠近隨其作者稱意成就於彼欲界中阿修羅中諸類眾生一切之中隨意所作皆得信順若誦滿八萬遍者一切金剛及眷屬并諸部落皆立其前敬待言教若誦滿九萬遍者一切菩薩喜心護念若誦滿十萬遍者蒙一切佛皆為現身爾時告言汝善男子所有願者今當滿足十方淨土隨汝意往所有一切陀羅尼呪及一切法汝悉已辦我等一切諸佛今當與汝阿耨多羅三藐三菩提記一切功德一切果報汝今圓備烏波羅大曼陀囉功德如是當依次第即說呪曰嗚唵末尼軍茶唎虎𤙖虎𤙖莎訶此上名座呪唵末尼比社曳馱囉馱囉虎𤙖嗚𤙖莎訶若結壇時即誦此呪呪白芥子七遍以散壇中嗚唵什縛啜栗多麼尼嚧質栗儞虎𤙖虎𤙖泮吒若結界時取白芥子和香水呪一百八遍散泮十方即成結界嗚唵末尼婆囉婆囉婆儞訶囉訶囉虎𤙖泮吒莎訶若辟作障難者毘那藥迦取灰和水呪二十一遍散泮十方則令一切毘那夜迦悉皆被縛無有能為障難者也嗚唵跋折囉麼尼底瑟吒底瑟吒虎𤙖虎𤙖泮吒若欲護身誦呪自兩手滿一七遍以自摩頭嗚唵摩尼毘布𠼝地𠼝地𠼝虎𤙖泮吒嗚唵毘地余伐低褐囉褐囉麼訶麼儞虎𤙖虎𤙖泮吒若洗手面時呪水洗手面周灑身上嗚唵蘇儞𠼝麼囉袜低訶囉訶囉跛波含必𠼝虎𤙖虎𤙖莎訶若洗浴時取白芥子和其淨水呪一百八遍以浴其身嗚唵摩尼多𠼝虎𤙖虎𤙖泮吒嗚唵地𠼝地𠼝毘摩羅伽𠼝虎𤙖虎𤙖泮吒嗚唵薩婆怛他揭跢步社摩儞虎𤙖虎𤙖泮吒嗚唵薩婆怛他揭多健茶末儞娑破囉尼虎𤙖虎𤙖嗚唵什筏栗多末儞阿鉢羅句吒蘇破囉尼毘迦知虎𤙖嗚唵社嚩𠼝跢迦𠼝多鉢𠼝虎𤙖虎𤙖泮吒嗚唵鉢囉伐囉阿揭囉伐低娑囉娑囉虎𤙖虎𤙖嗚唵摩訶莫尼步㘑野陀囉陀囉虎吽虎吽日別取粳米呪之於神邊供養嗚唵摩訶末尼毘末尼虎𤙖虎𤙖頗囉頗囉虎𤙖嗚唵什筏𠼝娑母囉迦那母陀囉儞虎𤙖虎𤙖嗚唵阿嚕質𠼝摩儞鉢羅皤囉哆唬𤙖若准模壇界呪繩七遍乃可施用嗚唵跋折羅跛儞迦嚂雞祇𠼝枳𠼝虎𤙖虎𤙖泮吒嗚唵蘇鉢囉筏底跢比計麼儞麼儞莎訶嗚唵雞薩囉婆怛他伽跢皤怒闍皤雞他囉他囉虎𤙖虎𤙖麼儞迦那儞莎訶嗚唵蘇毘布羅鉢羅縛哩徒嚧徒嚧虎𤙖虎𤙖嗚唵薩婆怛他伽跢喃婆俞社吠怛羅怛羅虎𤙖麼尼迦那寧莎訶嗚唵薩毘布囉婆馱儞訶囉虎𤙖嗚唵阿鞞三麼耶跋折㘑陀囉陀囉嗚𤙖復次請四天王呪嗚唵麼儞毘迦皤低嗚𤙖復次結護嗚唵輸婆麼尼胡嚧胡嚧唬𤙖復次入壇持呪嗚唵薩囉婆怛他伽跢跋折利儞陀囉陀囉虎𤙖虎𤙖復次送呪嗚唵比羅毘囉時曳伽伽那婆呬儞囉吼囉吼虎𤙖復次送諸天呪嗚唵薩囉婆多他伽多屈羅嚧地低娑末囉比伽帝啜羅啜羅虎𤙖莎呵復次送賢聖已乞願護念呪嗚唵末尼蘇𤙖婆儞毘迦縛底洛叉多滿虎𤙖其牟利曼陀囉於𠼝大曼陀羅烏波囉大曼陀囉如是三呪功能略爾若廣說者不可窮盡依前三呪作法畢已隨其一一欲持之者要當先誦滿八百遍一切法事皆須明熟自餘作法一一須具則令所作一切神驗若能如是受持之者一切生死重罪皆悉除滅一切煩惱大海皆悉枯涸無上菩提疾至無疑精勤誦念速登佛果比至成佛已來功德無盡以歡喜心而誦持者必得不退之位於一切世間能轉法輪烏波囉大曼陀囉功德如是即說呪曰烏唵麼尼馱𠼝虎𤙖泮吒復次入道場時香水自灑潔淨呪嗚唵摩訶毘布羅鉢羅底瑟恥跢悉提阿鞞詵遮麼那迦薩囉婆怛他伽多毘曬罽破囉破囉三破囉虎𤙖虎𤙖若入道場時取香水一掬呪已自灑能令諸穢悉皆清淨既嚴結已則入道場復次結蓮華座呪嗚唵牟儞麼儞鉢囉婆伐𠼝矩醯破擔麼尼波囉鞞莎訶爾時拔折囉半那從座而起向於佛足合掌恭敬白佛言世尊唯願說於母陀囉法願具解爾時世尊告金剛言若人誠願行此法者常當誦念牟唎曼陀囉於𠼝大曼陀囉烏波囉大曼陀羅如是三呪精勤誦念勿令間斷又當常須供養金剛供養觀世音菩薩文殊尸利菩薩彌勒菩薩尊又當日別香泥塗地別燒名香并種種花供養十方諸佛菩薩一日三時至心禮拜對十方佛一切菩薩金剛之前求哀懺悔至誠殷重願得呪驗復次諦聽禮懺願已當知第一印者先端身結加趺坐即以手指作母陀羅右肘當跨屈其食指押大指端展餘三指次展左手印押右掌引當心上至心向佛一不傾動想佛容旨慈悲護念如是諦觀令意不散捧結其印至心誦呪當令滿足二十一遍即說呪曰嗚唵薩囉婆怛他揭跢憶唎大摩儞什伐囉伽儞阿比瑟跢耶虎𤙖結此印者即為得於十方一切諸佛心母陀囉無有異也於佛無上菩提獲大功德福聚今為汝說若有人於百千劫恒河沙劫以七寶聚莊嚴供養無盡供養所獲福報比於結印持呪功德百千萬分亦不及一汝今當知若欲作印應當潔身淨服以龍腦香檀香麝香塗其兩手然可恭敬結如上印作是法者能令惡業一切破滅若有病人應死臨命得見此印其病即差還更增壽其印威力功德如是由是義故名為因鉢𡀔婆如意珠清淨復次第二印者左肘當跨平展仰掌即屈無名小二指以大指頭柱兩指端仰側當心小低其頭微開其眼小斂其眉齒咬下脣自視其身繫心念佛不令散動誦持此呪二十一遍即說呪曰嗚唵薩囉婆怛他伽跢鉢囉毘囉迦囉麼儞虎𤙖結此印者即為得入十方一切諸佛法藏等無有異亦為入於一切諸佛曼陀羅也即為攝入一切諸佛眷屬如是人者百千劫來重罪惡業消滅蕩盡無復餘累亦如已作十方諸佛壇印一等若為十方所有一切作障難者若魔惡龍比怛野陀囉等如彼呪師踏頭無異其諸魔等如被火燒十方一切諸族種類所作障難呪師但當以念佛心結此印者是諸種族悉以胸膺著地求哀歸命當是之時其諸族類見印聞呪而更蒙益消其惡心獲大福聚由是義故名為一切諸佛心印復次第三印者展右手仰著膝上屈中指與大指甲相拄少低身面次展左手掩左肋橫當心平以大指押中指無名二指甲直舒招指及小指作寬大眼專視不顧慈悲三昧心莫異念身意不動即誦呪曰嗚唵薩囉婆怛他伽跢阿鞞三勃陀跋折𠼝虎𤙖虎𤙖若結此印者十方一切諸佛同以善心共讚是人加其福德一切諸佛常共攝護猶如慈母鞠所愛子一切賢聖各命其人呼云佛子汝今學習持此法故當與一切諸佛作子百千那由他俱胝恒河沙數諸佛皆大歡喜以歡喜心攝受於汝以是義故當知此印與一切諸佛等無有異故號此印名為波羅薩羅摩尼矩醯摩訶母陀囉復次第四印者先當合掌各屈中指無名二指雙屈大指入於其內長展二小指似如相著似如不著當其心著如小曲身小低其頭揚舉兩眉大開其眼如有瞻仰一心想佛於一切眾生起慈視心念念相續一心一意勿令間斷便舉印頂戴當欲結印即誦呪曰虎𤙖虎𤙖泮吒卍欲解印時呪曰嗚唵薩囉婆怛他伽跢阿地瑟旦麼儞虎𤙖虎𤙖泮吒如是結護有大威力由是義故名為麼訶麼尼博囉破囉底瑟旦矩醯南摩訶母陀囉大摩尼周遍住祕密印復次第五印者當作盤龍結跏趺坐合掌繫念自想其身猶如金剛等無有異即以金剛手自摩其頭從頂至足復作是念當願此身速坐十方猶如金剛猶如佛身願已合掌即當結印以二大指二招指各頭相拄交二中指屈入掌內舒二無名指令使直竪交二小指還屈入掌內便以其印拄地及左右二膝又復從頂向下左右用身摩之訖已即以印當臍翼其二肘身如向前屈低而坐即誦呪曰嗚唵薩囉婆怛他揭跢鉢囉皤羅麼尼嚕止𠼝虎𤙖虎𤙖泮吒若結此印已於所坐處十方周匝悉為金剛無有疑妄此人如得諸佛座處彼一切魔諸惡人等不信佛者無能有便得見其人由此義故名為一切諸佛金剛師子座印復次第六印者結加趺坐先當合掌屈二小指令背相著屈二大指各捻小指第一節側交二無名指屈押二大指背上屈二中指令背相著各已甲側押二無名指其二招指如令相離高過頂後即誦呪曰嗚唵薩囉婆怛他揭多毘布羅三婆鞞虎𤙖虎𤙖若結此印時六十八千恒河沙數諸佛即同授與一切諸佛一切伏遠記即授此人悉速驗記是故此印名為達摩羯囉阿地瑟旦摩訶母姪囉阿世伽母達羅南復次第七印者先合掌以兩手掩心右居其上次以右手大指招指甲端相拄便舉左手聚其五指如合蓮華仰右手掌覆左蓮手拄於掌內作慈念觀即誦呪曰唵薩囉婆怛他揭跢三麼耶麼儞跋折𠼝虎𤙖虎𤙖一切佛同結此印方轉法輪結此印故十方世界六種震動由是義故名為一切諸佛轉法輪印復次第八印者先結加趺坐右脚押左令左脚大指拄地端直正身平展右掌掩左肋下橫與臍准即屈招指搯大指節中圓若輪形仰置其手次以右手還結此輪仰右掌中作大精神威風面狀自顧其身即誦呪曰嗚唵薩囉婆怛他揭多誓曳伐誓曳阿折跢伐折𠼝虎𤙖虎𤙖若結此印時十方一切諸魔及其眷屬作障難者皆悉潛隱無能障難一切怨家債主咸各摧伏一切罪業無不除滅由是力故名為阿波羅至多母達羅復次第九印者先合掌已以右手四指作拳以大指捺其右肋即舉置於左手掌中次以左手向上舒指承之握其右拳五指背上仰把右印即誦呪曰嗚唵薩囉婆怛他揭跢達摩馱都摩訶麼儞釋迦𠼝訶囉訶囉虎𤙖虎𤙖泮此名一切諸佛轉輪聖王母達羅亦是十方一切諸佛母達羅復次第十印者先合掌已雙屈無名指令背側相著屈二大指令押捻二無名指背第一節即交二中指屈於無名指上小指招指直竪相著即從右起徐徐高舉過右肩上與頭齊已還即徐下而指於地次屈竪右膝左脚踏地怒眼瞋視咬其下脣唱呷𤙖作聲當自想念作金剛形狀瞋怒之想即誦此呪嗚唵杜嚕杜嚧摩儞摩儞摩阿苾突庾麼儞莎訶若結此印三十三天悉皆震動一切諸天及諸魔眾悉皆悚慄生大怖懼復次第十一四天王印者仰右手於臍上屈其大指又屈招指次屈小指左手三指為拳及大指向後以虎口背約右跨上招指直前大指向後寬大開眼瞻視之狀即誦呪曰嗚唵阿嚕嚕迦摩哩地社耶社耶虎𤙖復次第十二施囉地縛印者先合掌已屈二大指餘八指悉合如蓮華形即誦呪曰嗚唵毘麼羅枳哩地三麼囉虎𤙖復次第十三商企儞印者竪右手當右膊上作半合掌狀少屈大指又少屈招指餘三指相搏齊屈如斸斤形次展左手覆左髀上匡其肘作可畏面非惡眼邪視少低其頭即誦呪曰嗚唵鄧瑟吒囉儞󰫎索囉虎𤙖復次第十四杜地印者覆展右手向地次竪展左手當於肩上掌向外著即想見杜地面如朧長狀即說呪曰嗚唵阿迦儞怛底唎文闍遏地阿薩儞虎𤙖復次第十五壇中請諸天等一切時供養印者仰相交如連鎖兩腕當臍平展端身正立前乃左膝似狀若行即以足按地誦呪曰嗚唵三曼陀阿迦囉麼哩怖囉儞吒迦吒迦虎𤙖泮吒復次第十六優鉢羅補色波印者以右手五指如合蓮形狀舉上與左齊耳次以左手亦作如蓮華形竪當心上即誦呪曰嗚唵薩囉薩囉毘薩囉虎𤙖虎𤙖此蓮華印也壇中所有一切畫蓮華者皆以此印印拄花上有著瓶者亦印瓶上爾時金剛白佛言世尊若欲持是牟梨曼陀羅者復欲持是於𠼝大曼陀囉者復次持是烏波羅大曼陀囉者其三印法云何成立唯願世尊為我說之佛言諦聽今為汝說其牟𠼝曼陀囉母陀囉者先以兩手合掌當心即各屈其大指又屈招指令甲端相拄其二小指力竪相合其中指無名指各相交入內其牟𠼝母陀囉者法當如是誦持作法如上所說復次其於心印𠼝大曼陀囉母陀羅者右手大指無名指頭兩相捻餘指直舒仰當心上左手大指捻小指端展其餘指仰左膝上其於𠼝大母陀囉法當如是誦持作法如上所說復次其烏隨心波囉母陀羅者母陀羅者右手大指捻無名指端仰橫當心展舒三指其左手仰於左膝上屈招指一節餘悉展之其嗚波囉大母陀囉法當如是誦持作法如上所說又汝當知持此印者一切世間所有事業無不成辦無有大罪不能滅者其所獲福利功德多少除佛以外無能說者若復有人隨所在處結是三印當知此地如有佛塔全身舍利持是法者十方一切諸天護世四王應當供養恭敬此人亦如供養如來舍利等塔無有異也復次為汝說燒供養呪於一一法欲求一切令効驗者為欲利樂諸眾生者先應呪食燒之供養護身口意極須清淨即說呪曰嗚唵莎訶破吒布𡀔步皤虎𤙖虎𤙖泮吒莎訶若用是呪呪烏麻及白芥子并牛酥共呪八千遍燒之供養一切呪法即得効驗又能除滅自身他身一切障難自他所有一切惡夢一切災禍亦皆除滅又取牛酥安悉香白芥子等共呪八千遍一呪一燒如是燒已一切伽嚛訶諸惡鬼神等悉皆頭破作於兩段治一切病悉得除愈又燒牛酥共白芥子即能降伏一切諸魔一切繫那伐也又取白芥子共牛酥呪之燒已入一切娑那中無能見者又取提婆達迦木塗牛酥稱曷羅闍名而呪燒者彼曷囉闍即喚對面所求皆順又於山頂上取稍和因柘囉白芥子牛酥等呪而燒者即見一切阿素洛宮無有障礙即得於一切持呪法中為曷囉闍又以白芥子脂共那伽鷄薩呪而燒者一切那伽悉皆歸伏又以供佛淨齋食呪而燒者若自為已若為他人須各稱名一一燒之能令五穀一切豐足又呪鹽燒之即使一切藥叉惡鬼神等頭著足下胸臆布地求哀乞命一切歸伏所有言教頂戴信順又取粳米共牛酥呪而燒之即令庫藏滿足一切財物自然豐溢又面向東方呪胡椒燒之能令一切諸天咸悉歡喜所求願者無不稱遂一切諸天悉皆喜見是人又若對失唎提縛前取黑胡麻白芥子呪而燒之所求諸願皆悉稱意又取阿加木八千段各長一尺呪已燒之一切諸佛及菩薩眾常以慈悲憶念是人令其罪業一切消滅令其呪法一切成驗一切病苦悉皆離身一切世間諸苦煩惱悉皆殄盡更不受於胎藏之形誦持此呪威神力故常得生諸佛淨土蓮華中生常同諸佛受於快樂燒此木故一切惡夢一切變怪一切怨家皆當散滅所有󰚏魅壞破人者皆自消滅平復如故所有一切諸魔厄難皆悉除滅復次今說畫像之法取新白㲲未經割污者隨力小大辟方作之其畫匠者畫竟已來不食五辛酒肉婬欲等事其盛彩色並須新器不用皮膠當用香膠㲲正中心畫其佛坐於師子座上種種瓔珞以為莊嚴頭上空中畫作幢蓋其像形勢如說法狀其佛右邊畫作十二臂金剛像作紅白肉色手中各執種種器仗當作四面前正一面作慈悲面左邊一面作可畏瞋面右邊一面作狗牙上出瞋面第四一面作皺眉可畏面髮皆上聳各以華鬘攬括束其髮居蓮華座一脚屈上一脚垂下其佛左邊作摩尼伐折囉菩薩當作四面有十六臂右手把如意珠如奉佛勢左手把蓮華二手仰展舒五指相兩手合掌一手把錫杖一手把輪第三一手把合蓮華第四一手把數珠第五一手把羂索第六一手把阿迦囉低第七一手把兩頭鐵鎚第八一手把須彌山第九一手把窣堵波第十一手把貝經夾當前一面作慈悲面右邊一面作摩訶迦囉天面左邊一面作半師子面半人面狀第四面作皺眉露齒瞋面其面作不淺不深綠色可畏相貌一脚屈上一脚垂下居蓮華座其座下近前作商企尼像雙膝跪坐其有八臂手中擎華供養於佛其右邊金剛座下作摩訶提婆尸羅提婆其摩訶提婆兩手捧鉢盛種種寶物奉上於佛其摩訶提婆後作莎杜地天作笑面有其四手種種瓔珞莊嚴其身手中皆各執於器仗其商企尼後作補色波但地著白色衣手中把華仰瞻佛面其佛座下別作七寶蓮華其華莖作吠瑠璃狀具足百葉其花中心作純金之臺令極分明其華下作四天王以金為瓔珞種種莊嚴身被其甲鎧其華莖下作其池水四欄楯雜寶填廁種種莊飾池岸之上作多眾白衣仙人皆悉右跪仰瞻佛面持香執華或搯數珠各異嚴持而為供養其佛幢蓋之上作摩訶提婆及其眷屬又作梵天及其眷屬又作那羅延及其眷屬其諸天等各執種種異華等翔颺空中施蓋供養布置模軌其法如是復持呪人者身心口業及其衣服極須護淨唯三白食從月八日至十五日應當像前誦持是呪滿十萬遍像即搖動呪師身上便有火出當此感已即得天眼復得比皤陀麼里闍哩跢囉三昧於一切持呪中作轉輪王十方三世諸佛皆悉得見持此呪者能令一切諸惡道苦皆悉除滅遠離三毒所求一切功德應願成就無有障礙蒙佛歡喜而為攝受一切菩薩咨嗟讚歎十方一切天龍夜叉健達縛阿素洛迦路洛緊那羅摩睺羅伽人非人等咸當恭敬供養是人於一切眾生中而得自在於一切事業中而得勝上若能依法而修行者當獲如上爾所福德若誦此呪若結其印乃至若見若聞而能發心信重歡喜生恭敬者應當讚仰如是人等如佛身想等無有異如是人者世世常遊諸佛淨土不入胎陰蓮華中生乃至成於無等等道常不違離諸佛菩薩復次常燒薰陸香供養諸佛及燒塞北哩香栴檀香沈水香多伽羅香堵嚕色迦香燒如是香以為供養復次泥塗壇法當用麝香龍腦香欝金香白檀香紫檀等末如是塗飾復次結界之法如前以說汝今諦聽持呪之法先須洗浴而供養佛供養畢已其道場所悉有護界地天之神次當供養復次欲權結界者當先啟白三寶今為某事於此結界若干日已來請權借用所欲作法一切事者皆於念佛心中作之次當用塞溥陟莎悉底加印印之此印闕而請移其地所謂諸神次以波曇印安其神於界外別處安置其諸飲食各取少分奉施此神應當如是日別供養復次所有小呪日別用者先當各誦八百遍已然後可行用依如是法決定有驗次當作十方結界已跪於佛前披心陳說一切惡念三業不善根本罪業當悉懺悔淨三業已即發弘誓願我某甲今於佛前奉持是呪若不果願終不退意作是誓已自量身力限其遍數佛前端坐身心不動日日誦持要充其限初日分時後日分時當令充數功課勿闕常以堅固不動之心而誦持之復次其地初首結界作法畢以第二即須別處作法第三始得更於初地作法若不經於別處間作法者終不得重用初首之地連次作法每誦遍數充限訖已欲起之時一一皆當啟白於佛白以念言願我後來速滿其願如是願已作禮而退從初入壇事畢以來若不作披衣比陀耶達甲鎧心者即不得誦亦不能終其遍數乃至禮佛供養乞願皆當觀行心中作之須向立法之所右廂刈取達比草端坐其上作慈眼視不緩不急不小不大溫和容貌虔心正念五逆等念一不攀緣但一專注繫心於佛以不動意分明觀佛想佛相好光明赫奕矣照見佛意大慈悲儼然猶如慈父愍護於我捧心渴仰倍自嚴勵唯除手指自外勿動當心著手轉珠記數若未充限終無間止欲涕唾者右手捻記要不暫放比未充數終不輟誦每誦呪時常作念佛心中誦之呪句文字分明呼喚長短無失清濁典正調和音聲使令溫潤乃至了聲亦不闕謬復次若有火燒而供養者皆須白佛自盟其限既此分劑即莫違闕若不燒供養即不得誦呪復次若於起貪欲心而誦呪乞効驗者當來成於夜叉種子若於無智心中而誦呪求索驗者當來成於鬼神種子若於慈愍之心大慈悲心念佛之心如是心中誦呪乞効驗者當來成於如來種智所為所作得無障礙一切成就如上所說復次或欲睡眠頻申欠呿謦𠺡洟唾整身形供具一切不安竊起緣慮即勿誦呪急當至心向佛瞻仰竭誠專注凝想正觀心意清淨乃可誦呪若大小遺已呪水一掬二十一遍想月臨照自灑頭頂周身及衣所有穢污一切清淨復次若有事難要須起往而其遍數限由未足迴還之際日欲沒時至心觀佛即誦此呪一百八遍如是作法即當滿數若事難不了闕此日者三倍誦呪功課如故復次若所求願未驗已來好床褥等不得坐臥設已受用即當作法日欲出時向東合掌端身正立一心念佛誦呪八遍增上慢障還得消滅或起欲心想流出污露應淨洗浴心中念誦持呪一百八遍淨潔如故不失清淨復次當知用其木法云何木者能令諸法速成吉驗云何木者能令諸法敗壞無驗云何其火爐法云何其火相法若不知者一切不成住婆樹木迦蘭蚩樹木佉陀羅木拘底支木若善男子當知用曷迦樹木毘醯唎勒木阿彌尸𠼝師木羅丁木阿彌羅木鎮頭迦木篤迦木鑠迦米木及其自餘雜類木等但是有刺樹木並得用之能辟怨家斷除賊故但是有乳樹木並得用之能發渴愛令親輔故當知次第其必立皤木播囉師木但是一切無刺樹木求安隱者用之能令一切人心生柔軟故其注露多木牟素佉木居𠻱迦等木迦耽婆木阿輸迦木舍唎般那木波迦沙木如是等木為求一切驗者用之能令所求一一成吉故復次當知其諸木等不得取用被燒燋者自折墮者經拗折者瘡痕斫者已遭霜者被虫食者有如是等不善相者並不應用若無名法應當用之其諸木類四種相狀如說所用不得錯謬復次當知第一上法第二中法第三下法第四逐法四法長短各有次第用上法者長十二指用中法者當長其十指其逐法者當長八指用下之法四指而截復次當知其上法者謂令一切未相親友故其中法者謂求持呪滿大願者求人求財凡一切求令法驗故其下法者謂令一切人等敬重相憐愍故其逐法者謂去一切怨家等故復次其上法者當以脂塗其中法者用乳酪塗其下法者為憐愍故一種甜塗其逐法者八脂血及毒藥以是而塗復次當知造其爐法入地一肘掘出雜穢土以牛五味淨灑訖已填覆淨土欲求大願為上爐者辟方一肘四方作之起四重緣泥之訖已即以手印念佛誦呪迎請五神安坐爐中安爐神已呪燒供養其自求驗作中爐者其爐辟方應二十指作三重緣掘灑請神如上無異欲求憐愍作下爐者量高九指三角而作面別各廣一十八指作其三緣餘如上說欲求趁逐為其爐者辟方九指一重泥緣復次當知欲燒食等供養者面向東方心想觀佛呪燒供養若求勝上事伏其怨敵脫諸難者面向東北呪燒供養若欲願求恩福而作法者面向東南呪燒供養若為趁故而作法者呪師面向南方燒供養誦呪若求大願故而作法者呪師面向西南呪燒供養若為愍念故而作法者呪師面向西方呪燒供養若為和於鬪諍及療病者呪師面向西北呪燒供養若為厭伏故而作法者呪師面向北方呪燒供養復次當知供養匙法柄長一肘其面凹作如並母指節外許大當知若為一切好法用其銅匙銀匙金匙三種隨用若為一切惡法用其雜生白鎚銅匙復次當知燒火善惡有其十種相第一相者焰如初日第二相者其色潤膩第三相者如水精色第四相者如純牛酥色第五相者猶如金色第六相者其火無烟第七相者明熾掣焰若似語聲第八相者一燒至盡無殘餘者第九相者其柴多少總令恰盡第十相者先令著火燒地使熱又汝當知若應如是十種相者當知所行之法皆悉成驗又汝當知若火焰不出或燒柴不然或但出烟如是之時不應作法當知其人死憂時至又汝當知若火氣冷或無潤氣或火星迸出或出烟焰相連或焰射入灰皆為惡相當知作法無一成驗又汝當知若火中所出便穢臭氣或出諸惡臭氣或焰白色或無烟焰黑斜射入地如是相者當知有人作諸障難又汝當知若火先起赤焰次乃金色狀若爐中燒鐵爛明時時變色狀似牛酥時時復作金色之焰潤澤等者或如髮辮索縷條別當知作法所求之願皆得成驗復次當知其諸相者云何第一若火好色盛出香氣或焰無聲或電形焰或焰上更抽別焰如赤鐵色如索髮辮焰頭分散猶如傘蓋如是等相是名第一爾時當知靈驗不虛如是等相或有現時或不出現若後現者不似於前當知不祥即應停法勿復未定狀供已燒之火任自盡滅又汝當知云何第二若見火相兩兩相似即莫停住此即成立一切之驗又是諸天見其効相又汝當知若求佛法者云何得驗云何不驗善男子當審觀之若火起焰如映大雪為雪所映作異色狀或復起焰如秀花樹或復起焰如淨金色或復起焰如赤蓮色或復起焰如石榴華當知所願即得如意是等相好最上靈驗又汝當知云何相者不得於驗若炭及焰黑如蠅狀如雜碎炭末而作黑焰或無潤澤其焰枯燥或出冷鐵色焰之相或復出烟或復出迸如是等相當知無驗又汝當知於其火中出特牛聲䗍貝鳴聲或如雷聲稱人情意溫和之聲當知爾時所求必驗又汝當知若於火中如山崩後碎石下聲如破銅器璺瘂之聲有是相者當知其身即應合死所求不遂意惡相亂故復次呪師欲燒供養先以牛尿和水或以灑水用之洗浴然始作法又汝當知若欲呪燒供養求滿願者須燒真純牛酥或酪或乳或復果子或復胡麻或食或花或葉或木如上所說木等物隨其所應以三種匙拘以燒之若欲於前三大呪門隨求願者各以其呪呪食燒之若當如是而供養者一切天龍乾闥婆時方神等咸悉歡喜令其呪師速得成驗而諸天等常當擁護不令魔等一切障難復次為汝說於柴相一切善惡驗柴可知柴相惡者法即不成是故當知云何柴者決定成驗云何柴者必不成驗所謂木先在樹上枯乾無皮短曲瘦惡經剝皮者或太長者或太麁者如是柴等令法不成壞於吉驗當知用枯木者令人減壽用無皮令人得病其用短者令法難成即便失効其用曲者令一切人惡見呪師其用瘦者及被剝者減人相好令失福德其太長者能破所願其太麁者橫遭不祥於一切法多有障礙為如是故其惡柴等枯乾無皮短曲瘦惡皮剝長麁皆不應用速成驗者應去如是惡柴等相又今為汝分別樹枝所用之法其枝在樹直上獨生無有橫枝如是等者當為厭伏惡人令發喜心者用之其樹中心直上獨枝為求庫藏珍寶快樂法者用之其樹根下傍生獨枝為趁法者用之又汝當知其厭伏怨敵令瞋解者長十二指齊頭截之其欲求於分望安樂者應長八指齊頭截之其為趁者四指截之其為無名取無皮者長其四指如驢蹄截之其欲令前人信順已者須無皮端木五指截之其為令相離乖背者用無皮木六指長截白芥子油塗之其為趁者用無皮木七指截蒲桃酒塗之其有為求解脫一心出離生死者長十一指齊頭截之其有為求所望安樂者須用有皮端直者其有為求壓伏令和喜者不得用無皮屈曲及驢蹄截者又汝當知其為求所望安樂作法用牛酥及甜物塗之其為無名用者以脂塗之其為願求一切如意事者直以牛酥塗之復次當知其木無撾節為婆羅門故用其木樹心中獨生無傍枝如撾者為囉闍故用其樹中上生有撾節木為事天神事神鬼人故用其枝近根分有撾節者為工匠故用其有乳樹獨生近根分有叢生朴棟者為或王婆羅門故用其有多刺樹青黑色為工匠故用又汝當知其四種樹中但有乳者為求恩福令一切人善眼歡喜故用復次當知其達吠草擬充坐臥者須向東南上刈之其草云何惡相其黃者乾者雜者遭拆者陳舊者兩枝相交者懷妊者如是等類皆不堪用云何為好其有赤色者有生軟嫩滑澤潤膩者如是等草始可用之須博地齊刈唯除其根簡擇使淨方可受用又汝當知為求善眼歡喜求乞恩福者須得如是好草其為瞋故用者須得半生半熟之草其為無名故用者草色須似白芥子者復次今為汝說若已得驗若未得驗欲結壇者及肘法用先當簡地然始作壇壇開四門以五色土細㨶羅末以新瓦器各以檀香麝香塗已盛之置於壇內又以瓦器二枚一盛細檀末一盛欝金花用前五色規畫其壇其中心壇方二肘作以白檀塗之欝金散上其壇之外更向西記面別各量一十四肘地用淨土和牛糞塗之其中心壇用七種色畫作蓮華七寶雜莊於其花上畫千輻輪輞輪外周圍皆作火焰其蓮華莖如吠琉璃寶狀作之其上作佛於佛左邊畫作金剛右手把杵左手執鉞斧於佛右邊畫摩尼拔折唎菩薩種種瓔珞莊嚴其身一手持如意珠一手把鉢塞莫四角之位畫四天王身具牟甲種種瓔珞莊挍威儀或作可畏狀其未作壇時內外等壇先當掘去一肘惡土其中心壇稍如高作復須幢旛傘蓋懸竪莊飾當以五色畫壇四緣壇外四方各作火爐各好柴如法燃火爐別四角各安幢旛五色繒綵周壇圍繞南面唯留一門出入其外壇角東面各安幢旛又以五香和水盛一金瓶中各安妙花置於壇角如無金瓶以小瓦瓶帖金亦得又以銀瓶四枚各滿盛乳安於四角其中壇門外右頰畫作摩訶提婆并毘摩提婆共一處著種種瓔珞以為嚴飾左邊門中畫商企尼第三門中心畫作伐折囉杜地有八臂手手別各把別別器仗種種瓔珞莊嚴其身高舉兩手過其頭上張青絹狀其中壇四畔以種種雜色殊美飲食而為供養又以四瓶滿盛香水并插好花近於四邊神處安著燃三十二盞燈其中壇蓮華上安一金瓶滿盛香水種種果實種種穀麥悉內其中以種種花亦插其中供養於佛當於佛前燒酥合香自餘諸位各燒自香中壇佛前安銀香爐拔折羅波膩燒俱嚧俱嚧杜婆摩尼拔折唎前燒突縮迦香四天王前燒薰陸香并燒薩社塞香突迦香摩訶提婆前燒白檀香商企尼前燒安悉香社底堵前別燒施羅枳香中壇門別各安種種供養東門畫阿唎地并六箇姊妹右邊西畔畫摩訶提婆并補色波但地北邊畫毘摩提婆作羞怯形貌其壇四邊插箭三十二枚以五色線繫箭圍之此處四角須安五色繒旛以種種花亂散壇中種種雜果安之供養又作七種餅以種種美味莊嚴餅上又以三十二枚瓮子滿盛香水種種雜華亦置其中又以三十二枚軍持各盛別漿又以三十二香爐又一百八盞燈又以一百八箇花鬘又著種種香水所謂種種香薰陸香塞北哩香栴檀沈水香健多伽羅香施𠸪起香龍腦香麝臍香欝金紫檀香等以如是香和水浴於諸天又於諸天之前各別燒其自分香又以乳以酪石蜜顆各別和漿其乳漿者八瓶盛之酪漿密漿果子等漿各八瓶盛四種之漿各以八瓶盛之又安八器乳粥又取粳米菉豆胡麻牛酥相和煮粥盛八器中又以八器盛粳米飯又以八器盛炒粳米󰉓稀和石榴漿又取瓦椀三十二枚四椀盛胡麻油四椀盛好酥四椀盛果子石蜜四椀盛石蜜漿四椀盛胡麻米四椀盛諸果四椀盛七種穀麥四椀盛蜜及種種齋食胡餅乳𩜶等食又以蒲桃漿和麵作󰉔又以豆黃末和蒲桃甜漿作餅又作𥼾胡麻餅等又糝胡桃穰胡餅又作糝胡榛子餅又作糝顆子石蜜餅又作糝石蜜餅又作蒲桃煎餅又作塗蜜餅又隨其所有皆得著之其出入門兩邊各安一軍持滿盛香水而呪之曰唵摩訶毘布羅鉢師底瑟致多悉提比詵者摩那迦薩婆怛他伽多毘殺雞破囉破囉三破囉呼𤙖呼𤙖復次當知其諸物等應入壇者香花飲食果子衣服乃至灰土水火一切等物皆以此呪呪水灑上然始將入若請佛請神及四天王安於座上一一皆當以其身印本呪請而安之其中壇造了已即請菩薩金剛一一皆以其身印本呪嚴固安於座上請已却出更不得履踐其上其心壇了已即造外壇請座都畢即當呪自坐處結護自身若將他人入壇者先令浣衣澡浴各與結淨引至爐邊次第坐著復次當知若有至心依教具足為法但能至心一度入此壇者十方一切諸佛同授是人清淨之記過去現在一切重罪皆悉消滅若被󰚏蠱應破之者一切障難咸得除殄若重病者一入此壇即得除差所被一切鬼神著者入此壇已亦即除差若欲供養十方一切諸佛者若欲供養一切菩薩者若欲至取佛慧種子深植菩提根本者若欲不退轉堅牢者應當依教入此法壇若欲周匝供養摩訶提婆大自在天那羅延天梵天帝釋三十二尊天者但依此壇一施供養即如各各供養諸天訖已一切天等皆悉歡喜若以此壇一供養者亦如供養摩訶迦羅皤底迦云五兄弟天何唎地七姊妹及四天王三十二摩怛羅達諸天等則如具足供養訖已復次當知建是壇已欲請佛所求滿願者或菩薩所而求願者或於如上諸天所而求願者皆悉成就一切果願如上所說無不得者若有厄難年命不安求其珍貨難以諧偶一切事意皆悉不吉者入是壇已一切如意若國內災患疫病流注惡鬼神等毒氣滿盛設壇供養災病便消若國王畏怖隣敵使者建是法已一切怨賊而自歸伏以是福力無為害者或求名宦或求富饒建此壇者一切願滿若能至誠入此壇者現於今身即得無病諸惡鬼神無得便者常得一切欽慕讚上所向順意諸人敬伏眾所推最一切信受一切時處獲上福利捨此身已生生之處從一佛土至一佛土恒於佛前寶花上坐一切佛行皆得具足不久即得無等等道
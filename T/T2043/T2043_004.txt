是時阿育王於一日中起八萬四千塔於是日中王夫人名鉢摩婆底生一男兒形色端正眼為第一一切人見無不愛樂時有內人即白大王王有功德夫人生兒王聞歡喜而說偈言我於今日大生歡喜我孔雀姓名聞一切宮人以法由之增長故名此兒名達磨婆陀那即抱此兒示阿育王時王見已歡喜說偈我兒目端嚴為功德所造光明甚輝曜如優波羅花以此功德眼莊嚴於一面其面貌端正譬如秋滿月乃至阿育王命諸大臣而語之言汝等嘗見此兒眼不諸臣答言臣於人中實所未見於雪山有鳥名鳩那羅此鳥之眼與其相似即說偈言於雪山頂有寶花處鳩那羅鳥而住其上此兒二眼類彼鳥眼王便發言將此鳥來虛空上半由旬夜叉神聞其語下一由旬龍聞其語一念之頃夜叉之神即得鳥來時阿育王以鳥眼比兒眼見此二眼無有異相即以鳥名而以名兒復說偈言大地人王以可愛眼鳩那羅名說為兒名是故大地其名遠聞乃至鳩那羅長大為其納妃妃名千遮那摩羅時阿育王將鳩那羅往至鷄寺寺有上座六通羅漢名耶舍是時耶舍見鳩那羅未經幾時應當失眼即白王言何故不令鳩那羅作其自業時阿育王語鳩那羅大德令汝所作汝當隨之時鳩那羅禮耶舍足說言大德教我所作耶舍答言眼非是常汝當思惟即說偈言汝鳩那羅常思惟眼無常病苦眾患所集凡夫顛倒由之起過時鳩那羅於宮中靜處獨坐思惟眼等諸入為苦無常時阿育王第一夫人名微沙落起多往鳩那羅處見其獨坐觀其眼故而起欲心以手抱之而說偈言以大力愛火今來燒我心譬如火燒膝汝當遂我意鳩那羅聞其言以手掩耳而說偈言汝今於我所不應說此言汝今為我母我則為汝子今此非法愛應當捨離之何故為此事開諸惡道門時微沙落起多不遂意故心生瞋忿夫人又說偈言愛心住汝處而汝無愛心汝心既有惡不久須臾滅鳩那羅答言我今寧當死以法而清淨不願於生中而起不淨心若有惡心者失人天善法善法既不全依何而得生微沙落起多恒伺其過而欲殺之於北有國名德叉尸羅拒逆不從阿育王令時王聞之意欲自往大臣白王王今當令鳩那羅往不須自去時阿育王命鳩那羅而語之言汝往彼國答王言爾時阿育王復說偈言我於今者聞其此言雖為是兒而是我心以心念故倍加莊嚴是時阿育王即便令人嚴治道路老病死等悉令不現時阿育王與鳩那羅同載一車送之近路將欲分別手抱兒頸見鳩那羅眼啼泣而言若有人見鳩那羅眼心歡喜故有病皆除是時有一相師婆羅門見鳩那羅不久失眼見阿育王唯觀兒眼不緣餘事見已說偈王子眼清淨王觀之歡喜眼光明莊嚴云何而當失此國諸人民見鳩那羅眼一切皆歡喜猶如天上樂若見其失眼一切當苦惱乃至鳩那羅次第行至德叉尸羅國彼國人聞出半由旬嚴治諸道處處置水以待來眾時諸人民即便說偈德叉尸羅人執寶甖盛水及諸供養具迎鳩那羅王時王至已人民合掌而作是言我等迎王不為鬪諍亦不與彼大王相嫌但王所遣大臣在我國者為治無道願欲廢之是時人民以諸供具供養鳩那羅王迎至國中時阿育王身遇重病糞從口出諸不淨汁從毛孔出一切良醫所不能治時阿育王即語諸臣召鳩那羅還我當灌頂授以王位我於今者不貪身命時微沙落起多即便思惟若鳩那羅得作王者我必當死思惟已白阿育王言我能令王病得除愈一切醫師不須令進時阿育王即受其語斷諸醫師時微沙落起多語諸醫師門外男女病如王者可將其入時阿毘羅國有一人病如王不異時病人婦為覓醫師說其病狀醫師答言將此人來我欲見之當為處藥乃至婦人將此病者送與醫師醫師復送與王夫人時王夫人將此病者置無人處令破其腹出生熟二藏於熟藏中有一大虫虫若上行糞從口出虫若下行便從下出若左右行諸不淨汁從毛孔出時王夫人磨摩梨遮以置虫邊而虫不死復以畢鉢以置虫邊虫亦不死復以乾薑以置虫邊虫亦不死乃至以大蒜置於虫邊虫便即死時王夫人以如此事具以白王王於今者應當食蒜病即除愈王答言我是剎利不得食蒜夫人復言為身命故作藥意食之乃至阿育王遂便食之虫死病除便利如本時阿育王清淨洗浴語夫人言汝於今者當何所求隨意與之夫人白王願王七日聽我為王王語夫人若汝為王必當殺我夫人又言過七日已我當還王時阿育王遂便許之夫人思惟我欲治鳩那羅今正是時是時夫人即便假作阿育王書與德叉尸羅人令取鳩那羅眼書中說偈我今有大力威名甚可畏鳩那羅王子於彼為罪過今勅彼人民挑取其二眼今為此一事汝等速為之時王夫人作書已竟須齒牙印之阿育王眠夫人欲印書故便近王邊王即驚覺夫人白王何故驚怖王答夫人我夢不祥見有鷲鳥欲取鳩那羅眼是故驚懼夫人答言王不須憂鳩那羅子今甚安隱第二更夢王復驚起語夫人言我今更夢如本不祥夫人問言夢復云何王答言我見鳩那羅頭鬚髮爪悉皆長利而不能言夫人答言其今安隱願勿憂之乃至後時阿育王眠夫人即便以大王齒竊取印之遣使送與德叉尸羅人時阿育王又夢自齒悉皆墮落至明清旦澡洗已畢為身命故召相師來以夢所見具向其說語言汝當為我解釋夢意相師答言若人有此夢者兒當失眼不異失兒而說偈言若人夢齒落必當失兒眼兒眼既已失不異失於兒時阿育王聞其此言即便起立合掌向四方神而呪願言今一心歸佛清淨法及僧世間諸仙人於世為最勝一切諸聖眾皆護鳩那羅使者執書至德叉尸羅國是時彼國人民見此書至念鳩那羅故共隱此書而不與之不欲令其起於惡心彼諸人民復更思惟阿育大王其甚可畏心不敬信於其自兒尚欲取眼況於我等而不起惡復說偈言今此鳩那羅如大仙不異於一切眾生皆能作饒益彼阿育大王而不起慈念況於餘眾生而能不殘害乃至彼人以書與鳩那羅鳩那羅得書已語諸人言若能取我眼者今隨汝意時諸人即喚旃陀羅汝當挑取鳩那羅眼旃陀羅合掌說言我今不能何以故若人於滿月能除其光明是人當能除汝面明月眼是時鳩那羅即脫寶冠語旃陀羅言汝挑我眼我當與汝復有一人形貌可憎十八種醜語鳩那羅言我能挑眼時鳩那羅尋憶大德耶舍所說便說偈言合會有離是真實說思惟此義知眼無常我善知識能饒益者是人說法皆苦因緣我常思念一切無常是師之教深自憶持我不畏苦見法不住當依王教汝取我眼我已攝受無常真實是時鳩那羅語醜人言汝當取我一眼置我手中我欲觀之時此醜人欲取其眼無數諸人相與嗔罵而說偈言眼清淨無垢如月在空中汝今挑此眼如拔池蓮華是無數人悲號啼哭是時醜人即出其眼置鳩那羅手中時鳩那羅以手受之向眼說偈汝於本時能見諸色而於今者何故不見本令見者生於愛心今觀不實但為虛誑譬如水沫空無有實汝無有力無有自在若人見此則不受苦是時鳩那羅思惟一切諸法悉皆無常得須陀洹果既得果已語醜人言所餘一眼隨汝取之時彼醜人復更挑之置鳩那羅手中既失肉眼而得慧眼復說偈言我於今者捨此肉眼慧眼難得我今已得王今捨我我非王子我今得法為法王子今從自在苦宮殿墮復登自在法王宮殿乃至鳩那羅知取其眼是微沙落起多而說偈言願王夫人長受富樂壽命常存無有盡滅由其方便我得所作是時鳩那羅婦千遮那摩羅聞鳩那羅失眼以念夫故至其夫所入多人處見鳩那羅失眼流血悶絕躄地傍人以水灑之令得醒寤啼泣說偈眼光明可愛昔見生歡喜今見其離身心生大瞋惱鳩那羅語其婦言汝勿啼泣我自起業自受此報復說偈言一切世間以業受身眾苦為身汝應當知一切和合無不別離當知此事不應啼泣是時鳩那羅共其婦從德叉尸羅國還阿育王所二人生來未曾履地其身軟弱不堪作業時鳩那羅善於鼓琴復能歌吹隨其本路乞食濟命漸漸遊行至於本國欲入宮門時守門人不聽其前既不得前而復還出住車馬厩於後夜中鼓琴而歌歌曰我眼已失四諦已見復說偈言若人有智慧見十二入等以智慧為燈得解脫生死三有中之苦悉為自心苦三有中之過今應當知之若欲求勝樂當思十二入時阿育王聞其歌聲心大歡喜而說偈言今此說偈及聞鼓琴似是我子鳩那羅聲若是其至何不見我時阿育王命一人來我所聞聲似鳩那羅而聲清妙復兼悲怨聞此聲故令我心亂如象失子而聞子聲其心迴遑不安其所汝可往看是鳩那羅不若是鳩那羅汝可將來乃至此人受教至車馬厩至已見其無有二眼皮膚曝露不復可識還白大王王所令看是孤獨盲人共其婦俱住車馬厩非鳩那羅時阿育王聞其此言懊惱思惟而說偈言如昔所夢見鳩那羅失眼今此盲人者鳩那羅不疑汝可更至彼但將此人來以思惟子故其心不安隱乃至此人受教更至其所語鳩那羅言汝是誰兒何所名姓鳩那羅復以偈答父名阿輸柯增長姓孔雀一切諸大地悉為其所領我是彼王子名為鳩那羅姓日法王佛今為法王子是時使人將鳩那羅及其婦至宮中時阿育王見鳩那羅風日曝露以草弊帛雜為衣裳形容改異不復可識時阿育王生心疑惑而語之言汝是鳩那羅不答言我是阿育王聞悶絕墮地傍人見王而說偈言王見鳩那羅有面而無眼以苦惱燒心從床墮於地傍人以水灑王令其得醒還至坐處抱鳩那羅置其膝上復抱其頸啼哭落淚手拂頭面憶其昔容而說偈言汝端嚴眼今何所在失眼因緣汝今當說汝今無眼如空無月形容改異誰之所作汝昔容貌猶如仙人誰無慈悲壞汝眼目汝於世間誰為怨讎我苦惱根由之而起汝身妙色誰之所壞懊惱心火今燒我身譬如霹靂摧折樹木懊惱之雷以破我心如此因緣汝今速說時鳩那羅以偈答言王不聞佛言果報不可脫乃至辟支佛亦所不能免一切諸凡夫悉由業所造善惡之業緣時至必應受一切諸眾生自作自受報我知此緣故不說壞眼人此苦我自作無有他作者如此眼因緣不由於人作一切眾生苦皆亦復如是悉由業所作王當知此事時阿育王為懊惱火以燒其心復說偈言汝但說其人我不生瞋心汝若不說者我心亂不安時阿育王知是微沙落起多所作喚微沙落起多而說偈言汝今為大惡云何不陷地今汝不為法於我為大過汝今既為惡從今捨於汝猶如行善人捨不如法利時阿育王嗔火燒心見微沙落起多復說偈言我於今者欲出其眼欲以鐵鋸以解其身以斧破身以刀割舌以刀截頸以火燒身令飲毒藥以除其命阿育王說如此事欲治微沙落起多鳩那羅聞深生慈心復說偈言微沙落起多所為諸惡業大王於今者不應便殺之一切諸大力無過於忍辱世尊之所說其最為第一時阿育王不受兒語以微沙落起多置落可屋以火焚之又復令殺德叉尸羅人是時比丘生疑問大德優波笈多鳩那羅先造何業今受此報大德答言長老當聽過去久遠於波羅㮈國有一獵師至雪山中多殺群鹿又於一時復往雪山時雷電霹靂有五百鹿以怖畏故入石窟中時此獵師見諸群鹿即便捕之一切皆得得已復作是念若皆殺者肉當臭爛無如之何我當挑其兩眼使其不死而不知去後漸殺之作是念已一切挑眼長老於意云何先獵師者鳩那羅是以其挑鹿眼故於無數年常在地獄從地獄出生於人中五百世中常被挑眼今是最後餘殘果報比丘又問以何因緣生於大姓得端嚴眼復得羅漢答言諸長老聽過去久遠人壽四萬歲時有佛正覺名迦羅鳩村大出現於世是時如來於一切世間所應作者皆已作訖入無餘涅槃時有一王名曰輸頗為佛世尊起四寶塔時王命過弟不信佛起塔珍寶悉皆密取唯土木在一切人民見塔毀壞懊惱發聲時有長者子問彼諸人汝等何事懊惱發聲諸人答言世尊之塔本有四寶不謂於今悉皆毀散是故我見懊惱發聲時長者子即以四寶如本莊嚴復令高廣有勝於初又起金像以置塔中所作已訖復發願言迦羅鳩村大為世間師願我後師亦如今日比丘當知昔長者子即鳩那羅是此其修治迦羅鳩村大如來塔故今得生於大姓之中以其造作如來像故今所得身端嚴第一以其發願值善師故今得釋迦牟尼為師及見四諦
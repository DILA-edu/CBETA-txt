爾時兜率天眾之中有一天子名曰金團往昔已來數曾下到閻浮提地護明知已告金團言金團天子汝數下至閻浮提中汝應知彼城邑聚落諸王種族一生菩薩當生何家金團天子報言尊者我甚知之尊者善聽我今當說護明言善金團說言此之三千大千世界有一菩提道場處所在彼閻浮摩伽陀國境界之內是昔諸王成阿耨多羅三藐三菩提處尊者護明彼中有河名為恒河其河南岸有於一山是舊仙人所居停處然其彼處名毘闍羅亦名般荼婆毘富羅耆闍崛山共相圍繞以為眷屬彼山牢固其色猶如綠摩尼寶中有聚落名曰山饒去山不遠有一大城名為王舍其城往昔有一王仙名優荼波梨種姓以來常為王治妃是善見大王之族為大夫人其子為王名婆奚迦今現治在摩伽陀國繼彼優荼王仙之後尊者護明往生閻浮堪為彼王作於長子護明菩薩報金團言雖有此理但彼王種父母不淨其城處邊地勢堆阜高下不平純是溝坑土沙礫石荊棘諸草少有泉池諸河流水樹木苑囿花果園林是故汝今可更別觀餘剎利種金團天子復作是言尊者護明彼迦尸國波羅奈城善光王仙有子名為善丈夫王彼王堪為尊者作父護明菩薩報金團言此理雖然但迦尸國善丈夫王有四種法染著邪見是故汝今可更別觀其餘王種堪我生處金團天子復作是言尊者護明憍薩羅國舍婆提城彼城有王名歧羅耶是憍薩羅大國之主其身巨力多有人民尊者堪為彼王作子護明菩薩報金團言此理雖然但彼國主憍薩羅王是摩登伽苗裔種類父母不淨雜穢而生兼上世來非是王種小心下賤意氣不高又其家中資財薄少雖有七寶金銀琉璃瑪瑙真珠不能具足是故汝今別更為我觀諸剎利堪我生處金團天子復作是言尊者護明彼跋蹉國拘睒彌城王名千勝其王有子名為百勝彼王多有象馬七珍四兵具足尊者堪為彼王作子護明菩薩報金團言此理雖然但跋蹉王母不賢良從他丈夫生於是子非正王種然其彼王亦長宣說斷見之事是故汝更觀餘剎利我何處生金團天子復作是言此金剛國有一城邑名毘耶離穀米豐饒無有飢饉人民安樂國土莊嚴譬如天宮一種無異彼城國王樹王之子種姓清淨無可穢嫌彼國王宮庫藏之內多有金銀珍寶等物一切具足無所乏少尊者堪為彼王作子護明菩薩報金團言此理實然毘耶離主上世已來真是王種但彼國人心性剛強各各自用稱我是王憍慢熾盛放逸自高不共其餘異類相雜又無尊卑大小禮節自言我解自言我知雖復有王不肯承事云自法是不從他求是故汝今更觀餘處剎利王種我生何家金團天子復作是言尊者護明彼摩波槃提國有優闍耶那城明燈王子名為滿足居住彼城其王身體大有威力多諸左右能破一切敵國怨家尊者堪為彼王作子護明菩薩報金團言此理雖然但彼國王無有一法可軌之行嚴酷暴惡不信因果是故汝今可更別觀餘王種姓任我生處金團天子復作是言尊者護明彼閻浮提摩頭羅城有一大王名曰善臂其子稱為自在健將尊者堪為彼王作子護明菩薩報金團言此理雖然但彼國王邪見家生以如是故一生補處菩薩大士不得生彼邪見之家是故汝今可更別觀餘王種姓我何處生金團天子復作是言尊者護明此白象城般紐王種勇健威猛可憙端正世無有雙能破強隣一切怨敵尊者堪為彼王作子護明菩薩報金團言此理雖然但般紐王種姓清淨為彼雜類之所擾亂何以故彼王長子名踰地師絺羅是於梵天法王之子第二名為毘摩斯那風神王子第三名為頞純那者是帝釋子復有二子別母而生一名那拘羅二名娑呵提婆此二子者是星宿天阿輸那子是故汝今可更別觀餘王種姓我何處生金團天子復作是言尊者護明彼閻浮提𥧌洟羅城𥧌洟羅種王名善友多饒象馬車乘牛羊一切資生悉皆具足無量眾寶庫藏豐盈金銀真珠未甞乏少彼王有友常樂勤修法行之事尊者堪為彼王作子護明菩薩報金團言此理實然其善友王雖有如是具足之法但彼國王年老衰邁更不復能營理國務又其王今多饒諸子是故汝今可更別觀餘王種類我何處生金團天子復作是言此等並是中國之王復更別有邊地之國邪見諸王毘紐海洲有一國主婆羅門種治化在於毘紐之上名月支王父母種姓清淨具足兼解祭祀諸天之法四毘陀論皆悉了知尊者堪為彼王作子護明菩薩報金團言此理雖然但我下生出家成道要須剎利不欲生彼婆羅門家是故汝今唯覓剎利我生何處金團天子復作是言我於閻浮一切諸國處處聚落處處諸王處處村舍處處城邑處處剎利各住諸城而是剎利造種種業我為尊者經歷已來生於無量疲極苦惱心迷意亂更不復能觀看餘處設復觀察口亦不能如是宣說護明菩薩報金團言實如汝語然汝要須為我選覓一剎帝利清淨之家堪我生處金團天子復作是言我為尊者苦惱愁憂處處觀察忽然忘失一剎利家護明菩薩問金團言其名云何金團白言有一剎利元本已來從於大眾平量安立世世轉輪聖王之種乃至苷蔗苗裔已來子孫相承在彼迦毘羅婆蘇都釋種所生其王名為師子頰王其子名為輸頭檀王一切世間天人之中有大名稱尊者堪為彼王作子護明菩薩報金團言善哉善哉金團天子汝善觀察諸王種家我亦念在於此家生我今深心如汝所說金團當知我定往生彼家作子金團往昔一生補處菩薩所託家者有六十種功德具足滿於彼家何等六十彼家本來清淨好種一切諸聖恒觀彼家彼家不行一切惡事彼家所生悉皆清淨彼家種姓真正無雜彼家體胤嫡嫡相承無有斷絕彼家昔來不斷王種彼家所生一切諸王皆是往昔深種善根生彼家者常為諸聖之所讚歎彼家生者具大威德彼家多有端正婦女彼家多有智慧男兒彼家所生心性調順彼家所生無有戲調彼家生者無所可畏彼家生者不曾怯弱彼家生者聰明多智彼家生者多解工巧彼家生者皆畏過罪彼家所生不與世間工巧雜合亦不貪財以為活命彼家所生常存朋友彼家所生不以殺害諸蟲諸獸以自活命彼家種姓恒知恩義彼家種族能修苦行彼家所生不隨他轉彼家所生不曾懷恨彼家所生不結癡心彼家生者不以怖畏隨順於他彼家生者畏殺害他彼家生者無有罪患彼家生者乞食得多至彼家者無空發遣彼家剛強難可降伏彼家法則恒出禮律彼家常樂布施眾生彼家建立因果勤劬彼家所生世間勇健彼家恒常供養一切諸仙諸聖彼家恒常供養神靈彼家恒常供養諸天彼家恒常供養大人彼家歷世無有怨讎彼家名聲威振十方彼家一切諸家為最彼家生者上世已來悉是聖種彼家生者於聖種中最為第一彼家生者恒是轉輪聖王之種彼家生者是大威德人之種姓彼家生者多有無量眷屬圍繞彼家生者所有眷屬不可破壞彼家生者所有眷屬勝一切人彼家生者悉孝養母彼家生者皆孝順父彼家生者悉皆供養一切沙門彼家生者悉皆供養諸婆羅門彼家生者豐饒五穀倉庫盈溢彼家生者多有金銀車𤦲瑪瑙一切資財無所乏少彼家生者多畜奴婢象馬牛羊一切具足彼家生者不曾事他彼家生者如是一切眾事具足於世間中無所乏少金團天子凡是一生補處菩薩處於母胎彼母若有三十二種相具足者乃能堪受菩薩在胎何等名為三十二事一彼母人正德而生二彼母人支體具足三彼母人德行無缺四彼母人所生得處五彼母人為行庶幾六彼母人種類清淨七彼母人端正無比八彼母人名字德稱九彼母人身體形容上下相稱十彼母人未曾產生十一彼母有大功德十二彼母恒念樂事十三彼母心常隨順一切善事十四彼母無有邪心十五彼母身口及心自然調伏十六彼母心無所畏十七彼母多聞總持十八彼母極女工巧十九彼母心無諂曲二十彼母心無誑詐二十一者彼母人心無有瞋恚二十二者彼母人心無有嫉妬二十三者彼母人心無有慳悋二十四者彼母人心無有急速二十五者彼母人心難可迴轉二十六者彼母人體有至德相二十七者彼母人心能懷忍辱二十八者彼母人心有慚有愧二十九者彼母人行薄婬怒癡三十者彼母人行無女家過三十一者彼母人行孝順向夫三十二者彼母出生一切諸德一切諸行皆悉具足如是母人乃能堪受一生補處後身菩薩菩薩欲入母胎之時取鬼宿日然後乃入於母胎中其受一生補處菩薩胎母已前其母必須受八關齋然後菩薩入於彼胎護明菩薩復作是言我今受有不為世間一切錢財五欲快樂故下人間受此一生唯欲安樂諸眾生故哀愍苦惱諸眾生故爾時眾中有一天女告於其餘一天女言我等大家護明菩薩必下人間我等此宮違離護明菩薩大士云何令我心樂此處第二天女即報之言奈何奈何我等今者共作何事令於我等得往人間善觀彼家護明菩薩所生之處第三復有一天女言願我等今捨此天壽令我等往彼處受生何以故我等亦願至於彼處共我護明菩薩同生第四復有一天女言汝等相與莫生悔心何以故我等大家護明菩薩尚捨天壽生於人間況復我等更復有一天女稱言尊者護明今者下生於閻浮提唯願大士莫忘我等時護明菩薩告於彼等諸天女言汝等莫大生於苦惱我前已為汝等說於一切有處皆悉無常如芭蕉莖無有堅實如借物用必須還他非我已有猶如陽焰幻化水泡一切有處皆是誑惑愚癡之人謂言常生爾時眾中有一天子悵怏心愁口復唱言觀此菩薩所說生處無常不真咄哉我等何假須樂於此生處我等今見護明菩薩如是功德具足之體生兜率天此兜率宮如是福聚如是端正如是微妙如是莊嚴護明菩薩捨離下生咄哉我等云何獨在此無常境爾時復有第二天子答彼第一初天子言善哉天子如是如是如汝所說而作偈言我此護明大菩薩往昔在於諸有中常捨極所愛婦兒奴僕象馬財珍寶或復割截身骨肉頭目髓腦血皮膚如是來索悉不違或百或千皆施與爾時眾中復有天子而說偈言咄哉我等身在此天宮生常恐今當墮人怖死亦然何有生法中福業不盡者諸是無常界眾生悉命終護明菩薩告諸天言汝等天人須知一切世間別離生死為本汝等為我莫苦憂愁何以故我往昔來不造凡業今欲令我久住世間終不可得我於過去佛法僧邊種諸善業常發道心乞求大願今得善報當成菩提汝應歡喜何得苦惱時彼諸天聞是語已各相謂言汝等諸天熟視護明菩薩大士而此護明菩薩大士今者不久下於人間口復唱言尊者護明尊者不久生於人間此兜率宮所有威德及諸天福尊悉將去尊受人間末後有身我等諸天云何奉事護明菩薩告彼一切諸天眾言我前所生五種衰相汝等復說無常因緣如是法門汝等常須繫念在心勿令忘失我今此處下生人間當得阿耨多羅三藐三菩提轉於無上最妙法輪汝等諸天可各願下人間受身生彼處已汝等當得解脫一切諸煩惱苦爾時護明菩薩觀生家已時兜率陀有一天宮名曰高幢縱廣正等六十由旬菩薩時時上彼宮中為兜率天說於法要是時菩薩上於彼宮安坐訖已告於兜率諸天子言汝等諸天應來聚集我身不久下於人間我今欲說一法明門名入諸法相方便門留教化汝最後汝等憶念我故汝等若聞此法門者應生歡喜時兜率陀諸天大眾聞於菩薩如此語已及天玉女一切眷屬皆來聚集上於彼宮護明菩薩見彼天眾聚會畢已欲為說法即時更化作一天宮在彼高幢本天宮上高大廣闊覆四天下可憙微妙端正少雙威德巍巍眾寶莊飾一切欲界天宮殿中無匹喻者色界諸天見彼化殿於自宮殿生如是心如塜墓想時護明菩薩已於過去行於實行種諸善根成就福聚功德具足所成莊嚴師子高座昇上而坐護明菩薩在彼師子高座之上無量諸寶莊嚴間錯無量無邊種種天衣而敷彼座種種妙香以熏彼座無量無邊寶鑪燒香出於種種微妙香花散其地上高座周匝有諸珍寶百千萬億莊嚴放光顯耀彼宮彼宮上下寶網羅覆於彼羅網多懸金鈴彼諸金鈴出聲微妙彼大寶宮復出無量種種光明彼寶宮殿千萬幡蓋種種妙色映覆於上彼大宮殿垂諸旈蘇無量無邊百千萬億諸天玉女各持種種七寶音聲作樂讚歎說於菩薩往昔無量無邊功德護世四王百千萬億在於左右守護彼宮千萬帝釋禮拜彼宮千萬梵天恭敬彼宮又諸菩薩百千萬億那由他眾護持彼宮十方諸佛有於萬億那由他數護念彼宮百千萬億那由他劫所修行行諸波羅蜜福報成就因緣具足日夜增長無量功德悉皆莊嚴如是如是難說難說彼大微妙師子高座菩薩坐上告於一切諸天眾言汝等諸天今此一百八法明門一生補處菩薩大士在兜率宮欲下託生於人間者於天眾前要須宣暢說此一百八法明門留與諸天以作憶念然後下生汝等諸天今可至心諦聽諦受我今說之一百八法明門者何正信是法明門不破堅牢心故淨心是法明門無濁穢故歡喜是法明門安隱心故愛樂是法明門令心清淨故身行淨行是法明門三業淨故口行淨行是法明門斷四惡故意行淨行是法明門斷三毒故念佛是法明門觀佛清淨故念法是法明門觀法清淨故念僧是法明門得道堅牢故念施是法明門不望果報故念戒是法明門一切願具足故念天是法明門發廣大心故慈是法明門一切生處善根攝勝故悲是法明門不殺害眾生故喜是法明門捨一切不喜事故捨是法明門厭離五欲故無常觀是法明門觀三界欲故苦觀是法明門斷一切願故無我觀是法明門不染著我故寂定觀是法明門不擾亂心意故慚愧是法明門內心寂定故羞耻是法明門外惡滅故實是法明門不誑天人故真是法明門不誑自身故法行是法明門隨順法行故三歸是法明門淨三惡道故知恩是法明門不捨善根故報恩是法明門不欺負他故不自欺是法明門不自譽故為眾生是法明門不毀呰他故為法是法明門如法而行故知時是法明門不輕言說故攝我慢是法明門智慧滿足故不生惡心是法明門自護護他故無障礙是法明門心無疑惑故信解是法明門決了第一義故不淨觀是法明門捨欲染心故不諍鬪是法明門斷瞋訟故不癡是法明門斷殺生故樂法義是法明門求法義故愛法明是法明門得法明門故求多聞是法明門正觀法相故正方便是法明門具正行故知名色是法明門除諸障礙故除因見是法明門得解脫故無怨親心是法明門於怨親中生平等故陰方便是法明門知諸苦故諸大平等是法明門斷於一切和合法故諸入是法明門修正道故無生忍是法明門證滅諦故身念處是法明門諸法寂靜故受念處是法明門斷一切諸受故心念處是法明門觀心如幻化故法念處是法明門智慧無翳故四正懃是法明門斷一切惡成諸善故四如意足是法明門身心輕故信根是法明門不隨他語故精進根是法明門善得諸智故念根是法明門善作諸業故定根是法明門心清淨故慧根是法明門現見諸法故信力是法明門過諸魔力故精進力是法明門不退轉故念力是法明門不共他故定力是法明門斷一切念故慧力是法明門離二邊故念覺分是法明門如諸法智故擇法覺分是法明門照明一切諸法故精進覺分是法明門善知覺故喜覺分是法明門得諸定故除覺分是法明門所作已辦故定覺分是法明門知一切法平等故捨覺分是法明門厭離一切生故正見是法明門得漏盡聖道故正分別是法明門斷一切分別無分別故正語是法明門一切名字音聲語言知如響故正業是法明門無業無報故正命是法明門除滅一切惡道故正行是法明門至彼岸故正念是法明門不思念一切法故正定是法明門得無散亂三昧故菩提心是法明門不斷三寶故依倚是法明門不樂小乘故正信是法明門得最勝佛法故增進是法明門成就一切諸善根法故檀度是法明門念念成就相好莊嚴佛土教化慳貪諸眾生故戒度是法明門遠離惡道諸難教化破戒諸眾生故忍度是法明門捨一切瞋恚我慢諂曲調戲教化如是諸惡眾生故精進度是法明門悉得一切諸善法教化懈怠諸眾生故禪度是法明門成就一切禪定及諸神通教化散亂諸眾生故智度是法明門斷無明黑暗及著諸見教化愚癡諸眾生故方便是法明門隨眾生所見威儀而示現教化成就一切諸佛法故四攝法是法明門攝受一切眾生得菩提已施一切眾生法故教化眾生是法明門自不受樂不疲惓故攝受正法是法明門斷一切眾生諸煩惱故福聚是法明門利益一切諸眾生故修禪是法明門滿足十力故寂定是法明門成就如來三昧具足故慧見是法明門智慧成就滿足故入無礙辯是法明門得法眼成就故入一切行是法明門得佛眼成就故成就陀羅尼是法明門聞一切諸佛法能受持故得無礙辯是法明門令一切眾生皆歡喜故順忍是法明門順一切諸佛法故得無生法忍是法明門得受記故不退轉地是法明門具足往昔諸佛法故從一地至一地智是法明門灌頂成就一切智故灌頂地是法明門從生出家乃至得成阿耨多羅三藐三菩提故爾時護明菩薩說是語已告彼一切諸天眾言諸天當知此是一百八法明門留與諸天汝等受持心常憶念勿令忘失
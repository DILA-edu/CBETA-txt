觀無量壽佛經云爾時韋提希號泣白佛言世尊願為我廣說無憂惱處我當往生不樂閻浮濁惡世也於是世尊放眉間光遍照十方世界諸佛國土皆於中現時韋提希見已向佛言是諸佛土雖復清淨皆有光明我今惟願生於極樂世界阿彌陀佛所大無量壽經云彌勒白佛言於此世界有幾菩薩往生極樂佛告彌勒於此世界有六十二億不退菩薩往生彼國小行菩薩不可稱計不但此國他方佛土如遠照佛剎有百八十億菩薩皆當往生乃至十方佛剎往生者甚多無數我若具說一劫猶未能盡贊曰此界他方往生無量淨土何以容之噫滄海尚納百川虛空猶含萬象而無邊剎海不出普賢一毛孔中然則舉淨土針鋒之地而容無盡之往生不亦恢恢乎有餘裕哉觀佛三昧經佛記文殊當生極樂文殊發願偈云願我命終時滅除諸障礙面見彌陀佛往生安樂剎生彼佛國已滿足我大願阿彌陀如來現前授我記華嚴經普賢菩薩列十種大願普為眾生求生淨土偈云願我臨欲命終時盡除一切諸障礙面見彼佛阿彌陀即得往生安樂剎又云彼佛眾會咸清淨我時於勝蓮華生親覩如來無量光現前授我菩提記贊曰文殊七佛之祖普賢萬行攸宗而淨土往生諄諄如出一口娑婆良弼即安養親臣明亦甚矣薄淨土而不願往生謬哉天親菩薩天竺人廣造諸論昇兜率內院禮覲彌勒復著無量壽經論及淨土偈五門修法普勸往生天竺雞頭摩寺五通菩薩以神力往安樂國見阿彌陀佛陳云娑婆眾生願生淨土無佛形儀請垂降許佛言汝應先行尋當現彼五通還聖儀已至一佛五十菩薩各坐蓮華在樹葉上遂傳寫流布見感通傳贊曰人疑安樂非神力可到噫一念往生不勞彈指獨何歟馬鳴菩薩西天第十二祖甞著起信論後明求生淨土最為切要楞伽經云大慧汝當知善逝涅槃後未來世當有持於我法者大名德比丘厥號為龍樹能破有無宗世間中顯我無上大乘法得初歡喜地往生安樂國大悲經云佛言我滅度後北天竺國有比丘名祁婆伽修集無量種種最勝菩提善根已而命終生於西方過百千億世界無量壽國於彼佛所種諸善根後當作佛號無垢光菩薩生地經云佛言時摩差竭得不起法忍五百清信士二十五清信女皆得不退轉地壽終俱生無量壽佛清淨國贊曰求生西方為欲悟無生忍登不退地也已得忍已得不退而復求生菩薩之樂近如來乃如此今具縛凡夫忍力未充退緣無限而不刻心淨土謂之何哉是則名為可憐憫者菩薩內戒經云菩薩有三願其第二願願我命終往生阿彌陀佛前大智度論云有諸菩薩自念謗大般若墮惡道歷無量劫雖修餘行不能滅罪後遇知識教念阿彌陀佛乃得滅障超生淨土贊曰至心念佛一聲滅八十億劫重罪此其明徵乎所以者何至心故也若匪至心罪則不滅毋曰聖訓之無稽哉長蘆賾禪師遵遠祖遺範建蓮花勝會普勸念佛一夕夢一人烏巾白衣風貌清美揖而曰欲入公蓮花勝會乞書一名賾問何名答曰普慧書已又云家兄普賢亦乞併書賾覺而檢華嚴離世間品有二菩薩名遂以為會首云贊曰凡僧結社古聖書名甚哉淨土之非小緣也良由事出真誠則冥通靈應一有偽焉人世自好者不屑而況古聖乎今之所謂佛會者賾公見之當為太息矣百丈海禪師馬祖傳道嫡子萬世叢林大宗其立法祈禱病僧化送亡僧悉歸淨土黃龍新禪師參覺老得旨繼席黃龍宗風大振而切意淨業有勸念佛文行世令人發哀起信真歇了禪師嗣丹霞諄公洞下一宗至師大顯後卓菴補陀菴名孤絕專意西方有淨土說普勸四眾慈受深禪師得法於長蘆信公專心念佛謂修行捷徑無越淨邦建西方道場苦口勸眾翕然化之石芝曉法師嗣月堂詢公洞徹教部以淨業化人甞集大藏諸書有樂邦文類行世寂堂元禪師學禪於密菴傑公篤行念佛三昧感金甲神自天而降夢紅蓮花從地而出由是十州蓮宗大行中峯本禪師得法於高峯妙公人仰之如山斗有懷淨土詩百篇盛傳於世王以寧待制自稱彌陀弟子晁悅之翰林答趙子昂書稱西方淨土是真語實語陳瓘待制作延慶寺淨土院記極贊念佛優曇宗主居廬山東林善法堂著蓮宗寶鑑奉旨板行為淨土中興云贊曰始百丈終優曇歷代尊宿無不奉行淨土嗚呼盛哉天如禪師謂今人鄙視淨土非鄙愚夫愚婦也是鄙文殊普賢馬鳴龍樹也吾故集群經以實其說或者猶疑菩薩道大似已不必求生噫自非位登妙覺雖等地大聖不能一日離佛況其下者乎蓋甞譬之爵彌尊則覲主彌密彼荷擔挾鋤之輩侶漁樵以自足絕望於九重而囂囂然曰明主之不足親也可哂也夫佛世有一國隣於羅剎羅剎食人無度王約自今國人家專一日以次送與勿得枉殺有奉佛家止生一子次當克行父母哀號囑令至心念佛以佛威力鬼不得近明晨往視見子尚在歡喜將還自是羅剎之患遂絕國人慶慕焉隋南嶽慧思禪師精心事佛因夢阿彌陀佛與之說法自是聰慧過人辯才無礙唐邵彪鎮江人為士人時夢至一公府人稱安撫使司俄而一官人問云汝知所以不第否彪對不知因引彪前行見大鑊中煮蛤蜊作人語呼彪名彪怖遂念阿彌陀佛方啟口蛤蜊變黃雀飛去彪後及第官至安撫贊曰殺生遲其得祿念佛解其殺冤今士人以牲牢乞祐於鬼神而不知持萬德之洪名其為計亦左矣願三獻連城者識此於鐵硯之側宋葛濟之句容人稚川後也世事仙學妻紀氏獨精誠念佛元嘉十三年方在機杼忽覺空中清明因投杼仰瞻四表見西方有佛現身寶蓋幢幡映蔽雲漢喜曰經言無量壽佛其即此耶面佛作禮濟之驚異就之紀氏指示佛所濟之亦見半身俄而隱沒祥雲五彩親里咸覩焉自是多歸佛法矣宋陳企龍舒人甞殺人後見鬼現企大怖急念阿彌陀佛鬼不得近因念佛不已鬼遂不現贊曰負命之鬼云何念佛而得却之良以阿彌陀佛功德威神不可思議一稱其名鬼獲超濟故不現耳豈尋常禁呪驅逐此耶宋張繼祖鎮江人信西方淨土乳母死多為念佛追薦一夕夢母來謝云荷君念佛已生善趣宋劉仲慧湖州長興人患夜夢恐怖有教以念佛者遂至誠高念一百八遍然後就寢當夜神魂晏然自是繼念不輟贊曰古人喻睡眠為小死此語最善蓋夢寐之顛倒較生死之昏迷幾何而寢息神安命盡之時庶稍稍有自由分善導大師教人臨睡入觀良有以哉宋阮念三嫂者懷寧農婦也雙目將盲常念佛不絕遂得明朗又柴氏女雙瞽念佛三年精勤不替雙目重明如故贊曰彌陀光明無量照十方國苟至心憶念就使肉睛不朗當必心目洞開而今時瞽者往往作師巫造殺業是謂從冥入冥終無時得覩天日矣嗟乎吾安能以此普告盡世之盲人乎宋李子清久患瘧龍舒居士教以臨發之時專志念佛然後服藥子清信而行之當日減半次日復念遂全愈自是篤信念佛宋贛州廉中大夫恭人綉丈六阿彌陀佛方及半忽有舍利現彩縷中舉宅驚嘆又真州鍾離少師夫人任氏刻阿彌陀佛像高四寸八分龕室甚嚴常頂戴行道像眉間忽現舍利大如黍米光彩照人宋秀州一僧常念阿彌陀佛為人治病病者請治輒愈州人敬信如佛元至正十五年冬張士誠攻湖州江浙丞相與戰獲四十人囚檻送官夜宿西湖鳥窠寺適大猷謀禪師徐步廓下囚者見師神觀閒雅持誦不輟因告曰長老救我師曰我不能救但至誠念南無救苦救難阿彌陀佛却救得爾曹也中有三人信受其語念不絕口天曉發囚易枷鎖偶至三人刑具不足惟繫以繩耳既而審鞠乃良民被虜者遂得釋贊曰普門品云或囚禁枷鎖手足被杻械念彼觀音力釋然得解脫古今人信之矣念佛解脫人或未信此狃於常見也佛之威神更超菩薩不知其幾爾不見斫截手足念釋迦如來而四體重生乎肢截尚可重生何有於杻械而信之者寡吾故表而出之念佛法門人知為亡歿之歸宿而不知生存之利益是故聞持呪得靈通即改而持呪聞講演得聰辯即改而講演聞營造得福報聞齋會得人緣乃至聞攝養得長壽種種變易曾無執持安在其一心不亂而望淨業之有成耶吾故集此姑以斷時人之外慕據實而論求生淨土本為成佛度生既非圖身後之樂復何計身前之利與否哉
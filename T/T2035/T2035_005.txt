序曰如來所說一代法門其意在乎開顯大事因緣而已及乎人機既得大益則又為之說云所應度者皆已度畢於是唱入滅度以示化儀之有始卒將以起懈怠者之慕心以垂訓未來之人爾至曰我不滅度常在靈山斯則如來不生不滅大般涅槃之旨言涅槃者此有二義一者為法華未熟人追說四教具談佛性令知真常入大涅槃名捃拾殘機教謂如來調熟漸機眾生以法華涅槃皆為後教後味譬如田家先種先熟先收後種後熟後收是以八千聲聞無量損生菩薩大德身子等於法華中得受記莂見如來性成大果實如秋收冬藏更無所作即是前番從摩訶般若出法華若鈍根人法華不入更用般若淘汰如五千自起人天被移此等未熟者更論般若入於涅槃而見佛性即是後番從般若出大涅槃故知法華前番如秋成大穫涅槃後番如捃拾餘殘述曰法華開顯已廢方便其未熟者尚勞調停故於臨滅度時重施三教之權用顯一乘之實此追說之意也然五千先已結緣略聞開顯今此會中復為追說既於當座知常故須即施即廢此追泯之意也追說者重施也追泯者重會也法華已施已廢即是前番涅槃重施重廢即是後番籤之言曰涅槃重施方便又云泯者會合皆此義也二者為末世比丘畜不淨物樂誦外典不教佛經於佛法中起斷滅見夭傷慧命亡失法身使乘戒俱失故更扶三藏廣開常宗設三種權扶一圓實故名扶律談常教若言不許諸惡比丘畜八不淨是戒門事門若說如來實不畢竟入於涅槃及遮外典此是乘門理門若末代諸惡比丘破戒說如來無常及讀外典則並無乘戒失常住命賴由此經扶律談常則乘戒具足故知此經為贖常住命之重寶述曰法華開顯之後涅槃廣開常宗知一切眾生皆有佛性於是末代無知安於平等大慧之說忽略戒律不復經懷此戒緩之失也至於不讀佛經唯好外典此乘緩之失也乘戒俱緩非三塗之歸而何歸如來久鑑未來唱商行寄金之典重扶三藏圓會真常顧命之言有在於是然則扶律談常之教正被今日凡在為學可不自勉是以止觀方便具五緣中首明持戒以為助道要令行人以圓三觀觀察所持十種戒本相相清淨事理俱持乘戒俱急非同十二年中不知圓常唯明事相之戒故義例有云雖依法華三昧妙行末代鈍根若無扶助則正行傾覆故須扶律談常以顯實相若夫大經所云於戒緩者不名為緩於乘緩者乃名為緩此即偏贊大乘格量優劣之文豈當恃此便忽事戒止觀謂乘急戒緩者以三塗身見佛聞經如華嚴涅槃鬼神龍畜皆預列眾如是因果差降升沈非一云何難言理戒得道何用事戒幸於人天受道何意苦入三塗不明此宗未足與議涅槃最後之訓若但弘四分不讀大乘徒知專守鹿苑持犯之章曾未獲聞鷲峯開顯之旨此為弘道良用悲心如智者之滅弟子問誰可宗仰則答之曰波羅提木叉四三昧在焉左溪之逝則顧謂門人曰吾六即道圓萬行無得戒為心本汝等師之是又知列祖弘道未嘗不取本於乘戒俱急扶律談常之意若論時味與法華同談其部內純雜小異然二經教意起盡是同如法華三周說法斷奠聲聞咸歸一實後開近顯遠明菩薩事涅槃亦是先勝三修斷奠聲聞入祕密藏後三十六問明菩薩事又涅槃臨滅更扶三藏誡約將來使末代鈍根不於佛法起斷滅見廣開常宗破此顛倒令佛法久住如此等事其意則別經云從摩訶般若出大涅槃故合法華為第五時五十三年佛先往忉利天三月安居遣文殊詣母所暫屈禮敬三寶摩耶夫人聞之乳自流出直至佛口即與文殊俱至佛所佛為說法得須陀洹果三月將盡欲出涅槃帝釋作三道寶階佛與母別大眾導從下還祇洹述曰案行法經却後三月我當涅槃則知說行法在辛未十一月望案升忉利經三月安居則知說行法畢即日往忉利案此經三月將盡欲入涅槃則知此年二月十四日下閻浮提十五日入涅槃時優填王戀慕世尊鑄金為像聞佛當下寶階象載金像來迎世尊金像上下猶如生佛雨華放光為佛作禮世尊合掌語像我滅度後我諸弟子以付囑汝佛姨母摩訶波闍波提不忍見如來滅度與五百除饉女禮佛退還精舍各在空中作十八變同時泥洹佛令阿難入城遍告理家作五百梓材闍維畢取舍利造廟供養佛躬舉床一脚阿難舉一脚飛在虛空往至冡間四部大眾各舉五百比丘尼梁祐律師曰姨母之德均為所生是故持舉之重爰酬鞠育將以厲後世無恩之人也舍利弗目犍連不忍見佛涅槃遂先入滅七萬阿羅漢亦同時入滅時四輩弟子莫不荒亂如來以神通力化作二弟子在佛左右眾生歡喜憂惱即除述曰身子不忍見佛涅槃故先入滅而涅槃疏引大經則云身子見佛涅槃不憂常住不喜是知開顯之義不同附小之文今日座中無央數眾或見如來入般涅槃二月十五日佛在拘尸那城力士生地娑羅雙樹間臨涅槃時出大音聲普告大眾今日世尊將欲涅槃一切眾生若有所疑今悉可問為最後問時世尊晨朝從面門放種種光遍照十方六趣眾生共相謂言當疾往詣勸進如來莫般涅槃述曰如來以聲光普告大眾而六趣之中有能相謂勸請者蓋是大權示現主首之倫故能次第轉告三塗實報之眾故此經列眾有稱諸天八部師象鳥獸皆名為王者此意可知時弟子四眾諸大菩薩閻浮諸王大臣長者四天王諸天子八部諸王山海諸王師子象王諸鳥獸王唯除迦葉阿難二眾及阿闍世王各持供具詣佛供養皆默不受是時會中優婆塞純陀白言我等欲從如來求將來食惟願哀閔受我微供佛云我今受汝最後供養令汝具足檀波羅密純陀白言雖知如來方便示現涅槃而我不能不懷苦惱佛讚善哉能知如來示同眾生方便涅槃時天龍八部勸請如來唯願久住不入涅槃世尊為說伊字三點如來之身解脫般若三法如世伊字時諸比丘請說無常苦空無我佛說出世常樂我淨世間四顛倒法諸比丘言如來永無四倒了知常樂我淨何故不住一劫半劫教導我等舍離四倒佛言我今所有無上正法悉已付囑摩訶迦葉當為汝等作大依止猶如如來佛告大眾今以正法付囑國王大臣及四部眾應當勸厲諸學人令得增上戒定慧若有不學是三品法懈怠破戒毀正法者大臣四部眾應當苦治述曰佛告諸比丘所有正法悉已付囑迦葉此為正付法以迦葉能繼世傳持也又云今以正法付囑王臣四眾此是旁付法以在官能治人護法也佛告大眾從今日始不聽聲聞弟子食肉述曰梵網制菩薩不應食肉鹿苑之際小乘病開魚肉楞伽則不應菩薩食肉釋籤謂在四含後為漸制之始既云菩薩不應食肉故知小教仍開今涅槃始不聽聲聞弟子食肉從今日始則知大小俱制正是扶律之意末代出家可不知奉阿闍世王既害父已身生惡瘡邪見六臣惑言六師能治王病耆婆白言唯佛能治王聞佛欲涅槃悶絕躄地世尊大悲入月愛三昧放清涼光往照王身身瘡即愈王與夫人國民五十八萬往拘尸城佛為說法所有重罪即時微薄王及夫人婇女皆同發菩提心遶佛三匝辭退還宮佛告憍陳如阿難何在陳如答言在娑羅林外去此大會十二由旬為六萬四千億魔之所嬈亂是諸魔眾悉自變身為如來像宣說一切諸法示現神通阿難念言如是神變將非佛所作邪阿難入魔羂故極受大苦以是因緣不來至此佛告文殊阿難吾弟給事我來二十餘年所可聞法具足受持喻如瀉水置之一器是故我今顧問何在欲令受持是涅槃經今為諸魔所惱汝持是大陀羅尼可往救護文殊受已至阿難所魔王聞呪悉發菩提心捨於魔業即放阿難歸至佛所述曰阿難初為摩登伽女所攝佛勅文殊將呪往救所以為宣說首楞嚴大定之發起後於娑羅林外為魔所嬈佛勅文殊將呪往救所以為魔王發菩提心捨於魔業之緣起未可以聲聞小果為之籌量至言侍佛左右唯證三果滅後結集方證四果此皆阿難用方便道特留殘結耳內祕菩薩外現聲聞佛為授記山海慧自在通王佛當約此意以為之論佛告阿難是娑羅林外有一梵志名須跋陀羅年百二十雖得五通未捨憍慢汝可往彼語云如來出世如優曇華於今中夜當般涅槃若用所作可及時作阿難受勅往作是語須跋陀羅言善哉即與阿難還至佛所聞佛說法得阿羅漢既證果已白言世尊惟願少住教誡莫般涅槃世尊默然不許須跋陀羅不忍見如來涅槃即先入滅佛告大眾自我得道度憍陳如最後須跋陀羅吾事究竟無復施為時阿難以阿泥樓豆語咨啟四問佛告阿難如汝所問六群比丘惡性車匿行污他家云何共住我涅槃後車匿比丘漸當調伏捨本惡性佛去世後以何為師者尸波羅戒是汝大師佛涅槃後依何住者依四念處嚴心而住觀身性相同於虛空名身念處觀受不在內外中間名受念處觀心但有名字名字性離名心念處觀法不得善法不得不善法名法念處一切行者應當依此四念處住如來滅後結集法藏一切經初安何等語者當安如是我聞一時佛住某方某處與諸四眾而說是經時阿難請問如來般涅槃後云何殯葬佛言當如轉輪聖王葬法用白㲲纏身塗以末香金棺鐵槨持盛王身灌以酥油香薪燒之火盡收取骨末起塔表剎見者悲喜思王正治我今聖王亦復如是我此國土未來眾生水葬火葬塔冢之葬其事為多閻浮界內有震旦國我遣三聖在中化導人民慈哀禮義具足佛說涅槃時有萬五千億人於是經中不生信心是人於未來亦當得信述曰此見妙句未知據何文此等極鈍根人即是末代出家具正信學佛法者我輩何幸得預此流如來臨入涅槃諸天大眾皆來供養唯螺髻梵王不來覲省時諸大眾惡其我慢使百千呪僊往彼令取乃見種種不淨而為城塹犯呪而死復策無量金剛持呪而去乃至七日無人取得大眾悲哀說偈如來即以大遍知神力隨左心化出不壞金剛於大眾中顯大神通三千世界六反震動即騰身至梵王所指彼穢物變為大地報梵王言汝大愚癡如來欲入涅槃汝何不去即以金剛不壞之力微以指之梵王發心至如來所世尊將入涅槃是時中夜寂然無聲為諸弟子略說法要汝等比丘於我滅後當尊重珍敬波羅提木叉當知此則是汝大師若我住世無異此也佛告眾曰我雖在此閻浮提中數數示現入於涅槃實不畢竟涅槃是故當知是常住法不變易法時世尊於七寶床右脇而臥頭枕北方足指南方面向西方後背東方如來中夜寂然無聲於是時頃便般涅槃娑羅樹林四雙八隻入涅槃已東西二雙合為一樹南北二雙合為一樹垂覆寶床蓋於如來慘然變白猶如白鶴大眾哀聲普震一切世界時一切人民即入城中作七寶金棺栴檀沈水香花幡蓋至如來前而申供養大眾悲哽共扶如來入金棺中遣四力士請棺入城力不能勝乃至遣十六力士亦不能勝時阿泥樓豆語力士言縱使盡城內人共舉佛棺亦不可得當須大眾諸天助汝舉棺乃得入城所言未既帝釋即持寶蓋垂在空中乃至色界諸天皆如帝釋供養聖棺世尊大悲即自舉棺升空高一多羅樹從西門入從東門出從南門入從北門出如是左右遶城經於七匝徐徐空行至荼毘所下七寶床時四天王各持天上栴檀沈水各五百根乃至第六諸天世間大眾各持栴檀沈水至荼毘所二月二十二日如來涅槃已經七日將欲出棺大眾哀泣共扶如來至七寶床香水灌洗妙兜羅綿纏頭至足白㲲千張次第纏身共扶如來入寶棺中以妙香木成大香樓舉棺樓上大眾各持香炬至香樓所皆悉滅沒阿那律升忉利天以告摩耶夫人摩耶自天而下棺自為開世尊起合掌曰遠屈下來復語阿難曰汝當知為後世不孝眾生故從金棺出問訊於母時大迦葉與五百弟子在耆闍崛山去拘尸城五十由旬迦葉於正受中心驚身顫從定中出見地大動即知如來已入涅槃即將弟子往拘尸城至佛棺所如來大悲為迦葉故棺自然開顯出真金紫磨堅固色身迦葉哀哽即以香水灌洗千㲲纏身棺開即閉迦葉說偈如來復現雙足千輻輪相出於棺外迦葉禮讚金剛雙足還自入棺從心胸中火涌棺外漸漸荼毘經於七日香樓乃盡佛滅度已始經七日大迦葉告五百阿羅漢令詣十方世界盡集六通阿羅漢得八億八千眾於雙樹間聽受法言序曰智者有言此舍利者是戒定慧之所熏修究其為義則有生法全碎之辨我不滅度常在靈山此豈非法身全身乎今論涅槃之後八萬四千則唯示生碎二身爾如來久遠劫來數數出現蓋將開生身之迹以顯法身之本即碎身之狹以見全身之遍大權益物可勝思議者哉二月二十九日如來荼毘已經七日帝釋開棺取佛右牙天上起塔有二捷疾羅剎盜取佛牙一雙時城內大眾收取舍利滿八金壜入拘尸城七日供養三月六日如來本生眷屬迦毘羅國王諸釋種等經三七日知佛涅槃入拘尸城請求舍利不果所請阿闍世王詣佛懺悔洗蕩身瘡極重罪滅即還本宮於涅槃夜夢見月落召問諸臣答言是佛涅槃之相王即將臣從至拘尸城請求舍利不果所請時毘離外道名王阿勒迦羅王毘耨不畏王遮羅迦羅王波肩羅王各將臣從入拘尸城請求一分舍利還國供養不果所請時八國王共爭舍利有大臣優波吉諫八國王時帝釋化作人語我等諸天亦應有分阿耨達龍王言我等亦應有分若不見與力足相敵時優波吉告言諸君且止此舍利宜共分之何須見諍即分舍利而為三分一分諸天一分龍王一分八王八國共分舍利闍王得八萬四千數又別得口髭還國道逢難頭禾龍王從求舍利闍王不與龍言我力能壞汝國土闍王怖畏即以佛髭與之龍王於須彌山下起水精塔闍王還國以紫金函盛舍利作千歲燈於五洹河水中作塔藏之八國舉兵爭求舍利姓煙婆羅門高聲唱言當作八分時拘尸城得第一分乃至闍王得第八分各還本國起塔姓煙婆羅門得盛舍利瓶還那羅聚落起塔羅延婆羅門得炭還國起塔是時閻浮提始有十塔序曰荊溪論結集三藏則有三處一千結集正當最初七百結集為滅後百年跋闍擅行十爭五百結集為四百年後因伽昵吒王請僧論道不同然法苑珠林李長者合論並依處胎經以滅後七日為五百結集今案本文迦葉告五百正是遣使集眾未為正結集則當以荊溪之論為正四月十五日大迦葉如是思惟應當結集三藏令法久住即住須彌山頂撾銅犍稚說偈曰佛諸弟子若念於佛當報佛恩莫入涅槃諸弟子得神力者皆來集會迦葉選得千人皆阿羅漢唯除阿難闍王日給千人飯食中夏安居三月初十五日說戒時迦葉入定以天眼觀阿難一人煩惱未盡手牽令出阿難慚泣白言佛法阿羅漢者不得供給左右使令以是留殘結不斷耳大迦葉復言汝更有罪汝勸佛度女人出家使正法減五百年阿難言三世諸佛皆有四部迦葉復言佛欲涅槃背痛臥言須水汝不供給阿難言是時五百乘車截流而度水濁不取迦葉復言佛問汝若有人四神足好修可住壽一劫若減一劫汝應答云佛應住壽一劫若減一劫佛三問不答故令世尊早入涅槃阿難言魔蔽我心是故不答迦葉復言汝與佛𧜼僧伽梨衣以足踏上阿難言我捉衣時大風吹墮脚下非不恭敬迦葉復言佛陰藏相般涅槃後以示女人是何可恥阿難言我思女人見佛陰藏相心羞恥女形欲得男身修行種種佛之德根非為破戒迦葉令作六種突吉羅罪僧中悔過迦葉復言斷汝漏盡然後來入阿難思惟諸法求盡殘漏定力少故不即得道後夜欲過疲極偃息仰臥就枕霍然得悟入金剛定破一切煩惱得六通後夜到僧堂敲門迦葉語云汝從門鑰孔中入來阿難即以神力從孔中入禮拜懺悔迦葉乃云汝莫嫌恨還汝本座阿難禮僧已升師子床迦葉告言佛所說法一言一字勿使有闕時阿難最初出經第一胎化藏第二中陰藏第三摩訶衍方等藏第四戒律藏第五十住菩薩藏第六雜藏第七金剛藏第八佛藏是為經法具足時阿難發聲唱言我聞如是一時佛住所居處迦葉大眾皆悉墮淚咄嗟老死如幻如化昨日見佛今日已稱我聞阿難身與佛相似短佛三指初登高座眾起三疑或疑世尊重出或疑他方佛來或疑阿難成佛及唱我聞三疑俱遣阿難集法藏自云佛初轉法輪我是時不見如是展轉聞舊云阿難得佛覺三昧力自能聞又未聞經願佛重說故佛口密為說阿難親承佛旨如仰完器傳以化人以瀉異瓶佛已涅槃從金棺出金臂重為現入胎之相諸經皆聞胎相尚聞況後諸經阿難面於佛前自聞授記即時憶念過去諸佛法藏通達無礙如今所聞亦識本願如來在此鐵圍山外十方諸佛並皆雲集說法亦名說經後時文殊召諸菩薩及大阿羅漢結集大乘法藏各言某經我從佛聞須菩提言金剛般若我從佛聞故知不局阿難然阿難則遍聞諸經餘弟子則偏局當部如來滅後於畢鉢羅窟立三座部主結為三藏阿難誦出經藏迦葉誦出論藏優波離誦出律藏此即上座部更有一千賢聖命婆尸迦於窟外結集名大眾部此二部通稱為僧祇律是為根本阿難從佛請願二十年中所說盡為我說摩得勒伽論說十二部經唯方廣部是菩薩藏十一部是聲聞藏又佛為菩薩聲聞說出苦道為菩薩藏聲聞藏智論云大迦葉與阿難在香山撰集三藏為聲聞藏文殊與阿難集摩訶衍經為菩薩藏涅槃云十一部經二乘所持方等部為菩薩所持是以經論略唯二種眾經論明教非一若摩得勒伽有二藏聲聞藏菩薩藏又諸經有三藏十一部是聲聞藏方廣部是菩薩藏合十一部是雜藏又有四藏者更開佛藏菩薩處胎經為八藏胎化藏中陰藏未為阿難說時即是祕密教為阿難說後即是不定教摩訶衍方等藏即頓教戒律藏即二藏教十住藏即方等教雜藏即通教金剛藏即別教佛藏即圓教世尊滅後百年毘舍離城跋闍子比丘擅行十事聽兩指抄食得聚落間得寺內後聽可得常法得受金銀彼於布薩日檀越有施金銀而共分之如是簡擇一一檢校乃至十事非法非毘尼非佛所教七百阿羅漢集論法毘尼故名七百結集贊曰能仁寂默成佛久遠仁賢劫波乘時利見一代施化歸宗開顯天人群生咸開宿願所應度畢示迹泥洹不生不滅常在靈山未來修學盈滿世間共期佛慧爰獨真丹
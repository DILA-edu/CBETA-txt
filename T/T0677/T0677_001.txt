如是我聞一時佛婆伽婆住王舍城耆闍崛山與大比丘眾九萬九千人俱皆阿羅漢諸漏已盡所作已辦捨諸重擔獲得己利盡諸有結心善得解脫善得自在善得奢摩他毘婆舍那其名曰淨命阿若憍陳如等乃至住阿羅那三昧定須菩提等復有大比丘尼眾三萬六千人俱摩訶波闍波提乃至跋陀迦比羅比丘尼等以為上首復有無量無數優婆塞優婆夷頻婆娑羅王等而為上首復有菩薩摩訶薩無量百千是賢劫中諸菩薩眾或住此土或他方來一生補處彌勒菩薩文殊師利菩薩觀世音菩薩等而為上首皆悉通達大深法性調順易化善行平等修菩薩道一切眾生真善知識得無礙陀羅尼轉不退法輪已曾供養無量諸佛如是等眾皆悉聚集爾時如理正聞菩薩問能解甚深義節菩薩言佛子一切法無二一切法無二此言云何能解甚深義節菩薩言善男子是一切法不過此二謂所作非所作所作者非所作非非所作非所作者非非所作亦非所作如理正聞菩薩問言佛子云何所作非所作非非所作及非所作非非所作亦非所作能解甚深義節菩薩言善男子所作者此是大師正教言句若是大師正教言句即是世間所立言說從分別起此世言說若分別起由種種分別及所言說一向不成故非所作善男子非所作者屬言教攝若有法離所作及非所作是法亦如是亦如是若如是者大師說教可無義不非無有義若有義者義相云何所謂不可言體惟是聖人無分別知見之所覺了為欲令他了達如是不可言體是故大師說此言教謂是法所作善男子非所作者此是大師正教言句若是大師正教言句即是世間所立言說從分別起此世言說若分別起由種種分別及所言說一向不成故非非所作善男子所作者屬言教攝若有法離非所作及於所作是法亦如是亦如是若如是者大師說教可無義不非無有義若有義者義相云何所謂不可言體惟是聖人無分別知見之所覺了為欲令他了達如是不可言體是故大師說此言教謂是法非所作善男子如巧幻師及幻弟子於四衢道或取草葉及木石等聚集一處現種種幻事諸象兵馬兵車兵步兵摩尼真珠珊瑚玉石及倉庫等若有諸人嬰兒凡夫愚癡邪智不能了別草等幻本是人若見若聞作是思惟謂實有此象馬四兵及以庫藏若見若聞隨能隨力執著見聞作是言說此是真實異此非真是人則應重更思量若有諸人非嬰兒凡夫及愚癡邪智識知如是草等幻本若見若聞作是思惟無有如是象馬等物及以庫藏是人若見若聞隨能隨力不著見聞作如是言如我所思此是真實異此非真雖隨世言為顯實義是人不須重更思惟善男子如此嬰兒凡夫未得出世真如聖慧未識諸法不可言體是人若見若聞諸法所作及非所作作是思惟實有如是諸法所作及非所作何以故可見可知故是人若見若聞隨能隨力執著見聞隨見聞說此是真實異此非真是人應當須重思量若有諸人非嬰兒凡夫已見真實及得出世真如聖慧已識諸法不可言體若見若聞作是思惟如所見知諸法所作及非所作皆非實有但有假相從分別起如幻化事欺誑凡心於此中起所作非所作名及餘眾名是人如所見聞不生執著不作是言此是真實異此非真雖隨世言為顯實義是人不須重更思惟善男子如是聖人由聖知見已能覺了不可言體為欲令他見法實相故說教句謂是所作非所作等爾時能解甚深義節菩薩即說偈言佛說絕言法無二非凡境愚夫於中迷緣二著戲論不決邪決故常輪轉諸有智人離見聞簡擇中實義爾時曇無竭菩薩白佛言世尊從此娑訶世界向東最遠極東方世界過七十七恒河沙數世界有世界曰善名聞佛號廣大善聞修伽陀住處我於一時往彼佛所即於彼中見一方地有七十七千諸外道眾以師為先聚集而坐為欲思量諸法實相時外道眾思惟稱量簡擇安立諸法實相依其所學求覓實相無能得者起種種執相違鬪諍乃至言相違害由口刀杖互相傷毀便各分散我見此已作是思惟希有希有諸佛世尊出於世間由佛出世過覺觀境甚深法相通達覺了皆得顯現菩薩說已佛即告言如是法上如是實相過覺觀境我覺了已為他解說安立正教開示顯現令義淺易何以故我說真實但是聖人自所證見若是凡夫覺觀境界自他可證法上以是義故應知實相過於一切覺觀境界復次法上我說真實非相行處一切覺觀緣相行處以是義故應知實相過覺觀境復次法上我說真實不可言說一切覺觀但由言說故知實相過覺觀境復次法上我說真實絕於四事謂見聞覺知一切覺觀緣四事起復次法上我說真相離諸鬪諍一切覺觀鬪諍境界以是義故應知實相過覺觀境法上譬如有人盡一期壽恒食苦味復能覺觀比度憶持蜜等甜味無有是處復次譬如有人恒樂欲塵塵欲焦熱之所燒然復能覺觀比度憶持不緣塵相依內離樂無有是處復次譬如有人恒樂言諍邪談話戲復能覺觀比度憶持聖默然定無有是處復次譬如有人恒樂恒行見聞覺知復能覺觀比度憶持絕四事處滅離身見是般涅槃無有是處復次法上譬如有人由恒蓄財樂行征伐復能覺觀比度憶持北欝單越無有我所無所積蓄不相鬪諍是現法樂無有是處法上如是諸人在於覺觀復能思量比度憶持非覺觀境無有是處佛說經竟重說偈言自證無相法離言絕四事無諍法通相過諸覺觀境爾時淨慧菩薩白佛言世尊是言正說甚深希有如世尊說是真實理微細甚深難可通達謂過一異相世尊我於一時見一方地大菩薩眾修菩提行在願樂地於此方所聚集而坐為欲思量諸法實相與諸行法為一為異是時眾中有諸菩薩說如是言是真實相不異諸行復有菩薩說真實相與行不一復有菩薩起疑惑心不信一異說如是言此一異中何人說實何人說虛何者正行何者邪行為當執一為當執異世尊我見此事作是思惟諸善男子嬰兒愚癡無覺無了非如理行何以故是善男子未能通達微細甚深真實之法與諸行等過一異相菩薩說已佛即告言如是淨慧如是諸善男子嬰兒愚癡無覺無了非如理行如來通達微細甚深真實之法與諸行等過一異相何以故淨慧若執如此依諸行法修真實觀能達能證真如之理無有是處何以故淨慧若真如與行相不異者一切凡夫應見真如復次一切眾生正在凡位應得無上如安涅槃復次一切眾生於凡位中亦應能得無上菩提若真如相異於行相一切聖人已見真如則應不能伏滅行相由不伏滅諸行相故雖見真諦不能解脫眾相繫縛若於眾相不得解脫亦不解脫麁重繫縛若不解脫二種繫縛則不能得無上如安無餘涅槃亦應不得無上菩提淨慧由諸凡夫不見真如在凡夫位不得無上如安涅槃亦不能得無上菩提以是義故真如之理與諸行一是義不然若有人說真如與行相不異者由此義故當知是人不如理行復次淨慧一切聖人由見真如已能伏滅諸法行相非不能故已能解脫一切相結及麁重惑非不解脫由二解脫已得無上如安涅槃乃至已得無上菩提是故真如與行相異是義不然若有人說真異行相以是義故當知此人不如理行復次淨慧若真如與行相不異者猶如行相墮於惑相真相亦爾應墮惑相復次淨慧若真如相異行相者真如則非諸行通相淨慧以此真如不墮惑相復為一切諸行通相由是義故真如與行亦一亦異義皆不然若有人說真如與行亦一亦異以是義故當知是人不如理行復次淨慧若真如與行相不異者如真實相於諸行中通無差別行相亦爾應通無別是故修觀行人於諸行中不應過此見聞覺知修勝真觀復次若真如相異行相者以是義故一切諸行但惟無我及以無性應非真實復次一時淨不淨品各各別相淨慧由諸行相但別不通由觀行人於諸行中過見聞覺知修勝真觀由諸行無我無性所顯是真乃至淨不淨品亦非一時各各別相以是義故真如與行亦一亦異是義不然若有人說真如與行亦一亦異當知是人不如理行淨慧譬如傷佉白色不可安立與螺一異赤色與金不一不異亦復如是譬如毘拏音聲美妙不可安立與毘拏一與毘拏異復如沈香香氣可愛不可安立與沈一異亦如摩梨遮其味辛辣不可安立與摩梨遮為一為異呵梨勒澁亦復如是復如綿纊其觸柔軟不可安立與綿一異蘇與醍醐不一不異亦復如是復如一切有流苦一切行無常一切法無我如是苦等不可安立與法一異亦如貪欲瞋恚愚癡慢等無寂靜相不可安立與其一異淨慧如是真如與一切行不可安立為一為異淨慧如是真如微細甚深難可通達我覺了已為他解說安立正教開示顯現令義淺易佛說經已重說偈言真實與行法無一異俱相若執一異俱說行不如理修行奢摩他及毘鉢舍那是人能解脫相惑麁重結爾時佛告須菩提言須菩提汝見汝知幾多眾生在眾生界有增上慢由此慢心記自所得復次汝見汝知幾多眾生在眾生界無增上慢不由慢心記自所得須菩提言世尊我見我知少有眾生在眾生界無增上慢不由慢心記自所得世尊我見我知無量無數不可稱說諸眾生等在眾生界有增上慢由此慢心記自所得世尊我又一時住阿練若遠寂林中有多比丘大眾聚集去我不遠住練若處我又一時日中後分見此大眾互相聚集隨其所證種種法相說己修行記自所得有諸比丘由證見陰記其所得或有比丘證見陰相或有比丘證見陰生或有比丘證陰變異或有比丘證見陰滅或有比丘證陰滅道如於陰中有六證相或有比丘證見諸入記自所得乃至入滅及入滅道或有比丘證見緣生記自所得乃至緣生滅緣生滅道或有比丘證見證食或有比丘證見四諦或有比丘證見諸界及界差別并種種界乃至界滅及界滅道或有比丘證見念處及念處相念處對治念對治道念處修習未生念處證見念生已生念處證見念住及不忘失增長圓滿記自所得如證念處正懃如意足根力覺分聖道聖道相聖道對治聖道對治道聖道修習未生聖道證聖道生已生聖道證聖道住及不忘失增長圓滿記自所得世尊我見此已作是思惟如諸長老隨所證見種種法相記自所得此諸長老有增上慢由此慢心記自所得是事決爾何以故如其所說自證見法當知是人未能了別一味真如遍一切處世尊如世尊言一味真實遍一切處微細甚深難可通達此言希有是無對說世尊若世尊正教中勤修觀行諸比丘等一味真實遍一切處尚難通達況諸外道在正教外豈能證知一味真實佛言如是須菩提如是微細最微細甚深最甚深難見最難見遍一切處一味真實我覺了已為他解說安立正教開示顯現令義淺易何以故須菩提於五陰中清淨境界是我所說名為真實須菩提於十二入十二緣生四食四諦諸界念處正懃如意足根力覺分八聖道中清淨境界是我所說名為真實此清淨境界一切陰處平等一味無差別相如於陰中乃至聖道分中清淨境界平等一味皆無差別須菩提以是義故應知一味真如遍一切處復次須菩提修行比丘若已通達一陰真如人法無我不勞更觀一一餘陰所有真如於十二入十二緣生四食四諦諸界念處正勤如意足根力覺分八聖道分若已通達一分真如人法無我不勞更觀餘聖道分所有真如離無分別後智無有別觀能順真如觀所餘法一味真實遍一切處但以無分別後智隨順前無分別智觀一切法一味真實憶持至得須菩提以是義故汝應當知真實之理遍一切處唯一味相復次須菩提猶如諸陰互有別相如十二入十二緣生四食四諦諸界念處正勤如意足根力覺分八聖道分互有別相若諸法真如人法無我互有別相則諸法如如人法無我不成真實應由因生若由因生則成有為若是有為則非真實若非真實更應於此求別真實須菩提由此真實不從因生非是有為非不真實於中不勞求別真實何以故此法恒常若佛出世若不出世法性法界法住皆悉常住須菩提以是義故汝應當知一味真實等一切處須菩提譬如眾色種種差別更互不同於諸色中虛空無相無有差別無有變異於一切處同一味相如是諸法各各別異汝應當知於諸法中一味真如等無差別亦復如是爾時世尊說是經已重說偈言法通相一味諸佛說平等若於中執異是人增上慢逆生死流道微細深難見欲染癡覆故凡人不能得爾時觀世音菩薩右膝著地合掌恭敬而白佛言世尊我今從佛聞得如是解節深法得未曾有頂戴奉持世尊當何名此經云何受持佛告觀世音菩薩此經名為了義正說亦名真實境智正說亦名十地波羅蜜依止正說汝等應當如是受持佛說是經已八萬菩薩皆得大乘威德三昧無量無邊諸菩薩眾於無生法得無生法忍無數眾生從於諸流心得解脫無數眾生於大乘法生信樂心
歸命大智海毘盧遮那佛如是我聞一時婆伽婆在欝闍延城王名嚴熾住王園中其園所有殊勝莊嚴不可稱計所謂娑羅樹多羅樹多摩羅樹迦尼迦羅樹尼拘律樹波羅叉樹欝曇鉢華樹婆師迦華樹陀㝹尼迦華樹阿提目多伽華樹瞻蔔華樹阿輸迦華樹波吒羅華樹如是無量百千眾妙樹林莊嚴復有種種異相之水所謂泉水海水直流水曲流水多羅迦水池水從上注下水從下涌上水如是無量百千妙相眾水莊嚴復有種種眾妙雜華所謂優波羅華鉢頭摩華拘牟頭華分陀利華他羅華摩訶他羅華盧遮華摩訶盧遮華如是無量百千妙華以為莊嚴復有種種妙音聲鳥所謂鵝鳥崑崙遮鳥拘只羅鳥鉤那羅鳥具多鳥崛多鳥鸚鵡鳥鸜鵒鳥耆婆耆婆鳥迦陵頻伽鳥有如是等無量百千眾妙聲鳥以為莊嚴復有種種妙色眾蜂飛在虛空迭相連接猶如羅網遍覆於上以為莊嚴復有種種眾雜色草柔軟香潔無量百千異種文色莊嚴其地如是眾妙莊嚴園中與大比丘眾七十二百千萬等諸大眾俱其名曰慧命舍利弗大目揵連摩訶迦葉阿㝹樓陀須菩提摩訶迦栴延摩訶劫賓那離波多難陀那提迦葉伽耶迦葉富樓那彌多羅尼子憍範波提般他迦周羅般他迦陀𩦠摩羅子佉陀林純陀摩訶拘絺羅羅睺羅慧命阿難等七十二百千萬億諸大眾中而為上首一切皆修如實法界境界諸行一切皆入法界實性一切皆得無障無礙虛空境界殊勝妙行一切皆得無所著行一切皆離煩惱諸垢一切結使一切皆入如來法性光明照處一切皆證同一法性平等大慧一切皆得現諸如來一切智門一切皆得常不休息大菩提道一切皆得轉不退轉大菩提道一切皆得證不退轉大菩提心一切皆到第一彼岸般若智見一切皆得究竟彼岸方便智慧復有摩訶波闍波提比丘尼耶輸陀羅比丘尼等八千比丘尼於百千萬億比丘尼中而為上首一切皆悉具足善集諸妙白法一切善入一切智道一切皆近一切智智一切皆入無所有性一切能觀諸法無相一切善信法際無際一切皆得無障解脫一切皆得隨諸有緣可化眾生示佛色身諸菩薩摩訶薩七十二百千萬億諸大眾俱其名曰大速行菩薩大速行住持菩薩大奮迅菩薩大奮迅王菩薩大精進奮迅菩薩大勇奮迅菩薩現大勇勢奮迅菩薩大力奮迅菩薩大眾自在菩薩大香象菩薩大月菩薩善月菩薩月功德菩薩寶月菩薩月光普照菩薩法無垢月菩薩月普照菩薩月名稱菩薩放月光明菩薩滿月菩薩範聲菩薩範自在吼聲菩薩地吼聲菩薩法界吼聲菩薩驚怖一切魔宮吼聲菩薩出法鼓聲菩薩普識聲菩薩無分別離分別聲菩薩師子吼地勇聲菩薩閉塞一切聲菩薩普藏菩薩功德藏菩薩普照藏菩薩寶藏菩薩月藏菩薩日藏菩薩日光藏菩薩波頭摩藏菩薩福德藏菩薩智勝藏菩薩大慧菩薩勝慧菩薩名稱慧菩薩快慧菩薩上慧菩薩增長慧菩薩無邊慧菩薩廣慧菩薩佛慧菩薩無盡慧菩薩彌留山燈明菩薩燃大燈明菩薩法燈明菩薩遍十方燈明菩薩普照菩薩普滅一切闇燈明菩薩普照諸趣燈明菩薩常放大光燈明菩薩月光燈明菩薩日光燈明菩薩離惡道菩薩降魔菩薩大降魔菩薩希生菩薩難降菩薩難量菩薩難知智菩薩竭惡道菩薩大勢至菩薩觀世自在菩薩彌勒菩薩文殊師利法王子菩薩等七十二百千萬眾而為上首如是諸菩薩摩訶薩等一切皆得一生補處一切皆得諸陀羅尼一切皆得諸三昧海一切皆得無邊樂說無礙辯才一切皆得無畏說法一切皆到第一彼岸功德叢林如意自在一切皆得大神通道奮迅自在到諸佛國一切皆得無礙自在身心解脫一切皆得無障無礙畢竟知見一切皆得普現佛身遊諸十方無佛國土一切皆得如實正智轉大法輪無過無謬一切皆得隨順十方堪聞眾生而為說法一切皆得陀羅尼門說無非法一切皆得無取無捨如實法界一切皆得能說諸法空義無礙一切皆能師子吼吼一切皆能降伏外道一切皆能摧魔怨敵一切皆得菩薩神通諸勝妙行一切皆得離諸怨憎一切皆得地水火風平等大心一切皆得入諸如來深密之處一切皆得為諸眾生住持佛事一切皆得諸佛如來所共讚歎稱譽隨喜說其勝行一切皆能具足住持無邊際劫一切皆能住持如來所說法輪一切皆得放大法寶勝妙光明一切皆得說不可盡勝行功德一切皆得於諸世間具足自在一切皆得具足成就過去諸願一切皆得諸佛如來信行境界一切皆得過去所修善行具足一切皆得具足清淨佛無垢智一切皆得常不休息勇猛精進供養一切諸佛如來一切皆得勇猛發起畢定取於不退轉地一切皆得大悲現前一切皆得自性清淨深心解脫一切皆得離諸疑悔戒取煩惱一切皆得過去諸佛神力所加復有無量諸優婆塞諸優婆夷復有三千大千世界具大威德具大威德上下殊勝諸天天王諸龍龍王諸夜叉夜叉王諸乾闥婆乾闥婆王諸阿修羅阿修羅王諸迦樓羅迦樓羅王諸緊那羅緊那羅王諸摩睺羅伽摩睺羅伽王人及人王彼時一切諸大眾等各有百千萬億眷屬俱集會坐爾時世尊為諸無量百千萬億諸大眾等恭敬圍繞處在百千萬福莊嚴功德勝藏師子座上結加趺坐如來妙色身光威德其相殊特照曜顯現蓋諸一切天龍八部譬如須彌山王涌出大海威光殊勝照曜顯現蓋諸小山如來世尊大須彌王處在百千萬福莊嚴師子妙座威光殊特照曜顯現蓋諸大眾亦復如是譬如初月光輪漸長至月滿足其光殊勝照曜顯現映奪一切星宿諸光如來世尊處在百千萬福莊嚴師子妙座威光殊特照曜顯現映諸一切天人大眾亦復如是譬如虛空清淨無垢離諸一切雲翳塵染其中日輪放大光明其光殊勝照曜顯現映奪一切諸虫螢火所有光明皆悉不現如來日輪處在百千萬福莊嚴師子妙座威光殊特照曜顯現映蔽一切釋提桓因諸梵天王四天王等光明不現亦復如是譬如闇夜在大山頂然大火輪光明殊勝照曜顯現一切皆見如來山火處在百千萬福莊嚴師子妙座光明殊特照曜顯現有緣皆見亦復如是譬如師子諸獸之王在於深山威力殊勝照曜顯現降伏一切諸虫獸等如來師子諸法之王處在百千萬福莊嚴師子妙座威光殊特照曜顯現降伏一切外道異見諸眾生等亦復如是譬如離垢八楞摩尼如意寶珠置在高幢放大光明隨眾生願雨令滿足其光殊勝照曜顯現遍照十方如來摩尼處在百千萬福莊嚴師子妙座大智慧明威光殊特照曜顯現遍照十方滿眾生願亦復如是譬如自在轉輪聖王威德殊勝照曜顯現悉能降伏遍四天下一切無有能敵對者如來世尊轉法輪王處在百千萬福莊嚴師子妙座威光殊特照曜顯現降伏一切諸魔怨敵亦復如是譬如釋提桓因以帝釋寶摩尼瓔珞繫在頸上處善法堂諸天眾中威德殊勝照曜顯現降伏一切諸天大眾如來帝釋處在百千萬福莊嚴師子妙座威光殊特照曜顯現蓋諸天人亦復如是爾時聖者文殊師利法王子菩薩見諸無量大眾雲集見佛世尊現大勝妙希有之相作是思惟今者世尊為何事故先現此相我有疑事今應當問何以故如來世尊處在百千萬福莊嚴師子妙座威光殊特照曜顯現如是無量大眾集會難可值遇作是念已即從坐起偏袒右肩右膝著地合掌向佛即以偈頌讚歎如來而說偈言世尊十力雄天人諸世間三界無與等何有能過者譬如須彌王出大海小山深固不傾動諸天蒙安隱如來須彌王過聖生死海諸功德住持安住不可動功德須彌身顯出諸世間一切依如來安隱住涅槃譬如空無障滿月獨明照一切星宿光隱沒不能現如來十力淨智慧月明朗神通弟子眾亦如星宿光譬如日光輪照曜諸世間除滅一切闇諸小光不現如來智日輪照除世間闇諸梵王等光隱沒不能現譬如夜然火置在高山頂以體明淨故十方闇皆見如來大明火智慧山高顯照煩惱闇界法性令開現譬如師子王雄猛蓋諸獸不現威怒相一切獸降伏如來師子王無畏力具足慈心諸外道自然皆降伏譬如摩尼珠放光照世間隨諸眾生願一切雨滿足如來摩尼珠智慧幢照遠能雨大法雨滿足眾生願譬如轉輪王具足七寶福遊諸四天下怨對生親友如來轉輪王具足十力寶攝諸四魔眾皆歸如來道譬如帝釋王三十三天主布正善法堂諸天歡喜受如來天帝釋三界大法王慈心觀諸趣坐涅槃法堂興大慈悲雲雨甘露法雨天人歡喜受修行無上道爾時聖者文殊師利法王子菩薩說諸偈頌讚歎佛已合掌白佛言世尊如來乃能為諸大眾說菩薩行方便境界奮迅法門以聞此經諸有信樂無上大乘善根眾生皆發阿耨多羅三藐三菩提心及信小乘狹劣眾生亦發無上菩提之心已發無上大心眾生而能增長菩提之念諸狹劣行小見眾生能發大行退道眾生而能進取大菩提道以取菩提勝道眾生能入如來智慧莊嚴深密法中爾時世尊告文殊師利法王子菩薩言文殊師利諸佛如來應正遍知所有難信難知難覺難識難量難入深密之法一切天人不知如來依何意說文殊師利如此甚深微妙之法若有眾生行惡行者不知此法不識此法諸破戒者不知此法不識此法樂小行者不信此法破壞心者不信此法為惡知識所攝持者不入此法諸善知識所不攝者不入此法不為諸佛住持眾生不聞此法除諸如來加力持者能聞此法能信此法無有是處爾時世尊重宣此義而說偈言美妙聲法子能問我此事汝今至心聽我當為汝說眾生無明覆唯有信小心聞此大乘法不信故不說若於無量世過去諸佛所修行諸善行善根具成熟如是諸眾生常被如來加聞說生歡喜乃能諦信受若為惡知識毒蛇之所螫離於善知識不聞甘露法於諸勝法中起於放逸心墮大邪見坑聞說不生信眾生心狹劣不堪受大法聞退生不信起於誹謗心長夜墮惡道永不聞佛法為彼起悲心故我不速說爾時聖者文殊師利法王子菩薩白佛言世尊此會大眾皆善清淨善行諸行善能供養諸佛如來善能將護諸善知識善能修集清淨信眼善入大智信諸境界善具清淨深心直心此會大眾一切善能觀諸境界能知此法能識此法善哉世尊唯願為我及時會大眾樂聞之心善說此法而說偈言此會諸眾生已於無量劫一切諸佛所種善根滿足如是眾生等能入佛境界為滿法器故願佛今速說一切皆瞻仰天人師面門恭敬合掌觀渴仰目不捨願世尊愍此渴仰眾生心雨大妙法雨令生善法牙我今請如來無上大法王願開甘露門轉最勝法輪是諸眾生等若聞佛所說能行無上道究竟涅槃法爾時聖者文殊師利法王子菩薩如是問已佛告文殊師利善哉善哉法王子善哉文殊師利汝今善能問於如來應正遍知菩薩所行甚深法門何以故文殊師利汝見諸法實義現前無有疑惑究竟到於智波羅蜜第一彼岸為欲利益無量眾生令入菩薩無上道故問如是法文殊師利汝能復為未來眾生然大明燈滅諸闇故問如是法善哉善哉文殊師利汝今諦聽我當為汝說菩薩行方便境界奮迅法門文殊師利白佛言善哉世尊願樂欲聞時諸一切菩薩大眾一心同聲俱白佛言善哉世尊願樂欲聞爾時世尊欲說此法告諸大眾諸善男子若有善男子善女人等畢竟成就十二法者乃能發於阿耨多羅三藐三菩提心何等十二一者自性信大乘法為離小乘狹劣心故發菩提心二者自性成就大悲為欲具足諸白法故發菩提心三者直心本行堅固為厭生死向彼岸故發菩提心四者善集一切功德為欲修滿諸願行故發菩提心五者能善供養諸佛為欲善起諸白法故發菩提心六者身口意業清淨為離一切諸惡行故發菩提心七者遠離諸惡知識為欲親近善知識故發菩提心八者聞法如說修行為不虛妄誑眾生故發菩提心九者為欲利益一切畜諸資生不貪不慳故發菩提心十者以得諸佛加護為離一切諸魔加故發菩提心十一者於諸眾生常起大悲能捨內外一切諸物為離慳嫉故發菩提心十二者具法行力為能成就諸功德故發菩提心善男子是名十二妙法若善男子善女人成就此十二法者乃能發於阿耨多羅三藐三菩提心善男子復有十二種勝法菩薩成就名發阿耨多羅三藐三菩提心何等十二一者安隱心為與一切眾生樂故發菩提心二者愍念心他惡來加能忍將護不生異相故發菩提心三者大悲心為荷眾生大重擔故發菩提心四者大慈心為拔一切惡道苦故發菩提心五者清淨心能於餘乘不生願樂故發菩提心六者無染心為離一切煩惱濁故發菩提心七者光明心為求無上自性清淨光明照故發菩提心八者幻心能知諸法究竟無物故發菩提心九者無物心能知一切無所有故發菩提心十者堅固心於諸法中不可動故發菩提心十一者不退心能證諸法究竟盡故發菩提心十二者度諸眾生不生厭心如說修行故發菩提心爾時世尊重說偈言諸善男子等若有諸眾生欲修諸白法成就無垢法能於怨親中悲潤心平等如是諸菩薩名發菩提心若有眾生等已於無量劫將護惡知識供養善知識護持菩提門起諸大願行如是諸菩薩名發菩提心若有諸眾生憶念過去世無量億劫事堅固如山王精進心無惓常行不休息如是諸菩薩名發菩提心若有眾生等捨離諸惡法具足悲愍心安隱心成就念示諸眾生一切善業道如是諸菩薩名發菩提心若有眾生等見諸勝智者念於大菩提無上勝功德欲於餘乘中心淨無點穢如是諸菩薩名發菩提心菩薩得淨心離虛妄分別觀世間涅槃平等無差別雖行化眾生如見鏡中像如是發心者是實菩提心已離煩惱過一切諸塵勞清淨如虛空不為垢所染諸相永寂滅出離言語道是名滿足修清淨菩提心如是諸菩薩不久坐道場得大陀羅尼無上勝辯才具足三十二八十相好身能住一切佛本性功德中復次文殊師利菩薩摩訶薩能住如是勝功德中有十二種布施妙行能大利益疾到菩提菩薩應行檀波羅蜜何等十二一者布施能速增長無上菩提功德利故菩薩應行檀波羅蜜二者布施生處富足手中常出無盡寶故菩薩應行檀波羅蜜三者布施隨願得生釋梵天王諸大家故菩薩應行檀波羅蜜四者布施能離一切慳貪心過棄捨諸有不生願樂故菩薩應行檀波羅蜜五者布施能捨世間貪染縛故菩薩應行檀波羅蜜六者布施出餓鬼門離諸惡趣故菩薩應行檀波羅蜜七者布施離諸世間多人共物能得菩提不共物故菩薩應行檀波羅蜜八者布施能稱眾生歡喜心故菩薩應行檀波羅蜜九者布施能捨內外行佛行故菩薩應行檀波羅蜜十者布施於諸一切所愛事中能離縛著垢害心故菩薩應行檀波羅蜜十一者布施行能滿足無上檀波羅蜜故菩薩應行檀波羅蜜十二者布施行能隨如來教所願成就故菩薩應行檀波羅蜜善男子是名菩薩摩訶薩十二種修行檀波羅蜜得大利益迴向阿耨多羅三藐三菩提爾時世尊即以偈頌讚歎檀波羅蜜重說偈言欲求無上道修行諸功德破於慳貪心布施最第一佛子行捨心見來乞求者能生歡喜心一切無悋惜國城及妻子乃至天王位身肉及手足頭目諸膸腦清淨無垢眼施已心歡喜如是行捨心名檀波羅蜜一切諸如來滿足諸功德具勝涅槃道皆由布施故是故諸佛子欲求無上道常當修捨心行檀波羅蜜施能得菩提不住於世間是故諸菩薩常當行捨心施能斷貧窮富足七淨財慳嫉妬心盡清淨佛菩提布施能滿足成就十自在是故諸如來讚歎行施福菩薩見是利為成波羅蜜是故修捨心常施一切物善男子菩薩復有十二種持戒得大利益菩薩應行尸波羅蜜何等十二一者持戒能攝一切諸善根故菩薩應行尸波羅蜜二者持戒入菩薩道故菩薩應行尸波羅蜜三者持戒解脫一切煩惱縛故菩薩應行尸波羅蜜四者持戒能過一切諸惡道故菩薩應行尸波羅蜜五者持戒能拔惡道苦眾生故菩薩應行尸波羅蜜六者持戒身口意業不為諸佛如來訶故菩薩應行尸波羅蜜七者持戒諸佛如來常讚歎故菩薩應行尸波羅蜜八者持戒能入諸有不放逸故菩薩應行尸波羅蜜九者持戒即施眾生無怖畏故菩薩應行尸波羅蜜十者持戒成就身口意業善故菩薩應行尸波羅蜜十一者持戒能得於諸法中隨順自在故菩薩應行尸波羅蜜十二者持戒成就第一彼岸功德波羅蜜業故菩薩應行尸波羅蜜善男子是名菩薩摩訶薩十二種修行尸波羅蜜得大利益迴向阿耨多羅三藐三菩提爾時世尊即以偈頌讚歎尸波羅蜜重說偈言欲離諸生死安隱到涅槃一切如來說持戒最第一戒如清涼池能生諸善花亦如猛熾火能燒諸惡草戒善持行者如鳥飛虛空不懼墮生死諸趣惡道中惡道大毒龍無明諸羅剎見持淨戒者恭敬捨害心一切諸如來安隱住涅槃斷諸惡趣道皆由持戒故是故諸佛子欲求無上道堅固諸善本持戒波羅蜜菩薩應思惟善住戒品中解脫煩惱縛閉諸惡趣門若欲持淨戒應當如犛牛為護一毛故守死不惜命如是護諸業是名持戒人如來常讚歎所求皆成就能持淨戒者有如是功德是故諸菩薩常當持淨戒身口意業淨諸惡皆不行是能到菩提一切智現前持戒不放逸諸善皆堅固法中得自在能淨諸佛戒菩薩持淨戒視物無怨親等心諸群生見者無怖心我住於彼處常修不放逸是故今得離一切諸惡趣到第一彼岸如實功德地是故諸菩薩常當持淨戒菩薩若欲求菩提佛功德持戒如犛牛常念不放逸如是諸菩薩是名為智者能速到彼岸住佛果菩提善男子菩薩如是修行諸法已復有十三種觀修行羼提波羅蜜得大利益菩薩應行忍波羅蜜何等十三一者忍行堪忍諸惱能證一切諸法空故菩薩應行忍波羅蜜二者忍行不見有我為他害故菩薩應行忍波羅蜜三者忍行不見眾生有怨親故菩薩應行忍波羅蜜四者忍行不見自他身可損故菩薩應行忍波羅蜜五者忍行聞毀讚歎心常不動故菩薩應行忍波羅蜜六者忍行能斷煩惱諸結使故菩薩應行忍波羅蜜七者忍行能斷瞋恨諸結使故菩薩應行忍波羅蜜八者忍行能成三十二相八十種好故菩薩應行忍波羅蜜九者忍行能離惡道生梵天故菩薩應行忍波羅蜜十者忍行能過一切損害境界故菩薩應行忍波羅蜜十一者忍行能得盡智無生智故菩薩應行忍波羅蜜十二者忍行能降一切惡魔諸境界故菩薩應行忍波羅蜜十三者忍行能見如來無量功德莊嚴身故菩薩應行忍波羅蜜善男子是名菩薩十三種觀修羼提波羅蜜得大利益迴向阿耨多羅三藐三菩提爾時世尊即以偈頌讚歎忍辱波羅蜜重說偈言若欲為眾生作諸歸依處令生無畏心忍辱最第一能行忍辱者見者皆歡喜怨家捨毒心皆生親友想一切諸如來成就平等心眾生所歸依皆由行忍故是故諸佛子欲求無上道為物作依止當堅固忍辱菩薩若欲住一切佛菩提當觀諸法空眾生不可得如是行忍行能具佛功德是故諸菩薩常應修忍辱菩薩若修忍當遠離二邊不見自他身能有損益者如來大慈悲讚歎如是觀是故諸菩薩常應修忍辱若欲得盡智滅諸使煩惱不怯弱修忍常無分別心如是觀諸法成忍波羅蜜是故諸菩薩常應修忍辱菩薩欲莊嚴如來相好身復生梵世界出離諸魔道樂行忍辱行一切皆成就是故諸菩薩應堅固忍辱忍辱力最上諸行無過者一切諸功德住在忍行中四魔力難敵忍力能除滅是故諸菩薩常應修忍辱善男子菩薩復有十二種發勇猛心修行毘梨耶波羅蜜得大利益菩薩應行精進波羅蜜何等十二一者精進能速覺知諸佛法海故菩薩應發大勇猛心修行精進波羅蜜二者精進能速往詣諸佛所故菩薩應發大勇猛心修行精進波羅蜜三者精進能遍十方供養恭敬一切佛故菩薩應發大勇猛心修行精進波羅蜜四者精進所作之業能稱一切諸佛意故菩薩應發大勇猛心修行精進波羅蜜五者精進能勤化度一切眾生不生厭足故菩薩應發大勇猛心修行精進波羅蜜六者精進能置眾生諸佛法中趣解脫門故菩薩應發大勇猛心修行精進波羅蜜七者精進速能令諸一切眾生離諸愚癡故菩薩應發大勇猛心修行精進波羅蜜八者精進速能悉與一切眾生諸佛智慧故菩薩應發大勇猛心修行精進波羅蜜九者精進速能清淨諸佛國土故菩薩應發大勇猛心修行精進波羅蜜十者精進行能建立盡未來際一切劫數為諸眾生行菩薩行不生疲惓心故菩薩應發大勇猛心修行精進波羅蜜十一者精進行能於一念中遍諸佛國種諸善根故菩薩應發大勇猛心修行精進波羅蜜十二者精進行能遍詣一切諸佛國土成無上道轉大法輪故菩薩應發大勇猛心修行精進波羅蜜善男子是名菩薩十二種發勇猛心修行毘梨耶波羅蜜得大利益迴向阿耨多羅三藐三菩提爾時世尊即以偈頌讚歎精進波羅蜜重說偈言若欲為眾生修行菩薩行速成無上道精進最第一如來無量劫所行諸苦行一切皆能忍不生怯弱故是故諸佛子欲速成佛道常當勤修行精進波羅蜜菩薩行精進能速到勝處過諸百千國供養觀諸佛菩薩求大樂為拔眾生苦修行菩薩道堅固不轉退能為諸眾生無量百千劫受苦無懈怠皆由精進故願我常精進清淨佛國土次願能覺知一切諸佛法能遍諸佛國轉大妙法輪願諸眾生類一切皆覺知悉入大乘中離餘乘魔界滿足諸大願速到無畏地菩薩精進故能於一念時覺大菩提法開示涅槃門化作無量身遍滿十方國為利益眾生示如是勝事善男子菩薩復有十二種觀行禪波羅蜜得大利益菩薩應修禪波羅蜜何等十二一者禪定能滅一切諸煩惱染菩薩應修禪波羅蜜常無分別心故二者禪定心住寂靜念不散亂菩薩應修禪波羅蜜不取諸境界故三者禪定心無所著能滿諸行菩薩應修禪波羅蜜能過三界故四者禪定能出世間不著諸有菩薩應修禪波羅蜜過世間故五者禪定能觀勝法心無疲惓菩薩應修禪波羅蜜不以為足故六者禪定柔軟自在不隨禪生菩薩應修禪波羅蜜自在轉諸禪故七者禪定得無相心不見諸物菩薩應修禪波羅蜜以離諸相故八者禪定心淨能照無量境界菩薩應修禪波羅蜜以過有量諸三昧等呵責過故九者禪定能滅觀心不見能觀菩薩應修禪波羅蜜以得寂靜心故十者禪定證柔軟心滅諸覺觀菩薩應修禪波羅蜜以得調伏心故十一者禪定心能寂滅一觀諸根不動菩薩應修禪波羅蜜以得降伏不善根故十二者禪定心能於諸法中有大方便菩薩應修禪波羅蜜以能不捨大菩提心故何以故以諸菩薩住禪波羅蜜故不起憍慢心住禪波羅蜜故不起邪見心住禪波羅蜜故不起憎愛心是故諸菩薩能降一切學諸禪定聲聞辟支佛外道梵行入禪三昧者善男子是名菩薩十二種修行禪波羅蜜得大利益迴向阿耨多羅三藐三菩提爾時世尊即以偈頌讚歎禪波羅蜜而說偈言欲修無漏智出離欲淤泥滅除諸業障禪定最第一禪定難思議是諸佛境界二乘諸凡夫三昧不能知大地諸山海劫火能燒除若心住禪定安隱無損害如來智慧日無漏摩尼珠不從餘處生禪定海中出是故諸佛子求佛大智寶當除散亂心念禪波羅蜜諸菩薩禪定寂滅諸煩惱是故智者說勝修餘禪者深心常寂滅不樂諸境界能攝諸亂心住勝涅槃處菩薩修禪定三界無所住是故不依止彼非依止處菩薩禪能過世間出世間是故三昧勝勝世間二乘菩薩禪柔軟隨意無罣礙是故能迴轉生於欲界中菩薩所修禪勝餘一切觀諸禪非究竟故佛說勝者菩薩禪無量從於勝境生離諸眾生相及離諸垢法是故諸菩薩所修禪定勝降修餘禪者及諸少分禪菩薩一向觀清淨諸境界如是所修禪從慧方便生正智為根本不起邪見心是故菩薩禪無有可譏嫌菩薩入禪定不住有無中以觀實境故能離有無相如是勝智禪不同餘境界羅漢辟支佛智慧悉迷悶善男子菩薩復有十二種觀修行般若波羅蜜得大利益菩薩應修慧波羅蜜何等十二一者般若遠離諸垢能發光明菩薩應修慧波羅蜜以能離諸黑闇法故二者般若悉能覺了諸闇障礙菩薩應修慧波羅蜜以能照除煩惱稠林故三者般若能放一切智慧光明菩薩應修慧波羅蜜以離一切諸無智故四者般若如犁耕地除諸草穢菩薩應修慧波羅蜜以能拔諸無明根本故五者般若如利鐵鉤隨意琢斫菩薩應修慧波羅蜜以能鉤斷諸愛網故六者般若如金剛杵不為一切諸物所壞菩薩應修慧波羅蜜以能破碎煩惱山故七者般若如大日輪離諸雲翳菩薩應修慧波羅蜜以能乾竭一切煩惱諸淤泥故八者般若如大火聚燒諸穢草菩薩應修慧波羅蜜以能焚燒業煩惱樹故九者般若如摩尼珠能照一切菩薩應修慧波羅蜜以無闇心不迷諸法故十者般若能住寂滅究竟實際菩薩應修慧波羅蜜以無所有故十一者般若能滅有相心無分別菩薩應修慧波羅蜜以無相故十二者般若能成無願心無求樂菩薩應修慧波羅蜜以過三界故善男子是名菩薩十二種修行般若波羅蜜得大利益爾時世尊即以偈頌讚歎般若波羅蜜而說偈言究竟斷有種安隱入涅槃諸波羅蜜中智慧最第一譬如世間燈能破一切闇亦如高幢火世間最勝觀一切諸如來出離諸有流降伏四魔眾智慧為猛將諸佛子若欲自利利眾生常當勤修行般若波羅蜜譬如犁耕地能除諸荒穢智滅疑愛草如犁耕淨地帝釋金剛杵滅惡阿修羅智碎煩惱山能壞亦如是一切諸如來說於智慧力猶如夏中日亦如世間燈能竭煩惱海照除無明闇以體出世間無漏火明故智慧能割截無明癡闇樹猶如快利刀剪除諸細草智如摩尼珠平等照世間如空無分別不住有涅槃智慧心自在決定於一切能斷諸疑悔及斷所有問說世間惡報及顯涅槃果普示諸眾生如闇示明燈諸佛明月眼現見諸法相諸菩薩同彼無垢智修行如人夜執燈去處皆明了生死黑闇中慧明能度彼善男子菩薩復有十二種境界修方便行得大利益是故菩薩應修方便波羅蜜何等十二一者方便不離涅槃清淨境界而現世間垢濁境界故菩薩應修方便波羅蜜二者方便不離一處寂靜境界而現世間憒閙境界故菩薩應修方便波羅蜜三者方便不離禪定甚深境界而現世間王宮境界故菩薩應修方便波羅蜜四者方便不離清淨無功用境界而現世間功用境界故菩薩應修方便波羅蜜五者方便不離無生真實境界而現世間生此退彼退此生彼諸境界故菩薩應修方便波羅蜜六者方便能過一切四魔境界而現世間降魔境界故菩薩應修方便波羅蜜七者方便不離一切聖人境界而現世間凡夫境界故菩薩應修方便波羅蜜八者方便不離能出世間境界而住世間諸有境界故菩薩應修方便波羅蜜九者方便不離一切智慧境界而現世間無智境界故菩薩應修方便波羅蜜十者方便不離菩薩實際境界而現聲聞緣覺境界故菩薩應修方便波羅蜜十一者方便力能善知一切諸法無相而能示現三十二相八十種好教化眾生故菩薩應修方便波羅蜜十二者方便力能入諸一切平等境界而能示現諸魔境界故菩薩應住方便波羅蜜善男子是名菩薩十二種住方便波羅蜜得大利益爾時世尊即以偈頌讚歎方便波羅蜜而說偈言一切諸菩薩行諸波羅蜜若無方便者不能到彼岸自利亦利他住世間涅槃如是無淨染皆由方便故一切諸如來所行諸境界二乘不思議斯由方便力是故諸佛子欲行如來事常當勤修行方便波羅蜜菩薩常清淨方便利眾生實無諸欲垢示現行染行涅槃池中浴方便現諸有是名諸菩薩不住於二邊身口意常住第一義寂靜為利益眾生方便同世間如蜂入華林不專採一華菩薩方便行一切諸境界或現種種相殊妙莊嚴身遍諸宮女中行於放逸行或現在地獄救諸苦眾生雖現如是相常不捨禪定不捨諸三昧而現散亂中示現行損害是名方便力菩薩已能離一切有為行於諸有無中亦無分別心雖現行諸染不生妄欲火方便中示現分別有為相菩薩於諸有不生亦無退示現生退事方便智力故棄捨魔業處住佛境界中智慧不怯弱示現諸魔事菩薩大悲力奮迅方便智住聖無上處而現凡夫事以入諸法相知諸法體空常處於涅槃而不捨世間諸法自體空寂靜及無相為利益眾生相好莊嚴身無癡現無智無瞋現無慈而能益眾生是名為方便菩薩摩訶薩住彼如是處是名示聖人種種諸方便復次諸善男子如來應正遍知更有方便汝等應知何以故諸善男子諸佛如來有十二種勝妙功德猶如醍醐於諸味中最為勝上清淨第一能淨一切諸佛國土如來於中成阿耨多羅三藐三菩提何等十二一者示現劫濁二者示現時濁三者示現眾生濁四者示現煩惱濁五者示現命濁六者示現三乘差別濁七者示現不淨佛國土濁八者示現難化眾生濁九者示現說種種煩惱濁十者示現外道亂濁十一者示現魔濁十二者示現魔業濁善男子一切諸佛所有國土皆是出世功德莊嚴具足清淨無有諸濁如此過者皆是諸佛方便力現為利眾生汝等應知爾時聖者文殊師利法王子菩薩白佛言世尊如來應正遍知說此十二最上功德清淨佛國如來當於何等國土成阿耨多羅三藐三菩提佛告文殊師利一者彼佛國土眾生畢竟能成勝清淨劫離諸劫濁具足功德如是淨土如來於中成阿耨多羅三藐三菩提二者彼佛國土眾生畢竟能成最勝妙時諸佛法行不失時節如是淨土如來於中成阿耨多羅三藐三菩提三者彼佛國土眾生畢竟能成最勝法器受佛正法如是淨土如來於中成阿耨多羅三藐三菩提四者彼佛國土眾生畢竟能成淨妙智海清淨一切諸煩惱垢如是淨土如來於中成阿耨多羅三藐三菩提五者彼佛國土眾生畢竟能成柔軟之心其中常有調伏眾生如是淨土如來於中成阿耨多羅三藐三菩提六者彼佛國土眾生畢竟能成最勝妙乘能以一乘究竟取於無上涅槃如是淨土如來於中成阿耨多羅三藐三菩提七者彼佛國土眾生畢竟能成勝器世間無有餘相如是淨土如來於中成阿耨多羅三藐三菩提八者彼佛國土眾生畢竟能成如來正教無諸一切外道邪法如是淨土如來於中成阿耨多羅三藐三菩提九者彼佛國土眾生畢竟能成直心正心無有諂曲如是淨土如來於中成阿耨多羅三藐三菩提十者彼佛國土眾生畢竟能成無垢功德成就一切清淨白法如是淨土如來於中成阿耨多羅三藐三菩提十一者彼佛國土所有眾生畢竟能成諸聖人法其中常有勝福田眾如是淨土如來於中成阿耨多羅三藐三菩提十二者彼佛國土所有眾生畢竟能成勝妙道場過去諸佛於中成道如是淨土如來於中成阿耨多羅三藐三菩提文殊師利是名十二種最勝功德能淨佛土如是淨土如來於中成阿耨多羅三藐三菩提文殊師利我佛國土無有聲聞辟支佛等差別之說何以故諸佛如來離於種種取相過故文殊師利如來若為一種眾生說於大乘一種眾生說緣覺乘一種眾生說聲聞乘如是說者是如來成不清淨心是如來成不平等心是如來成鬪諍過心是如來成無有平等慈悲之心是如來成諸相過心是如來成於諸法中生慳悋心文殊師利我為眾生說於何等何等之法彼一切法隨順菩提隨順大乘取一切智畢竟究竟能到一處謂能到於一切智處文殊師利是故我土無乘差別爾時聖者文殊師利法王子菩薩白佛言世尊若無三乘差別性者何故如來為諸眾生說三乘法而言此是聲聞學乘而言此是緣覺學乘而言此是菩薩學乘佛告文殊師利諸佛如來說三乘者示地差別非乘差別諸佛如來說三乘者說法相差別非乘差別諸佛如來說三乘者說人差別非乘差別諸佛如來說三乘者示少功德知多功德而佛法中無乘差別何以故以法界性無差別故文殊師利諸佛如來說三乘者令諸眾生悉入如來諸佛法門令諸眾生漸入如來大乘法門如學諸伎次第修習文殊師利譬如射師於射智中究竟到射第一彼岸能以種種無量方便教諸弟子如己知見一切究竟文殊師利如來射師亦復如是於諸法中皆悉究竟到於彼岸即以如來一切智智分別而說示諸眾生三乘差別如世射師教諸弟子文殊師利譬如少火所有災炎漸漸增長能遍世界乃至成於劫燒大火文殊師利如來智火亦復如是即彼一智光明之性次第增長成就如來一切知見大智光明能燒一切諸染煩惱文殊師利譬如諸大須彌山王無分別心眾生到者皆同一色所謂金色文殊師利如來世尊無上大智須彌山王亦復如是於諸眾生無有分別若有眾生入佛法者彼諸眾生皆成一色所謂一切種智妙色文殊師利譬如因陀羅淨妙清色摩尼寶珠置在一切器世間中彼摩尼寶所有境界彼境界中一切諸色種種諸相摩尼珠力皆同一色所謂青色文殊師利如來世尊無上青色摩尼寶珠亦復如是智慧光明照眾生者皆同一色所謂一切種智之色文殊師利譬如大海無量百千河㵎水入入已一切皆同一味所謂鹽味以常住故文殊師利大海水者名為如來一切智慧種種河㵎水皆入者名為聲聞緣覺菩薩入已一切同鹽味者名為一乘常住者名無分別一切種智文殊師利依此義故汝應當知無乘差別文殊師利是故佛說地差別者示諸眾生三乘作業漸次令入說法相差別者示現眾生如來種智漸次令入說少功德知多功德者示諸眾生三人差別示現如來奮迅方便無礙辯才文殊師利諸佛如來說三乘者依世諦說文殊師利諸佛如來說一乘者依第一義說第一義者唯是一乘更無第二故文殊師利我佛國土所有外道僧佉毘世師遮梨迦尼乾子等皆是諸佛如來方便皆是如來神力住持世間能見何以故以諸如來善除一切諸惡對故文殊師利諸佛如來名為善逝有怨對者無有是處文殊師利譬如世間轉輪聖王成就少分善根功德斷絕善根非究竟法具足一切貪瞋癡等諸結煩惱不離三有不離一切諸使煩惱不離一切垢染煩惱彼轉輪王畢竟無有一切怨對畢竟無有一切敵對何以故文殊師利以轉輪王無怨刺故文殊師利何況如來成就一切功德智慧得不斷絕大慈悲心行於無漏虛空法界滿足七覺諸善功德畢竟成就不忘失法能轉無上大妙法輪畢竟成就無上菩提而有棘刺諸魔怨刺外道敵對無有是處文殊師利我佛國土所有僧佉毘世師遮梨迦尼乾子等皆是如來住持力故方便示現文殊師利此諸外道善男子等雖行種種諸異學相皆同佛法一橋梁度更無餘濟故文殊師利一切禽獸無有能於師子王前立出聲者文殊師利如來師子大丈夫王具足十力四無所畏一切外道尼乾子等無一敢於如來境中與佛世尊諍法是非作師子吼者無有是處除諸如來方便力者文殊師利譬如日輪出能放大光明羅網一切諸虫螢火光明皆悉休息一切摩尼諸火光明亦不能現文殊師利如來出世放大智慧日輪光明一切外道尼乾子虫螢火智慧諸光明等皆悉閉塞不能顯現文殊師利譬如鐵王名阿塞件陀彼所在處一切凡鐵皆不敢住何以故以獨相故不共凡鐵同在一處文殊師利如來鐵王亦復如是隨何國土出世之處一切凡鐵諸外道等皆不得生何以故以佛如來獨相出世故文殊師利譬如何等何等處所有如意寶摩尼王出彼處不生偽琉璃珠文殊師利如來如意大智寶王隨何國土出現於世彼處一切諸外道等皆不得生文殊師利譬如何等寶性中出閻浮檀金彼處不出諸銅鐵等文殊師利如來寶性亦復如是隨何國土出現於世彼處不生諸外道等文殊師利依此義故汝應當知隨何國土如來出世彼處不生諸外道等何以故文殊師利我佛國土有諸外道尼乾子等皆是如來住持力故為欲示現不可思議方便境界何以故此諸一切諸外道等皆是住於不可思議解脫門故皆是大智究竟般若波羅蜜門故一切皆得大方便力奮迅自在故一切皆得不捨佛法僧等念故一切皆到第一彼岸以大神力教化眾生故一切皆得如來加力教化眾生故說此一乘門時八千天子依聲聞行聞一乘已發阿耨多羅三藐三菩提心五百比丘得住一乘平等大智燈明三昧千二百萬菩薩得無生忍此三千大千世界六種震動諸天在於虛空界中悉皆雨天優鉢羅華鉢頭摩華拘牟頭華分陀利華雨天栴檀諸末香等一切盈滿如來足下無量百千諸天子等住虛空中作諸百千種種伎樂俱出妙聲供養如來雨天衣雨擊諸天鼓而作是言我於世間未曾聞此希有上妙最勝法門復白佛言世尊願此法門究竟住於閻浮提中作大饒益一切眾生八千比丘尼各各脫身所著上衣奉獻如來爾時世尊而說偈言文殊汝當知諸佛勝方便我出有法時方便示時濁一切時有法畢竟常清淨隨眾生受法故現眾生濁諸佛勝智人出於妙劫中國土常清淨是故說無濁我於無量劫具足修苦行清淨諸業障得勝智功德能於無量劫壽命常無盡除佛方便力是故無命濁眾生起常想故我示無常以無數劫命示行短壽相如來勝功德無量劫所修薄福怯眾生聞生驚怖心為此眾生故分別差別說究竟皆成佛更無有餘乘我為化眾生分別說餘道漸化令入一故無三差別譬如善射師快能知刀箭為教諸弟子一藝種種說如來亦如是為成就眾生而於一法中種種差別說我於諸眾生無有差別心以器不同故所說有分別若無平等心人說我慳嫉自取最上乘與眾生下法上因陀羅寶隨處青光色普照物皆同而寶無分別佛無上智寶光明照世間同一菩提色離諸分別心譬如微少火增長成大明諸羅漢少智增長成佛慧一切諸眾生往詣須彌處依須彌光力一切同一色如是諸眾生住佛須彌法如來法力故同一佛色身譬如蜜蜂󰀯集諸種種物置在一器中和合成一味佛說三亦爾為熟眾生根說諸種種法成佛菩提味譬如轉輪王出無怨敵對我法王出時亦無外道刺譬如日輪出餘光皆閉塞佛日輪出已外道自除滅隨生鐵王處不生餘凡鐵隨佛所生處不生諸外道隨生妙金處不生餘銅鐵隨佛成道處自然無外道譬如摩尼寶不共穢雜住是故出生處無偽琉璃珠如來摩尼珠出處亦如是不雜諸外道同時一國土外道大神通皆自在菩薩汝當知方便示現如是相一切諸菩薩聞諸外道等具足方便力皆發歡喜心各各生尊重奉獻恭敬意散華供養佛種種妙香薰於彼說法時大地六種動虛空出聲言希有未曾聞無量諸天子空中合掌讚同聲言善哉善哉修伽陀爾時南方國大薩遮尼乾子與八十八千萬尼乾子俱遊行諸國教化眾生次第到於欝闍延城復有無量百千諸眾或歌或舞吹脣唱嘯作百千萬種種伎樂前後侍從大薩遮尼乾子詣欝闍延城爾時國主嚴熾大王聞大薩遮尼乾子眾從南大國與無量眾詣欝闍延聞如是已即生尊重大薩遮尼乾子心生尊重心已為欲迎大薩遮尼乾子以大王力王神通力王奮迅力與諸大臣及諸王子受學師長合家眷屬國大長者諸小城邑聚落土主象馬車步四部大眾前後導從恭敬圍遶椎鍾鳴鼓作百千種無量伎樂打百千種諸妙聲鼓吹百千種諸妙聲䗍建百千萬種種雜色繒蓋幢幡散百千萬種種妙華優波羅華鉢頭摩華拘牟頭華分陀利華阿輸迦華薄拘羅華鞞羅迦華阿提目多伽華遍布道路金瓶銀瓶盛百千種諸雜妙花以百千種諸寶香爐燒無價香置前而行詣薩遮尼乾子處時大薩遮尼乾子遙見嚴熾王與大眾來薩遮尼乾子見已下道在一樹下敷座而坐時嚴熾王遙見薩遮在樹下坐即下象輿步詣薩遮尼乾子所坐摩尼寶百千巧妙無價莊嚴如意寶床時大薩遮尼乾子問訊於王作如是言善來大王王今善種無上最勝希有功德福多不少何以故以王能降天尊貴重自在之心屈意卑下來詣沙門問訊起居大王於汝所治國內無諸盜賊亡命群黨亂人民不無有諸官殘暴侵食諸人民不無諸異業奸偽憍詐欺誑世間諸人民不無諸反叛嬈亂國土諸人民不無諸偷劫相竊盜不所在邊國諸官禁司無欺大王不行王命不大王汝所治化國內所有沙門修淨行人安樂住不衣服飲食房舍臥具疾病湯藥資生所須一切之物不乏不少不汝國人民皆得善心尊重供養諸沙門眾淨行人不大王汝今所治國內無諸屠獵羅網河嶽焚燒山澤放鷹走狗鉤刺魚鼈彈射禽獸作諸坑陷毒箭機撥行殺害不大王汝今一國之主制命自在教令善惡無敢違者汝登王位所設教令無不善不國內人民所行善惡汝悉知不能行善者汝勸進不行不善者汝勸捨不大王汝身不起惡念加害一切二足四足多足無足諸眾生不何以故大王當知一切眾生有識之類寶重身命無不畏死至於業對百年壽終莫問老少無一引分言應去者何以故愛命重故何況加害而不生惱命終之後更相怨嫉與怨相報無有窮已是故大王汝當遠離殺生之罪捨離刀杖無起害心大王汝今應當遠離偷盜之罪捨自資生當生知足於他資生無起欲心大王汝今應當遠離邪婬之罪自妻知足他妻無求無起邪心大王汝今應當遠離妄語之罪常作實語出言成法無發虛言大王汝今應當遠離兩舌之罪無破壞語於已破者當念和合無起壞心大王汝今應當遠離惡口之罪常作愛語柔軟妙語無起麁語大王汝今應當遠離綺語之罪常決定語憶念語無不正語大王汝今應當遠離貪欲之罪於他受用無希望心於他所護無生奪心生歡喜心大王汝今應當遠離瞋恚之罪常生慈心清淨心業無起恨心大王汝今應當遠離邪見之罪見自業果隨順聖人而生正見無起異見何以故殺生之罪能令眾生墮於地獄畜生餓鬼若生人中得二種果報一者短命二者多病偷盜之罪亦令眾生墮於地獄畜生餓鬼若生人中得二種果報一者貧窮二者共財不得自在邪婬之罪亦令眾生墮於地獄畜生餓鬼若生人中得二種果報一者婦不受語二者自妻為他侵奪妄語之罪亦令眾生墮於地獄畜生餓鬼若生人中得二種果報一者常為他人所謗二者常為他人所誑兩舌之罪亦令眾生墮於地獄畜生餓鬼若生人中得二種果報一者得破壞眷屬二者得弊惡眷屬惡口之罪亦令眾生墮於地獄畜生餓鬼若生人中得二種果報一者不聞善名二者常起鬪諍綺語之罪亦令眾生墮於地獄畜生餓鬼若生人中得二種果報一者得不敬重語二者言無定實不為他樂貪欲之罪亦令眾生墮於地獄畜生餓鬼若生人中得二種果報一者不知足二者常生貪心瞋恚之罪亦令眾生墮於地獄畜生餓鬼若生人中得二種果報一者無安隱心二者常念損害無有慈心邪見之罪亦令眾生墮於地獄畜生餓鬼若生人中得二種果報一者常生邪見家二者心常諂曲大王當知如是無量無邊苦聚皆由十不善業集因緣故是故大王汝莫放逸輕作惡業當觀諸法有為無常一切世間無可保者人命無常住少時間勿生常想大王當觀劫初已來天尊王位土地人民皆就無常無一在者當知此身甚為危脆如焰如響如影如電如水中月如鏡中像如水聚沫如水上泡如芭蕉實如琢石火如夢所見如山谷中瀑水卒起遍滿溝㵎須臾過盡還就枯竭大王當知身命非實無常亦爾俄爾零落就未來世不可免脫是故大王莫恃現在當畏未來大王當知善惡果報共相追逐如聲發響如影隨形無能免者亦如連鎖不可斷絕莫輕作業自招重苦爾時大薩遮尼乾子重說偈言大王汝今當莫作放逸行若不捨諸惡死必入地獄以作惡行者定入泥犁故攝心不放逸生天帝釋處一切諸眾生無不愛壽命王若求長生不應行殺害大王知世人辛苦集財寶常憂不活命不應起侵奪以不侵奪故生處常富足若故侵損他常生貧窮家節己莫婬他自妻生足心是故妻愛己不為他人侵莫說虛妄言常念依實語實語生帝釋妄語生餓鬼常念離兩舌和合破壞人眷屬常雍穆退此生梵天出言莫麁獷說令他樂聞善語生天上常聞美妙音念離諸綺語善思美妙言報生天帝釋諸天欽受教若欲自利益莫令侵惱他生貪來世報錢財資五家若不修慈悲能行瞋害心雖行諸善行死入於泥犁大王汝今當應捨瞋恚癡常慈念眾生莫行諸怒害王當捨邪見堅固正見心常持清淨法天中受樂身比丘修梵行汝當常供養是故捨惡道受樂於天上爾時大薩遮尼乾子問訊王已為嚴熾王說不放逸十善業道相應法已默然而住爾時國主嚴熾王聞大薩遮尼乾子所說正法歡喜信受即時問訊大薩遮尼乾子言大師仁慈而能遠涉遊化眾生道路多難不審大師四大調和氣力安不眾生易化不諸弟子眾如說行不幸蒙大師不恥我國今得奉見聞說正法我心歡喜如見慈母如饑得食如渴得水如裸得衣如貧得寶如熱得涼如寒得火如盲得視如聾得聽如囚得赦如賤得貴如迷得返如學逢師我心歡喜亦復如是復作是言大師當知我從向來心自思念正法難聞良師難遇人身難得諸根難具正見難生信心難發合會難俱自在難逢太平難值如是諸難我皆免離今遇大師如入大海欲採珍寶得大寶渚我有所疑悉欲請問惟願大師賜決所疑時大薩遮尼乾子告嚴熾王言隨王所疑今悉可問我當為王分別解說除決所疑令王開解爾時嚴熾王見大薩遮尼乾子聽許問已心生歡喜而發問言大師何等生法何等住持於何法上而有此名薩遮尼乾子言大王當知所言生者謂諸眾生言住持者謂器世間言眾生者謂五取陰聚名為眾生以何等法名五取陰謂色取陰聚受取陰聚想取陰聚行取陰聚識取陰聚大王當知依此五法說名眾生說器世間說眾生者謂攝四生卵生胎生濕生化生說器世間者謂攝虛空地水火風王言大師誰能護此一切眾生誰能護持此器世間答言大王皆是眾生自業果報及王國主力能護持王復問言大師云何自業果報能護眾生答言大王有諸眾生自業增上果報力故而生勝處而彼眾生於一切物無悋護心不生彼我自他之心一切所須資生之物不加功力隨念具足盡其命住安隱快樂離麁病苦寒熱饑渴種種痛惱亦無惡心迭相加害亦無欺誑虛妄之心聚落城邑七寶莊嚴常行勝樂妙觸境界滿足千歲壽盡捨身而生天上善道受樂如此所謂北欝單越業護眾生大王當知復有眾生依於自業果報力故生勝妙處身有光明飛騰虛空處禪悅樂以為美食不入胎生壽命無量住世長遠如此所謂劫初眾生大王當知復有眾生依自業報過去功德勝因力故生世間中而知敬心尊重父母及家尊長并諸沙門淨行人等以為福田常行善行作所應作畏於惡行常受善持五戒八戒而作布施集諸福德此謂劫初第二時中善根眾生大王當知爾時眾生善根滿足不起諸惡是故世間未立王法如是名為自業果報能護眾生王言大師如是業護我已知竟云何名為國主王力能護眾生答言大王諸王眾生是眾生主而彼主力能護眾生王言大師彼諸王等何故名王答言大王王者民之父母以能依法攝護眾生令安樂故名之為王大王當知王之養民當如赤子推乾去濕不待其言何以故大王當知王者得立以民為國民心不安國將危矣是故王者常當憂民如念赤子不離於心當知國內人民苦樂以時安行知水知旱知風知雨知熟不熟知豐知儉知有知無知憂知喜知老知少知病不病知諸獄訟知有罪知無罪知輕知重於諸王子大臣諸官知有功者知無功者如是知者名不離心大王當知王於國內如是知已以力將護所應與者及時給與所應取者念當籌量役使知時不奪民利禁肅貪暴民得安樂是名攝護名之為王大王當知王有四種一者轉輪王二者少分王三者次少分王四者邊地王轉輪王者有一種轉輪王謂灌頂剎利統四邊畔獨尊最勝護法法王彼轉輪王七寶具足何等七寶一者夫人寶二者摩尼寶三者輪寶四者象寶五者馬寶六者大臣寶七者主藏寶彼轉輪王如是七寶具足成就遍行大地無有敵對無有怨刺無有諸惱無諸刀仗依於正法平等無偏安慰降伏王言大師云何名為轉輪聖王統四邊畔答言大王以王四天下得自在故王言大師云何名為獨尊最勝答言大王所出教令無違逆故王言大師云何護法答言大王修十善法不令邪法殺生等壞名為護法王言大師云何法王答言大王轉輪聖王以十善道化四天下悉令受持離十惡業行十善道具足成就名為法王王言大師彼轉輪王依何因得第一夫人寶云何成就答言大王轉輪聖王依離瞋心不善業故得夫人寶與己相對受最勝樂名為成就云何名為受最勝樂大王當知彼轉輪王夫人身中常出無價栴檀妙香口中常出優鉢羅華無價之香身體柔軟如迦陵伽鳥迦陵伽鳥在大海渚彼諸眾生若有觸彼迦陵伽鳥者即得遠離身諸疲勞亦離饑渴并諸憂惱受最第一無極快樂轉輪聖王見彼夫人所受快樂亦復如是大王當知彼夫人身寒時能暖熱時能涼世間無人手能觸彼夫人身者何以故以離貪心不善業道依善根因故一切眾生觀察敬重如母如女如姊妹故而彼夫人於轉輪王生三種心何等為三一者心常尊奉於王不生異心二者心常恭敬於王三者心常念轉輪王何以故以王能離貪心垢故復次大王轉輪聖王夫人寶者離於女人五種惡法何等為五一者離於女人無志輕躁之心二者離貪餘男子心三者離於慳嫉妬心四者離於非處起貪顛倒之心五者轉輪聖王命盡彼亦俱盡復次大王彼夫人寶有五種功德何等為五一者知念不違王心二者能生千子具足三者自然姓尊豪貴四者能令住處具足一切資生五者若王與諸女人受欲樂時不起嫉妬瞋恨惡心復次大王彼轉輪王夫人成就三種功德何等為三一者離惡口二者離邪見三者若王餘行不在五欲境界不能動心大王當知轉輪聖王夫人捨身生於天上何以故以離貪嫉故如是名為轉輪聖王夫人功德令王受於最勝上樂王言大師轉輪聖王依何因得彼摩尼寶答言大王轉輪聖王依離瞋心不善業故得彼第二摩尼珠寶得受最勝光明資生無上樂故云何最勝大王當知轉輪聖王摩尼珠寶有八種功德何等為八第一功德者彼摩尼寶於夜黑闇放大光明如秋滿月光明能照一百由旬至於夏日眾生患熱以摩尼寶放光觸身得清涼故第二功德者轉輪聖王若行曠野無水之處眾生饑渴時摩尼寶即放八味具功德水充足饑渴第三功德者轉輪聖王有所須者一切皆從摩尼寶出第四功德者彼摩尼寶有八楞相一一楞中出種種光謂青黃赤白頗梨紅紫第五功德者彼摩尼寶在所能令一百由旬所有眾生皆離病苦常得定心所作善業無空過者第六功德者彼摩尼寶所住境界無諸惡龍能放毒氣雹風惡雨傷害眾生第七功德者一切山川溪谷溝㵎泉水乾竭悉令還復樹林草木華果枯悴能令滋茂鉢頭摩等池水華林一切具足第八功德者彼摩尼寶所在之處人民無有疾疫諸毒非時死者至於畜生虎狼師子蛇鼠貓狸鷹鷂之類相食噉者不起害心復次大王轉輪聖王千子滿足身體洪壯勇猛雄傑降伏世間隨順王命能護大法隨順法行心能慈愍一切眾生是名轉輪聖王摩尼寶用令王得受最上勝樂王言大師轉輪聖王依何因得第三輪寶答言大王轉輪聖王依離瞋心不善業故得彼輪寶所住之處自然降伏得大勝樂王言大師云何名為得大勝樂大王當知轉輪聖王所有輪寶具足能有五種功德何等為五一功德者彼輪寶體純閻浮檀金具足千輻廣五由旬顯現世間如第二日輪二功德者彼輪寶去飛騰虛空無能障礙一日能行八千由旬三功德者隨順轉輪王心中念欲詣四天王行四天下南閻浮提西拘耶尼北欝單越東弗波提時彼輪寶隨王念處即飛虛空在前而去依彼輪力四兵象馬及車步等一切悉皆飛騰而去四功德者所有不伏轉輪王者王若心念而彼輪寶隨所念處即飛而去悉令降伏五功德者彼輪寶勢無有敵對一切小王見者降伏以轉輪王依法修行離瞋心故是名轉輪聖王輪寶之用令王受於最勝大樂王言大師轉輪聖王依何因得第四象寶答言大王轉輪聖王依離瞋心不善業故得於象寶受於第一最勝乘樂王言大師云何名為最勝乘樂大王當知彼大象寶猶如良馬調伏柔軟隨自在用降伏他國七支善住所謂四足首及陰尾是七種支善住大力力能堪敵凡象千數白如凝雪譬如帝釋伊羅鉢羅象一切凡象無能現前來嗅香者大王彼象能於三處有自在用所謂虛空水中陸地大王彼象能速疾行一日三匝行閻浮提大王當知彼轉輪王乘象王者彼時象王與王心同隨王念處即從而去行步平正猶如鵝王不疾不遲不曲不戾凡人中行不令驚怖乃至女人有摩觸者心不瞋嬈至鬪戰時極能現大兇害之相不可侵近行住坐臥眠食拘繫一絲能掣牽挽去住隨順無違是名轉輪聖王象寶之用令王受於最勝乘樂王言大師轉輪聖王依何因得第五馬寶答言大王轉輪聖王依離瞋心不善業故得彼馬寶受最迅疾第一乘樂王言大師云何迅疾大王當知彼馬寶者色白如彼拘牟頭華天旋輪文遍滿身相不大不小不高不下身體正足心性柔軟善能調伏如帝釋王婆羅何馬隨意去住一日三遍行閻浮提無疲勞想大王當知如是名為轉輪聖王馬寶之用令王受於第一迅疾上勝乘樂王言大師轉輪聖王依何因得第六大臣寶答言大王轉輪聖王依離瞋心得大臣寶令王閑遊得受第一無事勝樂王言大師云何無事第一勝樂大王當知彼大臣者代王理政一如王心憂國忘身不營私務念護百姓如養雙目隨王所念如念即辦不礙不著修行正道離於非法隨時隨處不行惱害正依王命行十善法不違善行不違如法不違如法義皆能具足大王當知如是名為轉輪聖王大臣寶用令王得受第一勝樂王言大師轉輪聖王依何因得第七主藏寶答言大王轉輪聖王依離瞋心不善業故得主藏寶滿王願心安隱受樂王言大師云何滿足安隱受樂大王當知彼主藏寶有大功德一切諸山深㵎幽谷曠野川澤丘陵堆埠坑坎高下不平之處能以金剛寶因陀羅寶摩羅迦多寶馬瑙寶等一切珍寶以用填滿而寶不盡何況金銀琉璃頗梨不在數者彼主藏寶心常歡喜無諂曲相無異心相不生他惱一切見者心皆歡喜大王當知如是名為轉輪聖王主藏寶用令王滿足一切願樂大王當知轉輪聖王具足如是七寶用故王四天下及諸龍王二種天王謂四天下三十三天共天帝釋分座而坐以依離一瞋恨惡心不善業道得如是等七寶具足受用勝樂何況具足行十善道大王當知轉輪聖王復有七種名為軟寶所有功德少前七寶何等為七一者劍寶二者皮寶三者床寶四者園寶五者屋舍寶六者衣寶七者足所用寶王言大師云何轉輪聖王第一劍寶有何等用大王當知彼劍寶者轉輪聖王所王國內若有心念違王命者時彼劍寶即從虛空飛往詣彼彼諸小王見即降伏拜問劍寶而彼劍寶不起殺心害一眾生是名轉輪聖王劍寶功德一切國土不加刀仗自然隨順大師云何轉輪聖王第二皮寶大王當知彼轉輪王所有皮寶者海龍王皮出大海中大海商主所持奉獻轉輪聖王彼皮寶身廣五由旬長十由旬體淨鮮潔光曜白日火燒不焦水漬不爛猛風摧岳吹不能動體含溫涼能却寒熱隨王去處皮寶亦去而彼皮寶隨轉輪王所有士眾滿十由旬遍覆其上能作屋舍充足一切人眾所居而彼人眾各得別屋不相防礙是名皮寶功德之用大師云何轉輪聖王第三床寶大王當知彼轉輪王所有床寶立能平正安隱不動不高不下不廣不狹不長不短不坤不垤不堅不軟不澁不滑柔軟得所若王入禪坐彼床寶即入解脫禪定三昧若王欲起貪瞋癡心坐彼床寶即時俱滅女人見王坐寶床者即皆得離貪瞋癡心是名床寶功德之用大師云何轉輪聖王第四園寶大王當知彼轉輪王若欲入於禪定之時入彼園中即得定心若王欲受五欲樂時入彼園中依王所行善業功德諸天界中所有可樂華果諸鳥泉水流水池水河水妓樂歌舞戲樂之具於彼天中自然隱沒現於王前時轉輪王亦如諸天受諸欲樂是名園寶功德之用大師云何轉輪聖王第五舍寶大王當知彼轉輪王若入彼屋欲見日月彼諸星宿即彼屋內一切悉見彼天宮殿所有種種殊異珍翫悉見無礙彼諸天中所作妓樂屋中悉聞即離憂惱一切疲勞於睡眠中極受快樂於其睡中夢見種種希妙瑞相寒時暖風柔軟香美熱時涼風清冷適悅受快觸樂夜二分眠第三分起遠離睡眠起受法樂第四分中說法教化是名舍寶功德之用大師云何轉輪聖王第六衣寶大王當知彼轉輪王所有衣寶無如世間絹布絲縷縱橫文章第一柔軟一切塵垢不能點污著彼寶衣即離寒熱饑渴病瘦憂惱疲極大王當知而彼衣寶火不能燒刀不能割水不能爛是名衣寶功德之用大師云何轉輪聖王足所用寶大王當知轉輪聖王足所用寶者所謂鞾等若王著者涉水不沒如行陸地入火不燒如清涼池王欲遊行步受戲樂雖復遠行百千由旬不覺疲極是名足寶功德之用大王是名轉輪聖王七種軟寶是十善中少分習氣功德果報非正具足十善業道王言大師云何名為遍行大地無有敵對云何名為無有諸刺云何名為無有諸惱云何名為無有刀仗云何名為依於正法云何平等云何名為安慰降伏答言大王遍行大地無敵對者以遍大地得自在故無諸刺者以無惡對怨敵刺故無諸惱者不以強力威逼人故無刀仗者離於刀仗不行損害故依正法者以離非法貪瞋癡使行於正法化愚闇故平等者等慈眾生如念一子不偏護故安慰降伏者餘王眾生各各住處不移不奪安隱住故何以故大王當知轉輪聖王王四天下彼時彼處所有城邑有諸小王彼諸小王迎轉輪王而作是言大王當知此諸大地如是安隱如是滿足如是大豐如是大樂如是無病衣服飲食自然而得無諸苦惱多諸眾生人民象馬一切滿足皆是大天聖王所有隨王受用我等隨順大王教命無敢違逆時轉輪王告諸王言汝諸王等各安汝國我來為汝不為國土汝等當依正法行化莫依邪法依平等心莫依偏心汝等國內若邪法起速除滅者是順我命名受汝國若不除滅我當與汝極大重罪大王當知如是名為轉輪聖王護諸眾生諸小王者謂少分王次少分王邊地王彼二種王隨順轉輪聖王教令大王當知如是名為大地國主王化眾生王言大師諸餘小王依何等法治國養民得為如法答言大王諸小王等依王論法以道治國護諸眾生除轉輪王何以故轉輪聖王出在世時彼時眾生離諸不善惡貪法心離顛倒貪心離邪見心彼彼諸國無有非法屠獵師等何以故依法王法明識罪福心不迷悶不疑於法動則合理不生過非故大王當知如是名為轉輪聖王依自業力功德護持於彼世時諸小王論一切不行王言大師於何時中諸小王等行王論法答言大王於末世時轉輪聖王隱沒不現正法不行邪法競興眾生心惡起三種過一者樂於非法貪心二者起於顛倒貪心三者邪法羅網纏心彼諸小王自無智慧退失明解是故聖人說諸小王治國論法為行正法護世眾生王言大師云何名為樂於非法貪心答言大王於十不善惡業道中生於樂心是名樂於非法貪心云何名為顛倒貪心自己手力得諸資生依時節得依正法得依如法得不生足心更求他財如是名為顛倒貪心王言大師云何名為邪法羅網之所纏心答言大王於諸外道非義論中起義論想於無益論生利益想於非法中生是法想於末世時非是智者所作論中以為正論生於信心熏修邪見以為福德是名邪法羅網纏心王言大師以何等法名為王論令諸小王依彼論法治國理民是名如法能護眾生答言大王離諸顛倒貪欲之心離諸顛倒瞋恚之心離諸顛倒愚癡之心依對治依實體依差別依利益依對治依實體者對所治法所謂名為不貪善根不瞋善根不癡善根云何能起所治法能治法所治法者謂放逸心及無慈心能治法者謂行法行王不放逸心大慈悲心知身無常資生無常善自觀身見諸過失能如實知如是遠離受用資生行法行王雖得自在不行非法如是名為不放逸心大王當知依王論法不應得物得不應取所應得者非時不敢取若依時節應得之物於貧窮人不逼惱取至於儉難賊難返逆難相害難如此難時當起慈心不避危害護諸眾生於貧窮者施與衣食於惡行者教以善法是名慈心大王當知依此二法是則名為行法行王正護眾生不放逸心大慈悲心王言大師行法行王有慈悲心云何而能治彼惡行諸眾生等答言大王彼法行王若欲治彼惡行眾生先起慈心智慧觀察思惟五法然後當治何等為五一者依實非不實二者依時非不時三者依義非無義四者依柔軟語非麁獷語五者依慈心非瞋心王言大師云何依實非不實答言大王如法詰問取其自言依實過治不依不實是名依實非不實王言大師云何依時非不時答言大王王有力時彼違王命應治其罪若王無力應止不治是名依時非不時王言大師云何依義非無義答言大王當問前人何心起罪若從惡心應如法治若非惡心不應治罪是名依義非無義王言大師云何柔軟非麁獷語答言大王知此眾生所犯王法但應呵責不合餘治應如其過正說不隱善說苦言如是呵責非不呵責是名軟語非麁獷語王言大師云何慈心非瞋心答言大王智者知此非但呵責斷此罪過除却斷命不得割截手腳眼耳鼻舌依於大慈大悲之心聽繫閉牢獄枷鎖打縛種種呵責奪取資生驅擯他方為令改悔非常惡心捨此眾生是名慈心非瞋心王言大師行法行王云何如是苦他眾生繫閉打縛驅擯他方而復說言有慈悲心二法相違云何名為行法行王爾時大薩遮尼乾子告言大王如此之義我今為汝說於譬喻大王當知譬如父母於惡行子為念子故欲令改悔方便苦治除不斷命不壞諸根餘打罵等隨心苦治不名捨心不名惡心不名惱心以念子重為令改悔更不作故而彼父母不名非法名為念子不失慈心大王當知行法行王治諸一切惡行眾生亦復如是慈心重故為令改悔除却斷命不壞諸根生大慈心起大悲心繫閉打縛惡口呵罵奪其資生驅擯他方為令改悔捨惡從善亦令其餘念惡眾生不作非法非常惡心捨此眾生亦不故心為惱眾生而行苦切如是名為行法行王以慈悲心行惡口等治罪眾生不名非法不失慈心是故二行名雖有返而不相違王言大師何等是惡行眾生答言大王惡行眾生略說有五如是應知何等為五一者於王無利益眾生二者迭共作無利益眾生三者起逆眾生四者邪行眾生五者邪命眾生大王當知於王無利益眾生有十一種何等為十一一者返逆眾生二者教他返眾生三者與王毒藥眾生四者奪王資生眾生五者破王所應作事眾生六者侵奪王妻宮女眾生七者違王命眾生八者出王密語眾生九者覘伺國土眾生十者罵王眾生十一者毀呰王眾生如是等大王當知是名於王無利益眾生大王當知迭共作無利益眾生者有十種何等為十一者迭共相殺眾生二者迭相劫奪眾生三者迭相侵妻眾生四者虛妄證他眾生五者虛妄誑他眾生六者壞他親友眾生七者惡口罵他眾生八者惡業斗秤欺誑損他眾生九者迭相毀呰眾生十者迭相焚燒眾生大王當知如是等名迭共作無利益眾生大王當知返逆眾生者謂諸邊地城邑小王聚落主等不臣根本大王教命如是名為返逆眾生大王當知邪行眾生者謂無戒眾生何等無戒所謂具足諸惡律儀屠兒獵師畜養猪羊鷄犬鵝鴨猫狸鷹鷂釣射魚鼈造諸羅網火坑毒箭劫奪虫獸斷害他命自恣作惡如是名為邪行眾生大王當知邪命眾生者所謂出家剃除鬚髮斷諸資生修無著行著諸種種異相衣服不護禁戒起種種見行諸異行種種方便求諸利養非法活命各各不能自法中住如是名為邪命眾生王言大師行法行王云何治彼五種眾生答言大王行法行王治彼罪人不斷其命不行割截眼耳鼻舌手足身根有三種治法何等三法一者呵責以為治罪二者奪其所有資生以為治罪三者牢獄繫閉枷鎖打縛呵罵驅擯以為治罪隨彼五種作惡眾生上中下罪三種法治是名行法行王治彼五種作惡眾生王言大師行法行王云何治彼於王作無利益眾生答言大王如是罪人除不斷命不壞諸根得繫閉牢獄枷鎖打縛奪其資生驅擯他處以為治罪大王當知如是名為行法行王治彼於王作無利益眾生之罪王言大師行法行王云何治彼迭共作無利益眾生答言大王除不斷命不壞諸根得繫閉牢獄枷鎖打縛不得全奪所有資生六分之中奪其一分驅擯他處大王當知如是名為行法行王治彼迭共作無利益眾生之罪王言大師行法行王云何治彼起逆眾生答言大王行法行王先以善言如法開示若聞王命即捨逆心請罪王所者王放大恩恕其重罪依其國土王領之處不減不奪亦不驅出何以故為令知王有三種事故何等三事一者有信二者有恩三者大力未降伏者為令降伏已降伏者令不更作欲返逆者令不敢起大王當知彼有罪人得免其罪還伏王位人民安隱彼如法王得福無量善名流布若彼罪人聞大王命不肯伏罪當加重治不得斷命不壞諸根盡奪資生國土人民驅擯他處何以故為餘眾生不起逆故大王當知如是名為行法行王治彼起逆眾生之罪王言大師行法行王云何治彼邪行眾生答言大王如是惡人不得斷命不壞諸根不得驅擯不得奪其資生之物惟呵責治罪而作是言若汝更作如是如是事者與汝重罪是名行法行王治彼邪行眾生之罪王言大師行法行王云何治彼邪命眾生答言大王應當隨順如法僧眾大王當知若彼比丘破戒邪見不依正法如實修行邪命自活者僧當和合喚令現前取其自言彼若自引所作是罪隨犯輕重當如法治若彼比丘拒違僧命不從師友善知識語惱亂眾僧不得修道者若彼國主是法王者僧當往語令王教勅順從僧命爾時行法行王先應喚彼破戒比丘善言勸喻令順僧命若其不從當集二眾現前對實若得其罪助如法眾治彼比丘不得斷命不得割壞一切諸根不得囚閉不得枷鎖不得撾打不得脫袈裟不得奪其資生之物得呵責得驅擯大王當知若有二眾朋黨諍訟依破戒依邪見依顛倒邪行依種種邪命起種種異諍種種異說種種異語行法行王若自知法若自知義應當如法斷彼諍事若彼國王闇鈍無知不自知法不自知義不知正法不知邪法不知如法眾不知非法眾不知如法語不知非法語爾時彼王應問國內大德沙門知法知義有大智慧常行正法利益眾生善知斷諍能如法語者問其正法知犯非犯如是知已然後如法為滅彼諍大王當知如是名為行法行王治彼邪命眾生之罪王言大師若彼國王闇鈍無智國內多諸沙門婆羅門所行各異互相是非各各自言我是沙門修正道者能利眾生我是福田應受供者如是各各互相是非云何得知是真沙門非真沙門是正道是邪道是如法語非法語大王當知有大沙門釋迦子出家為道得神通證有大名稱如來應正遍知彼諸弟子比丘比丘尼於彼瞿曇法中住者是真沙門能行正道利益眾生是福田者能知正法是如法語者大王當知除彼沙門瞿曇法外餘諸一切婆羅門等是名邪道非實沙門非法語者不應取語何以故大王當知彼無正法云何能得如法之語王言大師若彼國王闇鈍無智不知王論不行正法自在作惡是國王罪誰應當治答言大王彼王自身自罪自治王言大師云何自身而自治罪答言大王彼王當依二法自治何等二法一者依自力二者依外力依自力者彼王應當如是思惟我今所行為是放逸為非放逸為有慈心為無慈心為是應作為不應作為是善業為是惡業若知所作是不應作是惡業者即止不作生慚愧心悔過自責畏惡名稱畏墮惡道當依二法護惜自身何等二法一者放逸二者無慈悲心如是名為依自智力自罪自治若王無智不能如是自思惟者應於國內處處推求有大智慧善知王論常行正法能如實語諸沙門等王應自往彼沙門所若不自往當遣大臣王子貴人人所重者詣彼沙門宣王渴仰尊重之心將至王所若彼來者王應迎送禮拜問訊盡恭敬心盡尊重心問沙門言何等善行何等惡行行何等法能有利益行何等法無有利益我心闇鈍無有智慧願為我說時彼沙門應當為王廣說過去行法行王所行之法諸王論法以柔軟語語彼王言如是如是法應當奉行有大利益謂十善法不殺生等如是如是法不應行無有利益謂十惡法如殺生等如是如是等是行法行王所行之法王今不知應捨十惡等惡行法應行十善等善行法聞已受持如法改悔若能如是名依外力自罪自治王言大師行法行王云何護器世間答言大王行法行王不焚燒不破壞不澆灌是名護器世間行何以故一切皆是作不善業是故行法行王不應焚燒破壞澆灌城邑聚落山林川澤園觀宮殿莊嚴樓閣一切行路及諸橋梁自然窟宅一切穀豆麻麥花果草木叢林不應焚燒不應破壞不應澆灌不應斫伐何以故以彼諸物皆共有命畜生等有無不用者而彼眾生無有罪過不應損其所受用物令生苦惱又彼一切外樹林等諸善淨天一切鬼神皆悉共有於中受用屋舍宮殿莊嚴樓觀諸天共住又彼園池屋舍宮殿莊嚴樓觀一切水陸有命諸虫悉皆共用所謂雀鼠鷄狗鳩鴿鸚鵡象馬牛羊猫狸蛇蝎鵝鴨魚鼈乃至一切微細諸虫所共受用行法行王與諸眾生共依止此器世間活不應破壞如是名為行法行王護器世間安樂眾生王言大師行法行王無量諸天侍從護王天力自在能護於人云何而言人能護天答言大王行法行王能與彼天正命淨食所謂為說如來正教甘露法門禪定解脫十善道等令其得離諸惡道苦以是為護除諸不善殺生鬼等何以故攝在惡命自活眾生分故是故行法行王即身能集無量功德資益現在未來復能集諸善果大王當知行法行王不應焚燒破壞除滅如來塔廟及諸沙門淨行人等房舍窟宅資生之物園觀樓閣樹林華果亦不應取亦不應貸除欲為利佛法僧者王言大師行法行王所有臣佐宰官禁司不憂國計但求利己或從私忿以害公政或受貨財以抂治道增長百姓迭相欺亂以強陵弱以貴輕賤以富欺貧以曲抂直富者獲申貧者受屈諂侫宰政忠賢隱退或時在朝懼危自默或行求財貨用安己百姓貧苦不堪充濟厭苦思亂不聞王命斯由臣吏不行忠節欺上亂下冒受王祿如是之人攝在何等眾生數中答言大王如是惡人攝在劫奪眾生數中上品治罪何以故大王當知以其受王名官重祿捨公念私不存公政禍亂之生莫不由之此是國之最大惡賊王是法王不得斷命是故攝在劫奪數中上品治罪王言大師行法行王國內若有不孝眾生不念父母生養之恩捨背父母與妻子居所有衣食病瘦醫藥念給妻子不與父母父母衰老出入無力曾不生憂親近扶侍於其妻子晝夜不離得一美味不敢自噉持與妻子或偷父母所有財寶私共妻子歡樂食噉父母善言不肯隨順妻子惡語信用無捨或為妻子呵罵父母或共親族母女姊妹尊卑上下行於婬欲無慚愧心如是眾生攝在何等眾生數中答言大王如是惡人攝在劫奪眾生數中上品治罪何以故大王當知父母恩重至心孝養猶不能報何況棄捨違逆教命是名世間最大劫賊王言大師行法行王國內有人放逸無慈於其妻子奴婢眷屬能行不忍非法驅使非時驅使不應作者強逼令作至於打罵無過能行衣食不充眠臥無所喚不及應走則嫌遲出言常罵如似怨家如是之人攝在何等眾生分中答言大王攝在邪行眾生分中中品治罪何以故大王當知居家資生奴婢共報有其半分自分衣食恣意著噉奴婢之分護惜不與設令給與不依時節應多與少常令不足是名世間最大邪行王言大師行法行王國內有人於佛法僧作不利益焚燒破壞塔寺形像及諸經書惡言毀呰言造作者無有福利其供養者虛損現在無益未來或嫌塔寺及諸形像妨礙處所破壞除滅送置餘處或破沙門淨行人等房舍窟宅或取佛物法物僧物園林田宅象馬車牛驢騾駱駝奴婢僮僕衣服飲食金銀琉璃車𤦲馬瑙一切珍寶或捉沙門策役驅使責其發調罷令還俗或時輕心弄諸沙門欲為戲笑不備時供虛誑請喚不與飲食設與飲食不及時節與非法食或時輕賤毀呰罵詈惡言誹謗或以杖木土塊瓦石及自手捲打諸沙門或捉刀槊弓箭鉾戟斫射傷害或推水中或推火中或推山𡼏坑陷之中或放象馬虎狼師子惡狗毒獸傷害其身如是惡人攝在何等眾生分中答言大王如是惡人攝在惡逆眾生分中上品治罪何以故以作根本極重罪故王言大師何者根本罪答言大王有五種罪名為根本何等為五一者破壞塔寺焚燒經像或取佛物法物僧物若教人作見作助喜是名第一根本重罪若謗聲聞辟支佛法及大乘法毀呰留難隱蔽覆藏是名第二根本重罪若有沙門信心出家剃除鬚髮身著染衣或有持戒或不持戒繫閉牢獄枷鎖打縛策役驅使責諸發調或脫袈裟逼令還俗或斷其命是名第三根本重罪於五逆中若作一業是名第四根本重罪謗無一切善惡業報長夜常行十不善業不畏後世自作教人堅住不捨是名第五根本重罪大王當知若犯如是根本重罪而不自悔決定燒滅一切善根趣大地獄受無間苦大王當知以王國內行此不善極重業故梵行羅漢諸仙聖人出國而去諸天悲泣一切善鬼大力諸神不護其國大臣相殺輔相爭競四方逆賊一時俱起天王不下龍王隱伏水旱不調風雨失時諸龍皆去泉流河池悉皆枯涸草木焦然五穀不熟人民饑餓劫賊縱橫迭相食噉白骨滿野疫毒疫病死亡無數時諸人民不知自思所作是過而怨諸天訴諸鬼神是故行法行王為救此苦行治罪法王言大師行法行王若無染心無惡心者何故不得慈心斷命割截諸根答言大王行法行王以無染心無惡心故不能得起如是心念斷眾生命割截諸根何以故彼法行王見彼眾生至於死時依自業過生瞋恨心死已命斷生惡道中惡心隨逐長夜不斷是故行法行王不行斷命不壞諸根何以故此事難故若斷其命割截諸根一作已後不可收故繫閉枷鎖打縛呵罵等非永棄捨是故佛聽行法行王為護眾生若斷其命割截諸根不名滿足護眾生者大王當知斷眾生命割截諸根最是世間大怖畏事故佛不聽行法行王作如是事王言大師行法行王國內人民所應輸王課調物者為是王物為是他物答言大王非王自物亦非他物何以故他自手力能作能得是故非王自己有物非他物者以王能護彼眾生故是故非是一向他物彼眾生等立如是法是故輸王王應得分非是他物王言大師行法行王若有人民應輸王物而不輸王彼民為是偷盜王物為非偷盜答言大王非偷王物彼民貪惜欺王不輸得無量罪何以故以應輸物不輸王故王言大師於王國內合輸物者而不肯輸然王即行鞭杖打責若取彼物為是劫奪為非劫奪答言大王非是劫奪何以故大王當知以王有力能護其難彼由王護得安自業應輸王物故非劫奪王言大師若貧窮人應輸王物以無物故強加鞭打而責其物為是劫奪為非劫奪答言大王有人邊是劫奪有人邊非劫奪有人邊非劫奪者彼人若是窳墮懈怠不勤家業非法邪婬樗蒱棊博如是等戲輸他財物致貧窮者如是人邊行法行王鞭打徵責乃至他邊貸物輸王王非劫奪何以故王作是念為令彼人更不敢作非法之事損失財物故如是王民二俱有益王得益者庫藏滿足民得益者資生成就又得無罪故王言大師何等人邊王是劫奪大王當知王雖合得若知彼人所有家業為賊劫奪詐親人奪非法王奪失火焚燒暴風疾雨飛沙雹石壞其家業或時住處不得安隱人民走散失沒家生或有虫螟雀鼠鸚鵡噉傷五穀或時復值天旱不熟水澇不收如是等緣家業不立資生壞盡於此人邊應當默然不應徵責若取此物名為劫奪何以故以不慈愍此貧窮人不名具足護眾生故大王當知我為此事說一譬喻智者於中以喻得解譬如有人欲以飲食供養沙門淨行人等備具種種一切美味其家忽然失火焚燒風吹水漂賊所劫奪飲食都盡或為不淨惡物所污不任食噉諸沙門等食時既至到施主家見其損失反助憂苦乞食來與何心敢責施主飲食然彼施主不與飲食亦無有罪大王當知行法行王亦復如是王雖合得彼人不與不犯王法不合打責如是行法行王在世治化民常願樂王言大師如是不放逸行法行王成就幾法得名行法行王答言大王成就十法而得名為行法行王何等為十一者自性成就二者眷屬有禮三者智慧成就四者常勤精進五者尊重法六者猛利七者恩厚八者善解世間所行法九者能忍諸苦十者不取顛倒法大王當知自性成就王者有於二種功德成就一者王子大臣長者居士城邑聚落所有人民皆愛重王二者無諸一切疾病大王當知眷屬有禮王者亦有二種功德成就一者於王所作事中即各競辦不須王憂二者謹慎不犯王法大王當知智慧成就王者亦有二種功德成就一者善知方便依法善護眾生二者於欲所作之事自智能知不依他作大王當知常勤精進王者亦有二種功德成就一者一切庫藏滿足二者無諸一切怨賊歡喜安住大王當知尊重法王者亦有二種功德成就一者常行一切善法無有休息二者能化惡行眾生大王當知猛利王者亦有二種功德成就一者於心所欲求事速能滿足二者發心所欲作事不久思惟即成如法大王當知恩厚王者亦有二種功德成就一者所有眷屬樂王二者大臣一切人民皆信重王大王當知善解世間所行法王者亦有二種功德成就一者能知惡行眾生善行眾生二者王應民邊得物不令有失大王當知能忍諸苦王者亦有二種功德成就一者於王所欲行事能滿成就二者不畏諸苦惱事大王當知不取顛倒法王者亦有二種功德成就一者自能進趣勝道二者常不離善知識大王當知成就如是十種功德者名為成就行法行王王言大師成就如是十種功德而得名為行法行王者若其國內有逆賊主具四種兵與法行王鬪諍國土及外國王來相侵奪欲與大鬪集四部兵一切現前行法行王云何與彼而共鬪戰答言大王行法行王當應思惟於三時中出三方便入陣鬪戰何等三時謂初入時中入時後入時大王當知初欲入時作方便者行法行王若見逆王爾時復作三種思惟一者思惟此返逆王所有兵馬為與我等為當勝我若與我等共鬪戰者俱損無益若其勝我彼活我死如是念已應覓逆王所有親友及善知識當令和解滅此鬪諍二者行法行王見彼逆王與己平等及勝己力者心自思惟不應與戰當與其物求滅鬪諍三者若見逆王多有士眾眷屬朋黨象馬車步四兵力勝行法行王士眾雖少能以方便現大勇健難敵之相令彼逆王生驚畏心以滅鬪諍如是名為於初時中思惟三種方便之用大王當知若以親友與物驚怖如此三事不能滅彼鬪諍事者行法行王爾時復起三種思惟入陣鬪戰何等三種一者思惟此返逆王無慈悲心自殺眾生餘人殺者亦不遮護我今不令如此相殺此是初心護諸眾生二者思惟當以方便降伏逆王士馬兵眾不與鬪戰三者思惟當以方便活繫縛取不作殺害生此三種慈悲心已然後莊嚴四種兵眾分布士馬唱說號令簡選兵眾分作三品於上品中有上中下以上品中下勇猛者列在於前次列第二中品健者次列上品最健兵馬分在兩廂令護步眾不生畏心行法行王處在軍中與最上品象馬車步猛健眾俱如是入鬪何以故有五種事能令大軍競進不退何等為五一者慚愧王二者畏王三者取王意四者令眾背後無畏五者令念報國王恩如力如分不生退轉能勇戰鬪大王當知行法行王設是方便入陣鬪戰爾時雖復殺害眾生而彼王得輕微少罪非決定受懺悔能滅何以故彼法行王為欲入戰先生三種慈悲心故雖作此惡得罪輕微非決定受大王當知彼法行王為令眾生為護沙門護沙門法為護妻子族姓知識能捨自身及資生物作如是業因此事故彼法行王得無量福大王當知若為護國養活人民興兵鬪戰彼時國王應當先發如上三心勅令主將一依王教如是鬪者有福無罪王言大師行法行王生幾種心常能如是護諸眾生答言大王行法行王於諸眾生生八種心何等八種一者念諸一切眾生如念子想二者念於惡行眾生如病子想三者常念受苦眾生生大慈心四者念受勝樂眾生生歡喜心五者念於怨家眾生生護過想六者能於親友眾生生覆護想七者能於資生之中生如藥想八者能於自身生無我想大王當知念諸眾生如念子想者起二種心一者能如父母念子遮護諸惡二者常於一切眾生不捨慈心大王當知念惡行眾生如病子想者起二種心一者能忍如世病人罵諸良師良師不生瞋恨之心二者為斷一切過失行如是心大王當知念受苦眾生生大慈心者起二種心一者能於諸急難中救免其苦二者能與勝安隱樂大王當知於受樂眾生生歡喜心者起二種心一者能於他財物中他資生中不生貪心二者於他富貴勝樂不生嫉心大王當知於怨家眾生生護過想者起二種心一者常念斷彼過因遠離怨家二者能於怨家眾生生親友心何況其餘非怨家者大王當知於親友眾生生覆護想者起二種心一者念令親友堅固二者念令一切眾生不生怨憎大王當知於資生中生藥想者起二種心一者有欲不行邪婬二者能於色香味中隨世受用不生貪著大王當知於自身中無我想者起二種心一者往詣沙門大智人邊問法二者聞法如說修行大王當知行法行王常念思惟如是八法故不求資生而世間人自然奉獻珍奇異物國內無者庫藏盈溢而諸世間非法惡王鞭打百姓逼惱索者了無其一大王當知行法行王行此八法者於所作業歲時日月星宿節朔常與吉會一切非人諸惡邪鬼欲覓其便無能得者於其國內風雨以時五穀豐熟人民飽足無飢渴想一切諸虫雀鼠龍雹能與世間作無利者悉皆息滅若有怨賊在其國內一切即依自業罪過受諸苦惱依自業盡依自業滅大王當知行法行王若能如是護諸眾生護器世間者不負一切世間眾生諸善行人智慧人聖人一切眾生無能呵責者何以故無罪過故大王當知如是善行王若命終時當生天上受彼諸天妙境界樂而說偈言重法不放逸常念利眾生眷屬有禮法善能知他行自身常清淨離諸無益業彼王勝世間名行法行王貌重言常和於善勤精進善能知世間一切諸伎藝以常不懈怠方便護世間眾生得安樂無有苦惱者常樂利益他將護一切心出口說愛語安隱決定言知過有功德知勝知不如如是王能共眾生受安樂於他平等心能捨物解義諸臣及眷屬一切愛樂王具足善眾集常有大勢力如是正法王能久住王位慈心離殺生布施斷偷盜正欲防邪婬實言止妄語和合除兩舌軟語遮惡口正說治綺語淨命對飲酒淨心捨三毒受妙天王位大王應當知常善護諸戒爾時嚴熾王聞大薩遮尼乾子所說法已心大歡喜即語薩遮尼乾子言大師仁慈不遺我國今此曠野不可停止願降神德將諸大眾與我俱詣宮內寢息何以故我今心念欲為大師及諸大眾設於時供薩遮尼乾子言善哉善哉善哉大王欲與我食今正是時何以故大王當知我從遠來道路疲極常多飢渴日時已至我受王請時嚴熾王聞大薩遮尼乾子受其請已心大歡喜即以薩遮尼乾子及諸大眾置在於前王與四兵導從前後俱入王宮入已王請薩遮尼乾子坐王七寶莊嚴間錯無價寶床餘諸一切尼乾子眾隨所應坐悉皆令坐薩遮尼乾子受坐已嚴熾王即生至心恭敬心尊重心希有心自手供給薩遮尼乾子及諸大眾百味飲食極令飽足恣意令取豐滿盈溢薩遮尼乾子食已嚴熾王即以價直百千萬億上下衣服奉施薩遮尼乾子餘弟子眾所應得者悉皆施與上下衣服爾時薩遮尼乾子食食訖已攝諸鉢器澡漱清淨即語嚴熾王言大王當知王今至心奉施沙門飲食衣服福不可量今且略說十五功德何等十五一者閉塞慳貪之心二者能開布施心手三者能滅無布施福邪見之心四者能生果報不亡正見之心五者隨順善知識人六者遠離下無智人七者能開諸善道門八者能閉諸惡趣門九者能種善根種子十者能拔不善根栽十一者能漸薄一切諸煩惱結十二者能增長一切諸善根分十三者能飽足一切諸持戒人十四者能應為自身所作已作十五者能為利益他應作已作何以故大王當知能施布施得大富施好色食後得妙色觀者無厭施好香食後得名稱世間普聞施美味食後得資生過諸世間種種勝妙施樂觸食後得手腳細滑柔軟施能至心後得一切世人親愛恭敬供養自手布施得多僮僕圍遶給侍依時節施隨心所須應時即得以愛物施後得勝妙資生境界不損害施後得資生堅固不壞不疲勞施安坐受報眷屬常愛與飲食者後得大力自在無礙與衣裳者得好妙色世間敬愛施燈明者得明淨眼無諸病壞施伎樂者得耳不聾常聞妙聲施諸乘者常得安樂輦輿隨身施湯藥者得無疾病形色肥鮮施屋舍者離諸恐怖得安隱樂布施法者後得不死甘露法藥離殺生者後得長壽命不中夭離劫盜者後得大富資生無盡離邪婬者後得好妻他不能奪離妄語者後得實報不被他謗離兩舌者後得和合眷屬無諍離惡口者後得常聞勝妙音聲離綺語者有所言說他人受用離貪心者得不增上厚重貪心離瞋心者得不增上厚重瞋心離邪見者得不增上厚重癡心離憍慢者生豪貴家得人尊敬離瞋心者得身端正見者愛樂離嫉心者得大威力所願皆成離慳心者生處富足資生無乏離非處婬者得勝諸根具丈夫相大王當知施飲食者即是與命與色與力與樂與辯大王當知施主愛眾生智者讚歎名聞十方入諸大眾心不怯弱若命終已生上天中受妙境界於最後身得無上道爾時薩遮尼乾子而說偈言至心持戒人能生歡喜心時食施沙門來世得七福得勝色命力樂辯才樂說生天善道中終得至涅槃所為事布施畢竟得彼事為求樂布施後畢得安樂施福最勝樂所求者畢成當生天人中及色無色界智慧聖施主若修精進行畢竟盡諸苦得上勝智慧以作無量福天魔魔眷屬行惡不善者不能作障難以故常布施求三種勝事善道及富貴能證無上道爾時嚴熾王即生是心薩遮尼乾子所說法者皆是隨順如來正法作是思惟我今當問薩遮尼乾子於如來所有尊重心不爾時嚴熾王作是念已即移座處更敷下座恭敬而坐問薩遮尼乾子言大師當知我有少疑今欲請問為見聽不爾時薩遮尼乾子答言大王隨汝所問我當為汝分別解說令得開解時嚴熾王聞大薩遮尼乾子聽其問已即作是言大師世間頗有眾生於眾生界中聰明大智利根黠慧有罪過不答言大王有此眾生亦有罪過王言大師如是眾生今者誰是答言大王此能雨婆羅門聰明大智利根黠慧善知星宿善知祭祀種種諸天善知呪術善知事火善知天文日月八星善知天雨石雹災害善知地動吉凶變異善知日月運蝕殃災善知年歲國土豐儉善知世間安隱破壞彼婆羅門而有罪過王言大師彼能雨婆羅門罪過云何答言大王此能雨婆羅門常多婬欲喜侵他妻大王當知黠慧之人不應侵他妻何以故大王當知侵他妻者現在未來多受苦惱一切天人之所呵責而說偈言自妻不生足好婬他婦女是人無慚愧常被世呵責現在未來世受苦及打縛捨身生地獄受苦常無樂王言大師世間頗更有諸眾生聰明大智利根黠慧有罪過不答言大王有此眾生亦有罪過王言大師如是眾生今者誰是答言大王此頗羅墮婆羅門聰明大智利根黠慧知法知禮而有罪過王言大師彼頗羅墮婆羅門罪過云何答言大王此頗羅墮婆羅門常多睡眠大王當知黠慧之人不應睡眠何以故大王當知多睡眠人退失諸行失於世間出世間法妨礙智慧離諸煩惱而說偈言若人多睡眠懈怠妨有得未得者不得已得者退失若欲得勝道除睡疑放逸精進策諸念離惡功德集王言大師世間頗更有諸眾生聰明大智利根黠慧有罪過不答言大王有此眾生亦有罪過王言大師如此眾生今者誰是答言大王此黑王子聰明大智利根黠慧有大威力而有罪過王言大師彼黑王子罪過云何答言大王此黑王子多諸嫉妬大王當知黠慧之人不應嫉妬何以故大王當知若有人得生富貴家資財豐足不肯布施懷嫉妬心如是之人於資生中不取堅固彼人空手命終即去生餓鬼中生彼處已受諸種種飢餓苦惱而說偈言惜財不布施藏積恐人知捨身空手去餓鬼中受苦飢渴寒熱等憂悲常煎煮智者不聚積為破慳貪故王言大師世間頗更有諸眾生聰明大智利根黠慧有罪過不答言大王有此眾生亦有罪過王言大師如此眾生今者誰是答言大王此勝仙王子聰明大智利根黠慧有大威力而不怯弱好行布施有大威德而有罪過王言大師彼勝仙王子罪過云何答言大王此勝仙王子多作殺生大王當知有黠慧者不應殺生何以故大王當知殺生之罪得短命報命終生於地獄畜生餓鬼之中而說偈言殺生無善報短命多諸疾來世生惡道具受種種苦欲離諸苦惱未來求勝樂應當護他身如愛自己命王言大師世間頗更有諸眾生聰明大智利根黠慧有罪過不答言大王有此眾生亦有罪過王言大師如是眾生今者誰是答言大王此無畏王子聰明大智利根黠慧而有罪過王言大師彼無畏王子罪過云何答言大王此無畏王子慈心太過大王當知黠慧之人不應慈心太過何以故大王當知若王王子慈心太過者彼王王子國內多有群賊亂民不可遮護多有讐難而說偈言若王及王子慈悲心太過長賊多欺誑民怖王命危王應思此過籌量行慈悲念世間受苦捨離太過心王言大師世間頗更有諸眾生聰明大智利根黠慧有罪過不答言大王有此眾生亦有罪過王言大師如是眾生今者誰是答言大王此天力王子聰明大智利根黠慧而有罪過王言大師彼天力王子罪過云何答言大王此天力王子飲酒太過大王當知黠慧之人不應飲酒太過何以故大王當知飲酒太過忘失諸事障修大道失於世間出世間利而說偈言飲酒多放逸現世常愚癡忘失一切事常被智者呵來世常闇鈍多失諸功德是故黠慧人離諸飲酒失王言大師世間頗更有諸眾生聰明大智利根黠慧有罪過不答言大王有此眾生亦有罪過王言大師如是眾生今者誰是答言大王此婆藪天王子聰明大智利根黠慧有大威力心不怯弱常好布施有大威德而有罪過王言大師彼婆藪天王子罪過云何答言大王此婆藪天王子了達諸事而行事太遲大王當知有黠慧人不應行事太遲何以故大王當知行事太遲者不及時節多失諸利令鬪諍事堅固難滅是故大王黠慧之人有所作事不失時節不應太遲而說偈言行事太遲人多失所作業未得者不得已得者便失應捨遲行事慕速及時節過時不得利是故多所失王言大師世間頗更有諸眾生聰明大智利根黠慧有罪過不答言大王有此眾生亦有罪過王言大師如是眾生今者誰是答言大王此大仙王子聰明大智利根黠慧有大威力而有罪過王言大師彼大仙王子罪過云何答言大王此大仙王子貪心太過為顛倒覆心常奪他財大王當知黠慧之人不應過貪何以故大王當知過貪之人不為一切眾生親附捨此身命即生地獄而說偈言貪人多積聚得不生厭足無明顛倒心常念侵損他現在多怨憎捨身墮惡道是故有智者應當念知足王言大師世間頗更有諸眾生聰明大智利根黠慧有罪過不答言大王有此眾生亦有罪過王言大師如是眾生今者誰是答言大王此大天王子聰明大智利根黠慧有大威力而有罪過王言大師彼大天王子罪過云何答言大王此大天王子輕躁戲笑放逸太過大王當知黠慧之人不應輕躁放逸太過何以故大王當知放逸太過者能障奢摩他毘婆舍那法此戲笑之罪是惡道因而說偈言戲笑垢染心心不住三昧為智者所呵行善不解脫欲得速利益應離諸放逸現世無安隱失名稱功德王言大師世間頗更有諸眾生聰明大智利根黠慧有罪過不答言大王有此眾生亦有罪過王言大師如是眾生今者誰是答言大王此憍薩羅國波斯匿王聰明大智利根黠慧而有罪過王言大師彼波斯匿王罪過云何答言大王此波斯匿王噉食太過大王當知黠慧之人不應噉食太過何以故大王當知噉食太過者體難迴動嬾惰懈怠所食難消遠離現在未來二世善法利益而說偈言噉食太過人身重多懈怠現在未來世於身失大利睡眠自受苦亦惱於他人迷悶難寤寤應時籌量食王言大師世間頗更有諸眾生聰明大智利根黠慧有罪過不答言大王有此眾生亦有罪過王言大師如是眾生今者誰是答言大王此眾生者即王身是大王亦甚聰明大智利根黠慧有大威力心不怯弱好喜布施威德具足亦有罪過王言大師我之所有罪過云何答言大王大王之罪太極暴惡大王太嚴大王太忽大王太䩕大王太卒大王當知黠慧之人不應太惡何以故大王當知若王王子性太惡者彼為一切多人不用多人不愛多人不憙乃至父母亦不憙見何況餘人大臣王子長者居士等是故大王黠慧之人不應太惡大王當知有黠慧人所欲作事應當安詳不應太卒而說偈言若王行惡行瞋心不見事動則怖眾生乃至父母畏何況餘非親而當有念愛大王應當知智者捨瞋恚爾時嚴熾王在坐對面聞大薩遮尼乾子毀呰自身心生不忍瞋心恚心懊惱心無歡喜心生毒害心即作是言薩遮尼乾子汝今云何於大眾中說我過惡毀呰於我我從昔來無人敢正看我面者汝今毀我罪應合死作是語已以瞋恚心告諸臣言汝當捉此說不愛語愚癡沙門斷其命根爾時薩遮尼乾子驚怖毛竪語嚴熾王言大王汝今莫速卒作如是惡事不饒益我我有善言願王暫時施我無畏聽我所說王言沙門與汝無畏所欲說者汝當速說薩遮尼乾子言大王當知我亦有罪王言沙門何者汝罪薩遮尼乾子言大王當知我罪過者由太實語不虛語稱事語以我如是大惡人前可畏人前急性人前無慈悲人前卒作事人前如是惡行人前說如實語大王當知黠慧之人不應一切時一切處常說實語何以故有不饒益故大王當知黠慧之人應當善觀可與語人不可與語人應當善知可語時非語時應當善知可語處非語處然後說語何以故大王當知實語人者世人不愛世人不喜智者不讚歎世間癡人瞋而說偈言智者不知時卒隨意說實彼人智者呵何況無智者智者一切處亦不皆實語是實憍尸迦實語入惡道爾時嚴熾王聞薩遮尼乾子說自身過即便開解心生歡喜白薩遮尼乾子言大師師無罪過由我太卒今聞師教如闇得燈如盲得眼常當受持我今懺悔願師於我莫捨實語而說偈言我實愚癡闇不識知識語是故生惡心出如是惡口我今聖人前懺悔如是罪願愍諸眾生令我罪除滅爾時嚴熾王聞薩遮尼乾子所說得歡喜已更問所疑作如是言大師今此眾生界中眾生聚中頗更有人聰明大智利根黠慧知法非法無過失不答言大王有此眾生無諸過失王言大師今者誰是答言大王此沙門瞿曇釋家子生釋王家出家為道大王當知如我有四圍陀經中說彼釋種沙門瞿曇無有過失所謂生在大家不可譏嫌何以故以是轉輪王家生故種姓豪貴不可譏嫌何以故以甘蔗姓種家生故福德莊嚴不可譏嫌何以故以三十二相八十種好莊嚴身故具足實事不可譏嫌何以故以具持戒十力四無所畏十八不共法畢竟成就故是故知彼沙門瞿曇無有過失大王當知彼釋種子沙門瞿曇若不捨家出家為道者當作轉輪聖王王四天下當行法行而為法王具足七寶輪寶象寶馬寶如意寶夫人寶大臣寶主藏寶千子具足勇猛雄傑有丈夫相身諸威德無可嫌毀力能降伏他諸軍眾具足成就轉輪王相於四天下而得自在無與等者於此大地無諸怨刺無諸惱害無有刀杖依法降伏行於平等自在而住而彼王子沙門瞿曇不樂如是世間之樂捨家出家勇猛精進行大苦行日食一麻或食一米心不懈怠六年苦行成等正覺坐於道場菩提樹下降諸魔力一心念於相應智慧所有應知所有應得所有應見所有應覺所有應證彼諸一切所應得法不從師學自智即能如實覺知是故知彼沙門瞿曇一切世間天人魔梵沙門婆羅門等無與等者何況有勝彼沙門瞿曇無等等無勝等是故彼無一切過失何以故以彼沙門瞿曇家姓無等形色無等智慧無等是故無過失重說偈言家色生姓勝諸相百福勝八十種妙好莊嚴佛自身六年修苦行坐於菩提樹降伏諸魔眾逮得一切智是諸天人師常念利世間慈悲心平等救苦無怨親波羅㮏城說四諦相應法無我命眾生是故無過失爾時嚴熾王語大薩遮尼乾子言大師應說何者是如來三十二大丈夫相以是三十二相莊嚴身故得大丈夫師子王名爾時大薩遮尼乾子告嚴熾王言大王今當一心諦聽當為汝說王言大師願樂欲聞薩遮尼乾子言大王當知沙門瞿曇三十二相者一者沙門瞿曇足下平滿蹈地善住二者沙門瞿曇足下具足千輻輪相三者沙門瞿曇手腳柔軟如天劫貝四者沙門瞿曇諸指纖長五者沙門瞿曇指皆網縵六者沙門瞿曇足跟圓滿七者沙門瞿曇足趺上隆八者沙門瞿曇鹿王踹相九者沙門瞿曇身相端嚴十者沙門瞿曇馬王陰藏十一者沙門瞿曇一孔一毛不相雜亂十二者沙門瞿曇髮如青妙淨琉璃色十三者沙門瞿曇身毛上靡十四者沙門瞿曇皮如金色十五者沙門瞿曇皮膚細軟十六者沙門瞿曇七處平滿十七者沙門瞿曇兩肩圓厚十八者沙門瞿曇兩肩高峻圓如金山十九者沙門瞿曇身體廣長二十者沙門瞿曇身圓正直如尼拘樹王二十一者沙門瞿曇頰如師子二十二者沙門瞿曇四十齒滿二十三者沙門瞿曇齒間明密二十四者沙門瞿曇齒方齊平二十五者沙門瞿曇齒白如雪二十六者沙門瞿曇舌得上味二十七者沙門瞿曇舌能覆面二十八者沙門瞿曇聲如梵聲二十九者沙門瞿曇眼如牛王上下俱瞬三十者沙門瞿曇目相鮮明如青蓮華葉三十一者沙門瞿曇額上毫相功德滿足三十二者沙門瞿曇頭相高顯無見頂者大王當知此沙門瞿曇三十二相沙門瞿曇以此三十二相莊嚴身故說名大丈夫師子王而說偈言頂高相微妙最勝莊嚴身髮如青琉璃色淨輪右旋眼瞬如牛王青蓮華葉形是故瞿曇身皆歎不可嫌瞿曇微妙聲過諸梵世音如彼迦陵伽眾鳥悉非倫舌能覆面門淨如蓮花葉妙相過群生是故世無及舌根得上味諸味無差別速成妙相人故佛無過失瞿曇齒功德一切無與等明淨如珂雪齊平無差跌頰相稱上廣方如師子王脣色眾歎美喻如頻婆果兩肩相高顯前後俱團圓神光曜眾目峻美如金山瞿曇身諸相三十二莊嚴上下體圓滿如尼拘樹王瞿曇身廣長善住不可嫌智者常渴仰樂觀無厭心瞿曇功德體七處俱滿足皮色常暉鮮如閻浮檀金身毛細柔軟塵垢無能染生則輪右旋相著俱上靡髮淨色青美厚滿不偏布是故瞿曇相過諸世間姿瞿曇身正直坐立無委曲馬王陰藏相亦如大龍王脛如鹿王踹麁細上下均是故智者觀無有疲厭心手足指網縵內外常鮮明甲如赤銅葉指如銅擆形足趺上豐高體滿如珂圓腳跟相端嚴圓滿無高下諸指皆纖長屈申相柔軟足下平善住蹈地常安隱此是瞿曇福功德諸相山依此功德聚顯成瞿曇身如是功德身過天人世間如彼淨滿月顯於眾星中瞿曇丈夫相功德莊嚴身大悲自在現能利諸世間法身淨無垢無量諸功德如是諸妙相唯瞿曇境界王言大師何者如來八十種好百福功德以是相好莊嚴身故名為如來百福莊嚴功德相身答言大王我今為成此事說喻大王當知若三千大千世界所攝四生眾生謂卵生胎生濕生化生此等眾生假使一時得於人身得人身已彼一一眾生皆修十善成就轉輪聖王福德彼諸眾生所修成就轉輪聖王福德之聚彼一一福德更增百倍始得成就沙門瞿曇一毛孔中下相功德如是一毛孔中功德餘一一毛孔所有功德亦復如是大王當知如是一切毛孔功德更增百倍始得成就沙門瞿曇身中所有一好功德如是一好功德餘一一好功德亦復如是大王當知如是一切諸好功德更增百倍始得成就沙門瞿曇身中所有大丈夫相一相功德如是一相功德餘一一相功德亦復如是大王當知如是三十二相功德更增百倍始得成就沙門瞿曇眉間白毫一相功德如是眉間白毫功德更增百倍始得成就沙門瞿曇丈夫相中一頂相功德大王當知如是頂相功德更增百千萬億倍始得成就沙門瞿曇丈夫相中一法䗍聲功德沙門瞿曇以此法䗍聲功德故所有眾生界眾生所攝彼一一眾生言音不同一時各各作百千種種種異問彼一一眾生所問之事餘不重問能以一念相應智慧以一音答爾所眾生能令一時各得其解大王當知沙門瞿曇以此功德莊嚴身故名為成就大丈夫相是故瞿曇成就百福功德身相是故瞿曇成就梵王法䗍妙聲而說偈言瞿曇功德身百福相住持導濟諸群生故號天人師見聞及受物其福不可量瞿曇出世間饒益諸眾生眾生界差別隨類各異問瞿曇一念智一音答令解瞿曇現世間能以梵音聲轉最上法輪令天人苦盡爾時嚴熾王問薩遮尼乾子而說偈言大師向說名如來諸小相願為諸眾生及我分別說爾時薩遮尼乾子答嚴熾王言大王汝能為諸眾生顯發如來功德小相多有利益汝今諦聽我當一一分別顯說沙門瞿曇八十種好依彼諸好廣宣瞿曇諸功德相如秋滿月現眾星中何等八十一者沙門瞿曇頭相端嚴上下相稱二者沙門瞿曇頭相滿美如摩陀羅樹果三者沙門瞿曇髮長弱美如委黑絲四者沙門瞿曇髮縷條理不相雜亂五者沙門瞿曇髮毛婉轉䗍文右旋六者沙門瞿曇髮色光澤如青瑠璃七者沙門瞿曇眉長皎潔如月初生八者沙門瞿曇眼相長廣如青蓮華葉九者沙門瞿曇耳埵輪成如似垂露十者沙門瞿曇鼻脩高直孔相不現十一者沙門瞿曇口氣香潔嗅者無厭十二者沙門瞿曇舌色光赤如赤銅鍱十三者沙門瞿曇舌相細滑薄利柔軟十四者沙門瞿曇脣色紅赤如頻婆果十五者沙門瞿曇牙白纖利光曜面門十六者沙門瞿曇面色華艷光如明鏡十七者沙門瞿曇面貌上下廣狹相稱十八者沙門瞿曇面貌豐美如似滿月十九者沙門瞿曇面貌端正殊特可美二十者沙門瞿曇身體常淨塵垢不染二十一者沙門瞿曇身體淨軟如練春華二十二者沙門瞿曇洪身正直如帝釋幢二十三者沙門瞿曇身諸文相福德超絕二十四者沙門瞿曇身體柔潤如塗膏澤二十五者沙門瞿曇身相麁細如尼拘樹王𦟛圓得所二十六者沙門瞿曇身諸相好無能嫌者二十七者沙門瞿曇身力無敵如那羅延二十八者沙門瞿曇威儀容止進退有法二十九者沙門瞿曇身諸相好一切眾生樂觀無厭三十者沙門瞿曇身諸形相惡眾生見生歡喜心三十一者沙門瞿曇行步容儀眾生見者觀無厭足三十二者沙門瞿曇迴身顧視如大象王三十三者沙門瞿曇身動威相如師子王三十四者沙門瞿曇身相凝重無輕舉相三十五者沙門瞿曇身相廣大不可度量三十六者沙門瞿曇身相廣長無短小相三十七者沙門瞿曇光輪遍身周匝一丈三十八者沙門瞿曇身諸光相照曜十方三十九者沙門瞿曇身相尊重見者歸伏四十者沙門瞿曇皮膚細密常有光澤四十一者沙門瞿曇皮膚平滿無老皺相四十二者沙門瞿曇身色光明曜眾生目不能正觀四十三者沙門瞿曇身色光明晝夜無異四十四者沙門瞿曇身諸毛孔常出妙香四十五者沙門瞿曇形貌威德過諸世間四十六者沙門瞿曇身諸筋脈深隱不現四十七者沙門瞿曇骨節相連如似鉤鎖四十八者沙門瞿曇身毛細軟一一右旋四十九者沙門瞿曇毛色光曜如閻浮檀金五十者沙門瞿曇手足赤白如蔙花色五十一者沙門瞿曇手足鮮淨常有潤澤五十二者沙門瞿曇十指纖長𦟛圓可美五十三者沙門瞿曇踝相不現平無高下五十四者沙門瞿曇踹骨堅長上下滿好五十五者沙門瞿曇手足圓滿無有高下五十六者沙門瞿曇手指柔軟內外受握五十七者沙門瞿曇手所有文細現深隱五十八者沙門瞿曇手所有文正直分明五十九者沙門瞿曇手所有文文不中斷六十者沙門瞿曇指甲薄潤如赤銅色六十一者沙門瞿曇立不傾斜平正得所六十二者沙門瞿曇住立安隱無能動者六十三者沙門瞿曇身動威勢如師子王六十四者沙門瞿曇迴身顧視如大象王六十五者沙門瞿曇行步平正無有傾曲六十六者沙門瞿曇行步安詳如似象王六十七者沙門瞿曇動足去步如白鵝王六十八者沙門瞿曇行不履地輪相炳著六十九者沙門瞿曇九孔門滿相皆具足七十者沙門瞿曇腹小不現七十一者沙門瞿曇臍孔深圓七十二者沙門瞿曇聲響調和麁細俱美七十三者沙門瞿曇妙聲遠徹隨聞無障七十四者沙門瞿曇所有言音隨眾生意聞皆和悅七十五者沙門瞿曇語隨方音不增不減七十六者沙門瞿曇說法應機無有差謬七十七者沙門瞿曇語能隨俗方音為說七十八者沙門瞿曇一音說法令諸異類一時俱解七十九者沙門瞿曇隨有因緣次第說法八十者沙門瞿曇胸有萬字示功德相大王當知是名沙門瞿曇八十種好莊嚴成就功德相身一切聲聞辟支佛諸天魔梵沙門婆羅門及諸外道莫能有者是故我言無有過失而說偈言地主聽我說如來八十好以是諸相好莊嚴瞿曇身瞿曇甲圓好形如半竹筒美艷赤銅色光澤如油塗指間肉平滿次第均無差手文齊正直深細相分明脈深無異相脣色如頻婆腳善住無差是故常安隱踝骨隱不現高下難分別手中相明顯示現諸功德舌相妙柔軟如天新華綿薄如赤銅葉光色常暉鮮諸節皆深隱妙相甚難見兩手過雙膝天人皆讚歎妙聲甚深遠猶如大龍王如天中雨雷聲微妙最勝瞿曇滿月身實相淨相應妙形善端美上下俱𦟛圓永盡惡身相滿足諸功德膺滿如師子一一好差別手足善光澤皮如金色鮮如是諸功德一一不可嫌身相次第好離諸麁澁觸臍輪相圓正孔深無窪曲一切諸身分功德所集成諸行皆清淨光明離闇濁如是功德身善備不可嫌以是諸世間樂觀無厭足起如大龍王奮迅動重淵步如牛王相威如師子轉身相甚柔軟骨節不相違趨進如鵝王不疾亦不遲腹相小不現脇柔軟肋平毛右旋熠燿光色如流電行步及去來諸相甚端妍離隨瞋恚愛成就諸好因瞿曇無諸惡萬相表吉祥離於黃黑等不好諸黶相眉如月初生色如金精黑淨眼無妬眼廣眼曜如星面門方圓好妙聲吐和音諸相過群生離諸煩惱纏眉相甚妍美鼻高如懸筒雙目相廣長如青蓮花葉眉齊不相離相滿圓如規齒高次第利二牙光面門身毛無參差咽頸離高下是故瞿曇相天人無等者頭圓如傘蓋缺骨頂夷平皮額俱不皺如珂體圓實瞿曇毛細滑不亂亦不散宛轉輪右旋常出諸妙音瞿曇毛鮮潔塵垢不能染如彼淨琉璃不為淤泥點瞿曇毛滿足一一次第住如多楞祇草齊細不相繞瞿曇毛細軟如蜂王腹毛離病衰老相髮甲不變白瞿曇胸相滿亦如師子坐如魚如高幢亦如金剛鉤如似立金瓮如畫還復旋如鉢頭摩花如珂功德天如結加趺坐一一諸節中力如那羅延是故過世間瞿曇胸萬字具足千輻輪手腳相不異千輻輪無差人主此正是瞿曇諸小相二乘及外道天人皆無等大王當知沙門瞿曇成就如是諸相好身一切眾生無如此者是故我言沙門瞿曇無有過失大王當知沙門瞿曇究竟成就大慈心力能大饒益一切眾生無有害心彼大慈心無礙故無障故常行故自然照故遍至一切世間境界入諸眾生煩惱使故大王當知譬如淨水摩尼寶珠自體淨故而能清淨一切濁水大王當知沙門瞿曇大慈心水亦復如是自身清淨復能清淨一切眾生煩惱淤泥諸見濁水大王當知沙門瞿曇畢竟成就如是大慈是故我言無有過失而說偈言瞿曇大慈悲遍觀十方界一切眾生心無時能捨離故名佛世尊成就大慈心是故一切智無有諸過失如彼能淨水如意摩尼珠以體明淨故能清諸濁水瞿曇亦如是自性離諸垢能以慈心水淨眾生濁心大王當知沙門瞿曇於諸眾生畢竟成就三十二種大悲觀心何等三十二一者沙門瞿曇見諸眾生墜墮癡闇大黑處故起大悲心二者沙門瞿曇見諸眾生墜墮無明所纏窟故起大悲心三者沙門瞿曇見諸眾生墜墮世間大險處故起大悲心四者沙門瞿曇見諸眾生離寂靜處墮世間故起大悲心五者沙門瞿曇見諸眾生墮大瀑水隨漂流故起大悲心六者沙門瞿曇見諸眾生墮在顛倒險難大苦處故起大悲心七者沙門瞿曇見諸眾生墮在惡道離聖道故起大悲心八者沙門瞿曇見諸眾生為大煩惱能縛所縛常為種種煩惱羅網所纏裹故起大悲心九者沙門瞿曇見諸眾生於諸境界常不可足不可滿故起大悲心十者沙門瞿曇見諸眾生屬諸愛主不自在故起大悲心十一者沙門瞿曇見諸眾生常為老死大苦劫害不生厭故起大悲心十二者沙門瞿曇見諸眾生不離諸疹為諸一切種種病苦所逼惱故起大悲心十三者沙門瞿曇見諸眾生三火常然晝夜常燒常不滅故起大悲心十四者沙門瞿曇見諸眾生下業所纏增長世間諸苦惱故起大悲心十五者沙門瞿曇見諸眾生常懷驚怖無安隱心故起大悲心十六者沙門瞿曇見諸眾生少利所纏忘大過故起大悲心十七者沙門瞿曇見諸眾生為諸種種放逸所醉無始睡蛇常睡在心在曠野道常為五陰怨家逐故起大悲心十八者沙門瞿曇見諸眾生常為諸蓋劫善財故起大悲心十九者沙門瞿曇見諸眾生無明覆眼常曀不見善知識故起大悲心二十者沙門瞿曇見諸眾生常為種種事亂其心猶如亂絲無理者故起大悲心二十一者沙門瞿曇見諸眾生常在憒閙離寂靜故起大悲心二十二者沙門瞿曇見諸眾生常在難處離無難故起大悲心二十三者沙門瞿曇見諸眾生云何云何邪見纏故起大悲心二十四者沙門瞿曇見諸眾生隨逐貪餌依止種種邪見使故起大悲心二十五者沙門瞿曇見諸眾生長夜執在想倒心倒無常法中生於常想於苦法中生於樂想不淨法中生於淨想無我法中生我想故起大悲心二十六者沙門瞿曇見諸眾生無始世來常負生死諸惡重擔受大苦惱不疲厭故起大悲心二十七者沙門瞿曇見諸眾生依止世間羸薄少力非堅固中謂堅固故起大悲心二十八者沙門瞿曇見諸眾生為染所染常在無量諸垢中故起大悲心二十九者沙門瞿曇見諸眾生為有貪縛不厭捨故起大悲心三十者沙門瞿曇見諸眾生為諸供養恭敬降伏常求資生諸供養故起大悲心三十一者沙門瞿曇見諸眾生常為種種境界纏心生憂惱故起大悲心三十二者沙門瞿曇見諸眾生墜墮憍慢我慢地故起大悲心大王當知是名沙門瞿曇於諸眾生畢竟成就三十二種大悲觀心是故我言無有過失而說偈言瞿曇見眾生閉在世間獄輪迴遍諸趣常受一切苦癡闇覆其心不知生厭離是故無上尊常起大悲心瞿曇見眾生樂著諸世間四流河所漂隨順不得返常沒生死海不知求出離是故十力者常起大悲心瞿曇見眾生墜墮大險中入於非正道無有能救者是故瞿曇觀起於大悲心置於佛菩提最勝無畏處瞿曇見眾生縛在牢獄中與愛作僮僕策使諸境界宛轉老死海不覺亦不知是故十力者常起大悲心瞿曇見眾生熾然三種火常在諸惡趣種種苦所害怖畏諸惡道無有依止處是故十力者常起大悲心瞿曇見眾生樂著於諸有放逸心自在貪著諸境界常被種種害而不生怖畏是故十力者常起大悲心瞿曇見眾生無明黑所覆種種曀所障不離一切蓋諸見亂如絲無有能解者是故十力者常起大悲心瞿曇見眾生墮在八邪見為愛久住處以是常縛心如是諸難中樂不生厭離是故十力者常起大悲心瞿曇見眾生起於顛倒心於苦不淨中而生樂淨想無常無我中而反我常實是故十力者常起大悲心瞿曇見眾生依止羸薄力常為重擔押無心生厭離起於堅固想染著不能捨是故十力者常起大悲心瞿曇見眾生在有貪海中利養覆心故常求愛境界貪心如野火熾然不知足是故十力者常起大悲心瞿曇見眾生具造諸苦業常為諸憂悲苦惱之所逼為拔彼眾生種種諸惱害是故十力者常起大悲心瞿曇恒觀彼一切眾生界常起大悲心是故無過失大王當知沙門瞿曇畢竟成就三念處王言大師何者如來三念處答言大王一者無喜心二者無瞋心三者無瞋無喜心王言大師云何無喜心答言大王無喜心者沙門瞿曇在眾說法若有眾生身正恭敬攝耳不散隨順受教如說修行沙門瞿曇不以為喜不生踊悅不生踊躍何以故沙門瞿曇捨心平等安住一心故王言大師云何無瞋心答言大王沙門瞿曇在眾說法若有眾生身不恭敬耳不專聽違背聖教不如說行沙門瞿曇不生瞋心亦復不起不忍之心亦復不生非可信心亦不生彼違我教心何以故沙門瞿曇捨心平等安住一心故王言大師云何不喜不瞋心答言大王沙門瞿曇在眾說法於其眾中身正恭敬攝耳不散隨順受教如說修行有不恭敬失耳境界違背聖教不如說行沙門瞿曇於此二人不生喜心踊悅心踊躍心不生瞋心亦復不起不忍之心亦復不生不可信心亦不念彼違我教心何以故沙門瞿曇捨心平等安住一心故大王當知沙門瞿曇依三念處不染心住是故我言無有過失而說偈言瞿曇說法中一心正受者常住正念故不起歡喜心瞿曇說法中不正心諦受常住正念故亦不起瞋心瞿曇說法中受不受二分常住平等故不瞋亦不喜大王當知沙門瞿曇畢竟成就三不護業王言大師何者如來三不護業答言大王一者身業不護二者口業不護三者意業不護王言大師云何身業不護答言大王沙門瞿曇身行清淨沙門瞿曇無有諸行不清淨者是故沙門瞿曇不作心念我身業不清淨恐畏他知作心防護何以故沙門瞿曇無有身行不清淨故是名第一身業不護王言大師云何口業不護答言大王沙門瞿曇口業清淨沙門瞿曇無有口業不清淨者是故沙門瞿曇不作心念我口業不清淨恐畏他知作心防護何以故沙門瞿曇無有口業不清淨故是名第二口業不護王言大師云何意業不護答言大王沙門瞿曇意業清淨沙門瞿曇無有意業不清淨者是故沙門瞿曇不作心念我意業不清淨恐畏他知作心防護何以故沙門瞿曇無有意業不清淨故是名第三意業不護大王當知沙門瞿曇畢竟成就三不護業是故我言無有過失而說偈言瞿曇三種業離妄及無記是故常清淨出諸護境界為諸弟子眾平等心說法有過者能除無過者便攝大王當知沙門瞿曇畢竟成就一切種智清淨王言大師何者如來一切種智清淨答言大王沙門瞿曇一切種智清淨有四種一者身一切種智清淨二者觀一切種智清淨三者心一切種智清淨四者智一切種智清淨王言大師云何如來身一切種智清淨答言大王沙門瞿曇身一切種智清淨者離諸煩惱一切習氣皆滅無餘隨意所欲取捨生退於一切處身得自在是名身一切種智清淨王言大師云何如來觀一切種智清淨答言大王沙門瞿曇觀一切種智清淨者於應化身離一切煩惱及煩惱習氣皆滅無餘迴轉現沒一切觀中而得自在是名觀一切種智清淨王言大師云何如來心一切種智清淨答言大王沙門瞿曇心一切種智清淨者一切煩惱煩惱習氣及心所染皆悉遠離心得自在聚集一切善根滿足是名心一切種智清淨王言大師云何如來智一切種智清淨答言大王沙門瞿曇智一切種智清淨者一切無明分及諸煩惱煩惱習氣皆滅無餘一切法中得無障礙自在是名智一切種智清淨大王當知沙門瞿曇畢竟成就如是一切種智清淨是故我言無有過失而說偈言瞿曇一切智依止四淨法是故見無垢智慧身自在瞿曇清淨慧具足四種智煩惱習氣滅是故無過失王言大師何者如來自在答言大王沙門瞿曇有十自在一者命自在二者心自在三者物自在四者業自在五者生自在六者如意自在七者信自在八者願自在九者智自在十者法自在大王當知得上甘露名命自在能知一切惟是一心名心自在於虛空中攬成珍寶名物自在遠離一切煩惱及習無明諸使名業自在於深禪定解脫三昧三摩拔提隨意迴轉名生自在於一切行自然而行名如意自在於諸入中得自在觀名信自在即生心時現前成就一切諸事名願自在身口意業以智為本名智自在現住平等真如法界無垢實際名法自在大王當知遠離殺生無瞋害心是命自在因於受樂眾生無障礙大慈於受苦眾生無障礙大悲是心自在因平等心捨一切事物求大菩提是物自在因三業所作清淨無染是業自在因以菩提心攝諸善根是生自在因捨諸一切供養恭敬禮拜讚歎象馬車乘施與眾生是如意自在因常說三寶教化眾生是信自在因稱諸一切眾生所求應時給與是願自在因常行法施不為利養名聞恭敬是智自在因常為眾生說諸如來及諸眾生真如平等法身為體非飲食身是法自在因大王當知得命自在故對治一切生死怖畏得心自在故對治一切煩惱怖畏得物自在故對治一切貧窮怖畏得業自在故對治一切惡道怖畏得生自在故對治一切生縛怖畏得如意自在故對治一切追求怖畏得信自在故對治一切謗法怖畏得願自在故對治一切心念縛怖畏得智自在故對治一切疑刺怖畏得法自在故對治一切大眾怖畏大王當知沙門瞿曇畢竟成就如是自在是故我言無有過失而說偈言瞿曇修正行為利諸群生是故諸法中一切得自在念護諸眾生不行殺盜心是故於財命生處常自在常行禪法施永斷諸惡因心業無障礙生處常自在常念菩提本不惱眾生心讚歎三寶福廣利諸眾生三業依智行心常住法界生處意信願智法常自在大王當知沙門瞿曇畢竟成就三十七品菩提分法所謂四念處四正勤四如意足五根五力七覺分八正道沙門瞿曇成就如是清淨道法是故我言無有過失王言大師何者如來四念處答言大王沙門瞿曇四念處者一者身念處二者受念處三者心念處四者法念處大王當知沙門瞿曇身念處者謂觀內身外身內外身於此身中作二種觀一者不淨觀二者淨觀不淨觀者觀身不淨穢惡充滿誑諸凡夫故淨觀者作是思惟我今因此不淨身故得淨佛身得淨法身淨功德身一切眾生所樂見身作是觀已能淨二行一者無常二者常云何無常觀身無常畢定當死如是觀已不為身故造諸惡業邪命自活當為此身修三堅法一修身堅二修命堅三修財堅如是觀已遠離一切身口意曲行正直心云何為常觀無常已得於常身因無常故得功德身因無常故不斷佛種法種僧種何以故修身念處觀察一切眾生之身畢竟成就諸佛法身以有法身故作是觀故得平等心無分別心不起諸漏所謂欲漏有漏無明漏不見有我及我所住如實際成一切智是名身念處大王當知沙門瞿曇受念處者謂觀內受外受內外受於是受中作二種觀謂常無常起慈悲心觀諸眾生若受樂時生於貪心若受苦時生於瞋心若受不苦不樂受時生於癡心作是思惟有受皆苦畢竟樂者斷一切受即是常樂隨所受生常生一切慈心悲心若自若他受樂受時遠離染心生於慈心若受苦時觀三惡道遠離瞋心生於悲心若受不苦不樂受時離無明心生於捨心觀一切受無常苦無我見受樂者即知是苦見受苦者如癰如瘡見受不苦不樂受者是不寂靜觀於樂受即知無常觀於苦受即知是空觀不苦不樂受即知無我如是觀者名受念處大王當知沙門瞿曇心念處者謂觀內心外心內外心於是心中作二種觀謂常無常常觀者觀於自身菩提之性不忘不失正念不亂如是觀心又觀所發菩提之心是心性者生已即滅念念不住不在內入不在外入不在內外入不在陰中不在界中作是思惟如是心緣為異不異若心異緣則一時中有於二心若心即緣不應復能觀於自心亦如指端不能自觸心亦如是作是觀已見心無住無常變異即知是心非從緣生非不緣生非常非斷非內非外非有非無菩提之心亦復如是是心非色不可覩見如幻如化無所罣礙自觀心已觀諸一切眾生心性如自心性如自心相一切眾生心性心相亦復如是知自心空一切眾生心空亦爾觀自心平等觀諸眾生心性平等亦復如是是名心念處大王當知沙門瞿曇法念處者謂觀內法外法內外法於是法中作二種觀謂常無常常以佛眼見一切法至坐道場未曾中失觀諸法時不見一法乃至一切微細諸相離空無相無願無作無生無滅無物不見一切法乃至微細相不入十二緣者見法非法無非是法云何為法謂無我無眾生無壽命無人是名為法云何非法謂我見眾生見命見人見斷見常見有見無見是名非法沙門瞿曇觀一切法是法非法何以故觀空無相無願是名一切法是法我慢憍慢我及我所攝取諸見是名一切法非法作如是觀諸法性已不見有法非菩提因非出道因悉是出法若不如是求諸法者是名滅法出者從緣滅者從緣如是觀時觀於三行所謂惡行善行不動行於三行中常行福行行十善法為淨三業淨身業者為求諸佛三十二相八十種好他不能害故淨口業者有所說法眾生樂聞故淨心業者於諸眾生其心平等常入禪定故如是方便觀法念處離諸一切障菩提垢不著常見不著斷見行中道見如是中道世間智慧所不能見不可宣說不可顯示無有相貌無色無處無取無捨清淨寂靜不可眼見乃至不可觸亦無至處不在世間不出世間不可宣說非多非少非常非斷非相非非相非覺非非覺非虛非實非此非彼非有非無非有為非無為非行非非行非生非死非涅槃非作法是名中道不以肉眼天眼慧眼觀法念處何以故如是三眼無相貌故是故觀法以法眼觀而心不著不失諸法是名法念處大王當知修四念處得四種離法觀身不淨出離淨倒觀受是苦出離樂倒觀心無常出離常倒觀法無我出離我倒又觀身念處離於揣食觀受念處離於觸食觀心念處離於識食觀法念處離於思食大王當知沙門瞿曇畢竟成就如是念處是故我言無有過失王言大師云何如來四正勤法答言大王沙門瞿曇四正勤者謂四種精進遮二種惡法集二種善法沙門瞿曇善性成就心住善法未生惡法及已生惡不以精進令滅未生善法已生善法不以精進令生何以故沙門瞿曇於無量世常修善性一切惡法自然不生一切善法自然滿足惡法者謂非戒聚伴非定聚伴非慧聚伴於四念處觀時諸懈怠心五蓋煩惱覆障心眼離於信等五種善根是諸惡法未生不生已生即滅勤精進故善法者謂信等善根未生令生已生增廣勤精進故是名四正勤法大王當知沙門瞿曇畢竟成就如是四正勤法是故我言無有過失王言大師何者如來四如意分答言大王沙門瞿曇四如意分者一者欲如意二者精進如意三者心如意四者思惟如意如是四法慈悲喜捨而為根本是四無量心常親近常親近故心得調柔心調柔故得入初禪第二禪第三禪第四禪入諸禪故身得輕軟成就如是身輕心柔入如意分善入如意分已即生神通若欲若精進若心若思惟欲者專向彼法精進者成就彼法心者觀察彼法思惟者彼法方便成就如是如意分已能得神通欲者莊嚴精進者成就心者正住思惟者善能分別沙門瞿曇得四如意隨其所解如其所作心得自在隨意所往善作諸業畢竟成就一切本行如風行空無所罣礙得四自在一者命自在二者身自在三者法自在四者神力自在命自在者為調眾生隨所生處若天若人於短命中能現長壽於長壽中能現短壽是名命自在身自在者以自在故隨心作身隨心作色示現威儀為眾生故若欲與諸一切眾生同其身相悉皆能作是名身自在法自在者能知一切出世之法示諸眾生世間之事善知甚深十二因緣得無礙辯能隨種種眾生言說令住正信是名法自在神力自在者能令四大海水合作一海不來不去無有動相能令三千大千世界諸須彌山合為一山不來不去無有增損如本不異於四天王三十三天無所妨礙欲令三千大千世界悉作金銀七寶莊嚴栴檀花香隨現能作是名神力自在大王當知沙門瞿曇畢竟成就如是四如意分是故我言無有過失大王當知沙門瞿曇成就如是四如意分已能入一切禪定解脫神通無礙四無量心王言大師何者如來禪定答言大王沙門瞿曇有九次第定入三摩拔提一者初禪二者二禪三者三禪四者四禪五者空處六者識處七者不用處八者非有想非無想處九者入滅盡處大王當知沙門瞿曇離諸欲惡不善法有覺有觀離生喜樂入初禪行離諸欲惡者謂初禪所對諸愛染法遠離彼法名離諸欲離諸惡不善法者謂因貪瞋癡起殺生等十不善業是名不善法遠離彼法是名初禪有覺者謂共覺故何者是覺依何境界隨順初禪是覺多種謂知覺思惟觀集定等是名為覺何者是觀即彼隨順初禪覺行思惟觀受欲定知覺是名為觀依於厭行共彼有覺有觀而成初禪依於厭行共彼有喜有樂而成初禪行是名有喜有樂入初禪行行者所謂受持念護喜樂知等是名為行大王當知沙門瞿曇住初禪中得無生法忍增上欲心是故入初禪求無生法忍為求轉勝無生忍故於初禪中生不堅固想起上欲心捨彼初禪求第二禪為欲入彼第二禪故離彼初禪有覺有觀心滅於彼心離於彼心淨於彼心寂靜彼心內淨心一處無覺無觀定生喜樂入第二禪行內淨者謂對治彼障第二禪法寂靜彼法清淨無濁是名內淨心一處者謂滅彼初禪一切覺觀寂靜一味猶如大海一切諸水入皆一味所謂鹽味入第二禪滅彼初禪一切覺觀寂靜一味無覺無觀如是名得無覺無觀三昧依彼三昧生喜謂於佛法僧中生於喜心依彼喜心諸善功德自然滿足為欲令彼無生法忍轉轉增勝轉轉光明轉轉勝妙轉轉柔軟得上欲心於彼第二禪中不住不樂更求勝上第三禪行生如是心知彼喜心障第三禪及無生法忍是故離喜行捨憶念安慧身受樂是樂聖人亦說亦捨依彼二禪無生法忍勝上欲心離彼喜樂入三禪行得三昧樂厭於彼喜生如是心此無喜樂是無常樂是盡滅法非常非恒非真實樂非究竟樂如是知已轉更復起勝無生忍增上欲心依彼勝忍增上欲心不樂苦樂遠離苦樂先滅憂喜不苦不樂捨念清淨入第四禪行得第四禪三摩拔提柔軟心自在心寂靜心光明心正直心捨彼一切所有樂事與諸眾生與彼眾生安隱樂時即時得彼勝無生忍光明現前得彼勝忍光明現前故令行速疾於第四禪勝妙樂中不生樂心遠離彼樂捨念清淨惟見無邊虛空現前過一切色相滅一切有對相不念種種相知無邊虛空即入無邊虛空行如是觀色略有二種一者四大二者依四大四大者謂地水火風依四大者謂色香味觸如是廣有八種色相離彼色相無彼色相滅彼一切諸色相名過一切色相隨何等法有其色相彼法必有所對礙相滅彼一切所有對相不念不行種種異相而能過彼種種異相而不念彼種種異相故惟見虛空相是故知無邊虛空即入無邊虛空行是故說言過一切色相入彼無邊虛空三昧已生如是心虛空無邊虛空無際虛空無岸隨何等法以無邊等故彼法無有前際中際後際如是觀一切法無前中後際入如是三昧即於一切眾生起大慈心即捨一切法得平等智而現在前爾時於彼無生忍中始得勝進光明現前過一切無邊虛空相現前知無邊識相入無邊識處行生如是心是無邊虛空相惟是識想分別得如是心知一切法惟是識相是識無量入如是三昧得無生法忍非究竟成就無生法忍過一切無邊識相處現前知無所有處入無所有少處行無所有者無彼所有貪瞋癡等分別之心種種分別虛妄分別一切世間有為之法皆從虛妄分別心生無彼所有故言無所有少者如向所說法中少相細相微相等名少相無彼少相故言無少過彼一切麁細想故言無所有無所少住是三昧得於轉勝無生法忍光明現前為得彼勝無生法忍而不樂彼無所有無少三昧生勝欲心轉求增上三昧勝行生如是心是無所有無少行相亦是細相虛妄分別故次觀非想非非想何等是非想非非想非想者是空非非想者從因緣生爾時非想非非想三昧現前過一切無所有處少相入非想非非想處三昧行住於彼處生如是心彼非想非非想處無所可樂遠離彼法即證諸法不生不滅三昧現前知一切法不生不滅見一切法自性寂滅不行不住爾時名得勝上清淨無生法忍是名九種次第入三摩拔提大王當知沙門瞿曇畢竟成就如是定法是故我言無有過失王言大師何者如來解脫之相答言大王沙門瞿曇解脫有八種一者有色見色二者內有色相見外色三者信淨四者過一切色相滅一切有對相不念一切別異相知無邊虛空即入無邊虛空行五者過一切虛空無邊相知無邊識即入無邊識行六者過一切無邊識相知無所有少即入無所有處行七者過一切無所有處知非有想非無想安隱即入非有想非無想處行八者過一切非有想非無想行滅一切受想入滅盡定行是名八解脫有色見色者有色者皆是因緣生法見空無壽者能如是見得脫於縛名為解脫內有色相見外色者見空無壽者皆是因緣生法能如是見得脫於縛名為解脫信淨者若分別淨不淨相名為邪見以信淨故得脫於縛名為解脫過一切色相滅一切有對相不念別異相知無邊虛空即入無邊虛空行者無量虛空虛空能如是知得脫於縛名為解脫過一切虛空無邊相知無邊識即入無邊識行者無量識無邊識此無邊識即是空能如是知得脫於縛名為解脫過無邊識知無所有少即入無所有行者所有者名貪瞋癡煩惱入無所有行者滅彼煩惱能如是知得脫於縛名為解脫過無所有知非有想非無想安隱即入非有想非無想行者非有想者性空寂靜非無想者以依因緣而有能如是見得脫於縛名為解脫過一切非有想非無想滅一切受想入滅盡定行者如是見想如陽焰受如泡想即是受受即是想無知者無壽者能如是見得脫於縛名為解脫大王當知沙門瞿曇畢竟成就如是解脫是故我言無有過失王言大師何者如來神通智行答言大王沙門瞿曇神通行有六種一者天眼通二者天耳通三者他心通四者宿命通五者如意通六者漏盡通大王當知沙門瞿曇所有天眼過諸一切天龍八部聲聞緣覺所有天眼一切悉能明見十方功德智慧所成悉見十方所有形色光明諸像若麁若細若近若遠一切悉見明了分別其中所有一切眾生遍諸趣中生死相續若業業果分別諸根悉知無餘於十方界諸佛如來所有莊嚴淨妙國土亦見其中菩薩聲聞五道眾生所修行業悉見無餘何以故是眼清淨見無礙故是眼不污不著色故是眼解脫遠離諸見煩惱縛故是眼清淨性明了故是眼無依離所緣故是眼不發斷煩惱故是眼無垢斷諸惡故是眼無瞖斷疑網故是眼不起斷障礙故是眼無貪瞋恚愚癡能斷一切諸結使故是眼得明照了法故是眼念知不行識故是眼無上究竟聖道故是眼無礙平等照眾生故是眼無染性清淨故何以故沙門瞿曇住大悲心善分別義無有諍訟隨見聞說捨諸不善趣於道場心無障礙見慳貪者能以財施見犯戒者勸攝諸根見瞋恚者勸忍不諍見懈怠者勸勤精進見散亂者示禪定樂見愚癡者教修智慧故得天眼清淨無障是名天眼神通智行大王當知沙門瞿曇所有天耳盡十方界其中所有一切諸聲天龍鬼神乾闥婆阿修羅迦樓羅緊那羅摩睺羅伽人非人聲悉能分別及知諸佛說法之聲菩薩聲聞緣覺之聲一切耳根所能對聲乃至地獄畜生餓鬼蚊虻蠅蚤所有諸聲悉皆能聞若諸眾生心有所緣善惡無記所出音聲一切解了悉聞過去未來諸聲皆盡本際何以故沙門瞿曇安住大悲能聞諸聲無有障礙斷諸煩惱習氣滅故是名天耳神通智行大王當知沙門瞿曇所有他心神通智行所有眾生眾生所攝如其心念所謂善心不善心無記心順煩惱心背煩惱心聲聞心辟支佛心菩薩心佛心天心龍心夜叉心乾闥婆心阿修羅心迦樓羅心緊那羅心摩睺羅伽心人非人心地獄心畜生心餓鬼心閻羅處眾生心過去心未來心悉分別知何以故沙門瞿曇安住大悲能知他心無礙無障無諸煩惱故斷諸習氣故照一切法故能如是解是名他心神通智行大王當知沙門瞿曇所有宿命神通智行念知過去一生二生乃至十生百生千生無量百生無量千生無量百千生及天地成壞無量世界成無量世界壞無量成壞世界無量成壞劫知諸眾生於是中生如是種姓如是名字如是色像如是壽命如是受苦如是受樂如是住處如是衣服飲食於是中死還是中生於彼中死還彼中生死此生彼死彼生此盡過去際悉知無餘又知過去盡過去際所有諸佛如是眷屬父母妻子兄弟姊妹從初發心出家求道修集願行供養諸佛教化調伏一切眾生坐菩提樹成等正覺如是名號如是住處如是勝坐如是聲聞如是侍者如是天如是人如是大眾如是外道如是說法如是度眾生如是壽命如是滅度如是正法住如是像法住悉能念知何以故安住大悲善解作業故是智無惱安住禪定故是智無畏善攝智慧故是智自然不從他求現得善知故是智正憶畢竟不失故是智功德究竟大乘故是智善根從波羅蜜生到彼岸故是名知宿命神通智行大王當知沙門瞿曇如意神通智行者為欲調伏邪見剛強難化眾生令從正法是故沙門瞿曇能示種種神通教化若色相若勢力若變化色相者謂示佛色像菩薩色像緣覺色像聲聞色像釋提桓因梵天王四天王色像轉輪聖王色像及餘種種乃至畜生色像隨諸眾生應見受化悉能示現而為說法若有眾生恃身強力而起憍慢瞋恚貢高為欲調伏如是眾生示現大力如那羅延以須彌山置一指端擲著他方無量世界或時斷取三千大千世界下至水際以一手舉高至有頂住經一劫現如是力令彼憍慢自大眾生貢高心息而為說法變化者以變化力能變大海如牛跡水大海不減牛跡不大變牛跡水能成大海若劫將盡火災起時應見水者即變為水應見風者即變為風水災起時應見火者即變為火應見風者即變為風風災起時應見水者即變為水應見火者即變為火作如是等種種變化示諸眾生令生歡喜而為說法何以故是神通力信欲精進禪定智慧諸法所攝調伏柔和心得自在善修集故是名如意神通大王當知沙門瞿曇漏盡通智行者諸漏已盡遠離一切煩惱習氣所謂欲漏有漏見漏無明漏不同一切聲聞辟支佛等所得漏盡何以故一切聲聞辟支佛等得漏盡已一切生處而有障礙不具自在教化眾生是故有礙沙門瞿曇無有障礙是名漏盡智通大王當知沙門瞿曇畢竟成就如是神通智行是故我言無有過失王言大師云何如來四無礙智答言大王四無礙智者一者法無礙二者義無礙三者辭無礙四者樂說無礙大王當知沙門瞿曇法無礙者謂觀眾生初發心行多欲心行少欲心行及善法惡法世間法出世間法可作法不可作法有漏法無漏法有為法無為法黑法白法生死法涅槃法菩提平等法性平等如實而知隨所應聞而為演說是名法無礙智大王當知沙門瞿曇義無礙者於諸法中知第一義智是無我智無眾生智無人智無壽命智知於過去無有罣礙智知於未來無有邊智知於現在一切種智知諸諦智是苦不和合智知集不作智知滅自性智知道能到智知諸眾生心行隨入智皆如實知隨所應聞而能為說是名義無礙智大王當知沙門瞿曇辭無礙智者悉能了知一切音聲語言所謂知諸天龍鬼神乾闥婆阿修羅迦樓羅緊那羅摩睺羅伽人非人等所有音聲語言文字悉能了知隨所應聞種類差別一一能同方音差別說法說義是名辭無礙智大王當知沙門瞿曇樂說無礙智者隨所應聞隨所來問一切語言及諸文字口所分別正直而答心無厭怠所謂一切禪定三摩跋提辯說三乘隨諸眾生一切心行如應而答言辭美妙說無罣礙猶如流水不可窮盡是名樂說無礙智大王當知沙門瞿曇成就如是四無礙智是故我言無有過失王言大師何者如來四無量心答言大王四無量者所謂慈心無量悲心無量喜心無量捨心無量大王當知沙門瞿曇有十種無量大慈之心一者平等大慈不選擇一切眾生故二者饒益大慈能開天人善道涅槃閉諸惡趣故三者救護大慈畢竟能度一切眾生生死險難故四者哀愍大慈不捨一切眾生長養諸根故五者解脫大慈滅諸眾生煩惱熱故六者出生菩提大慈示諸眾生無上涅槃大菩提故七者於諸眾生無礙大慈放大光明普照一切眾生界故八者虛空等大慈救護一切諸眾生故九者法緣大慈覺悟一切諸眾生等知真實法故十者無緣大慈證離生死實法性故大王當知是名慈心無量大王當知沙門瞿曇有十種無量大悲之心一者不共大悲性大悲故二者不厭大悲代一切眾生受大苦故三者入一切惡道大悲處在生死度眾生故四者於諸天人受生大悲示現諸法悉無常故五者不捨一切邪定眾生大悲於無量劫起大誓心莊嚴成就故六者不著己樂大悲為與一切眾生樂故七者不求報大悲自心清淨故八者除滅一切眾生倒心大悲說實法故九者說真法性大悲知諸法界自性清淨故十者說空空無所有大悲不為諸客塵煩惱染故大王當知是名悲心無量大王當知沙門瞿曇有十種無量大喜之心一者大喜慶諸眾生發菩提心故二者大喜念諸眾生捨諸有故三者大喜於犯戒者不生惡心教化成就故四者大喜於諸一切諍訟眾生悉令和合得無上智故五者大喜為諸眾生常護正法故六者大喜遠離世間出世間故七者大喜令諸眾生不著一切資生之具常樂正法故八者大喜不共一切難摧伏故九者大喜不壞法界令諸眾生常樂禪定解脫三昧相續不斷故十者大喜令諸眾生專求寂靜除滅亂心得無上慧遠離邪見滿足諸願故是名喜心無量大王當知沙門瞿曇有十種無量大捨之心一者大捨一切眾生恭敬供養心不加喜一切眾生輕慢毀辱不生惱故二者大捨常行世間不為世間八法所染故三者大捨知器知時於器非器心行平等故四者大捨不與眾生聲聞辟支佛學無學法故五者大捨遠離一切煩惱習氣故六者大捨不歎修行二乘菩提厭生死故七者大捨遠離世間涅槃語非離欲語戲笑語惱他語聲聞緣覺乃至一切障菩提語故八者大捨若有眾生待時受化如來於中暫時放捨故九者大捨若有眾生應受佛化隨彼應見種種色像即能現故十者大捨遠離二法無上無下無取無捨無虛無實觀察平等安住真實得淨忍故是名捨心無量大王當知沙門瞿曇畢竟成就如是四無量心是故我言無有過失王言大師何者如來五根之相答言大王五根相者所謂信根精進根念根定根慧根大王當知沙門瞿曇信根者信於四法何等四法一者於生死中行施正見信於業報乃至奪命終不作惡故二者信菩薩行不隨諸見專求菩提不求餘乘故三者信解諸法同空無相無願同第一義同於了義甚深因緣無我無人無眾生無有分別故四者信一切佛十力四無畏十八不共法如是信已除諸疑網集一切佛法是名信根大王當知沙門瞿曇精進根者若法信根所攝是法即為精進根修是名精進根若法精進根所攝是法終不忘失是名念根若法念根所攝是法不忘不失一心不亂是名定根若法定根所攝是慧所觀是慧體性內自照了不從他知自住正行是名慧根大王當知沙門瞿曇畢竟成就如是五根是故我言無有過失王言大師何者如來五力之相答言大王五力相者所謂信力精進力念力定力慧力大王當知沙門瞿曇信力者是信一向不可沮壞乃至天魔變為佛身示現出入禪定解脫不能傾動是名信力於諸善法得堅固門如所得力修諸禪定諸天及人所不能壞如本所願皆悉成就是名精進力所住諸法不為煩惱之所破壞何以故是正念力能摧伏故如是念力無能壞者是名念力遠離憒閙常樂獨行雖有所說言語音聲不礙初禪善住覺觀不礙二禪心生歡喜不礙三禪雖樂教化一切眾生不捨佛法而亦不礙第四禪心行四禪時諸妨定法無所障礙不捨諸定亦不隨定而能自在處處受生是名定力知世間法出世間法無有一法能壞是智在在生處一切伎藝不從師受悉自然知一切世間外道苦行為化眾生悉能受行是出世間法能過世間者慧力所成是名慧力大王當知沙門瞿曇畢竟成就如是五力是故我言無有過失王言大師何者如來七覺分相答言大王七覺分者所謂念覺分擇法覺分精進覺分喜覺分猗覺分定覺分捨覺分大王當知沙門瞿曇念覺分者能觀諸法能分別法亦能觀察諸法自相云何自相觀一切法自性皆空念如是等一切覺了名念覺分若能分別曉了八萬四千法聚如所了法了義是了義不了義是不了義世諦是世諦第一義諦是第一義諦假名是假名正了無疑分別選擇如是等法是名擇法覺分若念法擇法喜法倚法定法捨法以智攝取精進勇猛欲不退轉勤修進趣不捨本意行於正道是名精進覺分於所修行無量清淨勝樂法中心生悅豫無有懈怠是喜踊躍能除身心所有煩惱是名喜覺分若除身心諸煩惱垢離於諸蓋入定境界令心正住是名倚覺分如所入定悉能覺了非不入定是覺了法又了諸見煩惱結縛其心平等一切諸法無別異相能如是覺是名定覺分若法憂喜其心不沒亦復不為世法所牽無高無下正住不動無有諸漏無喜無著無諸障礙隨順真諦正直正道是名捨覺分大王當知沙門瞿曇畢竟成就如是七覺分是故我言無有過失王言大師何者如來八正道分答言大王八聖道分者所謂正見正思惟正語正業正命正精進正念正定大王當知沙門瞿曇正見者若見出世不起我人眾生壽命養育士夫斷見常見有見無見亦復不起善以不善無記等見乃至不起生死涅槃二相之見是名正見若能起彼貪欲瞋癡諸煩惱等是名不正不起是事惟思戒定智慧解脫解脫知見能如是思住戒聚中名正思惟凡所有說不令自身及以他身而有損惱成就如是善好語言起於正道是名正語若業是黑有黑報白有白報若業黑白有黑白報終不敢作若業非黑非白有非黑非白報若業能盡業是業必作是名正業修行聖種頭陀威儀不動不轉無諸奸諂不為世間利養所牽見他得利心不生熱於己利養常知止足如是正行聖人所讚是名正命若精進向邪非聖所讚所謂貪欲瞋恚愚癡煩惱是正精進終不為之若法能入正諦聖道寂滅涅槃是正精進若念不失不動於法正直不曲見生死過進求涅槃繫心不忘不失正道是名正念若定不亂於一切法住是定時成正決定是名正定大王當知住是三昧者為一切眾生得解脫故成正決定是名正定是八聖道悉是過去未來現在諸佛所行是名聖道大王當知沙門瞿曇具足成就如是三十七助菩提法依此法故沙門瞿曇名為如來應正遍知是故我言無有過失而說偈言瞿曇四念處及以四正勤禪定諸三昧於中得自在惟瞿曇究竟更無第二人是故說瞿曇無有諸過失瞿曇如意道最勝無有比修諸四無礙具足到彼岸大聖能善解解脫器差別是故如實知能淨諸眾生梵行得自在慈悲及喜捨得正見寂靜是故無過失八聖正道水清淨無垢濁洗諸罪眾生服七覺寶衣將置彼不動無畏涅槃處是故說瞿曇無有諸過失瞿曇如牛王獨勝過諸群眾聖皆尊仰世間無等倫離諸一切惡具足諸功德常念利世間是故無過失大王當知沙門瞿曇畢竟成就十種智力王言大師何者是如來十種智力答言大王十力者所謂知是處非處智力知業集智力知性智力知信智力知根智力知至處道智力知定智力知宿命智力知天眼智力知漏盡智力大王當知沙門瞿曇知是處非處智力者決定了知因果中智知從是因能生是果不生是果知行不善定得苦報不生樂報修行善因定得樂果不生苦果是處者有是報非處者無是報是名知是處非處智力大王當知沙門瞿曇知業集智力者如實能知過去未來現在諸業所得果報知處知事知因知果或謂過去事滅皆無沙門瞿曇說於過去雖無現相是業能得未來世報若有作業是聲聞因是辟支佛因是菩薩因是如來因沙門瞿曇悉能了知是名知業集智力大王當知沙門瞿曇知欲力者如實能知一切眾生種種欲樂知是眾生樂於五欲知是眾生樂於修道知是眾生住邪定聚知是眾生住正定聚知是眾生住不定聚知是眾生樂聲聞道知是眾生樂辟支佛道知是眾生樂無上道如是知已隨宜說法廣度一切諸眾生等是名知欲智力大王當知沙門瞿曇知性力者如實能知一切眾生無量種性有漏種性無漏種性世間性出世間性常性無常性法界性無差別性又知眾生所樂習成難改之性從性起欲知其所樂及知所起善性不善性起聲聞性辟支佛性無上菩提性皆如實知隨宜說法是名知性智力大王當知沙門瞿曇知根力者如實能知一切眾生諸根差別知有漏根無漏根利根鈍根知增知減能知貪欲瞋恚愚癡有無量種各有輕重悉如實知知有根能增長生死知有根能損減生死知善根不善根知非善非不善根知眼根耳根鼻根舌根身根意根男根女根命根苦根樂根憂根喜根捨根信根精進根念根定根慧根未知欲知根知根知已根知眼根因乃至意根因知耳根因作眼根緣知鼻根因作舌根緣知舌根因作身根緣知戒莊嚴能修於施知施莊嚴能修於戒能知誰可說施說戒乃至智慧亦復如是能知誰可為說四念處乃至八正道分知誰可為說聲聞乘辟支佛乘無上佛乘知緣覺根學聲聞乘知正覺根學聲聞乘辟支佛乘知下根人能修上根上根之人修於下根知眾生根未可調者則生捨心可調伏者為說正法知根熟不熟相不熟熟相不熟不熟相熟有熟相知生死根知解脫根知莊嚴根知具足根如是知已而為說法是名知根智力大王當知沙門瞿曇知至處道力者如實能知行是道者墮於地獄乃至生天行是道者得至涅槃是業皆從根欲性生知有漏業故生於五道無漏業故得至涅槃如是能知正定聚邪定聚及不定聚知於因力及果報力知過去世福德因緣知現在世莊嚴因緣難調易調略說廣解廣說略解知是眾生能得解脫知是眾生不得解脫知不定者遇善知識住正定聚不得善友則無解脫如是知已隨所應聞而為說法是名能知至處道力大王當知沙門瞿曇知禪定力者如實能知禪定解脫三昧三摩拔提知垢知淨知住知增知諸眾生以是因緣貪樂生死以是因緣貪樂涅槃云何名因云何名緣知諸眾生思惟不善是生死因緣因不善思惟故生長無明是故不善為因無明為緣因無明故則生於行是故無明為因諸行為緣如是乃至因生則有老死等苦是故生則為因老死為緣煩惱為因諸業為緣諸見為因愛結為緣煩惱為因五蓋為緣是名為因是名為緣而諸眾生以是因緣貪樂生死何因緣故貪樂涅槃有二因二法令諸眾生樂於涅槃一者憙樂聽法二者樂正思惟復有二法一者舍摩他二者毘婆舍那又知說法因緣得聲聞三昧緣覺三昧菩薩三昧如是知已而為說法是名知定智力大王當知沙門瞿曇知宿命智力者如實能知自身過去一切生處有色無色種性名字飲食色貌形相苦樂壽命長短念他有滅生於他有如知自身知他亦爾知是眾生所有業因是諸眾生造是業因得他有身知諸眾生心及因緣如是滅已次第生心悉知三世無有始終勸諸眾生觀諸過去所作善惡果報苦樂如是知已隨所應聞而為說法是名知宿命智力大王當知沙門瞿曇知天眼智力者如實知見一切眾生生滅墮落若受善色若受惡色若生善有若生惡有知諸業因皆悉明了知是眾生身口意惡誹謗聖人增長邪見以惡業故捨此身已即墮地獄知是眾生身口意善不謗聖人增長正見以是業緣捨此身已即生善有能見十方諸佛世界無有邊際猶如虛空無有限量悉見眾生生時滅時見諸世界成時壞時亦知眾生發菩提心生時滅時見一切佛始成正覺轉正法輪入涅槃時見諸聲聞證解脫已取涅槃時見諸緣覺以神通力報諸眾生信施恩時如是等事一切五通聲聞緣覺及諸菩薩所不能見沙門瞿曇天眼成就如是功德以天眼故觀諸眾生誰應為佛之所化度誰復應為聲聞緣覺之所化度如是見已隨應度者示現其身而為說法是名知天眼智力大王當知沙門瞿曇知漏盡力者諸漏已盡畢竟解脫是故唱言我生已盡梵行已立所作已辦更無後有佛漏盡智清淨微妙言清淨者無習氣故聲聞之智有邊有量何以故有習氣故辟支佛智亦有邊量何以故無大悲故佛漏盡智無量無邊何以故知一切行故具足成就一切智故永斷一切諸習氣故攝取大慈大悲莊嚴四無所畏於一切法無取相習一切世間所不能勝行住坐臥無諸過失猶如虛空清淨無礙不雜烟雲佛漏盡智亦復如是不雜一切煩惱習故能為一切眾生說法令彼聞者斷諸煩惱是名知漏盡智力大王當知沙門瞿曇畢竟成就如是十種智力以是莊嚴故名如來應正遍知是故我言無有過失而說偈言是處及非處諸佛如實知大尊實語者是故無過失於諸過去世聖照無障礙未來及現在智慧不迷沒業及業果報所有果因智皆能如實知是故名為佛世人無量性種種如實知於性中善解是名無等人世間種種信及無量信者如實智慧知是故不異語如實知下根及知中根者如實知根熟於根得自在生一切處道世尊如實知力通根禪定覺分解脫者知染及清淨差別如實解如來無有障以離諸障故過去無量生種種知力見自身及他身智者如實知佛淨眼無垢過天人世間依彼清淨眼見眾生生退知諸漏盡智及知於解脫所有無漏界聖人如實知是力無等等佛世尊自在於一心中現而心無分別不取亦不捨自然而現前如輪依本業自然而迴轉一念如實知眾生諸心念於心及眾生不起二種相於一切法中具足諸功德是故說瞿曇自在無過失大王當知沙門瞿曇畢竟成就四無所畏王言大師何者如來四無所畏答言大王所謂一切智無畏漏盡無畏障道無畏盡苦道無畏大王當知一切智無畏者沙門瞿曇悉以覺知一切諸法若諸世間天人魔梵沙門婆羅門作如是言沙門瞿曇不能覺知一切諸法如實說者無有是處何以故沙門瞿曇悉能覺知一切諸法是故名為平等正覺所謂凡夫法聖人法聲聞法緣覺法佛法菩薩法學法無學法世間法出世間法善法不善法有漏法無漏法有為法無為法覺如是法故名正覺言平等者見空平等法真實故無相平等壞諸相故無願平等不著三界故不生平等無生性故無行平等無行性故無出平等無出性故無至處平等無至處性故真實平等無三世故解脫平等無無明性故涅槃平等無生死性故是故沙門瞿曇悉能覺知一切諸法至無畏處以大悲心在大眾中作師子吼轉梵法輪一切世間天人魔梵沙門婆羅門未曾有能如法轉者是名一切智無畏大王當知漏盡無畏者沙門瞿曇諸漏已盡是故唱言我漏已盡若諸世間天人魔梵沙門婆羅門作如是言沙門瞿曇諸漏未盡如實說者無有是處何以故沙門瞿曇諸漏已盡於欲漏有漏無明漏見漏心得解脫諸習氣滅是故沙門瞿曇諸漏已盡至無畏處在大眾中作師子吼轉梵法輪一切世間天人魔梵沙門婆羅門未曾有能如是轉者是名漏盡無畏大王當知障道無畏者沙門瞿曇知諸欲法能障聖道是故說言欲能障道若諸世間天人魔梵沙門婆羅門作如是言是諸欲法不能障道如實說者無有是處何以故沙門瞿曇如實覺知障道法故障道法者謂十不善業能障聖道沙門瞿曇能如實知至無畏處在大眾中作師子吼轉梵法輪一切世間天人魔梵沙門婆羅門未曾有能如法轉者是名說障道無畏大王當知盡苦道無畏者沙門瞿曇說言修習聖道能盡苦際得無上解脫若諸世間天人魔梵沙門婆羅門作如是言修習聖道不能畢竟盡諸苦際如實說者無有是處何以故沙門瞿曇已證無上解脫盡諸苦故云何名為真實聖道所謂一乘復有二種謂舍摩陀毘婆舍那復有三種謂空三昧無相無願三昧復有七法謂四念處乃至八聖道是名畢竟真實聖道畢竟道者無增無減無取無捨無執無放非正非邪非一非二是名真實畢竟正道沙門瞿曇如實能知至無畏處在大眾中作師子吼轉梵法輪一切世間天人魔梵沙門婆羅門未曾有能如法轉者是名盡苦道無畏大王當知沙門瞿曇畢竟成就如是四無畏智能師子吼是故我言無有過失而說偈言瞿曇如師子處眾無畏說世間無與等何況有勝者瞿曇證諸法如實不虛妄以是實見故出師子王說若有能說言瞿曇說不正瞿曇不能見無有如是處以不見相者在於天人中自在師子吼出妙無畏聲瞿曇漏已盡已得無漏身過天人世間是故言無等瞿曇為眾生說諸障道法一切皆如實故不虛妄說瞿曇說進取自證如是說修行彼法者無有諸障礙瞿曇如是知至勝無畏處得無畏妙樂瞿曇安隱住轉梵正法輪餘未曾轉彼世人不能轉除兩足尊者大王當知沙門瞿曇畢竟成就不共之法王言大師何者如來不共之法答言大王沙門瞿曇不共法者所謂無有一切過名不共法何以故沙門瞿曇身業無失故無一切過名不共法何以故沙門瞿曇口業無失故無一切妄名不共法何以故沙門瞿曇意業無失故無種種相名不共法何以故沙門瞿曇若得供養不生高心若得毀辱不生下心故無不定心名不共法何以故沙門瞿曇若行若住若坐若臥若語若默常在定故無不住心捨心名不共法何以故沙門瞿曇修身故修戒故修心故修慧故斷癡故是名聖捨欲無休息名不共法何以故沙門瞿曇大慈大悲說法度人安住寂靜無增減故精進無休息名不共法何以故沙門瞿曇為一切眾生於無量劫受大苦惱不生疲厭故念無休息名不共法何以故沙門瞿曇初得道時遍觀一切去來現在眾生之心後為說法不須更觀不失先念故智慧無休息名不共法何以故沙門瞿曇於三世中憶念不忘故解脫無休息名不共法何以故沙門瞿曇不從師學自然覺悟不同二乘從他聞故因緣生故解脫知見無休息名不共法何以故沙門瞿曇得無礙智知一切義一切字一切句於一句法無量劫說義無窮盡故一切身業智為本智展轉名不共法何以故沙門瞿曇所有身業隨智行故一切口業智為本智展轉名不共法何以故沙門瞿曇所有口業隨智行故一切意業智為本智展轉名不共法何以故沙門瞿曇所有意業隨智行故知過去世無障無礙名不共法何以故沙門瞿曇具宿命明故知未來世無障無礙名不共法何以故沙門瞿曇得天眼明故知現在世無障無礙名不共法何以故沙門瞿曇得漏盡明故無見頂者名不共法何以故沙門瞿曇無邊身故無能勝者名不共法何以故沙門瞿曇過諸天人聲聞辟支佛故眾生各各見在己前名不共法何以故沙門瞿曇身不可思議故所有言說聞者生善名不共法何以故沙門瞿曇成就一切諸功德故說法之音隨受者聞名不共法何以故沙門瞿曇善知餘者聞無益故出言清淨名不共法何以故沙門瞿曇口常不說非義語故出口所說麁言軟語聞者歡喜名不共法何以故沙門瞿曇其心平等離怨親故所說言音聞者無厭名不共法何以故沙門瞿曇說微妙故處眾無畏名不共法何以故沙門瞿曇清淨一切諸智障故於眾言說不生怯弱名不共法何以故沙門瞿曇畢竟成就四無畏故隨意言說名不共法何以故沙門瞿曇善知一切眾生心故弟子寂靜名不共法何以故沙門瞿曇所有徒眾隨順受教故見者離惱除諸不善名不共法何以故沙門瞿曇常願其身如藥樹王故觀者無厭名不共法何以故沙門瞿曇能令見者覺一切法故動身迴顧如大象王名不共法何以故沙門瞿曇視如龍王威儀清淨故在於四眾能師子吼名不共法何以故沙門瞿曇具足十力善決眾疑故常受上供名不共法何以故沙門瞿曇無上福田故功德無盡名不共法何以故沙門瞿曇所修諸行不求果報故一切天人魔王梵眾無能壞者名不共法何以故一一節中有那羅延力故所記之事無有虛謬名不共法何以故善知一切諸根使故知一切行名不共法何以故沙門瞿曇覺一切法故所有智慧無有疑濁名不共法何以故沙門瞿曇善知三世智清淨故煩惱習盡名不共法何以故沙門瞿曇善能清淨煩惱因故於諸世間天人魔梵沙門婆羅門眾中而為師首名不共法何以故沙門瞿曇通達一切諸法相故所得法身名不共法何以故沙門瞿曇壽命無盡故見聞親近得大利益名不共法何以故沙門瞿曇成就善法三業不空故出身血者犯於逆罪名不共法何以故沙門瞿曇成就無上勝善根故大王當知沙門瞿曇畢竟成就如是不共法是故我言無有過失而說偈言瞿曇無過失亦無一切習諸念皆清淨是智者無過一切無異相而心不忘失捨心非無作諸欲皆不減精進無懈怠有念不曾忘慧解脫不退正見無失減智慧不可動身口業亦爾以智為根本如是常展轉常智無過失過去世亦爾未來及現在諸處無障礙瞿曇是智者如是諸功德更有餘勝法地主不可數王言大師如來成就如是功德莊嚴之身為是常也為無常也如是功德為有盡也為無盡也答言大王沙門瞿曇住是功德盡生死際最後邊身是常住身非無常也大王當知勿觀瞿曇同無常也王言大師如是常身當云何觀答言大王如自觀己法性之身觀於瞿曇法身亦爾是身為色不可如色見故是身為心不可如心知故是身為炬性不闇故是身勇健降眾惡故是身為力無降伏故是身無違性平等故是身為空離見聞故是身無相離覺觀故是身無願出三界故是身一相無異相故是身如虛空無相似故是身非生從緣生故是身非滅本不生故是身非住非三世故是身非方不離方故是身非眾生不離一切眾生故大王當知如是觀者名觀常身名見法身大王當知如是觀者名為正觀若他觀者名為邪觀王言大師云何非生而從緣生大王當知法身非生從緣生故王言大師云何從緣生大王當知從緣生者從無量功德智慧生從戒生從定生從慧生從解脫生從解脫知見生從慈悲喜捨生從布施生從持戒生從忍辱生從精進生從禪定生從智慧生從解脫三昧生從諸方便波羅蜜生從六通生從三明生從四無礙生從十力四無所畏十八不共法生從斷一切不善法集一切善法生從實慧生從不放逸生大王當知從如是無量清淨功德法生瞿曇身功德無盡故法身無盡王言大師生法有盡云何有生而無有盡答言大王本不生故而無有盡王言大師何者本不生故答言大王法身非生以本有故以緣生故名之為生王言大師如是緣者無量無邊若欲行者以何為本從何為始答言大王一切功德助道之行舉要言之以戒為本持戒為始若不持戒乃至不得疥野干身何況當得功德之身大王當知以戒淨故不斷佛種成等正覺不斷法種分別法性不斷僧種修無為道以持淨戒相續不斷故功德無盡王言大師一切戒善皆無有盡亦有盡也答言大王非一切盡亦非不盡何以故相續斷故有盡不斷故無盡王言大師何者相續斷何者相續不斷答言大王淨戒相續不中斷故功德無盡何以故凡夫戒者在所受生斷故有盡人中十善所得果報斷故有盡欲界諸天福報功德斷故有盡色界諸天禪無量心斷故有盡無色諸天取入諸定斷故有盡一切聲聞學無學戒入涅槃際斷故有盡辟支佛戒無大悲心斷故有盡諸菩薩戒到於菩提成大悲故功德無盡何以故於是戒中出生一切凡夫二乘所有諸戒如種無盡故果亦無盡是故菩提種不可盡王言大師如此法身當依何法作如是觀答言大王當依一切眾生煩惱身觀當依貪欲瞋恚愚癡眾生中觀當依四顛倒見眾生中觀當依陰界諸入中觀當依地獄畜生餓鬼乃至阿修羅等諸身中觀何以故此身即是如來藏故大王當知一切煩惱諸垢藏中有如來性湛然滿足如石中金如木中火如地下水如乳中酪如麻中油如子中牙如藏中寶如摸中像如孕中胎如雲中日是故我言煩惱身中有如來藏爾時薩遮尼乾子重說偈言瞿曇法性身妙色常湛然清淨常寂滅其相如虛空如是法性身眾生等無差此境界甚深二乘不能知爾時嚴熾王聞大薩遮尼乾子說於如來不可思議功德法身生歡喜心生踊悅心生踊躍心生無量歡喜心生無量信敬心生無量愛念心生無量慶悅心於大薩遮尼乾子所復生不可思議者心生不可量者心生可尊者心生可尊重者心生可恭敬者心生善知菩提道者心生一切智者心生到彼岸者心生寤寐者心生與念者心生住不可思議解脫菩薩心生如是等不可思議種種心已以價直百千萬阿僧祇瓔珞及不可量上價妙衣持用奉施薩遮尼乾子復作是言善哉善哉薩遮大師能說如是勝大方便巧妙法門復作是言薩遮大師師所說法善巧隨順一切智智此法能到一切智地師所說法能度一切諸世間流師所說法能洗一切諸煩惱垢師所說法能破一切諸嫉妬門師所說法能拔一切諸惡道苦師所說法能善方便壞散一切大憍慢山師所說法悉能乾竭一切世間愛欲大海師所說法能照一切無智稠林師所說法能不失時不失受時爾時薩遮尼乾子告嚴熾王言如是如是大王諸菩薩摩訶薩無有威儀不化眾生無有一法不能隨順大乘法門無有一法不能到於一切智地無有一法不能斷於一切煩惱無有一法不示世間一切過失無有一法不示涅槃無上功德無有一法不示菩薩無上勝行大王當知諸菩薩摩訶薩所行一切行皆為自利亦為他利彼二俱利薩遮尼乾子說此法門時嚴熾王得大堅固不退轉菩提之心王十六子所得名為歡喜踊躍境界信心八千天子得名觀佛莊嚴三昧時嚴熾王所有眷屬及大薩遮尼乾子諸眷屬等十三千人發阿耨多羅三藐三菩提心彼諸眾生各各脫身所著上衣持用奉施薩遮尼乾子而作是言我今善得無上大利以我得見薩遮善男子故得聞說此一切智慧勝妙法門爾時嚴熾王及諸眷屬作是言薩遮善男子師今應往詣如來所見佛世尊禮拜如來供養如來何以故今佛世尊在我園中為諸大眾說微妙法薩遮尼乾子言善哉大王欲見如來今正是時可共國內城邑小王諸聚落主大臣王子長者居士及王夫人後宮婇女并王大力臣如是等眾一時同心俱往佛所爾時嚴熾王勅令國內一切城邑乃至聚落主等各將所領及家眷屬悉共莊嚴俱詣佛所若其不往如來所者當斷其命爾時國內所有一切善男子善女人及童男童女等聞王教令欲與薩遮大師俱往佛所親覲供養心生歡喜各各莊嚴綵飾綺妙備諸一切種種香華塗香末香華鬘幡蓋執諸種種一切伎樂出欝闍延城在於大路待嚴熾王爾時嚴熾王駕七寶繩交絡輦輿以諸無量金瓶銀瓶插種種華俠在兩廂王興大力現大王勢作大王神通作大王奮迅象馬車步作大王戲樂竪諸種種幢幡華蓋打八千種諸妙聲鼓種種歌舞與大薩遮尼乾子大臣王子與王大力夫人宮人及諸小王長者居士乃至守門守宮人等九萬八千萬人前後圍繞俱往園中詣如來所到佛所已頂禮佛足繞佛三匝薩遮尼乾子與諸眷屬頂禮佛足繞佛無量百千匝已却坐一面一心合掌觀佛不捨默然而住爾時慧命舍利弗見大薩遮尼乾子在佛前坐一心合掌觀佛不捨默然而住作是思惟此薩遮尼乾子為何事故來詣佛所作是念已語大薩遮尼乾子言汝為何事來詣佛所為見佛也為聞法乎爾時薩遮尼乾子語慧命舍利弗言大德舍利弗我今來詣佛世尊所不為見佛不為聞法大德舍利弗我今不為一切法故來詣佛所何以故大德舍利弗非見色故名見如來非見受想行識故名見如來非見地性故名見如來非見水性火性風性故名見如來非見我故名見如來非見眾生故名見如來非見壽命故名見如來非見人故名見如來非見作者故名見如來非見我所故名見如來非見所見事故名見如來非見相故名見如來非見無相故名見如來何以故大德舍利弗不見一切相名見如來不執著見名見如來不見物故名見如來如實見故名見如來見實際非際故名見如來厭眼厭色故名見如來不見耳不聞聲故名見如來不見鼻不嗅香故名見如來不見舌不知味故名見如來不見身不見觸故名見如來不見意法不分別意法故名見如來舍利弗言薩遮大德若如是相見不見如來者云何名見佛世尊也薩遮尼乾子答言大德舍利弗非見家故名見如來非見姓故名見如來非相故名見如來非非相故名見如來非法故名見如來非非法故名見如來非實故名見如來非非實故名見如來非觀故名見如來非非觀故名見如來非念故名見如來非非念故名見如來非分別故名見如來非非分別故名見如來非有為故名見如來非無為故名見如來非有物故名見如來非無物故名見如來非和合故名見如來非別離故名見如來非色故名見如來非受想行識故名見如來非取故名見如來非不取故名見如來非生故名見如來非不生故名見如來爾時慧命舍利弗語大薩遮尼乾子言薩遮大德若如是見名見如來者薩遮大德云何而見佛世尊也薩遮尼乾子答言大德舍利弗我非見色見如來亦不離色見如來我不滅壞色名見如來如是非見受想行識名見如來不離受想行識名見如來我不滅壞受想行識名見如來我不見如來世間所攝亦不見如來出世間攝我不見如來為陰所攝不見如來為界所攝不見如來為入所攝我見如來離諸一切音聲言語我今如是見於如來如是不見非不見不知不分別不起不示不生不增長不取不捨不戲論不作相不作非不作不作物非不作物不受不護非作心見非自然見非觀見非不觀見非可語見非不可語見離一切言語名字章句音聲名見如來何以故以不可如是相見故大德舍利弗諸菩薩摩訶薩如是見佛我亦如是見於如來舍利弗言薩遮大德若能如是見如來者如來說法大德云何而得聞也答言大德舍利弗我若起法相非法相應聞如來所說之法何以故大德舍利弗諸菩薩摩訶薩於諸一切名字章句言語之音聞說法聲而不作心法相非法相何以故以離一切諸法相故舍利弗言薩遮大德汝來佛所非為法來也答言大德舍利弗我不為法非不為法來詣佛所何以故大德舍利弗夫為法者不為一切法名為為法大德舍利弗若有人言為法來者彼人不著此法名為佛不見此法名為法不著生名為僧夫為法者不為知苦不為離集不為修道不為證滅不為過欲界不為過色界不為過無色界不為得涅槃大德舍利弗汝依此法應知我今不為法故來詣佛所爾時慧命舍利弗告大薩遮尼乾子言薩遮大德今依何法作如是說答言大德舍利弗我今都不依於一法作如是說何以故法界中無依法界中依不可得法界中無依亦不可得何以故以不見二故舍利弗言薩遮大德汝今不依六道去來也答言大德舍利弗我若見彼六道相者應有去來我若有生亦應受生有退應退有去應去大德舍利弗一切法不動不轉不去不退不生舍利弗言薩遮尼乾子若如是者如來何故說言比丘汝生老死亦退亦生答言大德舍利弗如來依著六道眾生作如是說為欲拔彼依止六道是故如來作如是說大德舍利弗於佛法中不去不來不退不生舍利弗言善哉善哉薩遮大德如薩遮大德所說是大乘行者知義知字者薩遮尼乾子言大德舍利弗汝知何者為義何者為字舍利弗言善男子我不欲說我欲聞說大德當說何者為義何者為字爾時薩遮尼乾子告舍利弗言大德舍利弗所言義者名不可說說不可說名之為字所言義者名不可語說彼語者名之為字所言義者名不可名說彼名者名之為字所言義者不可動不可知不可戲論不可分別不可生不可聚非物非實無我非起非可取非可依遠離一切依言語名字所言字者思惟數稱量觀察令他解名之為字所言義者為義無礙所言字者名法無礙辭無礙樂說無礙大德舍利弗是名略說義略說字爾時世尊告薩遮尼乾子言善哉善哉薩遮快者善哉若有善男子欲說法者應如是說如汝所說說此法門爾時眾中三千天子聞大薩遮尼乾子樂說辯才得無生法忍二十千眾生發阿耨多羅三藐三菩提心爾時慧命大目揵連白佛言世尊此薩遮尼乾子現此外道相教化幾所眾生發阿耨多羅三藐三菩提心佛告目連目連汝今問我此事天人聞說皆悉迷沒除諸菩薩摩訶薩眾目連我今說其少分令眾生入薩遮善男子以種種形種種色種種威儀教化眾生發阿耨多羅三藐三菩提心目連如須彌山微塵數等眾生住外道法中薩遮善男子行外道法教化令發阿耨多羅三藐三菩提心四天下微塵數等眾生住遮羅伽外道法中薩遮善男子行遮羅伽法教化令發阿耨多羅三藐三菩提心八萬四千恒河沙等眾生住波利婆闍外道法中薩遮善男子行波利婆闍外道法教化令發阿耨多羅三藐三菩提心十恒河沙等眾生樂聲聞行薩遮善男子現聲聞行教化令住聲聞菩提後發阿耨多羅三藐三菩提心過是聲聞數等身現行辟支佛形教化令發阿耨多羅三藐三菩提心無數眾生薩遮善男子行菩薩道教化令發阿耨多羅三藐三菩提心應見帝釋身而受化者即現帝釋身教化眾生應見梵王身而受化者即現梵王身教化眾生應見轉輪王身而受化者即現轉輪王身教化眾生應見四天王身而受化者即現四天王身教化眾生應見緊那羅身而受化者即現緊那羅身教化眾生應見阿修羅身而受化者即現阿修羅身教化眾生應見迦樓羅身而受化者即現迦樓羅身教化眾生應見摩睺羅伽身而受化者即現摩睺羅伽身教化眾生應見人身而受化者即現人身教化眾生應見女身而受化者即現女身教化眾生應見童男童女身而受化者即現童男童女身教化眾生應見地天身而受化者即現地天身教化眾生應見同生天身而受化者即現同生天身教化眾生應見聖人身而受化者即現聖人身教化眾生應見摩那婆身而受化者即現摩那婆身教化眾生應見比丘比丘尼身而受化者即現比丘比丘尼身教化眾生應見優婆塞優婆夷身而受化者即現優婆塞優婆夷身教化眾生目連薩遮善男子現如是等一切種種無量身相教化如是無量眾生發阿耨多羅三藐三菩提心目連白佛言世尊薩遮善男子供養幾所諸佛佛告目連目連地界水界火界風界虛空分界等悉可量數而薩遮善男子以種種身所供養佛不可量數爾時大德摩訶迦葉告薩遮善男子言善男子汝已供養無量諸佛具足成就無量無邊諸功德聚何故不成阿耨多羅三藐三菩提薩遮答言大德迦葉我若有見此是菩提此是證者我應得阿耨多羅三藐三菩提迦葉言薩遮善男子無量無邊菩薩發阿耨多羅三藐三菩提心可不已成阿耨多羅三藐三菩提當成阿耨多羅三藐三菩提現成阿耨多羅三藐三菩提也薩遮答言大德迦葉汝今所言無量無邊諸眾生等成阿耨多羅三藐三菩提者此是憍慢眾生之數何以故大德迦葉於第一義中菩提不可得菩薩不可得何以故大德迦葉言菩提者名為無為菩提者離一切數菩提者非色法菩提者不可見菩提者非青非黃非赤非白非紅非黑非頗梨色無色無形無相無表過一切相無依離一切依無物離一切物無相離一切相不可言不可說不可見不可和合知不可別異知非闇非明無形無相無可觀非言語離言語不可觸不可知不可聞非音聲非口道無擁無礙無縛無脫非瞋非癡不可以一切事示現不可說大德迦葉菩提體如是相彼不可以身證不可以心知何以故大德迦葉是身無知如草木是身無覺如石壁是身無識如鏡像是故不可以身得菩提大德迦葉心亦不可見不可示是故不以心得菩提大德迦葉眾生不可見無眾生故是故不得阿耨多羅三藐三菩提大德迦葉一切諸法若如是者云何迦葉而作是言汝已供養無量諸佛滿足無量無邊功德何故不成阿耨多羅三藐三菩提爾時會中諸菩薩摩訶薩比丘比丘尼優婆塞優婆夷釋提桓因四天王梵天王等一切大眾作如是念如來世尊應除我等疑惑心故隨我心信應與薩遮善男子授阿耨多羅三藐三菩提記於幾所時當成阿耨多羅三藐三菩提於何等劫何等世界何等國何等姓何等家何等眷屬云何出家何等樹下成阿耨多羅三藐三菩提成阿耨多羅三藐三菩提已佛名何等幾時住世幾眾集會爾時世尊知彼眾會諸菩薩摩訶薩比丘比丘尼優婆塞優婆夷釋提桓因四天王梵天王等心之所念諸覺觀已告文殊師利法王子言文殊師利此薩遮善男子過此賢劫復過無量無數劫已當成阿耨多羅三藐三菩提佛名實慧幢王世界名善觀名稱彼世界中無諸怨敵文殊師利彼善觀名稱世界莊嚴希有殊特極妙可樂其地七寶間錯莊嚴城郭周匝七寶牆障百千萬重其中復有七百千萬重大香水海周匝圍遶七百千萬大毘琉璃摩尼寶珠以為門闕十百千萬閻浮檀金以為羅網遍覆世界十百千萬摩尼寶間錯其闕懸十百千萬師子愛摩尼寶遍諸宮殿以為嚴飾十百千萬師子幢摩尼寶莊嚴街道十百千萬火幢摩尼寶日夜常然普照世界十百千萬七寶和鈴常出妙聲遍諸世界竪十百千萬摩尼寶高幢普遍世界懸十百千萬金幡置在高幢文殊師利彼善觀名稱世界地平如掌寶樹普覆諸草柔軟右旋婉轉如善巧畫如孔雀項毛其觸柔軟如迦陵伽鳥遍覆世界十百千萬妙莊嚴園普遍世界一一園中十百千萬諸大寶池普遍莊嚴一一池皆八道側方八楞摩尼寶以為間錯閻浮檀金沙遍布其底一一池中皆各滿足八味香水七寶鉢頭摩花以覆水上昆崙遮鳥耆婆耆婆鳥常出妙聲遍諸世界文殊師利彼善觀世界有八千萬城邑聚落遍滿國土以為莊嚴一大城中有十百千萬小城以為莊嚴一切城邑皆亦如是一一城邑一一聚落滿百千萬男子女人童男童女文殊師利彼善觀名稱世界中有一四天下名曰見者歡喜世界諸四天下此最勝妙人民熾盛安隱快樂實慧幢王如來應正遍知彼世界中出現於世文殊師利彼實慧幢王如來生在婆羅門家母名速行如我現世母名摩耶父名梵才如我現世父名白淨王兒名名稱如我現世子羅睺羅妻名大慧如我現世釋種瞿夷乳母名大稱如我現世摩訶波闍波提瞿曇彌奉侍人名常隨順如我現世闡陀迦馬名大速如我現世馬王揵陟實慧幢王如來乘彼大速踰城出家如我現世所乘揵陟馬王出家彼佛道場名曰法尚實慧幢王如來於彼道場成阿耨多羅三藐三菩提如我現在寂滅道場彼道場樹有八十萬百千萬億樹以為眷屬文殊師利實慧幢王如來於彼劫中出世之時無諸魔怨及魔眷屬文殊師利彼實慧幢王如來成阿耨多羅三藐三菩提時彼世界中所有眾生一切執持種種華香塗香末香散香作諸種種伎樂歌舞一時往詣法尚道場乃至阿迦尼吒天一切天眾作諸種種天妙伎樂集彼道場一切夜叉眾作諸伎樂集彼道場彼世界中所有一切乾闥婆眾一切阿修羅眾一切迦樓羅眾一切緊那羅眾一切摩睺羅伽眾各作百千萬種伎樂與其眷屬集會道場東方南方西方北方四維上下無量無邊世界菩薩俱來集會文殊師利實慧幢王如來初成正覺為彼時會所集大眾說此菩薩行方便境界奮迅大法門有無量百千萬億那由他修多羅以為眷屬文殊師利彼實慧幢王如來說此法門時恒河沙等眾生得不退轉阿耨多羅三藐三菩提文殊師利彼實慧幢王如來出世不說三乘教化之法何以故彼佛國土無諸聲聞辟支佛人彼世界中所有眾生皆信一乘皆信菩薩上妙勝行文殊師利彼實慧幢王如來初集會時有諸無量恒河沙等不退菩薩而來集會第二會時有八十億百千萬那由他一生補處菩薩而來集會第三會時有六十頻婆羅菩薩而來集會文殊師利次於後時無量無邊眾生得不退轉阿耨多羅三藐三菩提心文殊師利彼實慧幢王如來得阿耨多羅三藐三菩提已六十小劫住世說法後入涅槃佛涅槃後正法住世八十萬億百千億那由他劫正法流行教化眾生人眾多少所得利益如佛在世所度不異文殊師利彼實慧幢王如來臨涅槃時與大幢王菩薩授記然後入般涅槃作如是言大幢王菩薩次我後成阿耨多羅三藐三菩提名大莊嚴如來應正遍知爾時大眾欲知眾中何者是彼大幢王菩薩次彼實慧幢王如來後成阿耨多羅三藐三菩提何者名大莊嚴如來應正遍知爾時世尊知彼時眾覺觀心念知心念已告文殊師利法王子言文殊師利此薩遮善男子坐前坐者名實喜摩那婆於一切弟子眾中最為第一此摩那婆於彼時中成大莊嚴如來應正遍知彼佛世界莊嚴勝妙如實慧幢王如來世界不異爾時會中聞說彼佛國土勝妙功德莊嚴彼六十百千萬億那由他菩薩願生彼國作如是言此實慧幢王如來成佛之時願我往生彼佛國土爾時世尊即與授記皆當往生彼佛國土八十千萬尼乾子眾一時同聲白言世尊我亦願往生彼佛國世尊亦即皆與授記汝善男子一切皆當生彼佛國八千萬億那由他天子虛空界中作如是言世尊我等亦願實慧幢王如來得菩提時俱往生彼善觀名稱世界得見彼佛不可思議功德莊嚴清淨國土時佛即告彼諸天子諸善男子汝等皆當生彼善觀名稱世界供養彼佛諸天子汝等亦當在彼善觀名稱世界皆成阿耨多羅三藐三菩提種種名字壽命住世劫數多少如彼實慧幢王如來住世不異彼時三千大千世界六種振動大地涌出百千萬億鉢頭摩花閻浮檀金為葉大青因陀羅摩尼寶以為其臺瑪瑙日光寶為鬚大毘琉璃摩尼寶以為其莖彼諸一切鉢頭摩花一一花上見有無量百千萬億諸菩薩眾結跏趺坐三十二相八十種好莊嚴其身一切皆共歸命如來彼諸菩薩各以種種寶雲羅網奉施如來作如是言世尊我等種種世界來詣佛所為聞佛說不可思議示現菩薩功德法門為見如來禮拜如來供養如來為見薩遮大善男子為欲見此大會所有諸菩薩眾如來說此妙法門時於不可思議佛國土中無量無邊諸來菩薩皆得不退阿耨多羅三藐三菩提爾時世尊欲重宣此義而說偈言一心攝諸根聽我說妙法如來無妄語諸佛不虛說薩遮及大眾未來無量世過不可數劫無刺淨劫中爾乃得成佛號寶慧幢王時世無垢害故名無刺劫時彼佛世界號善觀名稱具足諸功德天人皆歎仰國界諸莊嚴一切皆殊妙門闕諸樓閣百千諸寶成閻浮金羅網遍覆相映發光明常普照晝夜無差別懸諸百千寶建立師子幢寶鈴出妙聲說於如實法無垢寶垣牆過諸天宮殿泉流諸池水具足八美味鉢頭摩諸花拘迦那陀等鮮明滿諸池不雜諸塵垢彼世界住處四天下中最具足妙莊嚴是故名樂見彼處如來生婆羅門出家母名曰速行父字名梵才子名曰妙稱如我羅睺羅彼夫人大慧如我今瞿夷乳母大名稱如我波闍提給侍名隨順亦名闡尼迦如我闡尼迦恭敬隨我心第一最勝馬字名曰大速彼能出如來如我乘揵陟彼佛菩提樹字名曰法尚勝樹為眷屬八十百千萬彼樹下法王字名實惠佛坐彼道樹下成於大菩提無諸魔眷屬亦無諸魔業彼佛國土中無有諸怨刺無量諸天人俱集彼淨土各執妙花鬘百千諸伎樂各以恭敬心俱詣如來所如來知彼心為說諸妙法無量修多羅以為諸眷屬彼佛初集時聞此法門者過恒沙塵眾不退之菩提彼無聲聞乘及無辟支佛諸勇猛菩薩充滿彼淨土第二時會中有諸菩薩眾八十那由他一生住補處第三會所集諸大勝菩薩六十頻婆羅住於如實處彼如來住世壽命六十劫時佛滅度後法燈住世間舍利廣流布八十億萬千那由他劫住利益諸眾生彼佛記大幢然後入涅槃佛名大莊嚴名稱顯世間彼世界莊嚴不異實慧佛於彼國土中成無垢菩提汝等當信我智慧如虛空無盡性常住遍處無障礙悉能見未來未有當有事何況過去劫曾有而不記我住第一義如實智慧中出言無虛妄亦不令他說我今說真實美妙甘露法是故汝大眾聞應諦信受大眾聞佛說皆生歡喜心彼佛成道時咸願生彼國世尊悉記彼無量諸眾生彼佛出於世汝等皆往生汝等彼世界教化諸眾生即彼成菩提世界亦不異說此法門時大地六種動蓮花中菩薩合掌向佛言善哉佛世尊不可得思議為諸無量眾善說此法門我等諸大眾無量世界來皆為欲聞此最上妙法輪爾時會中一切大眾皆大歡喜踊躍各各脫身所著上衣奉施如來而作是言如來世尊今於世間第二轉法輪如來昔於波羅捺城初轉法輪今復於此欝闍延城第二轉法輪復作是言世尊我等願常不離聞此妙寶法門願常不離薩遮善男子時虛空中諸天伎樂妙鼓出聲天雨憂鉢羅花鉢頭摩花拘牟頭花分陀利花婆師迦花等滿佛足下天於空中滿天寶衣如雲而下而作是言若有善男子善女人有能受持讀誦書寫為人解說此妙法門彼人決定已得無量無邊功德爾時文殊師利法王子菩薩白佛言世尊善男子善女人有能受持讀誦書寫廣為人說此妙法門成就幾許功德佛告文殊師利法王子言文殊師利若有善男子善女人數此三千大千世界眾生若有色若無色若有想若無想於眾生界中所有眾生佛智慧知彼諸一切所有眾生一時俱生得於人身得人身已彼共俱修波羅蜜行一時俱成阿耨多羅三藐三菩提彼諸佛等一劫住世有善男子善女人滿足一劫供養爾所諸佛如來禮拜恭敬尊重讚歎具足一切諸勝供養乃至一切花香伎樂文殊師利於意云何彼善男子善女人得福多不文殊師利言甚多婆伽婆甚多修伽陀彼善男子善女人所得功德無量無邊不可量不可數不可知不可說佛告文殊師利若有善男子善女人受持讀誦書寫流布為人廣說此菩薩行方便功德法門所得功德過彼善男子善女人供養諸佛功德無量無邊不可稱數不可挍量文殊師利白佛言世尊希有婆伽婆希有修伽陀如來為欲安樂一切諸眾生故說此法門復作是言世尊此妙法門於閻浮提幾時住世佛告文殊師利我涅槃時有八大國王為欲流布我舍利故彼時八國分為八分置八函中人取一函各還本國立大塔廟尊重供養爾時阿闍世王於我舍利所得一分於金疊上書此修多羅并與舍利一時俱置七寶函中於王舍大城外掘地作坑於中立塔莊嚴殊妙以舍利函置彼塔中懸百千萬阿僧祇寶蓋幢幡散諸無價一切香花七寶香甕盛滿香油然大燈炷滿一百年住持不滅文殊師利我入涅槃一百年後有阿輸迦王於毛梨家生出現於世作轉輪王王閻浮提而得自在得具足力善能降伏剛強眾生彼王爾時必觀察我能憶念我護持我法於我身上得尊重心文殊師利彼阿輸迦王有一比丘名淨自在王子中生出家求道阿輸迦王以為門師有大神通力有大威德力護諸佛法護大方廣阿輸迦王深心尊重淨自在比丘故不令餘處常在王家身自供養文殊師利阿輸迦王為欲流布我身舍利饒益一切諸眾生故欲出地下舍利寶函與諸無量大臣王子長者居士眷屬圍遶設大莊嚴顯大王力執持香花塗香末香散香作百千種諸妙伎樂詣王舍大城設諸一切勝妙供養無量無邊不可稱數掘出地中舍利寶函出已七日以一切香一切花一切花鬘一切散香一切塗香一切伎樂供養恭敬滿七日已於閻浮提種種國土非前後時於一日一時一須臾間遍閻浮提一時建立八萬四千佛舍利塔爾時淨自在比丘於彼舍利函中取此法門在於北廂大國土中廣宣流布文殊師利彼淨自在比丘雖加流布而此法門受持者少多人不知多人不覺多人不攝多人不受希有人能受持讀誦此法門者何以故此是勝法眾生薄福不應聞故文殊師利此妙法門人多祕掌置經函中諸庫藏中何以故以無法器不應得種無上善根故何以故文殊師利此妙法門難信難行難量故文殊師利凡所有人宿無善根曾聞大乘生疑毀謗是故聞此無上法門不能生信不能得入文殊師利後末世中法欲滅時聞此法門能生信者能推求者能解入者文殊師利汝知此人已曾供養過去無量無邊諸佛善行諸行乃能信入此大乘門文殊師利若有善男子善女人於後末世聞此經名聞能生信受持讀誦書寫解說書已尊重供養經卷彼諸眾生應自念知已於過去曾見無量恒沙諸佛供養恭敬恒沙諸佛文殊師利彼諸眾生亦見我身在此園中說此法門亦見此諸大會之眾爾時世尊告阿難言阿難汝當受持讀誦此妙法門為諸眾生而廣宣說當觀眾生有大乘根堪信受者乃可為說不得率爾不觀而說何以故薄福眾生聞生不信得罪無量故阿難此法門者名為如來真實功德名為如來祕密之藏名為如來純淨妙藏名為如來法印之藏名為如來心所護藏名為如來現實信藏是故阿難汝當祕掌莫卒宣說除諸佛子菩薩摩訶薩等何以故彼善男子於諸佛所深種善根能護法藏能利自己亦能利他應為彼說阿難言世尊我已受此淨妙法門世尊今此法門名為何等云何奉持佛告阿難此妙法門名為菩薩行方便境界奮迅法門名為如來深祕密藏名為如來具足功德名為如來甚深境界名為一乘名為文殊師利所說經名為薩遮尼乾子授記經名為薩遮尼乾子所說經汝今應當如是奉持如來說此法門時三十億那由他眾生發阿耨多羅三藐三菩提心六十千菩薩得無生忍無量無邊眾生畢竟不退阿耨多羅三藐三菩提心佛說此經已慧命阿難文殊師利法王子菩薩及諸一切菩薩摩訶薩比丘比丘尼優婆塞優婆夷釋提桓因四天王梵天王天人阿脩羅等聞佛所說皆大歡喜信受奉行
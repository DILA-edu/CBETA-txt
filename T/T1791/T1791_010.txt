煩惱業與身及業所得果修行者不食上云財穀與金銀田宅及僮僕已下至此凡一十四偈佛誡弟子無故誤犯攝律儀戒方能成就攝善法戒及饒益有情戒生定發慧具一切佛法是知戒為定慧之基不可一日無此君也古德以譬數層之閣下固而上存者宜矣行者觀世間能相與所相豈能斷二執覺智者謂二無我智也二執者謂我法二執也二無我智是對所治我法二執起能治道如前二無我章已說然將施二智妙藥應盡識二執病源如成唯識論云外道餘乘所執我法各有二種一曰俱生二曰分別俱生二執者謂無始來虛妄熏習內因力故恒與身俱不待邪教及邪分別任運而轉故名俱生此復二種一常相續在第七識緣第八識起自心相執為實法及實我故二有間斷在第六識緣識所變蘊界處相或總或別起自心相執為實法及實我故分別二執者謂亦由現在外緣力故非與身俱要待邪教及邪分別然後方起故名分別唯在第六意識中有此亦二種一緣邪教說蘊界處種種相故起自心相分別計度執為實法及實我故二緣邪教說於諸法自性等相及我相故起自心相分別計度執為實法及實我故如是二執分別起者即見所斷若俱生者即修所斷皆由無明因緣生故是如幻有所執我法妄計度故決定非有故世尊言諸識所緣唯心所現依他起性如幻事等若了二空二執隨斷彼能了者即二覺智也故云若無覺智生豈能斷二執以覺自心故能斷二所執皆是唯心作問三界初因四生元始莫窮本末罔辨端由莊老指之為自然周孔詺之為渾混佛於此說從無色界乃至地獄依正皆是唯心所作最初起處如何指南答欲知有情身土真實端由無先我心如華嚴經云應觀法界性一切唯心造又云心如工畫師能畫諸世間五陰悉從生無法而不造故云諸菩薩初住地時應善觀察隨其所身一切法門隨其所有甚深智慧隨所修因隨所得果隨其境界隨其力用隨其示現隨其分別隨其所得悉善觀察知一切法皆是自心而無所著楞嚴亦云迷妄有虛空依空立世界想澄成國土知覺乃眾生至於世界眾生業果三種相續皆是覺明明了知性因了發相從妄見生山河大地諸有為相次第遷流因此虛妄終而復始是知光未發處尚無其名念欲生時便分其影若有知有覺則眾生界起若無想無慮則國土緣生因染法而六趣輪迴隨淨心而四聖階降可謂凡聖之本身土之由故指虛空世界也悉我自心焉非止言其太極生兩儀玄牝為天地根而已矣考善惡報應也悉我自業焉非止言其上帝無常天網恢恢而已矣豈虛言哉如幻諸三昧及以意生身演三乘一乘問此經前後或云三乘一乘或云五性一性或云無乘及乘者乃至種種異說究其旨趣竟如何耶答佛說種種道其實為一乘若隨權實各別所據則似相違反若會通者皆不相違謂就機則三約法則一新熏有五本有無二若入理雙寂則三一俱亡若約佛化儀則能三能一餘諸異說類此可知是故論云競執有是非達者無違諍佛有三十六復各有十種阿賴耶命根根本識種名壽以能持識故此種能令色心不斷亦名命根此識相分色法身根所得名煖現行識名識意及與意識皆分別異名是眾聖所行此言眾聖皆悉修行真如實觀及唯心識觀如進趣大乘方便經云若於一實境界修信解者應當習學二種觀道一唯心識觀二真如實觀學唯心識觀者所謂於一切時一切處隨身口意所有作業悉當觀察知唯是心乃至一切境界若心往念皆當察知勿令使心無記攀緣不自覺知於念念間悉應觀察隨心所有緣念當使心隨逐彼念令心自知知已內心自生想念非一切境界有念有分別也所謂內心自生長短好惡是非得失衰利有無等見無量諸想而一切境界未嘗有想起於分別當知一切境界自無分別想故即自非長非短非好非惡乃至非有非無離一切相如是觀察一切法唯心想生若使離心則無一法一相而能自見有差別也真如實觀者思唯心性無生無滅不住見聞覺知永離一切分別之想故云真如及唯識是眾聖所行如上理行雙修方名觀法故永嘉云渡海先須上船非船無以能渡修心必須入觀非觀無以明心心尚未明相應何日若不修習得菩提者猫兔等類亦應證得此有言非有彼非解我法滅道皆悉具此四諦義天台約涅槃經聖行品開成四種四諦謂生滅無生滅無量無作生滅者苦集是世間因果滅道是出世因果謂逼迫名苦則三相遷移增長名集則四心流動除患名道則對治易奪寂靜名滅則滅有還無即令眾生知苦斷集欣滅修道雖世出世皆是變異故名生滅四諦也若達四諦從緣生故空即超筌悟旨而成智慧謂解苦無苦名苦聖諦解集無和合名集聖諦解滅無滅名滅聖諦解道無道名道聖諦故名無生四諦也大涅槃經云苦有無量相非諸聲聞緣覺所知集滅道等亦復如是即無量四諦也若了陰入皆如無苦可捨無明煩惱即是菩提無集可斷生死即涅槃無滅可證邊邪皆中正無道可修無苦無集故無世間無滅無道故無出世間一切諸法皆是實相實相外更無別法即無作四諦也故玄義云以迷理故菩提成煩惱名集諦涅槃成生死名苦諦以能解故煩惱即菩提名道諦生死即涅槃名滅諦即事而中無思無念無誰造作故名無作亦名一實諦所以八千聲聞法華會上見如來性如秋收冬藏更無所作以達本故法爾如斯若未親證之人不可安然拱手傚無作無修直須水到渠成自然任運以是四諦堅對諸土有增有減同居有四方便則三實報則二寂光唯一又總說名四諦別說名十二因緣苦是識名色六入觸受生死等七支集是無明行愛取有等五支道是對治因緣方便滅是無明滅行滅乃至老死滅故涅槃經開四四諦亦開四十二因緣下智觀之得聲聞菩提中智觀之得緣覺菩提上智觀之得菩薩菩提上上智觀之得諸佛菩提故中論云因緣所生法即是生滅我說即是空是無生滅亦名為假名是無量亦名中道義是無作又謂因緣即集所生即苦滅集方便是道苦集盡是滅問法性尚非一法云何以一二三四推之答法性是所迷苦集是能迷能迷有輕重所迷有即離約界內外分別即有四種苦集約根性證理即有一二三四不同若界內鈍人迷真重苦集亦重利人迷真輕苦集亦輕界外利鈍輕重亦爾法性是所解滅道是能解所解有即離能解有巧拙界內鈍人所解離能解則拙利人所解即能解亦巧界外利鈍即離巧拙亦如是問集既有四苦果何二答惑隨於解集則有四解隨於惑但感二死例如小乘惑隨於解則有見諦思惟若解隨於惑但是一分段生死爾問苦集可是因緣所生法滅道何故爾答苦集是所破滅道是能破能破從所破得名俱是因緣生法故大涅槃云因滅無明即得熾然三菩提燈亦是因緣也問法性是所迷何故二何故四答法性隨權實是故二法性隨根緣是故四若達此旨見相聞法等例作四種料簡即無差濫是知一心四諦橫該竪徹理無不窮法無不備也凡夫妄分別取三自性故斷除悉清淨見修諸煩惱者即見道所斷分別煩惱及修道所斷俱生煩惱也通三乘說者略有十種一貪二瞋三癡四慢五疑六身見七邊見七邪見九見取十戒禁取如是總別十使煩惱中疑及邪見二取四種唯分別起即見所斷煩惱餘貪等六通分別俱生兼二所斷謂見所斷及修所斷也八識之中前五識得起初三亦通分別及俱生由用意識中邪師邪教及邪思惟三因引故得有分別起也第六意識總具十種四唯分別六通分別俱生第七末那唯四俱生謂我癡我見我慢我愛此識有覆無記性故其第八識十總不起唯此無覆無記性故分別俱生皆通三界唯瞋一種只欲界有上色無色二界煩惱皆是有覆無記性攝欲界四諦下各有十使即為四十上二界皆除瞋諦別各有九即有七十二并欲界合有一百一十二其俱生者欲界具六上二界除瞋各唯有五合成十六通前分別總有一百二十八煩惱若二乘機以八忍八智斷三界四諦分別煩惱得預流果次修九無間道九解脫道斷三界俱生煩惱得餘三果其所知障諸趣寂者入無餘時斷其餘一切有斷不斷不同愚法以彼唯斷煩惱障故直進菩薩二障俱斷煩惱障中不同二乘約界分位但於二障分別起者地前伏現行初地真見道時一剎那中頓斷彼種其俱生中煩惱初地已去自在能斷留種故不斷何以故潤生攝化故不墮二乘故為斷所知障故為得大菩提故彼第七識煩惱性非潤生故非所留行相細故七地已還有時暫現以觀智有間故是故當知煩惱障種至金剛位其所知障行相細故正障菩薩道故於地地分斷要至佛地方盡無餘由此即說二障修惑俱至佛地故對法論云又諸菩薩十地位中唯修所知障對治道非斷煩惱障得菩提時頓斷煩惱及所知障若約實教諸聲聞人於煩惱障但能折伏何況能斷所知障其菩薩人於二障中不分俱生及分別但有正使及習氣地前伏使現初地斷使種地上除習氣佛地究竟淨此中習氣從斷正使種子無間方有餘殘習氣若約六七八識與二障合辨者有義八識中唯習氣末那中唯種子六識唯現行或云六七八識皆通習氣種子現行然此二障俱能障智通名無明以是本末二無明故如起信論依本末相依門以明二障以無明所起六染心為煩惱礙能起染心之無明名為智礙其煩惱礙亦名枝末無明何以故以能染境義邊名為煩惱以能障智義邊亦名無明故瑜伽論云無明有二若貪等俱者名相應無明非貪等俱者名獨行無明以是主故唯識又云不共無明有二一恒行不共唯末那有二獨行不共末那所無是故天台以體真止從假入空觀與空慧相應即能破見思惑成慧眼一切智智能得體得真體也以方便隨緣止從空入假觀分別藥病種種法門即破無知惑成法眼道種智智能得體得俗體也以離二邊分別止及上二觀為方便得入中道觀破根本無明成佛眼一切種智智能得體得中道第一義體也猶名巧度次第義爾若約一心圓頓止觀者謂法性寂然曰止寂而常照名觀以止緣於諦則一諦而三諦以諦繫於止則一止而三止譬如三相在一念心雖一念心而有三相止諦亦如是所止之法雖一而三能止之心雖三而一以觀觀於境則一境而三境以境發於觀則一觀而三觀如摩醯首羅面上三目雖有三目而是一面觀境亦如是觀三即一發一即三不可思議非世出世不權不實不優不劣不前不後不並不別不大不小故中論云因緣所生法即空即假即中也故知破一切惑莫若空無假無中而不空建立一切法莫若假無空無中而不假究竟一切性莫若中無假無空而不中是皆對治眾生心病無明煩惱方便如此建立於賢首宗猶屬終教義如上所破無明煩惱在圓覺經亦名理事二障也若約頓教惑性智性皆本淨故故不可說斷與不斷設謂有惑可斷亦不依地位漸斷如起信云若離妄念則無一切境界之相是也圓教更不分使習種現謂一切煩惱不可說其體性則全妄全真唯是無盡重重法界諸佛心中眾生眾生心中諸佛互相涉入是故一障一切障一斷一切斷然修觀行者須達能斷無性所斷本空無斷之斷方為正斷若執定有者則墮於常不可斷故若執定無即墮於斷失聖智故故先德云佛本是而勤修惑元無而須斷本性清淨心眾生所迷惑智者不應說謂依如來能詮聖教所詮正理如實修行斷惑證真則無有虛棄捨此欲滅煩惱皆為魔說故賢首師以佛聖教正理發明宗趣等巧被機宜各分為五且聖教五者一小乘教以隨機故隨他語故而說諸法一向差別以其簡邪正辨凡聖分欣厭明因果然所說理但顯人空未明法空唯依六識三毒建立染淨根本未盡法源故多諍論二大乘始教亦名分教謂定性二乘無性闡提俱不成佛此既未盡大乘法理故立為初有不成佛故名為分廣說法相少說法性所說法性即法相數決擇分明故少諍論三終教亦名實教說如來藏隨緣成阿賴耶識緣起無性一切皆如定性無性悉當成佛方盡大乘至極之說故立為終以稱實理故名為實少說法相多說法性所說法相亦會歸性故無諍論以上二教並依地位漸次修成總名為漸然此一門與前後別但教有始終頓漸之殊法非優劣淺深之異四頓教但一念不生即名為佛不依地位漸次而說故名為頓總不論事相唯辨真性一切所有唯是妄想一切法界唯是絕言五法三自性皆空八識二無我俱遣訶教勸離毀相泯心生心即妄不生即佛五一乘圓教明一位即一切位一切位即一位是故十信滿心即攝五位成正覺等主伴具足故名圓教所說唯是無盡法界性海圓融緣起無礙如帝網珠重重無盡然教章獨於圓教中而云一乘有二一同教一乘同頓同實故二別教一乘唯圓融具德故謂別教則逈異諸教同教即普攝諸教前後諸師所判教義莫善於此但未明諸乘五教亦各有同別共不共故故今續之以成其說一小乘教者以共人天乘為同教以唯顯四諦四果為不共別教故品足論六云有共異生法不共異生法云何為共謂有定及有生此復云何謂如是定如是生異生聖者皆容得有云何不共謂四通行四無疑解四沙門果等二大乘始教者以共二乘迴心教為同以不共二乘直進教為別此如智論有共不共般若教章明迴心直進二教是也三大乘終教者以共前三乘為同法華經云於一佛乘分別說三汝等所行皆菩薩道以不共三乘唯一乘為別法華經云十方佛土中唯有一乘法無二亦無三唯此一事實餘二則非真是知法華涅槃皆對權小以顯一乘四大乘頓教以共始終小乘為同以不共前三唯頓為別如圓覺經云此經名為頓教大乘頓機眾生從此開悟謂約別教直進機也又云亦攝漸修一切群品此約同教迴心機也五一乘圓教者如上所別教章文是也此五教中若以大小為對則初一為小後四為大若約權實為對前二為權後三為實若以頓漸為對前三皆漸後二為頓若以偏圓為對前四皆偏後一為圓而前前不攝後後後後必收前前此約同教說也若約別教則後後皆破前前故華嚴經云法性真常離心念二乘於此亦能得不以此故為世尊但以甚深無礙智此經云初地即為八乃至無相有何次法華經云無二亦無三梵網經呵二乘為邪見皆但除其病不除其法然同教中雖同前前而中間三教亦得分同於後如圓覺經有圓教法界三觀攝論等有實教行相然有其所同無其所別有其義而無其教唯成當教中義由諸經論有如是同別共不共等法門出沒相涉故方便立五教不同問已知五教各有同別貫於群詮由是以明一代時教更無餘蘊云何一心約就諸教而有如是差別義耶答此有二義故作是說一約法通收謂由此甚深緣起一心具五義門是故聖人隨以一門攝化眾生一攝義從名門如小乘教說二攝理從事門如始教說三理事無礙門如終教說四事盡理顯門如頓教說五性海具德門如圓教說是則不動本而常末不壞末而常本五義相融唯一心也二約機得法分齊謂或有得名而不得義如小乘教或有得名得一分義如始教或有得名得具分義如終教或有得義而不存名如頓教或有名義俱無盡如圓教是知聖教萬差要唯此五初則歷然不濫後迺全體相收一味融通群疑屏息總是如來一大善巧攝生方便也餘諸義門廣如彼說先應決了我及分析諸取第五不可說言三世及非世第五不可說者謂天竺犢子部以我法俱有而為宗趣立五法藏謂三世為三無為為四第五不可說藏我在其中以不可說為有為及無為也故此一部諸部共推不受呼為附佛法外道也諸佛之所知諸行取所住勿更餘分別此最後一頌謂約義付屬流通教迹也即心能詮也理本也即心所詮也非本無以垂迹非迹無以顯本若能尋迹得本自然絕迹歸宗故云教由理故成理由教故顯也此教者摩訶衍中真實了義教也此理者謂緣起一心甚深至理也是故結勸四輩弟子信解修行如實證入不斷如來種性故云當依此教理勿更餘分別
問曰昔者寶雲法師嘗有撰集贊釋玄辯近歲孤山闍梨又以章記表明微旨今復纂述其故何哉答曰寶雲講次學徒隨錄義或闕如未及補治不幸歸寂孤山之製多事消文復於中間毀除觀心斯實不忍今故秉筆拾先師遺餘之義拾後人遺棄之文使教行二塗不至壅蔽但諭新學達者無誚吾之煩辭也時天聖元年歲次癸亥四月望日序題有六字上四所釋下二能釋能釋乃通由智者師解釋諸經皆立五義故以所釋揀非他部入文廣解經題四字故不預敘能釋二字者玄謂幽微難見也義謂理趣深有所以也其幽微義而有五重蓋一經始終能詮之名所召之體即體之宗宗成力用此四言教通局相狀大師搜抉如是五義解釋一題欲令學者預知經旨然後尋文使於文文成智行故斯是道場持因靜發稱會佛心演茲奧旨故不可以暗證者及尋文者同日而語也幽微所以豈虛名哉能說師號者天台即棲真之處智者是隋主所稱大師乃群生模範說者揀異他師握筆撰述也若始終事迹具彰別傳今略不書二釋文二初釋序文二初總示法體此者指定之辭也金光明者所示法體也甚深無量明體德也應知此經三字別題是法非譬何以知然經敘如來游於無量甚深法性諸佛行處乃住此定而便唱云是金光明諸經之王豈非直指所游法性名金光明不云法性如金光明而下文所立譬喻一釋者蓋以諸師解金光明為世物象用譬如來所得深法諸師雖乃用譬顯法其實不知法相圓融隨名局解是故不能遍譬諸法大師欲示金光明海無法不備無法不融故順諸師以金光明三字為譬具足比況佛之所游略則十種三法廣則一切法門一一互融皆不思議此乃格他譬法不周因此廣顯法性圓具然雖順他以譬顯法其如經題是法非譬故後自立附文當體二種解釋斥彼義推譬喻疎遠依經就法方為親切斯由大師深解法性可尊可貴當體名金寂而常照當體名光大悲益物當體稱明是知法性具金光明真實名義究竟成就也除法性外所有名言皆無實義故金光明三種法門舉一即三全三是一非三非一而一而三不縱不橫絕思絕議是祕密藏佛所游處又復應知以金光明示法體者即五章體蓋由此經以金光明為名以金光明為體以金光明為宗以金光明為用以金光明而為教相亦可三字別對五章以金為體以光為宗以明為用總三為名分別三名而為教相法體既爾體德合然甚深是光之德窮法性底故無量是明之德達法性邊故此二不二是金之德法性究竟尊貴義故亦可三義皆甚深皆無量皆不二五章之德莫不如是二別明教意上已總示五章法體今乃別明起教之意初敘說經意即如來顯示五章二敘宣通意即是智者流行五章初自為二初據理絕言蓋由至理但可妙證難以肰名二赴緣可說此約大悲無說而說說必利人初又為二初約我辨上至極果下及庸凡皆不能令妙理有說更分三初明果人不能盡喻四佛說偈山斤海滴地塵空界皆不能比釋尊壽命此之四喻虛空最大以山等三依空立故虛空雖大而是妄心變起之境迷真故生悟性則滅與眼作對心緣所及安能盡喻不可思議金光明耶故經云空生大覺中如海一漚發寧將一漚類乎大海空向莫喻三那可論問經云空等莫比釋尊所得壽命今何得云不類大覺及金光明答覺性若少金等三義則不名大釋尊壽命義當於明不具金光則非永壽一法不少三法不多生佛無差體用不二若不爾者非方等義四佛世尊喻不能及彰理絕言也二明因位未能窮源上舉果佛證雖究竟而法本寂滅故言喻莫彰今辨因人未到性源故擬議非及此自為二初約喻以智斷斥日輪赫奕喻智德般若嬰兒之眼喻空假觀慧既違本智則非佛眼故於智德赫日非所瞻仰大舶樓櫓喻斷德解脫新產之婦喻生法緣慈既異無緣則無妙力故於斷德樓櫓非所執持此約圓果三智三脫斥前三教菩薩悲智故也若圓菩薩修既即性則能從始不乖二德然雖解即若因望果智有明昧力分強弱是故因人於果智斷亦非瞻仰及以執持須了智斷名為光明二德不二即是法身復名為金雖用二斥乃顯未窮三法源也二約法以因果定偏圓菩薩皆能伏斷隨其所行悉名清淨今圓極果所行法性超越一切故言過也於金光明極證之人尚不能喻未窮源者寧可言耶三明凡小全迷所以二初小偏圓菩薩發曠大心有分證智於金光明妙絕之理猶尚不能騰象立言況復二乘滅心自度如聾望啞豈能思說諸佛行處二凡三乘賢聖雖小異大因不及果而能修證三諦理智尚莫言想金光明海況凡外之徒本非其分隨語生見故言則傷實既執無言故默則致失若具論於言乃有單複及具足句具論於默則於三重四句之外各一無言并犢子部我在第五不可說藏此皆邪外發語默見也若悠悠者及學佛人惟理之心非語即默於茲二處增見長非雖非神我全當人執故四教四門皆生語見離四即起無言之見故起信論明五人執皆是執於如來藏起今之所斥正在此人故言與默皆云不可如是具論凡夫起見之語默二乘偏證之思說菩薩未極之智辯皆不能詮至圓之性上至果佛純淨心口究竟說證亦不能喻者蓋顯金光明本來祕密離言說相離心緣相俾乎行者辭喪慮忘二引文證二初大品彼經及論明先尼梵志本雖邪外道機已熟詣佛請云令我此坐不起得眼佛為開決證須陀洹佛還詰其悟理之智由內觀故得是智耶答言不也外觀及以內外俱等得是智耶皆答不也此乃四句言想都絕方得預流小智尚爾況金光明乎二大經初文總泯一切思說又生生下別忘四說今家以此泯於四教言思之道實因緣生成所生法故名生生三藏教也幻有之生即是不生名生不生通教也不住不生立十界生名不生生別教也圓教名為不生不生者理本不生事即理故事亦不生名不生不生性本不生順修即性修亦不生故二不生惑體空故不生智用忘故不生故二不生無因可修故不生無果可剋故不生故二不生自他感應諸相對法性皆不二本寂滅故重言不生四種皆云不可說者斯有二意若當分者四教之理但可智證皆不可說身子云解脫之中無有言說三藏也三人同以無言說道斷諸煩惱通也無言童子非凡非聖非有非空故不言者別也諸法寂滅不可言宜圓也若跨節者圓妙之理都不可以四種言示尚叵圓說況三教耶如此皆彰法金光明是祕密藏不可思議矣二赴緣可說金光明理雖離相寂滅若忘情而證以四悉檀無說而說則令眾生獲益無量文自為四初明有緣須說大經四種不可說後即云有因緣故亦可得說豈非赴緣可作四說言有因緣者十因緣也於十二中唯除未來生死二支此是因緣所成果故過去無明至現在有此十皆是能成因緣能成四教所得之果何者以無明支乃是過去愛取之心以有此心故佛菩薩示以四教種種名義既愛且取乃依四教起四行業即無明緣行也此業能持稟教人識來說母胎即行緣識此識隨於四教業緣成名色等四種之果即是識緣名色乃至觸緣受也既四教業感今五果故於受心還愛四教即受緣愛愛必取索四教之法即愛緣取也愛取若深則能勤修四教行有即取緣有也有必招果故於現當成就賢聖之果此乃眾生有十因緣故於是諸聖說四教法未種與種復以四法令已種者熟復以四法令已熟者脫說有此益是故對緣不可不說二明此說可尊通論赴緣則一期四教今別對機示此經五義而其五義一一尊崇更分為二初列經五義以金為名等者名有三字一必具二金最上故光明亦然法性為體雖通一切如來所游唯局果證通之盛也局之極也特舉義者三字所標即是究竟第一義也莊嚴菩薩等者下文定宗專取於果今云菩薩者剋果人也既能莊嚴深妙功德即果四德深妙之極也語雖帶因意正在果照耀諸天等者諸天鬼神皆大菩薩法性光明照必增道是故大權心生法喜顯經力用廣而復深文號經王等者此部多文稱金光明諸經之王王能統領故教攝眾典然疏釋經王以文理合而為中道是經復是王於九種經而得自在文是能詮理是所詮文理合故能所互融若教若理皆名中道悉是經王疏以經王敘體即所詮是中道也今以經王敘教即能詮是中道也若非中道教莫詮中道理慎勿僻解以所名能稱中道教二結示可尊以金為名故貴果理為體故極究竟三身故宗深無物不益故用大文字即中故教稱王是故五章一一高廣三明尊故諸聖護持二初極果護持所詮妙中一切法趣名不二體一切如來證此體故依之住持常所護念令諸眾生八倒不起經表四智故舉四佛其實此體無佛不護故云三世十方亦復如是故下經云十方諸佛常念是經二大權宗奉一切菩薩等者下讚佛品云爾時無量百千萬億諸菩薩眾從此世界至金寶蓋山王如來國土到彼國已五體投地為佛作禮向佛合掌異口同音讚歎於佛疏云陳列讚眾至彼國土故云遍他方以遙禮樹神善女等者亦此品文菩提樹神讚偈中云我常修行最上大悲哀泣雨淚欲見於佛諸天覆之等者四天王品散脂及鬼神品皆廣說常以神力護說聽者并其國王及以土境堅牢地神品大辯天品功德天品各於品內廣明饒益行經之者此諸菩薩及諸天神多是古佛却來或乃分真垂應遙禮稱揚如來功德護持饒益說聽之人皆為宗奉經王流通方等若非法門至妙曷能裨贊惟勤四明說故其益該博諸有悉乾枯者懺悔品云三有之中生死大海潦水波蕩惱亂我心其味苦毒最為麁澁如來網明能令枯涸諸有不出欲色無色三有故也三塗除熱惱者四王品云是經能令地獄畜生餓鬼諸河焦乾枯竭舉要等者壽量品云爾時三千大千世界所有眾生以佛神力受天快樂諸根不具即得具足舉要言之一切世界所有利益未曾有事悉具出現說經利益不止能除三塗諸有報苦而已應明二十五有十番離苦十番得樂能令究竟金光明顯方是具論未曾有事出現之相二敘宣通意上之所明從本寂理赴緣立說皆敘如來說經之意今是智者自敘智力取義釋題依文顯義通經之意也自分四初聖者讚護己欲開談先思上聖讚歎不已護法忘疲故希聖之心有自來矣金龍三世讚歎者信相菩薩過去為王號金龍尊廣說章句讚歎諸佛願於當來值釋迦佛今遂所願乃於此會以偈讚佛金龍尊王是過去讚信相菩薩是現在讚又有誓願未來無量阿僧祇劫在在生處夜夢金鼓晝如實說即未來讚也是彼一身三世讚歎問金龍三世皆讚於佛安得類宣金光明經人法既殊若為通會答攬金光明無上實法而為果佛無上假人離法無人離人無法讚佛之語乃是宣揚微妙心色此之心色即金光明如馬鳴大士歸依三寶以救世大悲者為佛以彼身體相為法就佛歎者即是剋體讚金光明也地神等者其品堅牢白佛云隨是經典所流布處敷師子座令說法者坐其座上廣宣此經我當在中常作宿衛隱蔽其形於法座下頂戴其足上聖重法所以尊人二凡師軌則二聖深證尚歷劫稱揚屈身敬護況外凡下位稟法勵行豈不弘宣者耶三託義興言託上諸聖護法之義興今五章通經之言四稱法求益涓露禽鳥喻通經之善入海向山喻此善順性實藉片緣即上所喻之善同均鹹色即今所冀之益蓋言涓露微善願同性海一鹹味也禽鳥片緣願均佛山一妙色也山謂妙高四寶合成東黃金西白銀南瑠璃北水精鳥隨近處皆同其色然一念隨喜尚功等虛空五品流通豈善同涓露特是大師以凡望聖謙己尊經意誡後昆不自矜伐矣二釋玄義二初列章科判初釋題即玄義二釋文即文句此卷標名但云玄義科文順此是故不列釋題釋文二段科目今列章科判何妨對下文句為釋文判今玄義為釋題於釋題中先列五章是其所釋就此五章而作二釋所謂總別以茲二釋皆釋五章故二依科解釋二初總釋二初生起二揀別若廣論總釋如法華玄總釋五章而作七番一標章令易憶持起念心故二引證據佛語起信心故三生起使不亂起定心故四開合五料簡六會異起慧心故七觀心即聞即修起精進心故今文從略但作兩番唯起二心生起起定揀別起慧定慧若立諸行皆成也二中初生起名居初者是能詮故而名是假必依實法所謂聲也由聲屈曲方成名句推假由實故論此土音聲佛事然若從佛及善知識名則因聲若從經卷名雖因色而其色經本集聲教故從經卷亦云聞名此從自行初稟名言也體居次者名是能詮如標月指體是所詮如所標月若失意者執指為月不唯迷月亦失於指若得意者忘名得體不唯識體亦不昧名今論得意故去以聞名故次識法體也宗居三者宗即是行行能進趣從因至果若不識體則不成行此說猶通若前三教識真中理緣理修觀亦得名為體顯次行今明圓宗全性起修若不識性以何為修性是本覺修是始覺本覺無念遍一切處即以此覺而為始覺故不思議境即是觀此之觀行方是圓宗故知體顯次行文寬義緊須善解之用居四者以宗成故方有力用言宗成者顯體竟也全體起宗宗還顯體全鑑發光光還顯鑑顯鑑既畢現像無遺是故宗成能遍益物教居後者用能益物益物之方在乎施教故教當五聞名等者然名之與教俱能詮理以約自他而分兩章自行始稟從名命章化他初施從教命章有始有終等者即二始終尋名得體宗成發用自行始終也施教益他他亦尋名乃至發用仍成始終故知五章有二始終文舉二始形出兩終矣二揀別二初料揀三初問起約極略極廣而為問端引處中答也二答通若名數大廣既難憶持修觀智者望涯而退若章段大略顯義不周習名教者不能生解故立五章豐約得中則令行者義觀俱成於第一義易得明了三結示二分別二初正分別二初約六種即是總別理事因果教行自他說默六雙料揀五章也總別者前一章即釋名也總金光明三字為能詮名次三者即體宗用也派三字為別者以金別當於體以光別當於宗以明別當於用故稱為別後一章即教相也兼於總別者乃是分別總別四章教味相也次理事者體是四章所顯之理四章是體所起之事三因果前三是因後二是果者據下明宗定在於果合云前二是因後三是果恐文誤也然體非因果而是因果所顯之理尋名得體猶是因中信解顯理未是宗成果顯之理故分屬因四教行前四是行者對後施教故前皆行何者名是行法體是行本宗是行果用是行德五自他復以五章皆名為行而分前四屬自利行用屬自利者自在應用緣因顯故猶屬自利唯後設教屬於利他皆名行者以由二利悉為作故六說默以自四章既當自行悉須忘言故皆屬默後一化他赴機設教故當說也並云聖者離語默見是聖人法故二例餘義六種之外解行修證縛脫體用感應等種種義皆可分別五章之相避煩從略耳二約喻顯二初立喻顯即示也中當即五章也分明包富即法喻之德也包富如囊中有寶分明如探以示人故大論云解釋佛經如囊中有寶繫口則人不知應為解佛經囊釋其道理今亦如是用此一譬顯示六雙故云皆為分別作譬也二合六種總總於別別別於總對譬可見理具四章如囊有寶全理立四如探示人因具果德如囊有寶從因顯果如探示人行蘊於教如囊有寶教詮於行如探示人利他之法自必修之如囊有寶還將自修而利於他如探示人默然圓證如囊有寶如證而說如探示人不但六雙諸皆可譬二別釋上一一番皆通五章故曰總釋今則五章逐一解釋於釋名時不言餘四釋四皆然故當別釋大分為五初釋名名即一部所列名言今就總示以題為名此自為二即通別二名經之一字即是通名通諸部故金等三字即是別名別題此經故今家解釋諸經題目但作通別二名分之不云經是能詮餘是所詮稟山教者切在知之初釋別名二初定三五詳略無妨以今四卷是曇無讖譯但標金光明三字而為別名無帝王兩字若真諦所譯七卷之題即於金光明下更有帝王二字此本題中雖無帝王之言而於經文有經王之義故釋題者於其二字說與不說二途無妨又應大師頻宣此典釋題之際帝王之名存沒適時故使玄文本有廣略二約文義先後而釋二初據文先釋三字二初約教義釋謂教詮義理二約觀行釋謂修觀成行此乃今家教行俱明義觀兼舉欲令稟者解行功成也初二初標列五中前二兼通號後三唯別名三中初一順古立後二唯今義二中附文有理事當體獨在理二正釋五初通別二初揀示通別四初泛明三通別斯蓋大師深解二名不獨召於通別二教亦乃召於通別二行及通別二理故云依教明行行有通別從行顯理理有通別故三通別皆二名召是故諸部有但就理立二名者即如來藏經等藏乃別在妙俗之理經即通理有專就行立二名者即楞嚴三昧經等楞嚴既異偏小三昧即是別行經即通行有但以教立二名者即遺教經等遺教既異諸教乃是別教經即通教或以教為別名行理為通名如維摩詰所說經等說既是教所說經即行理也或以理為別名教為通名如寶篋經等實相如寶此經如篋教含理也況諸部中以理為經其類非少此部乃云十方諸佛常念是經華嚴云破一微塵出大經卷法華云此法華經藏深固幽遠無人能到又云為諸佛護念殖眾德本入正定聚發救一切眾生之心成就四法乃得是經疏云四句即開示悟入佛之知見知見得經非妙理耶以行為經如小彌陀經云諸佛出廣長舌說誠實言汝等眾生當信是稱讚不可思議功德一切諸佛所護念經既指功德為所護經經非行耶佛自問起何名諸佛所護念經佛自釋云若善男女聞是經受持者及聞諸佛名者是人則為諸佛護念得不退轉於阿耨菩提以所護念經為問以能修行人為答豈非以行為經又大彌陀經中彼佛談行皆云說經故知行理為經甚多所出不可但以教名為經通經既具教行理三別名具三顯然可見二揀二用教三通三別今家釋題諸部已委故置其二且就於教明通別相只此一釋已能揀異諸家釋題何者蓋以諸師獨以經字為能詮教餘字是所詮理豈知二名俱在於教三明教功能通別二教相須而立能詮理故問此云理無名字名字名理與當體章真諦有名俗諦無名頓爾相違云何融會答彼辨真俗此明理教彼以圓教所詮為真而以凡人所見為俗真既本具究竟名義故曰有名俗無實義故曰無名今之理教俱就圓論理無名字者乃彰本寂離名字相名字名理者非謂凡俗著相名字乃是圓教稱實之名由理具德能應諸名故一一名無不名理取喻虛空無長無短而能應於長短之數故一一丈及一一尺無非虛空當體章云真諦有名既就圓談非定有之有乃無名之名故彼有名與今無名其義一揆同起信論云真如義先明離言次明依言雖分二義只一真如故荊溪云性本無名具足諸名是知今文與當體章略無乖舛又引般若總持之義雖無文字而云總持若不具足真實名義豈稱總持深見有無義不相反四正明教通別上已雖說教之功能而未明示通別之體今取文字為教通體乃取所以為教別體何者詮善詮惡示偏示圓皆用文字其教則通所以者能詮意趣也文字隨於意趣而轉意趣不同故教成別應知全通為別以用文字詮所以故別不離通以其意趣用文字故今之通別皆在於教故二皆能顯也二經題通別二初遍示諸部二初正用通別釋題二初通聖說該收一代聲教無非文字從經至言皆云一者趣舉一也即眾經中趣舉一經乃至群言中趣舉一言列則自廣之狹數則前少後多謂經少時多乃至句少言多此等皆是聖說說必文字故知文字是教通體文字通故通稱為經二別二初明別相即能顯之所以也聖說言句意趣雖多四悉收之義無不盡世界悉檀使世諦不亂如華嚴異於阿含方等異於般若令欣樂故為人悉檀便宜不同令發善故對治悉檀破惡緣殊令滅罪故第一義悉檀入理機別令妙悟故故說諸經名相有異二結四悉悅宜對悟配四可知若說一經皆由四悉此四彼四意既不同是故諸經稱為斯別二喻顯通別成教鹽梅鹹酢組織經緯皆喻文字之通所以之別滋味文繡皆喻諸經名相之異也二的判此經二初釋從別所以等者別明今經四悉意也有世界機聞三身常忻樂讚用有為人機宜聞讚歎三身生善有對治機堪修懺悔破三障惡有第一義機合悟諸佛行處之理從此別意故說此經部雖四悉皆從金光明法門獲益故標三字以彰教別從通文言等者四悉所以雖異眾經而一一悉皆須文字文字之體乃通諸部故標經字以表教通二結二翻譯今之題目雖是讖本然真諦所翻金光明帝王經題名最委悉故大師用之定其華梵故前文中論題詳略帝王二字若說不說俱亦無妨也三譬喻釋若准第四附文釋中明斥譬喻義推疎遠非是佛語驗知附文及當體釋是今正意若譬喻釋文相雖廣蓋見古師雖用譬釋譬法不周翻屈此經所詮之義因茲大師同他用譬遍譬一切圓融法門此之法門雖從譬顯乃是預示當體釋中法金光明諸異名耳蓋由法性具無量德有無量名名金光明亦名法身般若解脫亦名法報應亦名正緣了乃至名苦惑業一攝一切一切入一以約所譬說此義已至當體中但定三字非譬是法法必遍融則於一切無二無別然若得知法金光明是諸三法中一種名者即曉此經立題之旨也此自分二初古師釋三初數師二初敘舊經師者即是舊來講此經人也本弘數論兼講此經以譬釋題對於三德二破章安記錄智者之義故云若大師云有時亦云天台師云或今師云先破違宗既其本論但立二身何故釋經而用三德若開二身釋三德者己宗則壞故云於論不便次破乖經若云本論雖但二身為順經文須用三德者經文何處明示三德若云經雖無文推義合有者則何所不通合具一切三法豈獨三德耶既違本論不會今經故無取也二地人二初敘地人者本弘華嚴十地論兼講此經也此師釋題縮三為二金質之上雖有光有明若望金體同名為用又定此用不從外來故云自有譬般若解脫雖是二德若望法身同名為用此之二德不從修成故言自有此師秖以體用二義釋今三字也二破論明三佛者論釋舊經故有三佛一毘盧遮那法身也二盧舍那報身也三釋迦牟尼應身也正合此經法身應身化身之義若用三佛為此經題三字所譬則於經論義不相違故云自便那棄三身自立體用特違己論若云本論雖說三佛為順此經須談體用者此經新本顯以三身而立品目品內三身燦然可舉若今舊本雖略此品而三身名義經中甚多如四王品云佛真法身猶若虛空應物現形如水中月既水月是應豈空中無月空月即報也天辯巧故以二顯三又如別序如來游於無量甚深法性釋迦如來應身也游必妙智報身也深廣法性法身也又懺悔品以桴擊鼓出大音聲鼓即法身桴擊即報身出聲即應身故知三身名義不少有何一處但言體用進不會經退違己論故亦揀之三真諦親譯此經名金光明帝王經而自約譬釋茲題目文分二初敘三初標列諸師之中真諦稍勝能以一譬譬三法門三法皆三二釋三初釋三身彼經三身與法報應二三名異其義是同第二應身此是妙智與法相應與報義同第三化身應機而化與應義同二釋三德金有四義以譬法身具足四德一一法譬其相顯然光明各二義譬般若解脫各具二德光云除闇明云無闇義有何別光能破闇故名為除闇更不生故名為無乃以除闇譬般若除惑無闇譬解脫眾累永盡此師雖昧三德互具以譬對法不無所以三釋三位復用三字喻正緣了乃以三性對於三位文義亦顯三料揀揀三身者法身是性故是實二身修成故不實揀三德者法身是總體故具四德二是別相故各二德揀三位者正因在性故本有了因修證故現有緣因在果故當有二破以真諦釋義出諸師語與今濫慮其後學不見其過執非為是復欲對彼不融之義顯今圓妙之談是故破斥其文稍廣文二初總破彼以三種三法解今題目故云三三大師評之三義不了一因果義二別圓義三法性義既其不通有乖不稱故云不了二別破三初舉三失二釋三失三初因果不通問真諦但以三因分對三位何故破云分置三德殘缺不足答一切三法秖一三法以具眾德故有眾名常樂我淨故名三德可尊可重故名三寶不生不滅故名三涅槃諸法聚集故名三身是如來種故名三因即事通理故名三道既其法門體本不別故分置三因即是分置三身三德兩節注云云者今準大經說圓三德互具之相法身即云直法身非法身法身必具般若解脫般若即云直般若非般若般若必具解脫法身覈出解脫合注云云例上故略以直解脫非解脫解脫必具法身般若彼既分置乃令三位各唯一德則因不攝果果不攝因故云不通二乖圓別先舉圓別四德之相然後方斥乖違之失圓四德者法身乃是性中三德法身常我般若故淨解脫故樂此四在性但名法身全性發修必成三智智冥性德同性具四從照了義但名般若智合性故解脫應機既全性起必成三脫是故同性具於四德從起用義但名解脫般若契性同性具四其相易知故不別示解脫應機起成外用同性具德其相難解故今別示果即二死脫此苦故名為樂德因即五住脫此染故名為淨德永無二縛性即自在故名我德惑因死果是生滅法本來解脫非此因果故名常德雖是離縛說此四德然縛本空是故四德全同於性別四德者約三身說法身具二常即常德實即我者法身堅實方有主宰及自在義是真我德應身智慧照破惑染別當淨德化身三昧即首楞嚴普現色身拔苦與樂故名樂德別是教道故以三身分對四德今明圓別二四德者由此二教多無異部聞說三身具於四德失意之者分隔而解即當別教其得意者互具而解名為圓教知一一身皆即三身故一一身皆具四德若三身不融四德乃別故善談別教即共有四德善談圓教即各具四德融別即圓分圓即別明二教已乃斥乖違三藏所明共四不成故乖別各四不成故乖圓三不稱法性三法不改名之為性一切三法皆二屬修一在於性逆順二修皆在於性一性全在迷悟二修故使三法橫該十界依正色心竪徹三位迷悟因果是故經稱無量甚深之法性也若其稱此法性而談則於三位位位具三一一該徹今具言此即是破他也此自為四初引淨名破道前據此三文驗知道前不獨一法然須了知菩提是智德至果方證得涅槃是斷德至果盡滅惑經既顯云不可復得不可復滅乃是性中已具果德豈非道前具金光明他云一金安稱法性二引華嚴破道中初發心者發心住也便成正覺者能現八相也此是圓教十住位中第一位也住前圓修登住圓發發於性三即慧身等三身三德一切三法且以一三以破真諦立道中位但一了因初住之後至于等覺皆名道中位位三法漸增如月華嚴圓說乃稱法性無量甚深證則俱證驗彼分割實為不稱三指前義破道後具三如上說者前破因果不通文云三身三德本是果上圓滿之名而今分置三德殘缺不足又云道後眾善溥會何得獨有解脫彼義自壞故不別引經四約圓總斥據前引經位位圓具豈各一耶三約喻斥經談法性稱無量甚深若金光明橫周竪亘無德不備無位不通其猶鳳之威靈龍之神異真諦所釋德既不備位又不通如蹙縮於鳩巢若槃迴於兔窟豈不辱禹門之鱗鬣丹穴之羽儀俱無壯勢耶上三句皆喻後一句法合故云非法性之圓談矣二今師釋六初舉今異古通異諸師是故都云義則不然二據經斥局若論無量不少於事以從法性故增勝說云理無不統也中道經王豈與理異今且從事故云何所不攝此如法界之橫三諦之竪不分而分也豈止三三九法者別斥真諦也三稱法釋題經云無量意顯橫該復云甚深意彰竪徹今以三字遍譬橫竪一切法門方稱經意不違王義四捨廣從要據金光明所譬法門長廣無際何教名相而不統收既淵且博慮其始心言想不及故於一切取要談十以為行者悟入初門若入此門何法不見五列章六正釋三初標十數二初正標名數二略示功能二初約逆順生起顯十法該括始終二初徵二釋三初略顯示捨於無量取十種者蓋由此十該於逆順括於始終而其兩番皆成次比二正生起二初約施教逆推理顯由事二約立行順修即妄歸真此二生起初從法性無住本立一切教法二從無明無住本立一切行法問法性無住立於教法依何文說答此文當體章明諸聖人依真立名乃引淨名從無住本立一切法既引此證依真立名豈非法性無住故立一切教耶然若具論從無住本立一切法不出四重如妙樂云理則性德緣了事則修德三因迷則三道流轉悟則果中勝用如是四重並由迷中實相而立今之初番是彼第四果中勝用今之後番是彼第二修德三因問初番生起始從祕藏終至三道合當迷故三道流轉何以却對果中勝用立教法耶答今云祕密藏顯由三寶等豈可迷理而由三寶及諸三法耶故知須作依理起教釋之方允況今逆順二種生起與法華文句釋開示悟入約位智門觀四義生起逆順意同故彼文句云見理由位位立由智智發由門門通由觀觀故則門通門通故智成智成故位立位立故見理記釋云此逆順生起者初明所由於能次明能顯於所今文初番豈非所由於能次番豈非能顯於所耶得此意已方可消文初文者三德之理是佛極證絕乎名相曰祕密藏此藏得顯功由覺智與不覺理合是故如來示現三寶而其三寶立由斷德故說三涅槃涅槃得成復由智德故說三身身由乘至故說三大乘乘由行通故說三菩提菩提由智照故說三般若般若由性發故說三佛性性種元由解了名義故說三識識解本由三障即理故說三道都由三德祕密法性無堅住性是故大聖以此法性無住為本立九名相及一切教法此番生起為後解釋十法立也釋次文者上辨大覺證三德藏以無住故立諸教法極至三道今辨眾生處於三道由無住故成諸行法極趣三德三道復以無明為始無明明故業苦皆轉轉迷成解了別聖言故成三識解為乘種即名佛因故成三佛性種熏本覺故發智慧名三般若智能道行行大直道成三菩提智行契性無不運荷成三大乘乘辨報智上冥下應即成三身身永離惑不生不滅名三涅槃斷德自在施恩利物故現三寶利物功成自他休息同歸三德此番生起為後十重觀心立也三總結示逆討教由順修觀行皆成倫敘也二約無量甚深明十法皆悉高廣三初徵起二解釋二初約遍攝明無量三初明各具十法三德法界既無邊量有何法門而不包攝且從其要具於九種自體本是常樂我淨故稱三德能具所具即當十法三德既爾餘九互具可以意得故不備陳二明各具一切一具九三既從要說當知一一各具一切三法門耳法性無礙能應諸數故一法門能具一切一數法門復具一切二數法門乃至河沙名數法門無不能具若解法性無量之義於此不昧故云可知三引經證結經即華嚴趣舉一法為法門主其餘一切皆為眷屬一法既爾彼彼皆然方於一中能解無量如是解釋方稱法性無量義矣二約竪窮明甚深上約無量始從一法至河沙法豈不竪高但未約位義具屬橫乃即竪之橫今明甚深一一法門皆約三位及以六即即彼橫法各示竪深文三初約十法共論三道三識是迷時法故屬本有三德三寶是果後法故屬當有若三佛法至三涅槃始自微因終剋大果皆是道中故屬現有若昧三法高廣之義見今配對謂為分割須知十三秖是一三蓋一法性無量甚深具十種德立十種名一三不獨十三不分若其三道在本有位已攝九三若言三德在當有位亦攝九三中八皆爾又一等者一法具九能所有十亦以此十分對三位此十既是一法中具即當一法遍在三位顯前分對故非隔截三約各具六即示一一法門者十中一一一中具九九中一一一法乃至無量河沙一一法門無不竪通六即之位何者蓋一一法體是法性無量甚深博地全迷唯有理是若蒙說示於一一法名字知是深廣法性五品位人觀行知是六根淨位相似知是四十一位分真知是唯妙覺位於一一法究竟知是深廣法性故成竪義也復以六即對乎三位皆就橫廣而論竪深故但結為甚深之義三結歸秖以三字遍譬橫竪窮邊極底法性經王文旨俱得二釋十相四初標二結前生後三勸須信解取大經意以人肉眼對佛智眼而辨勝劣常人肉眼但能分別色相同異五品觀行雖是肉眼名為佛眼能見佛性祕密之藏今之解釋十種三法一一祕密非三智佛眼何能分別淺深同異淺深對偏三教為淺唯圓乃深同異明圓十即是一為同一即是十為異同異俱時淺深宛爾大師已得此之智眼今為頒宣偏圓十法而慜行人未開此眼故勸深信生於圓解依乎名字分別十門四正釋十相二初正解釋十初三德四初標名略示三是法體四是德相二約圓廣釋二初釋三以軌釋法深廣法性孰不軌之但由九界雖軌而違故於法身而成苦道諸佛順軌能於苦道而成法身以聚釋身者一色一香無非中道一切趣一一切皆然名之為聚一切眾生等者良由佛身具一切法一切眾生各於一法真實識知則真知佛則真識佛故佛是一切真善知識華嚴亦云一切法不生一切法不滅若能如是解常見盧舍那釋般若中集即俗諦假智照故諸法集成散即真諦空智照故諸法散壞雙非即中諦中智照故諸法絕待三智一心名為般若釋解脫中諸法不出真俗中三既於此三不染不住名三解脫即三惑累永不相應二釋德三初明法身四德一一法者生佛依正至一隣虛一剎那念無不圓具微妙四德約三業明淨德者十界三業皆與六染本來遠離名法身淨法身四德妙而無類強以世金四義為喻二明般若四德即體之智還冥於體既其不二豈智功德少於法身是故般若亦具四德大品經中果有此義言色淨者陰色即性故是法身合具四德為成蕩相且舉一淨淨德不孤必具餘三合云色常故般若常樂我亦然言諸義皆成者即是體具清涼不變義真實識知義光明遍照義乃至過河沙諸功德義智既冥體是故般若皆成此義故復引經色大色無邊立廣大義例明深奧立竪高義般若皆具也境但色者色居陰初是法界首故經先舉既色具四德受想行識界入諦緣六度道品至于種智皆常樂我淨是故般若常樂我淨此乃般若具四德也三明解脫四德前破古文已別列四故今約義總明合有而有二義初約諸惡永盡諸惡不過無常等四既離四過合具四德若其別論無常等執但在二乘若通論離無常等障唯佛方盡今就通說次約眾善溥會善法雖眾豈過四德會集既溥德必無虧是故解脫具足四德三引證體圓引三文者初文之意乃明解脫同於法身具足四德次文通論三德意在法身所照法身必三德故經雖闕於般若之文而盛說三因因是智性三因圓故即是三智各具四德言三點具足等者哀歎品云何等名為祕密之藏猶如伊字三點若並則不成伊縱亦不成如摩醯首羅面上三目乃得成伊我亦如是解脫之法亦非涅槃如來之身亦非涅槃摩訶般若亦非涅槃三法各異亦非涅槃是則三法離乎縱橫一異之相方得名為大涅槃也點是文字者蓋天竺新伊三點如此方草書下字復有細畫圓連三點故知點點皆是文字以喻三法法法互具皆大涅槃三點悉備四德者若迷三點皆是文字安令三點悉備四德以法身常我般若是淨解脫是樂既點點收二則點點成四故知三點之法身方具四德三點之般若三點之解脫方具四德故云悉備及具足也所言三智各具四德者智是般若以收二故二皆名智乃成三智是將三德而為三智故令三智各具四德三德若此安可思識故得名為祕密之藏四結前生後良以三德與九法門無二無別一章得解餘九應知猶患聽徒未窮旨趣故難緘默更為宣通耳二三寶二初約圓釋義以佛法僧皆具四德是可尊重故三名寶此與三德其體不別蓋具覺不覺和合及以可尊重義是故依義立三寶名今明三寶是一體義而文略難見觀音玄中其相稍委今具寫之用顯此義彼文云以實相慧覺了諸法非空非有故名佛寶所覺法性之理三諦具足即是法寶如此覺慧與理事和合名僧寶與事和即有前三教賢聖僧與理和即有圓教四十二賢聖僧今釋曰佛必三智略語雙非法寶乃云三諦具足此之三諦即差無差性中理也無差而差性中事也慧合無差三諦即有圓教僧慧合而差三諦即有三教僧今佛法二文與彼不異但小略耳其僧寶相語異義同須會其語今云毘盧遮那即彼所和理也遍一切處即彼所和事也彼文理事雖各論和其體不二是故今云即事而理此之事理皆法寶也能和覺慧是佛寶也今文從略但舉所和以顯能和是故結云此和可尊須知秖一三諦而分事理圓融三諦名之為理即融而隔三教諦理名之為事佛寶權智與法寶事和應現三教賢聖僧寶佛寶實智與法寶理和應現圓教賢聖僧寶彼云四十二賢聖為圓僧寶故知應為妙覺亦名僧寶以其法報屬於佛法二寶故也故釋摩訶衍論云等覺已上有真僧寶又華嚴中以統理大眾為僧寶者豈非應佛應佛對機統眾之極也此之三寶一人一念皆能具足名為一體實通六即文從真證能無應說故云四十二也二例餘對喻三德三寶名異義故聖以四悉廣布不同其實體性無二無別故用三字復喻三寶然此同異三昧智眼之所知見非尋名者依教安布當生信解即聞而觀證悟在邇三三涅槃二初約圓釋義涅槃之言章安疏中有多翻譯今取一翻不生不滅明三種相義甚分明三種別名性則不改淨則本空圓則智滿淨則惑盡方便則赴機淨則無累三種通名名通義別隨文自見性淨中諸法實相者修善修惡遍收一切名為諸法修全是性相相皆實故名實相非謂諸法內有實相亦非修虛其性本實諸法當處既皆真實故無法可染亦無法可淨既無惑染豈有法生既非智淨豈有法滅是故名為不生不滅圓淨者據性而論雖無染淨約修而說惑智宛然惑本違理智若契理惑永不生智既順理若理全顯智永不滅故惑盡智圓亦得名為不生不滅方便淨者智冥寂理即鑑群機故云寂而常照照必垂應機感即生心常寂滅故此生非生緣謝即滅應用常興故此滅非滅應機出沒非存非亡是亦名為不生不滅此三涅槃約契理應機二種修義對於本淨一性而說當知一性對修故合約性常開全修在性故性具三若全性三起契理修乃成三智若全性三起應機修乃成三脫既應機有三即方便淨具三涅槃既契理有三即是圓淨具三涅槃既一性具三即是性淨具三涅槃不爾安能三點具足四德無減豈三涅槃獨論離合須知餘三亦復如是二例餘對喻三涅槃體與三德等無二無別豈唯體一義亦相從故以涅槃義成四德復由具德故成寶義今三涅槃體義既同三德三寶豈金光明不能比況三涅槃耶四三身二初約圓釋義身有三義謂體依聚欲令易解但取聚義遍釋三身聚何法耶所謂一實二諦三德四信五眼六通七覺八正九禪十度百門千法八萬四千法門三昧總持諸波羅蜜乃至過塵沙無量諸淨功德如是等法性具則名理聚法身也智證則名智聚報身也行成則名功德聚應身也然理無等者然智行屬修修成則聚不成名散理非成不故無聚散今約顯覆義言聚散理雖具法覆故不見與散義同例顯可知此三皆言從初心者雖通觀行今據顯出正理之文合從初住終至妙覺以垂應身非二凡故此之三身一念齊顯故不縱三義相由故不橫何謂相由由行聚故資智智聚故顯理亦是理聚故發智智聚故導行行聚故證理復須了知智行在理理方名聚行理在智智方名聚理智在行行方名聚開合之義在其中矣二例餘對喻五明三大乘二初約圓釋義大乘即大車取運荷之義運而不荷荷而不運俱非乘義無法不具故名荷能趣極果故名運此三皆爾故名大乘初理性虛通者一性虛故萬法具含任運荷也法法自然性通祕藏任運運也任運下少一運字隨乘者智照諸法終歸祕藏而言隨境者良由諸境性本趣極智隨性故亦能趣極是則理乘本運故隨乘能運隨理荷法其義亦成得乘者體是眾行隨乘導故莊嚴極理故名得果自既解脫能令他脫故名得機修性離合亦同前說二例餘對喻六三菩提二初約圓釋義菩提翻道道曰能通即前三乘各一運義也若三別相同於前後故不特釋但舉異名兼而顯之故云真性亦名無上真性體是第一義故更無過上二實智者即惑成智體染本空故名清淨三方便者智但自淨未滿大心今用善巧逗機則使己他會極是故方便復名究竟開合如前二例餘對喻七三般若二初約圓釋義通名般若此翻智慧別名有三即實相觀照方便此三般若體是圓常一大覺也即此一覺有三種德就非寂非照之德名實相般若就非照而照之德名觀照般若就非寂而寂之德名方便般若此乃寂覺照覺非寂照覺三皆覺故名三般若寂照之上皆言非者以依雙遮起兩用故然寂照等義初學難曉今略言之照謂照明明故了法了法無相名一切智畢竟空也寂謂寂靜靜故諦法諦法緣生名道種智難思假也非明非靜無緣之知名一切種智絕待中也然實相般若他宗執實相無知名般若者以所照境從能照智得名如此釋名非性宗義二例餘對喻上釋三德以般若智照法身境境智既合乃起解脫若謂三智定是一德作少分解則迷經旨莫銷此文若定多少則有二有別應知般若具於法身及解脫故方受三名三德既是修二性一般若豈不然乎三德離九三智亦爾是故三德與三般若及諸三法皆同一體而立異名悉是法界之全分也故今三字亦喻三智八三佛性二初約圓釋義通名佛性華梵兼陳佛翻為覺即三智融明遍一切處無不明了名大圓覺性以不改為義謂大覺性不增不減非變非遷豈正獨然緣了本具亦無變異別名者正因了因緣因正謂中正了謂照了緣乃助緣緣助於了了顯於正正起勝緣亦是正發於了了導於緣緣嚴於正正起勝緣相由既然非橫義也一心頓具非縱義也此之妙因能剋妙果俱名因者其義在茲文釋三相皆云雙非者以其正因是中實故故常無常苦樂垢淨我無我等八種之倒本不相應文且從略舉非常等也全此正因發照了智智豈邪倒此了導緣眾行皆中也以從勝說故舉雙非中必雙照三諦義足是則以即空假中正性發即空假中了智導即空假中助緣嚴即空假中正體起即空假中勝緣如是方曰圓釋三因文舉開掘金藏為喻顯此三相喻通別教須依即義釋今歸圓天魔外道不能壞者魔等當體自是三因豈應佛性更壞佛性二例餘對喻九三識二初約圓釋義釋通名云識是覺了智慧異名問三識之名在本有位又阿梨耶體是無明阿陀那性是染惑何得云識是智異名答大聖悉檀示諸眾生顯理名教或存或廢義有多途如大經令依智不依識及諸教中勸修觀智斷諸煩惱此以廢惡之名詮斷煩惱而成理觀也若楞伽經殺無明父害貪愛母此以惡逆之名詮斷煩惱而彰理觀也若無行經貪欲即是道恚癡亦復然如是三法中具一切佛法今家釋云是大貪大嗔大癡三毒法門即與三觀無二無別此以惡毒之名詮不斷惑而明理觀也今以三識及下三道為金光明所喻法者同無行經用於惡名詮不斷惑而顯妙理良由圓教指惡當體即是法界諸法趣惡十二因緣非由造作即是佛性故陀那惑性賴耶無明相相圓融與祕密藏無二無別是故得云識是覺了智慧異名然若不以不斷煩惱即惑成智消此文者圓意永沈釋別名中存三梵語逐一釋義即是翻名言第九等者出梁攝論真諦所譯故輔行云真諦云阿陀那七識此云執我識此即惑性體是緣因阿賴耶八識此名藏識以能盛持智種不失體是無沒無明無明之性性是了因菴摩羅九識名清淨識即是正因唐三藏不許此識云第九乃是第八異名故新譯攝論不存第九地論文中亦無第九但以第八對於正因第七對於了因第六對於緣因今真諦仍合六七為緣因以第六中有事善惡亦是惑性若分別者為易解故以一念中所具之法教道權說分對諸位且立遠近以第九識無染不動故當於佛第八屬菩薩者以十地位六七二識已轉成智正以賴耶三分為境雖是境界而即用此便為觀智如初心人亦用現前第六王數而為境觀故引大論在菩薩心名般若也第七名阿陀那者據真諦譯若新經論皆云第七名為末那今依古譯言訶惡生死等者以二乘人人執既忘見思所熏第六事識轉成無漏既塵沙未破正住第七法執之中不了生死法空故有訶惡不了涅槃法空故有欣羨此識若於果佛位中却復用之而為權智以二乘法接引小根著蔽垢衣執除糞器故知諸識破後自在為機載用也波浪等者第六識也楞嚴云陀那微細識習氣成暴流而為波浪乃當凡夫心心數法也此約四人各對一識若就漸斷分別四相麁必含細凡夫具四二乘具三已破第六故菩薩具二六七已轉故佛唯有一第八至果已轉故也然其第六是意家之識乃阿陀那之枝末若說第七自己收之故今不論上明三識分三位者乃屬教道若稱實論此三種識即是三德何人不具何物暫虧若識若色唯是一識若識若色唯是一色豈可有無增減而說且約有情一念心具一切染淨佛究竟具寧容獨一若不然者豈為三字所譬之法二例餘對喻例三德者問三德與三識無二無別者三德修性有離有合今明三識有離有合耶答有又問不二門云順修對性有離有合三識之中七八二識迷九而起是逆修義豈得對性辨乎離合答離此逆修立順修者則有惑可破有智能觀能所既存此修名逆何順之有若即七八為順修者既無所破亦無能觀惑智既忘修性亦泯而其三識一異同時無逆順中強名為順是故得云識是覺了智慧異名今文三識明此順修此修對性辨離合者九具八七名為性三八具七九及七具八九名為修二各三之義是為離也今合性三但明第九各合修三但明七八是為合也離合既爾故與三德及諸三法無二無別乃以三字喻今三識十三道三初束十二支為三道二初正束此十二支教門不定有通三世有通二世有在一世有唯一念時雖延促皆論十二今就三世束為三道教門多故其相顯故二釋名上束十二是釋三名今明道義是釋通名通名道者謂業惑苦互相通故故今世世相續無窮然今文意即以事通彰理不壅二約圓釋即事而理經指癡愛中間五果為佛性者蓋於報法易顯正因故以此五果雖有觸受未生愛取就此色心顯正因體易成妙觀如摩訶止觀初觀陰境其意亦然凡明觀法初多就易易處觀成無難不曉大師得意故例惑業皆是佛性即是緣了二因性也舉三喻者世間物象比於妙理皆是分譬須將法定方顯偏圓如如來藏經九喻止觀喻別餘文喻圓今氷水等亦兼圓別何者若謂結佛界水為九界氷融九界氷歸佛界水此猶屬別若知十界互具如水情執十界局限如氷融情執氷成互具水斯為圓理薪火縛脫其例可知故十二緣輪迴之法謂實則三障確爾情虛則三德圓融於十二緣不損毫微全為妙境即惑業苦一一通徹法界邊底是名三道欲顯此三圓融義故名從勝立故云法身般若解脫但轉其名不改法體其實秖是當體通徹耳三約體達例德對喻問前明三識第九一性對八七二修以明離合故類三德今明三道三俱逆修如何說於修二性一此義不成則與諸三有二有別豈是三字所譬之法答即事而理事理無差且如事中惑起於業業感於苦苦還起惑此三修惡即是性惡乃名性三亦即因法轉名三識三佛性三般若三菩提三大乘亦即果法轉名三身三涅槃亦即果用轉名三寶亦即祕藏轉名三德故知節節但轉其名不改其法故不二門云性指三障是故具三修從性成成三法爾其義既爾安云三道不具離合以金光明譬於三道其意略爾二示融通三初勸解法圓融上極三德下至三道不增不減無二無別即異而同也迷解智行因果自他至同歸處名義不濫即同而異也終日同終日異用十同異以為初門從門入者則於一切同異無礙如風行空能於一法解一切法若同若異能於百法解一切法千法萬法河沙塵數各解一切若同若異故云亦如是二引諸經圓證一法門者趣舉一法攝無量法故云眷屬彼彼攝法亦復如是此經云於一切法含受一切法以此例之一切諸法皆譬眾香之丸隨色之珠地具四微海容諸水若同若異合法可知三設問答顯益問意者如前三德尊重名三寶不生不滅名三涅槃乃至通達名三道此於一法顯一切法已自具足何用更說三寶等九法及一切法皆各能攝一切法耶答意者其實一法已具一切無所減少但為人根宿熏差別致令宜樂斷證託緣不同有聞三德攝一切法得四益者乃至有聞三道攝一切法得四益者故須遍說能益多機一說下明於遍說令彼一人生一切解圓頓根性聞說一法尚解一切若聞諸法妙解愈明能知佛意佛是一切智人故云智者麁言軟語者大經云諸佛常軟語為眾故說麁麁言及軟語皆歸第一義然則麁軟之言該乎一切今就十法論者三道至麁中八相望三德至軟既約圓說一一互融法法高廣故令聞者入第一義及無違諍也三簡十法十初簡三德三初標二正料簡二初斥偏三初三藏太子五陰久修五分雖未無漏得名法身在二德前樹下真明方有般若三十四心者十六心破見十八心斷愛若頓證羅漢及辟支佛此之二人皆一時得三十四心羅漢但斷正使支佛分侵習氣若樹王下用三十四頓斷正習一時俱盡是故此心獨在菩薩解脫在後其相可見此之三法以漏無漏存亡不同故異而且縱此教經部名為阿含釋論明文以摩訶衍對三藏為小婆沙翻數此論廣說四階成佛阿含唯經婆沙唯論三藏之名具經律論此三所說但有三義全無德義何者終歸灰斷故無常德非大涅槃故無樂德無八自在故無我德不斷五染故無淨德二通教通詮體觀法本不生非證後空此為法身是故本有境雖本有須依此境體破見思正習盡處正是般若故屬現有果縛盡時方是解脫故屬當有此之三法空境無知般若有照如幻色心盡方名脫故云異而且縱前代成論師見乾慧等十地中二乘證果謂是小教所明人法俱空乃取此義釋所弘之論意謂小教探明大乘故妙玄云舊云成論探明大乘又云成論師秖見共般若意不見不共意即此義也故知彼師不知藏實是三藏空門與衍門永異又不知衍門真諦含於但中及不但中今就彼不知及鈍菩薩故無四德三別教前破真諦乖圓別者蓋違本經別分四德對於三身故云乖別若以彼說四教收之既談四德非前藏通德既不融非後圓教雖收屬別然非別教通方之說故云一途問真諦立云般若解脫各具二德今何斥云無德可稱答若就別論二各具一亦可名德今以圓斥隨有所闕德義不成何者若般若照境故常破暗故淨若無樂我乃是有苦之常淨不自在之常淨豈成德耶若解脫無暗故樂廣遠故我而無常淨斯乃無常之樂我垢染之樂我豈成德耶既德有增減則法不高廣焉稱經王無量甚深耶二顯圓具如前說三勸生圓解四德殘缺非經之王縱橫可思非佛所護有念心眼皆是牛羊無緣知見方可論道二簡三寶相從者從佛說法從法有僧從是三寶于今不絕皆由歸佛稟法成僧故曰相從復名階梯者蓋喻等級非相亂也此明別體四果之僧定不成佛其猶下級不成上級又樹王下迷真輕者見如幻佛說無生法三乘因地皆能斷結有異三藏菩薩因中全不斷惑眾即空故名理和僧雖異三藏而其三乘共證之理既是偏空亦無四德若華王世界成盧舍那雖通圓別今就鈍根迷中重者不知即性作修成解是故佛寶從報彰名法寶但名無量四諦既非無作故從多數受河沙名稟法之僧雖純菩薩且非發心便成正覺故四十一位分於賢聖此之三寶佛是僧果僧是佛因法是因果所修所證實僧成佛佛現權僧永異階梯高下不改然從別相未是同體言同體者三寶一體此體覺了名佛此體不覺名法此體和合名僧迷悟因果其體不分一人一念無不具足故華嚴三歸以體解大道為佛深入經藏為法統理大眾為僧三雖在果而是一體三寶若此方與三德無二無別是金光明所譬三寶也三簡三涅槃般涅槃那翻為安樂故凡聖大小皆有涅槃若世人適意亦是涅槃若外道不知非想非非想定十種細想及無想天第六心心數法暫爾不行故皆計為永寂涅槃若染欲心伏名方便涅槃若二乘菩薩論得未得是三藏涅槃若三乘同盡子果兩縛是通教但空共小涅槃簡不但空不共二乘今就共論故無四德若中道理智及同緣示滅三種涅槃此有得意及不得意其得意者一必收二三皆圓具即成圓教大般涅槃是今所喻今就失意互不相關者故屬別耳若言等者即地論師也但以實相名為性淨修因所成為方便淨不明緣因薪盡火滅隨機涅槃既但二種攝義不周即非三德圓融涅槃故非今經所喻之法四簡三身二初簡偏二初明藏通但二無三二初三藏樹王下佛為真身者非即事而真是證真之身故名真身神變為應亦非無謀全是作意三藏之中唯明此二無法報應三身之說證真現變皆從析法觀智所成二通教二初正明但二此教雖云即事而真但即偏空非佛性真真無實體非任運應此教及藏但詮二諦未明三諦是故論身唯二無三二徵釋真身欲示即真先詢色相若爾者領前也事即真空方是佛體是則丈六非是真佛又作人形復非鹿馬究論丈六為是何身答中二意初意是應次意是真初云應同人像者以此丈六非愛業感自己辦地誓扶餘習潤神通生與物結緣淨佛國土群機既熟出現王宮故知丈六是神通身應同人像然未盡理故云一往故又一下正示真身剋分大小理在空中今以即空為真身者猶屬於小故例大乘秖以中智所合之理便為法身豈離色心別論中道今但空真亦即人像全體是空色心不生色心不滅為真身也依身起變名為應身是故此教唯有二身二明別教雖三且異若其互融那分虛實驗其所立體相各別三身不圓故今不用二顯圓三初明三身皆實三初正明體實理體既實理智豈虛實理實智冥故起用用豈不實三既相即二乃非虛二引經類顯淨妙欲境作死壞觀雖是假想能治貪心虛有實益例乎應身非生現生故非本體益物不虛故名為實三取意結成二明四句俱融圓說三身舉一即三各有四句何者若別分之報身真證故實應身假說故虛法身平等遮照皆雙雙照故亦實亦虛雙遮故非實非虛三身互具四句皆融當細揀之三明增減自在二初約義立身二初問意者以金光明譬三身者所譬之身可增減不二答二初明義立無咎就題三喻故立三身以為所喻對喻雖爾若其得意多少不拘或增至四身或減至一二若蕩名數亦可說無二明經意本通若增若減悉在經文釋迦牟尼是第三身種種示現義當第四開應出化是四身義文中出字合在應下佛真等文義雖具三今就現文得名二身諸佛雖有二三四身以一真法收無不盡故唯一身善寂大城寂亦空也既無諸數即無身義也二以身用譬二初問意者譬有三字可顯三身約何道理令譬增減對多少身二答意者譬雖三字義有盈縮若四身之譬文義宛然若為二者乃合光明而為一用對於金體以為二譬顯於二身若為一者取正捨旁從本除末唯以一金對於一身無身譬者以無貪為金此金無質為世至寶可譬無身數量都忘是出世間第一義寶楊震等者東觀漢記楊震為東萊守道經昌邑昌邑令王密是震所舉秀才夜懷金上震曰無人知震曰天知地知我知子知已有四知何謂無人遂不受此蓋貴乎不貪即以不貪為金也故知世金有名無實五簡三大乘因緣六度者三藏教中自立大乘十二因緣是支佛乘對聲聞為大六度菩薩對二乘為大此是三人各有所乘即羊鹿牛雖立大名用別於小而其同趣偏真之果是故名別其義同也通教菩薩與二乘人同無生觀同斷同證永殊三藏三因大異故云三乘同乘一乘此一既共二乘所證驗非中道也別教詮中獨為菩薩說理隨得而理乘但是所契之境隨乘但是能契之智得乘但是自他之行三乘隔異互不相融非圓乘義三種者即藏通別所說乘相都是圓教得乘之中得機之義故云得乘方便所攝也若正法華說羊鹿牛三車之外更有象車即妙法華中三車之外大白牛車也牛名同故一乘難顯致使他宗於菩薩乘不分權實今據正經象名不濫乃彰圓教是一佛乘若羊鹿牛秖是得乘得機所攝彼之象乘是今所譬圓教三乘但云理乘者欲顯隨得皆即理故圓教智行是姓本具修而無修是故文中就理立稱華嚴四乘者彼部雖無小機稟教何妨說於三乘麁淺顯圓佛乘六簡三菩提請觀音等者三菩提翻為正道彼經論益通於三乘是故發心有其三種即聲聞緣覺菩薩也三皆破惑故名清淨皆離邪倒故名正道既共二乘非圓實智故是方便菩提所攝若緣真如佛智神通發心為非依文殊問經發心為是者乃辨三心隔別圓融為是非也何者若緣真如理則發真性菩提心若緣佛智則發實智菩提心若緣神通則發方便菩提心三既不融是故為今化他方便菩提所攝義不高廣非今所譬若無發是發即理之智是圓實智一發一切發不思議假是圓方便非一非一切而一而一切即邊之中是圓真性即一論三即三論一此與三德無二無別是今所譬須知文殊問經三種圓發非離真如佛智神通但非三處各發一心若於一處圓發三心故名為是如摩訶止觀發大心中云諸經明種種發菩提心列於十種謂推理發菩提心覩佛相發心覩神通聞說法遊土視眾見修行見法滅見起過見受苦於此十緣發菩提心而於十處皆生四解以圓對三而分是非以此例彼豈不然耶是知緣於三處各發不融正屬別教故為所簡三一互具發者屬圓故為今用七簡三般若初為世人不知般若是畢竟空三智具足謂是忘寂不照諸法故順世情以斷滅問設生後答俾乎學者識般若體是三智眼然此眼智有次不次故先列次顯後不次其次第者即是前空次假後中各一眼一智智則觀於三境分明眼則見於三諦審實分明故審實審實故分明因修止觀果發眼智次第三種一一皆然二眼二智偏空偏假中眼中智雙遮空假雙照空假若三止三觀一心圓修者必三智三眼一心圓證觀一切法一相寂滅相中智也行類相貌皆知二智也三智既圓五眼斯具以法眼攝肉天二眼是故五眼與三智齊般若若此能知能見諸法邊底那云忘寂不別諸法若於忘寂不生邪慢則與汝是聲聞曲見若以此心壞於因果生邪慢者則須奪之是尼犍子斷滅之見尼犍此翻離繫蓋此外道專守空見或裸形自餓謂離繫縛也八簡三佛性先斥三性各在一位體不通融非圓三性次引諸經明三性圓具華嚴既云一具無量豈緣了正有所虧耶大品一心萬行乃至涅槃寶藏無缺皆是三性圓足之文理性名字觀行相似分真究竟位位皆即三佛性也淺深明昧宛然一一即三無缺九簡三識若分三識陀那屬聲聞梨耶屬菩薩菴摩屬佛此乃教道分張次第斷相若菴摩是本性無明迷故生業轉現名阿梨耶復執見分起我見我愛我慢我癡名阿陀那此乃三識次第起相皆是教道非今所譬若欲圓論須依攝論金土及染三不相離則於聲聞菩薩及佛三人心中皆具三識大師猶恐尋此喻者作真妄二法相合而解謂除土存金至佛唯有菴摩羅識故據大經依智不依識而為問端為欲答出三識乃是三智異名則上喻陀那是方便般若染喻梨耶是觀照般若金喻菴摩是實相般若至佛究竟三種淨識豈但一耶然若不知性具染惡安令七八土之與染至果不滅又道前等者地前名道前皆依煩惱及以生死故八心王通名為識佛果為道後轉依四智菩提種子是故八識轉名四智轉第八識為大圓鏡智轉第七識為平等性智轉第六識為妙觀察智轉前五識為成所作智故云轉依即是智慧注未詳者潛斥之意耳以彼所明道後轉依熏成種子轉成智慧不言八識性是妙智斯是唯識一途教道非今所譬然是菩薩所造之論不欲顯言故但注未詳如諸文中破古多云此語難解故知未詳不異難解十簡三道前解釋中雖云三道與三德等無二無別而未分別界內外相雖於界內十二因緣明不思議未明界外三障即理示障既淺深理難彰今的辨之令皆究竟故設問曰界外云何答中引寶性論界外四障對十二緣體狀宛爾此之三道不就隔生唯論當念故起信論明不覺即心動說名為業動則有苦果不離因不覺即煩惱動即是業此動即苦是故結云果不離因斯是變易生死之相界外三乘同有此障今明即障全體是德三障乃是三德異名即金光明所喻法也四附文釋二初標二二釋三初對前顯勝二初總對上義辨前作譬釋蓋為古師不知三字從法得名謂是譬喻及其解釋何曾洞曉所譬法門真諦最優尚乖圓別因果不通不稱法性況諸師邪大師見昔譬法不周是故同他用譬擬法略譬十種三法廣譬一切法門橫竪該收無法不備顯於法性無量甚深若作譬釋合當如是然而大師深知三字是法非譬從茲自立附文當體二種解釋其中附文含於二義一直名理二從事用若當體釋唯從理立今欲依文先貶譬釋多是義推不及依文顯然可解二別約四事辨初之二句總舉四事以己情下釋出四事初三兩句約情智明親疎住前觀智皆名為情況人師推度是故言疎初住已上證理名智況今極果三業隨智故云用佛口說是故言親二四兩句約彼此釋遠近以彼凡世金光明義例此出世三種法門是故言遠即此經文聖言詮召理性事用不假他求是如言近豈可下結責四事二正明附文二初委明所附文相二初通論諸品名事名是理名事是事用諸品之中或單或複名事分明故非髣髴一文而已二的示一部文相三初正示諸文別序文云是時如來游於無量甚深法性諸佛行處過諸菩薩所行清淨是金光明諸經之王既在法性定中而便唱言是金光明諸經之王是之一字即指法之辭不指法性更指何物為金光明耶故知三字直名深廣法性不從譬喻此文最顯故云創首標名彌為可用壽量品放大光明雖無金字既是佛光佛身金色此金身光明全從法性金光明起即事用也懺悔品中夢見金鼓其明普照即光也讚歎品王名金龍尊奉貢金鼓讚佛此等皆從金光明理起於種種金光明事用也若空品中言尊經者金以可尊可重為義光明既是即體之用豈不尊耶此乃名於金光明理為尊經也四王品內六番問答重重名事具載其文又人王燒香供養經時香蓋金光遍照十方諸佛國土文云皆是此經威神力故二明通三世信相所夢既是佛世即現在龍尊屬過去可見香蓋遍滿是佛滅後供養經時屬於未來由金光明法性深廣故得事用三世遍通三結遍一經二結示無量甚深二初正結示手擎香爐一處起煙十方佛剎皆有雲蓋悉放金光又金龍往劫發金光明願信相現在感金光明相人王未來作金光明佛事若名若事亘三世為縱遍十方為橫此等既是即理之事故稱法性金光明理無量甚深也二勸審思理名事用重重標示佛意令人解金光明理事不二如何講者不附經文釋其題目順情推喻棄親逐疎故勸識者審今依經立名之意也三例同諸經二初例指事立名稻稈事者佛見枯株稻稈即說十二因緣生滅因名稻稈經象步事者即無所希望經一名象步經諸經所說既即指其事以立經名此經盛說金光明事何不即以此事立名却謂金是世寶體有光明堪喻三德豈非彰灼違佛旨耶二例以經名事又如諸經說稻稈等便即名為稻稈經事此經盛說金色光明何得不名金光明經事耶此乃以經名事意令以事名經耳現行即本象步經下等字誤諸舊書本皆作事字方是以經名事也五當體釋二初標言當體者當謂主當體即法性謂法性主體名金光明此對譬喻以彼顯此則三字名從他而立非是法性自體之名今據經文見三字名直名法性即前所引佛游法性便即唱云是金光明經既不云如金光明驗非譬喻大師深解經家之意故立三字是當體名又與經中諸文符契問今當體釋亦是依經全同附文那分二釋答前斥譬釋但是義推無有一文無而強用有而不遵今當體釋若不依文則成自斥故知此釋非不依經得為兩釋者蓋有兼獨何者以此部中重重舉名重重說事既附文釋題須名事雙附事即事用謂金色光明也名即理名直召法性也如創首標名驗是召理此乃前釋雙兼名事雖復雙兼而其理名未曾顯說讓今當體委陳其相是故兩釋雖通依經而當體釋獨在理名二釋二初反常情立今正義二初敘古寄俗名真大師欲定經題三字是法性名且為常情執於真諦本無名字一切名言皆是世諦聖人談真蓋寄世名名真無名故引成論證真無名此義若成則金光明名須從譬立故今順理反此常情二明今則真名俗二初對他略立他師本立真諦無名俗諦有名今特翻云俗本無名隨真立名即是寄於真名名俗無名也問今之破立若真若俗有名無名為是何教二諦相耶答凡論二諦須辨三番一隨情二諦二隨智二諦三隨情智二諦即情智相對合明二諦此之三番有總有別所言別者則於教教各明三番隨情則凡位自論二諦隨智則聖位自論二諦隨情智則聖位二諦以隨智故合為真諦凡位二諦以隨情故合為俗諦此乃四教各論三番也言總論者以前三教及諸凡夫是可思議法故總束為隨情二諦圓教始終是不思議法故總束為隨智二諦隨情二諦併名俗隨智二諦併名真故名隨情智二諦今云真諦有名者即是圓教始終二諦以不思議故但名真諦此之真諦具一切德本有一切真實名義故云真諦有名言俗諦無名者即前三教及諸凡夫所有二諦以可思議故但名為俗此俗虛假淺狹故無真實名義故云俗諦無名今之所論乃是聖人仰則圓教隨智真名俯立凡夫隨情俗號二稱理委示二初約義委示若論大聖則真名俗有何時節今舉劫初立名事顯成劫之始尚似空劫故云廓然萬物雖立皆未有名諸大聖人所證真法具足一切究竟名義乃應生其中俯順凡情見於萬物有淺近義乃則真法深遠名義立於世諦淺近之名如世道路有少能通乃則如理究竟之道名於世間淺近之道如世珍寶凡情所貴乃則如理究竟可貴之寶名於凡情可重之寶網之與響皆悉如然問如靈鷲山劫劫皆有乃是聖人以昔名今驗知萬物皆是以昔而名於今今那忽云則真名俗答大聖常以五眼等照四悉被機若但緣過現不則真法則聖唯有肉天二眼無餘三眼但用世界無於三悉其實不然不以二相見諸佛土鑑機即照理照理即鑑機何有一事不則真法而施為耶故知不妨將昔名今而若今若昔所有名字皆從真立如此方名聖人立法二引教誠證五初引華嚴則真立俗聖見出世真如理中本具耕田作井真實義故乃教眾生耕世間田作世間井也二引大經真具名實諸佛菩薩雖則真法俯立俗號但順眾生淺局之情立名召物能召之名雖法真立而其所召無真實義何者如依真名道其實不能遍通諸法故云世諦有名無實唯有如理究竟不壅通達一切故云第一義諦有名有實如依真名寶無可重義且世七珍但於穢俗心生愛重若廉潔之士視如糞土況三乘人耶唯有如理諸佛尊重如依真名網豈有該羅萬有之義唯真如理遍該生佛羅罩十方如依真名響豈能一時遍應眾緣唯有如理無思無作十界機扣一時普應故云世諦有名無義第一義諦有名有義也三引大論隨理立名若第一義理不具名義如何隨之立乎名字則真名俗其意昭然四引淨名事由理造所引經文大意明於從理造事而所造事有修性迷悟故妙樂明法性無住本立一切法具有四重謂理則性德緣了事則修德三因迷則三道流轉悟則果中勝用今明聖人仰則真法俯立俗號蓋由證悟真如之理理具諸法不守一性故則此理立世俗名故不可以三道流轉為所立法正當第四果中勝用為所立法五舉誠教勸物生信二用今義立當體名前破古立真諦無名顯於今立真有名義廣引經論證真有名此義既成乃知經題金光明字從當體立是法非喻故約當體釋三字題文三初明經從當體立名題稱金者可重為義彰於法性妙絕難思諸佛所師最尊最重光者照了為義彰於法性當體覺照偏一切處無不明了明者應益為義彰於法性當體即是無緣慈悲隨對即應拔苦與樂當知法性金光明義義方究竟如來入定游歷法性知此法性究竟可重究竟照了究竟能益即依三義唱三字名直以此名名於法性固非寄託世金光明以為喻也既知三字是法非譬乃是一種三法之名法性當體名金光明法性當體名法身般若解脫乃至法性當體名苦惑業既十三法皆常樂我淨此金光明一一皆具常樂我淨彼諸三法不縱不橫此金光明亦不縱不橫則與一切微妙三法無二無別前順諸師用世金三義譬於法性十種三法及一切法今當體釋以金光明直名法性則前十種及一切法並為金光明三種法門之眷屬也二明人從所證立稱經題三字既是法性三種法門故菩薩分證此三法門從法立名佛乃究竟此三法門從法立名以此驗之三字之名彌彰當體三二問答料簡人法二初覈人二初以能仁立妨二約通別為酬二初明別稱允同諸佛釋迦牟尼雖是別稱此別具通豈釋迦文不證三法從通證故允同諸佛從別因緣名為釋迦二辨通名皆具三法三初引一文明同具金之三義無量菩薩唯讚釋迦而所讚德允同諸佛即金色明耀是佛法體具金光明三種妙德則與諸佛無二無別非借世金有光明用比類於佛問前云法性具於可重照了應益三種義故名金光明故以此名還名法性此中既云金色明耀乃是色法豈是法性三種之義前就義辨今就色辨云何同是三種法門答前之三義皆絕思議名第一義今文讚色不縱不橫名微妙色此色此義相去幾何真善名色與第一義空辭異體同楞嚴經云性火真空性空真火起信論云智性即色性色性即智性又復應知今讚色身金色明耀是解脫德解脫必具法身般若須了二德不離色身即色非色非色非非色金色微妙即非色非非色名中道色法身也耀是非色般若也明是應色解脫也不得此意寧於色身讚三法體允同諸佛耶二引二文明同證性之三法釋迦牟尼允同諸佛則一切三法無不同等且舉當經及華嚴經二處三法示其同相此二三若同則一切不異體即法身同也意既是智智能合體即應身同也事謂事用即化身同也共一法身復言一身者牒上法身與智俱一也十力四無所畏及六通三達一切法門體通三德若從所證即法身德若從能證即般若德若用化物即解脫德今文既以一身一智示於二德故力無畏的在化用須屬解脫此二三法對金光明者乍似以法而對於喻其實不然以前引教定此三字是法非譬故今以其三身三德類金光明三種法門彰於諸佛皆同證得恐謂是譬故文結示非假世金寄況佛法三引文定此經題非從譬立言妙寶者名金為寶皆以可重為義並是當體得名此法性寶具足光明即是照了應益之義非借世寶為譬喻也二研法二初設執譬問以附文釋及當體釋並據經說雙附理名及事用故得名附文獨附理名乃稱當體是故二釋皆依經文故今設問舊但從譬何得矯異而依於文矯強也亦詐也謂強依經文詐顯異義二約雙存答二初答雙存今釋經題存於二意一順佛語故依文釋二對古師故作譬釋言對古者因見三師不善用譬所譬不周乖違法性故作譬釋具顯法性深廣之義而對形之如此用譬雖無經據存之有益是故二途不偏廢一汝專執譬則棄親逐疎我今雙存則親疎俱得二被二根即釋伏疑恐人疑云依文二釋既甚親切何須復存譬喻一釋故以被根利鈍為答存譬釋者為鈍根人以根鈍故不能直解金光明字是法性名欲被此根乃以三字為世間金有光明用三不相離比擬一切圓融三法也若依文二釋為利根人以根利故能解性具一切名義知其能譬世金光明本無名義聖則真法而作其名故云利人即法作譬尚知即法作譬豈須以譬擬法故引當經二文為證住法性故即金光明而得見佛故知法性與金光明釋迦牟尼名異體同見則俱見此證利人解於三字是法性名也然經所被非純利根故空品云為鈍根故起大悲心佛說茲典既被二根故通經者釋三字題亦須兩說赴其利鈍復貶從譬如守株指褒依文者懸解兔月不守株指二觀行釋此文及前一番問答并後重明帝王之義在昔清敏二師云得舊本無此等文乃謂後人添製耳今原略本直是往人不能深解境觀之說故輒除削以今驗昔昧者可知復恐大師頻講此經其觀行門有時不說帝王之義進不亦然故前文云或說不說俱亦無妨記錄隨時或圓或缺致有一處存乎略文以其觀道對境用心意趣難見與夫教義或少不同淺識之流既闇廣文忽偶略本便生封滯形于章句廢此觀心予於早歲出釋難扶宗記救茲正義彼徒抗論因數窮邊於是妄破之義皆為蕩盡近有孤山圓師既審所承能破義墮經十餘載別搆四意重斥斯文一謂詞鄙二謂義疎三謂理乖四謂事誤今慮後學遭其眩亂故不獲已引而釋之彼破詞鄙曰吾觀其詞也繁而寡要質而少文苟留心翰墨者讀之則知其言非向者之言知其筆非向者之筆則真偽可辨矣豈待潛心佛學能斷其是非乎釋曰詞之巧拙將何準憑情若謂非妍亦成醜良由昧此觀心深義翻將無礙之辯以為輕鄙之談又復此文委明觀行曲示心要故其詞尚實不尚華也況諸部中文質相間其例甚多不欲援據苟執片言而害正義斯蓋攻於細務而不明於大用也若義疎等三既其各有所破之處待至其處一一對論文為二初標對前教義即當解行兩門意也前約譬顯十種三法附文雙附理事二文當體獨彰理性之號雖皆深廣微妙圓融然是約教談於佛法生人信解故大師云今時行人既無智眼當以信解分別同異如前生起十種三法而有兩番前番約教後番約觀約教則為顯三德次第生起九種教法終至三道約觀則始翻三道次第生於九種觀法終會三德故解釋十法及料簡十法既為生解並順約教生起之次金論觀法為成行故所明十法乃順約觀生起之次故知前位後番生起意在今之十法成觀又今觀解十種三法不獨成行兼資深解何者以就觀門研心具法故使十法圓融之義轉更分明是知大師為成智眼故立觀釋是故標云觀心釋名也又復應知前當體釋定金光明三字之名非譬是法今附十種三法之觀皆研法性金光明也是故十處皆標三字並非譬喻得此意已尋茲文者方可略見觀心旨趣次釋中三初設二問答示觀心所以二初明解須行成故於心作觀二初問起者前已廣約譬喻附文當體釋金光明足顯法性深廣圓融今何更立觀心釋耶二釋出二初正釋此一段文須得心佛高下之意方免疑情妙玄云佛法太高眾生法太廣初心為難心佛及眾生是三無差別觀心則易今從上來至不能開發自身寶藏是論佛法太高也從今欲下明觀心則易也上來等者即前譬等釋金光明一一無非竪徹三位遍該諸法說眾生皆如菩提涅槃本性具足此顯法性無量甚深而但是佛所游之法佛是聖人金光明是聖寶尚過菩薩所行清淨豈是凡夫己之智分若但言議上之名句不能觀察己之心性則於聖人聖寶有何益乎故引二喻斥其多聞無觀智者鸚鵡學語者曲禮云鸚鵡能言不離飛鳥猩猩能言不離禽獸人而無禮不亦禽獸之心乎今但借喻有聞無觀徒學聖言不離凡夫之心耳客作數錢者華嚴云譬如貧窮人日夜數他寶自無半錢分多聞亦如是今欲等者攝前佛法入心成觀心是心性若陰若業若煩惱等即凡夫心地既三障當體是金光明故云珍寶此乃立心為顯理境也欲令行者即聞而修開發自己金光明寶免同學語數錢之類也二引證初引淨名諸佛解脫者三解脫也與十種三法不多不少此是佛法若緣佛修則增念慮理難可顯故佛示要門令諸眾生觀己心行即空假中則三解脫當處發現此乃心佛無差觀心則易也又引釋論彼論九十三云有慧無多聞亦不知實相譬如大闇中有目無所見多聞無智慧亦不見實相譬如大明中有燈而無照無聞無智慧譬如人身牛故大論云如安息國邊地生人雖生中國不可教化根不具支不完不識義理著邪見等皆名人身牛也有聞有智慧是所說應受如人有目日光照見種種色今亦如是若聞上來種種釋金光明不觀己心者即多聞無慧句也若但觀心不聞圓融說者即有慧無聞句也能攝上來無量甚深十種三法觀於心性顯金光明者即有聞有慧句也有三觀目圓教日照則見三諦種種之色二明心為行要故觀必研心二初約簡數觀王問若約三科論去就者則棄界入但觀五陰復於五陰簡四觀識大師譚觀常論簡境去丈就尺去尺就寸義既可知故今但約觀心為問既云觀心五陰除色四皆屬心何故棄三而獨觀識然設此問令知觀境唯在識陰也孤山四意中第二義疎破此文云今家約行附法託事三種觀中唯約行觀簡示陰境其餘二種全不觀陰但託事攝法明理觀耳今附法觀秖合直攝三法以歸三諦而發棄三觀一之問者蓋不知三種觀心規矩驗是後人擅加也釋曰義例立附法觀云攝諸法相入一念心以為圓觀且一念心豈非陰耶既觀於陰簡有何過法華文句託靈鷲山觀於五陰記云諸餘觀境不出五陰今此山等約陰便故以諸文中直云境智又云亦應於此明方便正修簡境及心既諸觀境不出五陰乃知託事及附法觀無不觀陰也直云境智者即諸文云觀於一念即空假中一念是陰境三觀是智也又令明於方便正修簡境及心須棄思議取不思議方名簡心不於三科而論去取安名簡境又王城觀云應如止觀十乘十境下去皆爾記主意令講此觀時人欲修者須敘私記簡陰境文及十乘等而委示之令山城觀行法備足非廢託事便自講說止觀全部他之致意直欲如斯既云下去皆爾信諸託事及附法觀皆須簡陰及示十乘也彼文不簡尚令簡之今有簡文那成非義據此棄三觀一之問云義疎者義實不疎蓋汝解疎耳又若直攝三法以歸三諦不許簡陰便是觀心則成偏觀清淨真如何反宗之甚耶是知彼人都昧一家三種觀法如釋觀經十六觀云是一心三觀的非義例三種觀攝且義例云夫三觀者義唯三種豈應妙觀更有異塗況諸文觀心皆一家樞要儻解之錯謬徒成斐然既失其本餘皆枝詞矣彼又於金󱂸記中云若取止觀來消事法觀文乃以止觀隨機面授深違大師遺囑也囑云止觀不須傳授私記時為人說輔行釋云囑意正言隨機面授意多不周非後代所堪彼人曲解輔行之文成於己見也且輔行釋面授等意者斯蓋隨逐大師修心之者或觀道不進或內外障起有所諮問師乃隨機面授口訣一時取益意多不周若後代人心病既異故非所堪蓋不須用面授止觀而授後人非謂不得敘十卷中十境十乘消事法觀以茲境觀載於私記若其敘者正以私記時為人說雅合大師臨終遺囑若全不許敘止觀荊溪何故於山城觀令辨方便正修簡境及心十境十乘耶敘此令修山城觀不又若謂此是開其解心非謂令其修習者何故妙玄明觀心文中令即聞即修耶釋籤云隨聞一句攝事成理不待觀境方名修觀何公背吾祖之教乎故知今辨棄三觀一正符荊溪於山城觀中指授意也二約心淨法融答二初約離性先觀內心上定三字非譬是法法性可貴名之為金法性能照名之為光法性能益名之為明今用此義觀於識心若心不具金光明義那可於心觀於法性此文為三初約貴論金欲顯心貴先於萬物推人為貴從劣至勝見心不昧名為靈智靈智雖貴而通四陰分於王數問已棄三數今獨推王而為最貴識心既貴故觀心王即法性金二約照論光光有勝劣故先就劣比至心識最得名光是故觀心即法性光三約益論明即能充益色等四陰益色陰者良以色心性不二故色隨心轉大品佛現色像無邊皆由般若性周遍故色淨亦然亦能等者心王若正心數亦正化轉塵勞心數眾生故心能益是以觀心即法性明此約心有貴等三義故觀於心顯金光明法性三法此文即是離性為三也所觀之性既離為三能照之智任運成三所起之用亦合有三文雖不言二修各三以性顯之其義合爾二約合修自融諸法上示心境即金光明義當修性三各具三今明遍融但指光明至後結文具言三字驗知此是修二性一文有離合乍覽難知此自分二初遍融諸法迭顯光明此文豫示觀成理顯遍融諸法以釋伏疑疑云若唯觀識陰顯金光明於一切法何能融淨是故釋云若知心無心為光知想行無想行為明等意云識陰金光明顯則一切法皆金光明故以王數心色實假正依及一切法從狹至廣迭顯光明二修之德對於一性以成三法知心無心為光者即以三智觀於識心見金光明法性之體則識心相寂故云知心無心其能知者實是三智今但合為一觀照智故唯名光知想行無想行為明者既以合一觀照之智知此心王即實相故無心王相為光則任運有合一方便智知心數實相無心數相為明此以知王知數而為光明也復以觀照之智知四陰心即實相故無四陰相為光則任運有方便之智知色陰實相無色陰相為明此以知心知色而為光明又五陰實法對於假人論於觀照方便二智而為光明又以正報對於依報論於光明又約依正對一切法論於光明義悉如是言一切法者即假人實法及以依報各有相性體力作因緣果報本末究竟等法也此由觀識金光明顯故於諸法任運觀成欲彰諸法一一是金一一是光一一是明故歷諸法迭論二智故義例云修觀次第必先內心內心若淨以此淨心遍歷諸法任運泯合既云任運知不加功二約顯一性結成三法上於諸法從狹至廣約於二智迭示光明而二智所顯無非一性即當於金是故結云金光明也而云觀心者從本言之二正附十法明觀心成行二初舉上教義為所附之法上約十種三法論金光明有其二意初則同他譬釋以金光明喻十種三法次則附文及以當體釋金光明非譬是法故十種三法當體名為金光明也今之觀釋順上次意故云上約上種三法論金光明故以十種金光明義為所附法即攝此法入心成觀耳二明今觀門為能顯之行十初三道二初示觀二初釋二初通約三道明圓正觀二初兼通數祇於報障義立三道之境言通數者謂想欲觸慧念思脫憶定受此十隨王能作一切善惡之事故得名為通大地數問前簡觀境棄三觀一今那却取慧及諸數為煩惱業耶答今論觀法具有十種後九皆從所顯之德其體本融可約一念識心為境而修三觀顯其三法唯此三道從所破障立於觀境是迷惑事體本不融若於一識示其三境境既叵分觀難成就故特兼通數為三道境也問若欲分明示三道境何不遍取五陰為苦三毒為煩惱七支為業何但王數對三道耶答今秖於陰境示三道相識親別苦報之總主是故心王的屬苦道慧分違順故起貪瞋乃以慧數對煩惱道諸數隨慧能造善惡故以諸數對於業道雖非業惑當體而是業惑親依常與王俱有三道義可以正觀顯金光明若現起煩惱動作之業為下助道觀之所觀也二約圓乘即障顯德以明妙觀之功此文雖略觀法可明先須了知金等三字是法非譬即於王數三道之境體金光明三種法門即體心王可尊可重是法性金體於慧數即寂而照是法性光冥理智也體於諸數能多利益是法性明即體之用也斯是光明二修對金一性為三法也圓論三法必非孤立金無光明非圓正因光無金明非圓了困明無金光非圓緣因但為前文數曾顯示故此三道略對三字是合三相也應須了知以離為合合體常離言三不少言九不多問此三道觀何故不用空假中耶答心王是金三諦一境也慧數為光三智一心也餘數是明則有二意在果則三脫應機在因則三行資智也此正觀文極簡略者以此文中有助道觀別於身等麁顯三道明觀廣故故今正觀未暇備陳從三識去一一明於一心三觀故今三道略對金等三法門耳二別約三道以空助道今於三法立觀釋者意在行人即聞而修然其初學見愛彌隆於身於心起重惑業若但令觀三障即德不破不顯必生見慢更增生死是故大師於三道境略譚正觀廣說助道就假實境委示二空於惑業中廣推四性令見思調伏業累不生方於九科示妙三觀麁心既息妙觀可修製立有由不可云謬此於三道各論空觀分三初約假實觀苦道二初約六分觀假人三初舉經文總標觀法彼為觀佛先推己身以己實相與佛無二故云亦然今文且取觀身之言修於空觀見思若息三法現前則身與佛皆金光明有何差別二於現境窮逐假人六分者身首為二及四支為六此六合處執成身見也如是橫竪者六分為橫三世名竪觀智推求畢竟叵得執有雖息傳入無中及雙亦雙非此之三句皆依身起悉是身見推令無理故皆叵得所召之身執雖似泯而猶復存能召名字若不推窮還生見惑故以心色內外中間及常自有以為四句推能召名皆不可得故引肇師名物俱空證今所推身及名字本來空寂言假實既空者非指假人及五陰實法也秖指所召之身為實能召之名為假故下句云名物安在三明治道助開圓理觀身是實相是金等者蓋此行者聞前教義明三識三道三一圓融與三德等無二無別乃能信解分段之身及見思惑當體全是性惡法門但為執情故成重障實類盲者身居寶藏為寶所傷今修空觀助道功成見執既虛即於境觀皆見實相身之實相是金法門即此實相體能觀照是光法門緣身心數本亦實相今不隨情名寂不行皆悉轉為實相之行是明法門二就五陰觀實法二初結上人空上之觀法雖言六分及以五陰但推身見意顯生空故空品云是身虛偽大師指此為生空境故文句云攬陰成身計有我人眾生壽命故約身假為生空境故今結前觀身觀法是觀假名若今諸部衍門空觀人法雙觀以色性如我性我性如色性故唯此經空品明於圓空即先觀生空次觀法空此文順經先生次法蓋由初心人執障道故今對治先廣推檢至觀實法例之而已二例觀實法例上人空名物叵得此中亦合以所空陰為金能空觀為光緣法心數為明悉應例上也二約愛見觀煩惱道二初簡示身因之境上之假實是身果也今推身因因有惑業業屬業道次文明觀今觀身因且在煩惱二正明體法之觀三初舉經文約句簡判二初直舉經文簡於析觀故云不壞體觀通中名隨一相二簡非經意二初明雖有四句四初標列句法所言誰者檢人之語推四種人當於四句二指示因果三去取業惑因雖兼業今正論惑業在後觀故云且置四約人對句即前誰字所檢人也四果者第四果也有餘解脫能壞身因無餘解脫能壞身果俱壞句也凡俗之流俱不壞句也王憲害者怨對害者自害體者此之三人名壞身果彌增煩惱名不壞身因第三句也餘三果人斷五下分者初果斷三分謂身見戒取及疑也二果三果能斷二分欲界貪瞋也名壞身因而此五分所感果身猶存欲界名不壞身果此以未壞且名不壞壞在不久名第四句二明不隨一相前所名壞皆是析觀其不壞句自指凡惡是故四句俱非體法本不生滅故皆不隨一實相也二於惑境順經修觀二初推本不生此是大乘體法巧度亦論橫竪橫破因成竪破相續破因成中非自等者龍樹云法不自生待緣故法不他生因本具故法不共生無二分故法非無因生有因緣生尚不可得況無因耶次破相續具足應云非前念滅故起非前念不滅故起非前念亦滅亦不滅故起非前念非滅非不滅故起今云非生等者生即不滅而但非於雙非雙亦唯闕第二句如是橫竪等者結示因成相續求心不得生相既本不生今亦無滅故名不壞也二結隨一相圓解之人修空助道既了身因不生不滅即能隨順中道實相三明治道助開圓理二初正明體法功成本以圓心修空破障正助合運即於煩惱隨一實相所隨是金能隨是光諸數是明三不縱橫名開圓理二更明餘觀助道壞身因者析觀斷集也壞身果者前第一句也不壞身果者前第四句也體法空觀既堪助圓析法空觀亦能治惑若以圓解合而修之壞與不壞皆隨一相三約動作觀業道三初舉經文總標觀法今就六作觀業道者蓋一切善惡由茲辨故舉足下足六中屬行淨名指此而為道場通於六即今是觀行佛成道處不觀舉足即空假中安令此處是寂滅場安能具足一切佛法如此觀業見業本際方稱經文道場之說但為初學雖有茲解尚於六緣計我我所若唯正觀反增執情故立助道且令觀空對治此惑也二於六作體本無為二初約行緣明觀業是身業業者是心以心為因以身為緣單因單緣或共或離推於舉足不得舉相下足亦然如是觀時我我所相寂然不起一切業累自茲清淨初心行者得無介意乎二例餘作亦爾以住坐臥足於行緣即是四儀復加言語及以執作乃成六作止觀稱為語默作作今云言語就顯示相其實默然亦能成業文雖闕示義合俱觀三明治道助開圓理以解圓心推業四性四性空處正觀現前境觀諸數成金光明三法門矣二結此乃總結前文正觀及以助道皆顯法性金光明竟二結位若約教釋明六即者多為顯於法性高深若今明六即正辨行人全性起修觀之成不入位淺深仍示因果皆金光明故六皆名即觀親疎故即須論六就即論六免生上慢就六論即免生退屈不慢不退妙位可階初理即位言有心者大經云凡有心者悉當作佛若其不具金光明性佛何由作言法界法性者不異而異法界橫論法性竪說意云理具橫周竪亘金光明也既其未有信解等事但有理性金光明德故名理即名字位聞金等名解了本具觀行位修成圓觀塵緣不間故得相續相似位閉目則見開眼則失者此位未入無功用道三不退中念猶退故故以開閉彰其得失問觀行尚得念念不休心心相續似位治生不違實相那於金光開眼則失答觀行相似雖俱圓觀親疎不類得失懸殊其觀行位三惑全在於彼疎觀能安忍者則論相續於無術者則有退失若相似位見思已去於親觀中而論得失若能防護則速發真名閉目則見若起法愛則有頂墮名開眼則失不進為失非退失也大判意根似解已立故云治生不違實相細檢此位未破無明若無住風息名開眼則失分真位善入出住楞嚴三昧故開閉皆見究竟可知孤山第三理乖有三初破此也彼云且金光明本喻三德前文尚作當體釋之而相似之文翻作眼見金像釋之吾知其往者竊取觀經六即於茲謬說彼明觀佛色身仍在觀行之位故云開目閉目周眸遍覽無非佛界吁可怪也任作金像用義且彼疏文是大師親說觀行位者閉目開目境界常現何以今於相似證位而云開目則失顛亂之說徒惑後學釋曰若其竊取觀經疏者必不文相頓爾乖違予今詳之文違理順闇者罔知何則今於三道直觀理性金光明也若觀經疏託彼佛身顯三諦理雖俱圓觀託境不同彼想色身以為事境即於此境修空假中以為理觀境觀雖於一念同修而其事境是應物相觀中先發故觀行位閉目開目常得見佛此顯三道金光明理登住方發故相似位閉見開失蓋以開閉用顯此位是似非真良以此位尚須作意登住方入無功用道彼疏似位於妙三諦豈不然乎又復似位論開閉者蓋約五眼非獨肉眼既體上二惑任運先除必二諦四眼此位先發若策四即佛則稍同真見亦速入真名閉眼則見若任四眼則起法愛呼為頂墮故云開眼則失若不然者離愛一法為被誰耶故輔行云三諦之乳真善妙色五眼洞開方見諦境是則相似猶屬於盲障中無明未破故也彼人全迷般舟觀法佛身為境空等為觀一念之內難易淺深而却妄斥此作眼見金像釋之相似開失觀行俱見謂之顛亂若論不解事理淺深則顛亂之責須歸己也又見與不見妙旨難知如法華四信弟子聞經信解即能見佛常在靈山文殊等覺不修三昧不見妙音此經樹神覩佛禮塔為眾詢疑及至讚佛哀泣雨淚請佛現身此之經義忽有一本無如是文他必謂之後人擅加耳二觀三釋三初標觀顯理十種三法皆可當體名金光明以十種三法無不具於貴等義故是故今云觀心三識論金光明二附法作觀三初略示境觀一念心境也即空假中觀也即是觀心識於三識者三識本來是妙三觀九界忘本識隨妄轉不識本性今順性修觀觀無別體即以本識識本識也二廣陳觀相二初明一心三觀三初空三識沈隱其相難知而不暫離第六意識此識緣外故以意根對塵為緣推於四性不在一處即以四性而為眾緣從此緣生生即無生故云我說即是空也空無分別即阿梨耶識二假眾緣生故空無性相眾緣生故善惡熾然惡即四趣善即人天非善惡識通於四聖此四俱非有漏善惡於彼空中順緣起性種種觀察言是非者即藥病也於空假立故謂之強此觀立法即阿陀那識此識名意以其第六是意之識名為意根是故根立識亦立也三中心性不動本來中實不可思議而體具足空與不空二種功德故體及德成圓三識故雖觀空而不定空雖觀於假而不定假即現前識絕二邊相能所叵得此觀即是菴摩羅識二明雙亡雙照二初明即照而亡二初約義立識於三識照三識也亦不得三識觀忘三識也二引經證觀色等五即是觀俗觀五皆如即是觀空觀五即性是觀中也今皆云不觀者即於此三無觀無得名約三觀即照而亡經明五陰今但於識忘三觀也二明即亡而照雖於識心忘於能所而三境觀了了分明故云不濫而言雙照者以識識如乃是二邊識性是中今頓觀三諦即中邊雙照驗不得三是雙亡也三結成附法觀於意識即如即性乃識三識言亦照亦滅為阿陀那者淨名經文既以觀識而為假觀是故今文順此識義以結附法何者蓋第七識能生第六故名亦照常緣第八故名亦滅故用雙亦而結此觀三結法判位例上三道可以意知然道識二三位雖在理聞名作觀成修中五而此五位皆即性三是故須約六即判位三觀三佛性二初標觀顯理例三識觀義可知也二附法作觀二初約三觀所顯明佛性三初直約義立於一念心明妙三觀例前三識其相已明故不委示二引經證成三初引淨名病本明心即三諦居士權病以示眾生三障實病實病之本不出通別二種見思此二見思皆緣三界即分段變易二病之本病必須藥相兼而示即假觀也空中可知二引華嚴無差明心即佛性初立三觀觀一念心顯三佛性三觀即心其義雖立如何於心明三佛性故引此文三無差別以驗我心即是佛性他生他佛尚與心同豈己佛性心不是耶此證觀心顯三佛性其義明矣三引般舟念佛明佛即三諦二初引法喻二文如文二釋皆成三諦四初釋法文作兩番銷文以顯空假初於一文而示二觀以諸句中如字為空即以諸句我佛心異便名為假次以二文而示二觀諸句之中雖有如字以我佛如異故當假觀乃以不見我佛如異方名空觀兩番見佛皆是中觀故知彼佛是我覺體以具空假二種德故故用二觀觀於二德助發中觀佛即現前問覺體是心今見色相豈不相違答須知本覺具一切法離分齊相色性即智智性即色唯心唯色方曰見中故見彌陀以為中觀二釋喻文於諸喻中但釋夢食餘皆倣此然不出法性似法非喻斯蓋作夢及以成觀皆法性力今以作夢法性而喻成觀法性如釋籤云夢事宛然即假求夢叵得即空夢之心性即中此之三法不前後不合散故知今家如此釋喻最能況顯一心三觀三明亡照初我心下立假也次我心如下立空也空假既立若不忘之中觀不顯故先以二不得句忘於假觀次以二不得句忘於空觀二觀既寂心絕所緣即見彌陀中道之佛任運雙照妙假妙空四顯一心經文既云常得見佛佛即中道大覺之體豈有見體而不見用用即空假即見佛句仍是三觀一心之文三結法判位性德三因而為三諦全性起修即以三因而為三觀諦觀名別體不殊是故三觀即三佛性三性當體名金光明六位皆即二約六法境智明佛性二初正釋二初約境智明佛性附法作觀非局一途前明三觀觀一念心顯乎佛性則佛性二字俱是所顯今明佛字既翻為覺即能顯之智性字既以不變為義即所顯之理此乃即就佛性二字論於觀境行者應知此之一釋能顯前義何者前文雖立能觀三觀實非別修體是覺智今之佛字為能觀者示前三觀元從性起此覺之性即為所觀能令修性其義一合故後結云得此大好性云理極者果佛之性為妙境故此理至極如以性德名無上也二約六法明三因二初對顯三因今以佛字為能覺智即以性字為所覺理為覺何法而為理性即指六法故也即於此法覺智研之今理性顯六法者所謂五陰及假人也以此六法而為三境問五陰中三即是心數今那陰外別指諸數答心王心數通於三性下以無記王數及色為正因境以假名人為了因境以善惡數為緣因境如託王舍立境觀義以五陰為舍心王居之荊溪云以善惡王居無記舍今無記陰外指善惡數於義何失蓋由前釋境唯一心而就能觀立空假中故得所顯具三佛性今於實法立記無記并其假人乃成三境各顯實相即三佛性以所顯能令一覺智成於三觀境觀互映一三無礙立義之巧無以加焉問於無記陰顯乎實相復名正因其義可爾假名諸數那名實相於二實相那名緣了答佛智究盡諸法實相故假實國土諸法皆實今修佛智豈觀此二不稱實相假名實相對了因者大論云眾生無上者佛是佛翻為覺豈非即達鄙俗假名而為無上佛之假名佛既是覺今對了因有何乖舛論又云法無上者涅槃是涅槃斷德正屬緣因數是陰法若不體達善惡數法寧顯緣因大乘因果皆是實相豈獨正因性為因果耶二引證六法雖善惡數別對緣因而體不出五陰實法五及假名而為六法以此六法對三佛性不即不離以不離故六法全是三種佛性以不即故須觀六法破二種執以不離故破無所破以不即故無破而破以不離故顯無所顯以不即故無顯而顯又不離故六不可遣以不即故六不可立不遣不立妙性存焉二示意文中先且結名辨位從思得下方正示意秖以二字示妙觀境用此境觀體於六法一一稱實見於三性故云大好孤山第三意有三二破此文也乃云又解佛性云佛者覺智性者理極能以覺智照其理極境智相稱合而言之名為佛性且佛性名出乎涅槃能仁談之章安疏之荊溪論之皆言因人有果人之性故名佛性儻大師於此反經別立章安荊溪亦合指之以申其說既其不爾則後人謬立又何疑哉釋曰前譬釋中三佛性義豈非因人具果人性而不妨作性一修二相契釋之又若執云但性中三是果人性者便成緣了自外別修安得名為全修在性全性起修況復大師不云因人具果人性唯言佛名為覺性名不改不改是正覺智是了與今分對境智之釋無少相違那獨謂今反經別立又金錍云因不名佛果不名性彼以二字分對因果蓋示因果二而不二今以二字分對境智欲彰境智二而不二夫論觀法若其不用果覺為觀則非圓行若其不以即覺之性為所照境則非妙境非極理也當知今立境智不二名為佛性正與金錍因果不二佛性義同其義既同安得名為反經別立耶既非引立何須指說耶普門玄說性具三觀既用此觀照性為境今性具果覺豈得不用照性為境也今附法觀秖附佛性二字之法立觀立境是故能所二即非二不知此妙斥為謬譚悲哉悲哉彼人雖引因有果性而不能信果覺為觀觀於六法顯覺之性徒聞因人有果人性全不能用有何益耶妙樂云果理在行方名等賜又此觀意全同普門玄義所說彼云觀人空是了因種者釋論云眾生無上者佛是佛者覺也始覺人空終覺法空彼指果覺為了因不即以果覺為觀智不所覺人法是六法不二空所顯是覺之性不彼文亦是後人添耶應知二字分對境智為妙無盡何者即以果佛為初心觀智是如來行也用即性之覺非別修緣了也照即覺之性非心外境也如此方名附佛性法修圓觀也然茲妙趣彼尋名者爭不怪之四觀三般若三初標二釋三初約圓總舉總舉一心空假中三是三般若何者下略示三相以即一而多示假相即多而一示空相非一非多示中相於一念心而論三相不前不後亦不一時二寄次別釋三初假次空後中初一心一切心別示假也假在初者假有二種若在空後即建立假若在空前即生死假欲明凡夫從心生過警於初學有漏之心念念常造六道三障令知其過動習空中以求出離故於三觀示假在前日夜常生無量眾生者謂一業成百千萬生受報不盡一一果報皆有假名如諸經律所明來報那不自省輒謂無生十二因緣喻如鉤鎖相續無際故云一心一切心此生死假即建立中所治之病舉病顯藥假觀立也二一切心一心別示空也既知心有則生諸心欲寂諸心當觀心空須約四性檢一念心生滅叵得一心既空一切安有故舉小火小珠喻一心空燒薪澄海喻一切空故云能觀心空從心所生一切諸心無不即空欲明空觀其相顯故故寄二乘分齊而說三雙亡二邊故煩惱非一非一切別示中也現前一念若定空者下能舒出一切有心若定有者何能卷歸一空心耶不空不有無狀無名強稱中道復以識智示其邊中經云不依識者非真實識是虛妄識凡小依之著有沈空二種之樂也經云依智者非二乘一切智及菩薩道種智是一切種智也故屬圓教佛及菩薩達二邊中故名求理欲示中道觀相明故故斥二觀其實三諦一心圓照三依圓對智二初對智言如是觀者即一心三觀者示三觀相須寄次第為明對破三種惑故顯三諦故若能一心修此三者自成圓觀何則頓破三惑則一空一切空也頓顯三諦則一假一切假也三皆妙故則一中一切中也此三方是圓三般若二明圓據大論文三種觀智實在一念體是祕藏故離前後及並別等大經依智智體如是初心依止即名佛行三結例如前說五觀三菩提三初標二釋三初約圓總舉如三般若二寄次別釋以次第三顯圓頓意亦同前三般若說但今假觀列於空後復明藥病是建立假又前般若體是三智但於一念略明修相不須借義示於觀法今菩提翻道是能通義又菩提心體是四弘大集經云未度者令度未解者令解未安者令安未滅者令滅四皆度生令三觀中皆云度心數之眾生乃是借彼度他生義成今三觀度已眾生故知附法含託事義文自為三初破假入空先舉生死為所破假即一切心也起非次第故交橫繚亂乃舉四物喻繚亂相如絲之亂如沙之多如蠶自縛如蛾自然此四喻於世間因果是故總云為苦為惱次若知下正明即空菩提心觀若空觀相前三識中已曾略示是故今文但云知空此菩提心度義通義並約見思即空而說二破空出假先舉空過經云空亂意等者經即涅滅斥小之文小乘詮空為寂滅之理以有為妄亂大乘詮中為寂滅性乃以空有俱為亂意雖離有亂仍被空亂今修觀時心若著空即指此心數為空亂意眾生此空心數望彼見思而得名智今論假觀此智是亂故云智亂甚盲闇小乘證空得三無為謂擇滅無為非擇滅無為虛空無為此處滅心菩提善根不得生長故斥為坑是大乘怨鳥者大論三十云譬如空澤有樹名奢摩黎枝觚廣大眾鳥集宿一鴿後至住一枝上枝觚即時為之而折澤神問言鷳鷲皆能任持何至小鳥便不自勝樹神答云此鳥從我怨家樹來食彼樹子來棲我上或當放糞子墮地者惡樹復生為害必大是故懷憂寧捨一枝所全者大菩薩摩訶薩亦復如是於諸外道天魔等無如是畏而畏二乘二乘於菩薩邊亦如彼鳥壞彼大乘心永滅佛乘心今取此義明破空出假成菩提觀次若真下正明假觀菩提心相真即假故依空建立也此菩提心度義通義並就塵沙即假而說凡論假觀不出三義謂知病識藥應病授藥令得服行今從分別下以四分別明四悉檀寄此四悉總明三義可不不同即世界時宜生善是為人以藥治病即對治逗機會理是第一義此四明了即假觀成也三破邊入中先舉二觀未免生過今為所捨而以見思及塵沙惑為浮沈病空假乃為二病之藥以病偏增故藥偏用藥存成病著若墮二邊增無明病故須兩捨次非空下正明中道菩提心觀此中度義通義皆約無明即中而說心無能所名不住法此法方可住於中道三依圓對法二初明圓說欲相顯須寄次第觀就理融則無前後前三般若已明其意二對法今三菩提就異名說真性菩提三皆妙絕故亦名無上實智菩提三皆蕩相故亦名清淨方便菩提三皆自在逗會無遺故亦名究竟三在一心故三各三以體融故發即俱發是故當體名金光明三結如前六觀三大乘三初標二釋三初總立觀法二約境明觀附三大乘修圓三觀必須境觀義符於乘以乘是運義三種大乘無法不運性既具運故逆順修法爾而運今體逆修念念四運運運即性性是三諦乃成三觀順修妙運此文分三初明四運為境觀一念者趣舉一念也心隨境遷起滅更運故一一念無不四運從未至已終而復始凡愚不覺為運所遷故以閉目喻凡不覺舟行喻於四運心疾二明三運為觀圓教行者知剎那心性是祕藏祕藏遍含未始暫缺故無一運非空假中得此意者四運愈遷三觀彌進故止觀云薪多火盛風益求羅所以大師常示眾云實心繫實境實緣次第生實實迭相注自然入實理實心繫實境者三觀繫三諦也實緣次第生者四運迭遷也四運是境境為觀緣如薪助火實實迭相注者三觀實心注三諦實境此之實境還注實心相注不已自然從於觀行相似得入初住實理之中此乃以三觀運運於四運亦是四運之運運三觀運皆得名為以運運運三明對失顯得若迷三諦但隨四運則生死無窮若觀四觀即是三諦則涅槃在即三以觀對乘二初約法對三乘為大車三諦是道場不動而運無到而到二約人歎三乘即一乘等者理乘為車體故高廣無過隨乘為白牛故行疾如風得乘為具度故莊嚴絕比雖三而一雖一而三此微妙乘乃是觀行觀音普賢大人所乘故名為大三結如上七觀三身三初標二釋三初立觀顯法二約心明觀於一念心修三身觀必須境觀皆有身義故先明一心能起十界即顯一念具十界身次於十界即起三觀則彰十界無不三身初文為三初明十相今家妙解華嚴心造乃有二義一者理造造即是具二者事造通於三世造於十界謂過造於現過現造當現造於現皆由理具方有事造故十界身一一皆是全性起修雖全是性而因成感果無少差忒如破戒心成能造地獄種種苦具宿豫嚴待故十界身皆有假實及以依報無有一物從外而起二辨難易良以眾生無始熏習惡多善少致令心念多緣惡身未駕五乘先遊四趣登難墜易誰曰不然修觀行人於十界心常當循省三結唯心法譬可見次文者於此心境而修三觀顯於三身分三初空五受陰洞達空無所有者語出淨名受陰心也五者五處生受謂受有受無受亦有亦無受非有非無及受不受亦名五取陰觀此一陰空無所有則令十界皆不可得翻地喻心空草木頃盡一切身空二假若就一念觀十界空已具三諦今斥空者欲顯假觀立法功故復慮圓人退大取小故寄二乘斥空灰寂空心不能起十界應乃彰假觀無身不現言同六道者必是文誤此文自云為現佛身及三乘故三中二初著二斥偏斥意亦同假觀斥空二亡三顯中問正為明中中何須亡答末陀摩經自注云末者莫義陀摩者中義莫著中道也釋籤據此立中道義故知亡中方是中觀也文中初列十三不得亡於身假亦不得身如下亡於身空如是空義也亦不得身性下亡於身中性是中義也空中各合具亡十三略舉初後故云乃至也語遣情則三諦俱亡論顯理則三諦俱照八尺身性五胞相性乃至修性及修者性身十三法既皆云性具義善成且舉人身以為語端理合十身身身十三一一皆性則彰十界各具十法一一即性就此論忘故畢竟清淨方顯十身皆即中道三以觀對身三結可解八觀三涅槃三初標二釋三種涅槃皆具四德方名圓極故今觀三一一皆成常樂我淨觀法既同乃就三境而辨三相雖於一境顯一涅槃須知一一無不具三若不爾者何能令三皆具四德此義前文已曾委示文分為三初約報心觀性淨報心無記本淨易彰心性既寂豈唯寂染淨亦本寂是故本性不染不淨若可染淨性則生滅故云染故名生淨故名滅以不生滅四德義成既云生滅不能毀故常驗於不染不礙不受三句皆須言生滅避繁故略具四德故名性離生滅故名淨故名性淨涅槃二約起心觀圓淨妄念煩惱宜觀圓淨圓淨是智須論破惑用三正觀破三妄念應三諦性令三妄念不染故淨不毀故常不礙故我不受故樂四德顯故圓三妄泯故淨淨故不生圓故不滅故名圓淨涅槃三約諸數觀方便淨諸數造作是故託之觀方便淨諸數不行者不隨妄念造生死業而隨正觀作不思議業乃是轉於八萬塵勞為八萬三昧及總持等諸數既轉故不毀方便不染方便不礙方便不受方便令方便淨成四德也四德益他故名方便諸數不行故名為淨淨故不生方便故不滅此乃諸數當體成方便淨涅槃三結可知九觀三寶三初標二釋三初立觀顯法二附法明觀二初約諦智及和就名共論三寶二約修性及和剋體各立三寶二釋意者蓋以三寶修性相對有開有合初則約開論合故以九義立一三寶次則約合論開故就三名立三三寶初文三初依經立名一體三寶佛名曰覺法名不覺僧名和合二約義釋相此之三寶既與三德同出異名三德互具一一論三是故三寶三不孤立不覺是性餘二是修二修各三一性亦三性中之三既未覺悟同名不覺雖未覺悟理本諦當故名三諦是為法寶全性起修成三諦智既能覺悟故名佛寶此三覺智與性三諦相應和合故名僧寶非三諦法無三智佛非諦智和無三脫僧三結歸寶義此佛法僧諦智圓極妙用廣大實可尊重寶義成就非專極果五即皆然次文分三初約性德三俱不覺三諦在性未起修德覺了智故是故三諦皆名不覺而此三諦性是三德中是法身故當法寶真是般若故當佛寶俗是解脫故當僧寶若其不指迷中三諦為三寶者何能彰於性攝二修不以不覺便無佛僧二約修德三俱是覺三智在修俱能覺了是故三寶皆立知名蓋此三智亦是三德知中之智體是法身故當法寶知空之智體是般若故當佛寶知假之智體是解脫故當僧寶不指三智為三寶者寧知覺智能攝理性及化用耶三約相應三俱和合三智在修故皆屬事三諦在性故皆屬理三諦三智既皆相應是故約和明於三寶以由此三亦是三德故對三寶中事理和體是法身故當法寶空事理和體是般若故當佛寶假事理和體是解脫故當僧寶雖是三德以就諦智相應義故三俱解脫若此三義非三寶者那彰三脫合三諦智且如今家於諦於智及以解脫一一須三是何意趣若讀今文觀心三寶開合二釋生驚疑者當知未解一家教觀三三之意徒說徒行契證無分又事理和者一念十界可分事理若此三智契九界三諦名與事和若其三智契佛界三諦名與理和事和則有三教三寶理和則有圓教三寶一念事理不分而分其義宛爾孤山第三意有三三破此義云又云中諦不覺名法真諦不覺名佛俗諦不覺名僧夫佛陀梵語覺者此言託事成觀安得違義豈佛陀翻不覺耶此皆昏醉之譚於理何益乎釋曰佛翻為覺人誰不知前科立名不覺名法寶覺名佛寶和名僧寶此之名義皎然如日今重釋中次文佛寶三皆云知豈非覺義以翻於佛今云真諦不覺名佛寶俗諦不覺名僧寶者蓋欲令人解於法寶即具佛僧此之三寶以法為主是故三寶皆言不覺以由真諦是性德般若義當於佛俗是解脫故得名僧而皆未有覺不覺智是故三寶通名不覺彼人不曉法寶真諦是性般若故妄破云不覺翻佛次佛寶具三皆從知立僧寶具三皆從和立故思益云知覺名佛知離名法知無名僧三皆云知乃於覺義開三寶也覺義既然理合不覺及以和義各開三也佛世機利不須遍說如此方名一體三寶乃與三德無二無別若不然者安可一念融妙而觀如此等義若非四辯之親宣孰臻三寶之極致故知正言似反他莫信之昏醉之誣諒招塗炭矣十觀三德三初標二釋三初直列三觀二約觀明德二初正觀德二初約圓示觀二初示觀圓妙三德體必互具一一皆三不縱不橫方名祕藏大師示位雖居五品能知如來甚深祕藏即以祕藏為諦為觀融一切境今體一念性是三德即以三德而為三觀故明三觀一一融攝三觀之首皆言即者指一念心即三諦故初云即空非即偏空乃觀一念即圓空也此空能破三諦相著故云一空一切空也言無假無中而不空者非獨空觀於法破相假中亦能於法破相何者以空破相即真破俗以假破相即俗破真以中破相雙遮二邊此三頓破名畢竟空空既破相有何積聚然具三諦不縱不橫即祕密藏此藏具足常樂我淨名般若德次云即假非即偏假乃觀一念即妙假也此假能立三諦之法故云一假一切假也言無空無中而不假者非獨假觀能立於法空中二觀亦能立法何者以空立法即俗立真以假立法即真立俗以中立法雙照二諦此三頓立名為妙假既攝三諦不縱不橫名祕密藏此藏具足常樂我淨名解脫德次云即中非即但中蓋指一念即具德中此中能妙三諦之法故云一中一切中也言無空無假而不中者非獨中觀於法絕待空假亦能當處絕待何者以空中故真諦絕待以假中故俗諦絕待以中中故雙遮雙照俱絕對待此三頓絕名為圓中既攝三諦不縱不橫名祕密藏此藏具足常樂我淨名法身德此三德觀列諸句者但在離於偏破偏立及別觀中得此意者能所既寂言慮都忘故得名為不思議觀如是方顯三德祕藏二明圓從一中至無所畏皆華嚴文所言一者趣舉一法也無量者一切法也若以三諦收一切法無有餘也復於三諦隨以一諦名之為一如是一三展轉生起如示觀文說有茲觀解聞一不畏減於三德聞三不畏增於一實當知下復以一多而為四句顯不思議離縱橫等成祕藏觀二寄佛明德二初明德從觀立佛體命力從三觀成況復體等是空假中不可分於能成所成二明德受藏名二歎心境二初據經歎要諸佛皆具真性實慧方便三種解脫今但云解脫亦是一中解多之意此之三脫與其三德無二無別但佛法太高初心為難心佛無差觀心則易是故令於心行中求蓋眾生心即空假中中是真性空是實慧假是方便高下雖殊其性不二故使觀心得佛解脫今觀十法其意皆然二例三無差他生他佛三德三脫己心三德豈與觀殊三結法歸題題標三字既是三德當體之名故以三觀對於金等義當三觀顯三德也三結例前三對斥邪空顯觀心功德三初敘彼邪空今立觀法皆依佛言佛令依經修觀契理復教設像託似觀真經詮佛心像寫佛質此二不敬觀何由成今作理觀以為正修恭敬事儀用為助道世間愚者不知此意妄執癡空見今觀心復敬經像謂乖平等難今修觀三身不成乃執佛經及以佛像同餘紙木我於經像不生敬心於餘紙木不生慢心自行化他三身義足以此癡空毀今正助合修之行二以事對破彼執癡空詞既虛誕故但以三事驗其恚慢三身不成初破平等義不成汝於廟勅既須敬畏於佛經像何以輕慢畏慢既起諸使熾然平等不成法身安在二破智慧不成師學兩分憎愛俱立既生憎愛驗是愚癡愚癡非智報身則失三破化他不成癡空非智方便則縛執凡愚見生憎上心我慢相傳師徒必墮三毒邪氣轉入他心化益全無應身何在二明今觀德邪空之輩妄毀觀心以事驗之其過略爾今立觀心復敬經像有何功德略論有二所謂有方便慧有慧方便此二俱解為三身因即顯癡空二種俱縛非三身本二功德者於凡夫位修圓實慧以敬經像方便資故令慧不縛以不縛慧導恭敬善誡勸眾生故復能令方便不縛三身因者有慧方便能成應身有方便慧能成報身所顯實相即是法身豈同癡空立三身耶二約義重明二字真諦所譯七卷別名金光明下復安帝王今之讖經唯標三字故前文云若依四卷題但作三字無帝王兩字若依經文有經王之義若說不說俱亦無妨大師釋題前雖據文且論三字今復約義重明帝王故翻譯章備舉真諦華梵二文而言此師譯題最為委悉乃是作今重釋張本也釋中先約真諦解真諦譯此經後以統攝義釋帝王字乃將三身分對三經意云諸經各說一身此經具有三身名義故能統攝華嚴等經是故得帝王之目分割三身優劣大教具如疏斥必是赴機且作此釋耳二明今師釋二初明應具三義三初標名略示欲約教觀圓對三法故示帝王必具慧義即以神謀聖策并帝是貴極王是朝會合成三義謂帝慧王二釋出三義此義於他仍是譬喻若據今師皆是當體三引經證成初取所游深廣法性證貴極義若從能游乃屬慧義次聞者思惟雖在於因然其初心即用果智此顯圓宗因果不二甘露雖理從能開入及能處食皆是聖智雄略之義諸佛菩薩以朝會故佛得常住菩薩莊嚴乃至諸河焦乾希有事現是利益義孤山第四事誤破此文也而言事誤有四其一云夫附法成觀祇觀前文所譚法相且此文唯釋識本三字之題及以觀心反用真諦立題帝王二字其二云厥或直用猶可從容況復擅加慧字其三云又加其帝王二字之聞而云帝慧王如至尊之號可以文武聖神等字於皇帝二字中間著邪其四云又云慧者是神謀聖策帝則貴極至尊王則萬國朝會此解釋者出於經乎備於史乎載於子乎見於集乎苟四者不譚則是胸臆謬說智者聖師豈其然乎今釋其一者大師重明帝王之義甚非徑庭先敘真諦局解次陳今之正義今義又二初明應具三義次依三義解釋釋中自有二意初約教義釋二約觀行釋教觀顯然如指諸掌是前文已用教觀釋其讖譯三字題訖今復用教觀解真諦譯帝王二字何曾但附讖譯三字之法而約真諦二字明觀若觀此破尚讀文不委況觀道深致何勞擬議乎釋其二者今師解經要在顯義以真諦所譯文雖標二義合具三如世帝王豈不具慧故云今明帝王應具三義也立此三義為能詮名以召所詮十種三法以三召三令理可識至唐義淨重譯此經名最勝王果符大師所立三義極尊釋帝與最義同慧之聖神與勝義合以新譯驗三義宛然況約義加文顯有其例如今文句釋經五戒欲令義顯乃於各各忿諍之下加於人人不信之句財物損耗之下復加虧失禮度之文何不破擅加二句使令文句成訛說耶釋其三者今明帝王具慧義者意用三名詮乎三法以十三法唯有三寶佛在於初八種皆同三德次第今欲準此帝詮法身慧詮般若王詮解脫順所詮故故安慧字居二之間大師宣揚多從義便釋妙法則先法次妙釋觀世則先世後觀以今重明帝等三義乃是法性當體之名尚非譬喻安得全同皇帝尊號況復自云帝王合具慧義非謂令將經題添於慧字那忽掩其義而責其字深見人情也釋其四者若謂解釋帝等三義非經史子集即後人擅加者且如懺摩梵語悔過華言今經文句不分華梵直以首釋於懺伏釋於悔及黑白等五義釋之又以鑑義訓於梵音此等出何經論典籍何不責其文無所出令皆成謬豈非大師善巧說法務在顯理以開人心又既云智者聖師也所說名教固非凡情俗學所能逮及安得齊我之聞見斥聖之辯才巫蠱之言誰當信受二依三義解釋二初約教義釋二初明十種三法皆具三義問前以十種三法釋金光明其義已顯今那更將十種三法釋帝慧王且尊重名金照了名光應益名明與今貴義慧義及朝會義道理無殊何須用此重對十法豈非繁芿致令往者謂此等文是人謬撰有何所以須重釋耶答麁心讀文謂為稠沓精詳其義各有所歸何者前譬喻釋以金光明為世物象可以比況十種三法至當體釋雖捨喻從法但云法性可重名金寂照名光應益名明而且未示十種三法一一當體名金光明觀心十法雖從當體而非約教是故今釋顯從教示一一三法即貴義慧義及朝會義皆是當體名帝慧王雖帝慧王與金光明三義稍同而前從譬喻今從當體義勢天殊縱使前後皆從當體而前文自釋金等三義今釋帝等何曾重述又諸三法若也各具帝慧王義則令人深信一一三法皆是經王以即在題非遠取義故也二明十種經王皆能攝法二初標列二釋相二初正明攝三三初攝法門三道在迷故攝惑識別名義故攝解三菩提攝發心行者填願行也三大乘攝發趣位者發真趣果位也乘遊四方直至道場故三德攝理者果後祕藏究竟理也前文既明彼彼三法無二無別驗知一一悉皆互攝前文既曾委論互義故今但示各攝相耳二攝眾教二初攝諸部三道攝淨名者不即三障顯三解脫安得名為不可思議三識攝楞伽地持等者以此經論多用三識顯事理故問經題本是佛世法門豈可豫攝滅後論耶答今以經題所召法門即是諸論所詮之義乃以所詮攝於能詮故云三識攝地持等況諸菩薩為顯大乘尊經妙義故造諸論諸論所說違此經耶若其不違理應攝屬涅槃明說一切眾生皆有佛性悉當作佛故大品等五時教者仁王般若云大覺世尊前已為我等說摩訶般若金剛般若天王問大品等般若今日如來放大光明斯作何事至佛定起無問自說仁王般若仁王對前四種般若即當第五此五般若說各一時故得名為五時教也菩提願行多出方等諸部經故理隨得三成一大乘法華開會故新譯華嚴合於理智但名法身并於垂應以為二身舊經明義即一而三故與此經三身相攝涅槃三寶及以三德大經最顯故問真諦云三德攝三涅槃正斷二乘斷見般若正遣凡夫有著華嚴正化始行菩薩今經通為八位人故稱王也文句破云作此偏說無智之人於諸經起輕慢此義不可今那得用十種三法分對諸經却同真諦被破之義答真諦所釋分割三德在於三經是別異義故為所破今以三法非縱橫義攝於一經攝彼彼經亦復如是且如大品題稱般若義至三故諸法融淨維摩所說亦名解脫以具三脫故不思議須知今立十種三法一一三法非縱非橫而高而廣竪徹極果遍收諸法故以十三分對諸部如前真諦分於三德對道前等三種之位大師廣斥至今自立法性甚深乃用十種三法之義對本有等三種之位故知他將一法以攝一經類今三法而攝一經山毫相絕學者應審若謂不殊太無眉目二攝一切上諸經論並是大乘且舉世人共見聞者故云當道絓猶豫也但豫八萬四千法藏皆為所攝須知八萬該乎一代無一名義暫離十種三法經王故文句云於九種經中而得自在三攝六位二初明十法本位苦道有分段變易故云一切五陰煩惱有通惑別惑故云五住業有漏無漏等故云一切合云三識有一切心王心數此二是本有位三因至三涅槃此六是現有位三寶三德是當有位此位前文已委說故但舉三道餘皆例知此說乃是十種三法本分之位也文略九種本位攝法故云乃至及注云云現行印本誤將並書云云而為以字也二明十法攝位謂下攝於上上攝於下中攝上下故一一三法皆攝六位三障覆六位者斯由三障從迷說六即從解說耳若即三障之非道通達三障之佛道即此佛道須論六位此之六位攝一切位理即攝博地位名字攝一切學習位觀行攝五品位相似攝十信位分真攝四十一位究竟攝妙覺位乃至三德等者解於三障有六即位解九三法各論六即然性德中十種三法皆須即障照之令顯但約所顯而明十番六即之位言三德既備攝等者合例三道論於類攝謂法身有三身及一切妙境般若有三智及一切辯慧解脫有三脫及一切神變既就三德論於六位須論六位皆即三德所攝之法故云六位寧不備收其間八三各各備攝及八六位位位備收準例可解二明攝三意以三番攝法合帝慧王者前之三番即三十重論帝慧王今乃攝褻法門十重佛所師故結歸於帝合貴極義攝教十重鑑機說故結歸於慧合雄略義攝位十重皆趣果故結歸於王合朝會義又十種法門一一高廣不論優劣乃是橫攝六位皆即自下升高故當竪攝教詮法門復論六位故當橫竪雙攝之義如斯統攝題稱帝王諒無慚德二約觀行釋二初正釋二初正約帝慧王明觀以中空假觀一念心即帝慧王義觀冥符能所體一自己經王於茲可顯二會同金光明示位以帝慧王與金光明皆是法性當體之名欲令經王統攝義顯是故重安帝王之目今欲行者知此二名同詮法性故持會同金等明位五位文義如前可知唯名字即語稍難解心但有名者金光明名也初學之者於一念心但有此名未有此觀故云即名字金光明也二結意意在觀心聞慧具足夫如是則法性寶山不跬步而至矣然此觀行諸說文旨尤邃非造心山家壼奧者莫可輕議也予研精此義積有歲年豈敢抑理順情是此非彼奈何境觀之道宛而有歸況諸部之相符驗斯文之未喪嗚呼諸祖既往代有明賢知我以觀心罪我以觀心願無得而隱也二釋通名法華解題廣釋通目乃直以經翻脩多羅雖有翻無翻各十五義秖於經字義解無餘學者須於彼文尋究釋名畢大章第二辨體前章釋名總於三法含體宗用利根之者即達能詮忘情得體自成宗用其鈍根人以名具三體混在內心慮難遣妙體莫彰故次釋名別譚體等俾於法性絕念而游即於此典金光明中而得見我釋迦牟尼文先分二初標列列於辨體三章門也問本為忘名故別示體今還釋名與前何異又但釋名引證料簡何意不立辨體章門答夫忘名者非謂默然若善釋名其名自泯無離文字說解脫相文字性離即是解脫今所釋者但釋體名前章總三與此永異又體本寂滅寄名詮之故但釋名即當辨體總持無字字顯總持斯之謂也既釋體名又引經論證成體義復約說證料簡於體辨體之旨曲盡其妙那言不立辨體章門解釋分三初釋名二初約字略示前章釋名是賓是假此章辨體是主是質二就義廣釋二初約二名總釋三初標標起二種為釋所依二釋三初一體二名若依義者即體宗用三章義也法身為體報身為宗應身為用今之所辨義當法身若七卷經有三身品此亦是文今解四卷且名為義若依文者創首即云游於法性下文節節其文不少須知一體立此二名二簡通從別三初約義簡真中二理俱名法性故身子云同入法性偏真法性也就中而論有但不但於不但中有分有滿今取如來所游法性乃是不但已滿中道而為經體二引文示尚過菩薩分證圓中豈是但中及空法性三據文結此經判教應於通教簡取圓極而為經體不取二乘及鈍根菩薩所證法性及被別接但中法性三為四章主二初法佛以種智為能游入是經之宗深廣法性而為所游及為智本即是經體若偏真法性體類太虛非智之本中道法性體是本覺能為始覺種智之根今經以果而為宗要果智乃是究竟始覺始本不二不二而二體為宗本若不然者何名但是佛游入耶功德眾行是經之用所嚴所趣即是體也滅惡為功生善為德功德乃是力用異名以此力用莊嚴法身懺悔讚歎空智導成此乃以行而為力用問宗取佛果用須佛力功德屬佛為用可爾行在眾生那為經用答眾生之心非佛威力豈能立行故般舟見佛論其三力一佛威力二三昧力三是行者本功德力若非感應無一善生故起信云所言用大者謂能生一切世間及出世間善因果故行是經用其義昭然皆遍十界故云無量及種種也言說問答能詮辨邊即是經名及教相也其所詮辨豈非經體名教二種俱是能詮自行稟得故曰經名為他詮辨乃曰教相自他雖異俱詮法性問名是經題豈有問答詮辨等耶答一經始終皆能詮名含幾問答但以題目是經總名故解題目稱為釋名那謂經名不曾問答二喻眾星萬流以類四章北辰東海可方體質三結可見二就三義別釋以金光明是能詮名法性既是所詮之體故今於體而立三義應彼三名以此望前前不分三名為總釋今釋分三初應金名以禮義釋二初直明字訓禮者釋名云體也言得事之體也今明體有尊賤者意在揀臣子而取君父也二會同體義今之經體既是究竟所證法身正同君父體禮之義揀非分證法身已還臣子之體也二應光名以底義釋三初約字訓立謂此實體是諸法底故其得體方曰窮源淵府實際皆理趣之極也二引文證成三種般若圓融深廣名智度海實相般若為體為底底通分證唯佛能窮三以今義結秖一法性當體貴極當體甚深當體無量以底釋體合甚深義言法性高深竪窮佛海者對前論意互顯令深論明法海深唯佛能窮底今明佛海深此法能為底人法互相顯體底義方成三應明名以達義釋三初約字訓立體是達義者顯法性體本具諸法諸法當處是中道體佛以此體達一切法人識此體亦達一切是故智者觀行得體能達諸法自在無礙一切異名不能壅塞具如前文三字譬法如從一法至河沙法同異無妨正是今文體達之義例前體尊及體底義皆是觀行所證法門故章安敘止觀云大師說己心中所證法也二引文證成實相般若雖是一法而體本具一切諸法佛赴眾生種種異說異是一異異豈異一故得一者能達異說佛等三名即一實相觀一達三同異自在三以今義結秖一法性當體無量故與達義釋體相符二引證二初具引四文序品在初故示法性體義備足如來所游非三乘共故無量甚深三諦圓妙故鬼神品兩言法性且云二文語句相連共顯一義文云若入此經即入法性如深法性即於此典金光明中而得見我釋迦牟尼今據深字簡非二乘及以分證空品說空不但空有亦乃空空既是中空無二邊異故云空即如也讚佛品既讚果佛知之一字即種智知此知知下三諦之理有即俗諦非有即真諦本性即中諦空寂二字寂其三諦對俗立真對邊立中知絕待故三皆空寂不作此解非讚佛知上之三文其義不異今經之體理合如然二結成一體四品異名皆詮法性故法是下解法性名成經體義法性常一能軌則佛法常一故諸佛常一故佛皆以法性為體佛體即是此經體也三料簡二初問略舉二句意必該四以答中自他若泯若用皆論四故二答二初正答二初明理非四句當知等覺修離見禪蓋欲淨於微細四句今明妙覺所游法性出于等覺四句之外故云過諸菩薩所行清淨豈將三教及凡外四句而可求耶二赴機須四說第三是法身前二是化身應身此以性一簡於修二故分真假文列三句結云四句四門者既有雙非寧無雙示即雙取前二為第三句此皆圓教四門詮理若論赴機亦可說前三教四門二結示良以眾生於四種門有四悉機是故大聖作空等說若其悟入理尚非一況定有四四無四相故云皆是無諍之法新舊兩文空有不同若得今師體達之意百年尚一況二文耶第三明宗此亦名中三法之一以由根鈍於總不了故別示三謂體宗用今別明宗即當果智顯體之宗也先分為二初標二釋二初約義略明三初示字義宗義蓋多今取要義欲明果智是常無常眾德之要也二定因果二初泛舉他釋二尋究二經新舊兩本雖各舉因並是就因疑問於果故知經意以果為宗三正明宗二初的約果德略示今意也二釋出所以萬行之因雖亦顯體不及果德究竟相應問若言為顯法性體故偏取佛果為經宗者法華豈不顯實相體何故雙用因果為宗答法華正開千如實體是故因果皆能顯之此經正詮如來所游法性之體此體非常非無常能常能無常乃是專論極位三身非果為宗此等眾義無由得立故云果是顯體樞要等也二附經委釋二初明今師正釋二初正釋二初據經文立義釋二初約佛壽對法性明宗三初明得果冥體釋迦別號如來通號以別簡通顯今教主極果人也壽量乃是果人所剋難思之用不冥法性寧剋此用二稱體立能二初立義法性中實離諸邊倒故非有無及常無常果人果法既與性冥亦乃雙非雙非之性法爾雙照故也二示文問下文句釋壽量品題云山斤等無能算計與阿彌陀同是有量中之無量雖極長遠終是無常今何以此明其能常答雖是有量以人天等莫知齊限若非法性能常之用那得現壽長遠若斯是故四佛舉此長壽顯佛常用今八十滅度即無常用此常無常即是法性雙照大用三約釋疑明宗二初約疑明失信相但以八十滅度無常為疑不知如來能現常壽尚不能解即短之長焉了妙證非長非短此舉迷宗之失也二約宗顯得法性體用顯由極證故云若不約果此義難明今以佛果為顯體宗則非常非無常能常能無常眾義皆立除信相疑使群機悟此乃解宗之得也二約報化對法性明宗三初明果有總別二初明餘經別舉智斷餘經說果或智或斷如指左邊必具於右指右亦然智契理故眾善溥會豈可契理而不斷惑是故任運具於斷德斷德調機非智焉能諸惡永盡是故任運具於智德諸經互舉乃隨時之義也二明此經總於二三壽量乃是修道所得故名果報感果獲報智斷必全既總智斷合具三身何者智是報身斷是應身此二全以法身為體故知今經明壽量果能總二德及以三身二明宗體融妙二初約三身稱性故互攝問法身如何更冥法性答此文既云果上三身與法性冥此乃修三冥於性三故云法性非常非無常能常能無常豈非性三修極三身與性冥故故使三身各有三義斯由性三互具成九致令修三亦成九義顯無別修故論二九二無二體秖是一九九秖是三三非定三三秖是一舉一不少言九非多修性圓妙其義如是二約二身即法故難思上約離義修性各三今就合義故以報化冥於法性二既即性安可數知乃即八十應化之身壽不可計是故四偈皆云釋尊此意皆由果宗顯性故使二身同法性壽三託疑者彰失信相若知果能顯體非常非無常能常能無常終不見短定謂之短二約化事比況釋二初立況二結釋所言長短非法性者其實長短全是法性良由迷者定執長短不識法性故於長短指非長短而為法性若見法性必能長短二顯得若見此意者指今立果為宗意也此意若立諸義皆成何者修二性一而論三身顯體之果正是報身常義成也所顯之體豈非法身非常非無常義成也法報既合應身赴機無常義也此等義立功由果證果為宗要其義善成果是顯體樞要如提綱目整信不誣矣問文句云應佛能為常與無常是則能常亦是應身今文何故常屬於報應唯無常答報應乃是法身常與無常二種之用法身是體性不偏屬故法身云非常非無常報身屬常應屬無常而文句云應身能常者以能現長人天莫數能彰法性常住之用故云常耳若望報身長短二應俱名無常故與下釋義不相違二簡古師非義二初敘二斥古師此解略有二失一不能分別大小法體故將三藏三種無為曲解方等四德之果二不知今經果宗顯體果人果壽冥乎法性法性既非常非無常果人果法亦非常非無常法性既能常能無常果人果法亦能常能無常以果三身皆即性故是故三身一一互具古人迷此故齊海滴判為無常既失修性俱融之義雖立經宗全無要義也四論用者果宗冥體故有大用其猶鑑鼓以瑩以擊現像發聲釋名總三今別示一釋此為三初標示通名以力釋用名義成也非堪能力無作為用二義相顯以示通名二正釋此典二初示四名先且總舉滅惡生善宗既冥體體之力用任運發生能為群機滅惡生善若偏對者力能滅惡用能生善以滅惡故力乃成功以生善故用乃成德故舉功德顯其力用欲令易解故且偏言若其盡理力用功德一一皆能滅惡生善二明經意二初明果智成由功德序品云一切種智而為根本無量功德之所莊嚴滅除諸苦與無量樂今以此文明經力用以果上智為眾行本者此明初心了知本性具於果德雖以無量修德莊嚴修即性故嚴無所嚴了苦即性無苦可滅乃能除滅一切苦也知樂即性無樂可與乃能遍與究竟樂也問今言功德嚴果智者斯是行人修懺讚等滅惡生善趣向菩提何得以此為經力用答佛得經體體發力用力用者何謂說懺讚及以空慧行者修之成滅惡力及生善用莊嚴本智而成佛智豈經力用不修而成耶如世妙藥不服無功二示文旨力用銓次三初明懺讚兩品二初明二行成果三初明二品先後懺有三種謂作法取相無生無生為生以二為助是故能令貪瞋癡滅此三煩惱有通有別今了通別同居一念頓照無生兼事懺助無惡不滅讚有三種謂讚丈六尊特法性今正讚尊特上冥法性下現丈六此三即一此一即三不縱不橫不可思議如此讚佛攝一切善兼前懺悔為常樂因據其品次先以懺先用淨三業禮讚三身若以讚佛善力資懺令三障滅以此為次其義亦成故云亦是互舉耳二明能成宗體佛之果體為生心體佛示懺讚二種勝用眾生修之得成滅惡及生善用此用莊嚴同佛果智顯法性體三明五義俱備此文承上即是行人智備體顯體顯名金性體既顯果智稱體此智名光嚴果之力自行功成能多利益名之為明利益之事無過設教也金等三字別對體等若總此三即是名也感五既然應五亦爾今示一五已含二五二明二品互具如說不修善根之罪即懺中生善也若讚能離染著之德即讚中滅惡也今且從強左右說耳二明空品一文此品圓譚即空假中蕩三惑著名畢竟空導成懺讚二種之用若其不照三惑無生縱懺不除惡之根本暫息復起故云惡不除滅若其不照三諦無得縱讚不顯性淨功德還成漏因故云善不清淨今以空慧無生無得是故懺讚能嚴果智引序品文中空之智為懺讚本也然其利根於前二品修無生懺就尊特讚豈乖空慧鈍者猶昧故特說之故此品云為鈍根者起大悲心三明已下諸文鬼神品云一切皆是大菩薩等故知護經及禳災力皆是分得金光明宗顯金光明體起金光明用也故知諸天得經力用還護於經以至下文正論治病救魚飼虎皆是此經生善滅惡力用功德故四王云我等聞經增益身力心進勇銳具諸威德又人王燒香供養經時變成香蓋金色遍照此界他方皆是此經威神之力三牒文結攝其意可見五判教相若論生起則尋名得體依體立宗宗成有用用則設教此乃製立五章次第若究五義須明總別名總三法體宗用三別示三法今之教相判前總別時味所攝文二初標前之四章皆是聖人被下之言悉稱為教今以五味四藏四教明其相狀使覽之者區以別矣二釋二初破他異解三初破舊師判屬不定二初敘會三即法華褒貶即方等無相即般若既非此三乃以不列同聞之眾以驗不在五時次第未至涅槃而忽譚常是故判屬偏方不定之教偏謂偏僻方謂處所指信相室為偏僻處古人判教所立五時與今有異彼以華嚴別名為頓乃立五時皆名為漸一有相教謂四阿含二無相教謂諸般若三褒貶教謂淨名經及諸方等四萬善同歸教謂法華五常住教謂涅槃若偏方不定教非漸頓攝二破二初破非五時次第三初舉彼義定二引鴦掘並彼經通序非不列眾鴦掘摩羅斥聲聞乘明摩訶衍同於維摩而成論師同與今經判屬偏方不定之教三竅成次第論家既判鴦掘在不次驗知不因不列同聞而為不次若爾何妨今經不列同聞是次第耶二破非偏方不定三初舉彼義定古判五時第五涅槃方譚常住前之四時悉是無常此經越次豫明常壽稱偏方者此先定之二引方等破陀羅尼者即方等陀羅尼經也乃以第四法華會三例於第五涅槃譚常也方等會三既居次第今經譚常何故不定此是方等後分經文故得却指三處法華授聲聞記三引眾經破古人判教不了異名同詮一理華嚴法界方等實相般若佛母法華一乘此等若與涅槃常身金剛不變體不同者豈以生滅無常之法而為實相及一乘耶又維摩云法身無為不墮諸數法華云常在靈山又云常住不滅此等諸經既居次第此經何故獨屬偏方此乃正示今經譚常非不定教傍顯諸經皆詮常住二破一師判屬法華二初敘謂法華壽量喻以界塵與今經齊意謂二經未出數量皆是無常二破此師不了二經譚常但執數量一不了此經者帝王經中因婆羅門欲生天故求佛舍利梨車王子廣譚佛身是常住體無舍利事此於應色即示法身非長非短以驗此品全法起應能長能短八十是短山斤是長短表應身長表報智古人不見新本所明常住法身是所證金報身常智是能證光但齊應身山斤海滴能表之數判屬無常翳於所表法報金光也二不了法華者彼部所譚本迹二門皆顯常身何者迹門中云世間相常住於道場知已本門中云如來明見三界之相非如非異此皆所證常住法身中道之體乃以寶所髻珠而為譬喻所證法身既其常住能證報智所垂應用豈可無常經舉界塵乃是過去本成劫數若論未來經文顯云常住不滅豈非此師以久遠成佛界塵劫數翳於寶所所譬三身耶三破真諦判在三月二初敘二破二初奪破唱滅之語通在諸經豈可獨指於三月前告波旬時信相懷疑耶此文分三初總奪二引經三結破二縱破二初縱而覈之所以縱者諸經唱滅其語猶通若三月前知齊八十故須縱許在手三月雖縱年月須覈部味以凡判教有前後分前分有次後分不定如今空品在般若後若陀羅尼在法華後後雖不定須攝歸前縱令此經在三月說為屬法華為屬涅槃此順古人以法華涅槃二經分對第四第五二時故也二驗其無據三乘同懺文出新經三乘行人各求證果同依此經修懺悔也法華廢權尚捨別教不共方便豈存三乘同懺方便退非法華也此經既在三月前說進非涅槃也兩楹不攝規矩無從二明今正判二初以文義定二初簡異餘時若安無相而時異者簡非般若也說彼部時處會雖多而同名般若此既別立金光明稱故與彼時所說異也會三即法華彼經廢權同歸一乘純一醍醐今存異趣則屬生酥故云味別二定屬方等二初以文定二初引方等文二引三乘文方等之名立有二意若大經云從酪出生酥譬修多羅出方等此則的約第三時教名為方等即被三乘四教機也若普賢觀稱方等者乃直名圓理非第三時遍被群機教部之稱也今初所引方等之文恐人謂同普賢觀等從理立稱故引三乘懺悔之文以定此名的從教部是故結云其義無疑二約義定初明方等部元不局因今立云方等之教通於三乘遂引新本無異乘文難今所立通三不成故云害於通義然方等下釋難所云法界無異乘者別教圓教俱以法界而為歸趣是故自得名無異乘方等滿字既通二教有何妨礙二明列眾文或未來經初不列同聞之眾他疑今師判屬第三方等不當是故大師指彼天竺其文尚多不止讖譯四卷之文及真諦七軸至唐義淨重譯此經名最勝王金光明經果有列眾以驗大師所指梵本宛爾冥符又驗他師判屬偏方灼然為謬二以教味判對他研覈復據文義故云如此斟酌乃以五味四藏四教而判攝之初五味者涅槃經文既以生酥喻於方等今經顯有方等之文又有其義是故須在第三味攝次四藏者謂聲聞藏菩薩藏雜藏佛藏此乃以人而名法聚聲聞名藏意彰純小菩薩佛藏唯詮於大雜藏兼舍若大若小今經既許三乘同懺則能蘊攝聲聞菩薩及以佛法故屬雜藏也後四教者五味四藏名尚同他四教判經唯今所用此經體幻即顯中空全非三藏析法拙度三乘同懺復非別圓不共之法正是通教三乘共稟不生滅法利根菩薩知常達性故名通教帶別明圓問通教菩薩利者受接乃於聖位方知不空何故釋題及解經文唯約始終俱圓而說是則解釋與判教相頓成胡越也答通教機雜不獨受接方知不空蓋論通教須具三義一因果俱通二因通果不通三通別通圓初義者是鈍菩薩但見於空始終不知二教別理故云因果俱通也次義者見地已上深觀於空能見不空以此菩薩初依通理得成真因後依別理而趣佛果故名因通果不通也第三義者即於乾慧及性地中聞體法空不但空於二十五有亦乃空於涅槃之空此人雖藉通教譚空開導其心而了此空體是中道乃以別圓內外凡觀同於二乘歷乾慧等及後諸地至第十地即成別圓初地初住八相之佛此乃通教通別通圓義也既在初地便知不空是故不受被接之名以是義故此經雖約三乘同懺判屬通教不妨釋題及解經文自明三法始終圓妙正是通教第三義也又復應知此經既許三乘同懺其懺悔處隨彼信解或空不空或次不次合具通教前之二義大師特為成今行者圓解行故捨劣從勝一向圓譚見聞之徒當從此意而思修之
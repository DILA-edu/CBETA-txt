論曰若人入滅心定由說識不離身是故果報識於定中應成不離身釋曰此章復引不違道理以顯實有本識若人謂第三第四果緣覺菩薩等為得寂靜住及離退失過故聖人修滅心定非滅心體稱滅心滅心法故名滅心以能依從所依故立心名佛世尊說是於入定時識不離身此識但是果報識若離此識說六識中隨一餘識不離於身此義不成何以故修此滅心定為對治生起識由觀生起識有不寂靜過失故言過失者六識緣外塵有起不正思惟義由不正思惟退失定此是第一過失由生起識在散動位中障不得最細寂靜處此是第二過失已得退失未得不得為對治此二過失故修滅心定若立識不離身應知即是本識論曰何以故釋曰復以何義證知識不離身但是本識論曰滅心定非此識對治故釋曰若人欲得寂靜住不觀此識過失不為對治此識故修滅心定故正入滅心定時不滅此識即說此識不離於身論曰云何知然釋曰如此義云何可知何故不言入滅心定時實無復心心非永滅後時更生故說識不離身佛世尊說若人入第四定身行則斷若人入第二定等言行則斷若人入滅心定心行則斷如此身行斷身不滅心亦應爾但心行滅心不滅故說識不離身何故不作如此說若人執入滅心定後出定時心則還生由此義故說識不離身是義不然何以故論曰若從此定出識不應更生釋曰若在此定識相續斷無復所餘故無復從此定出及識更生義論曰何以故釋曰欲更引道理以成此義論曰此果報識相續已斷若離託生時不復得生釋曰如人一期報已盡果報識相續永斷無還生義識若更生必託餘生身若離託餘身果報識還於本身中生無有是處故知入滅心定時說識不離身唯是本識論曰若人說滅心定有心此人所說則不成心釋曰言有第六心名為有心約第六心說識不離身如彼所說則不成心論曰何以故釋曰欲更引道理破第六識立本識明不離身若離如前所立相本識生起識中隨執一識言滅心定中有是義不然何以故論曰定義不成故釋曰此下以十義顯滅心定中立有心義過失此即第一過失心與心法未曾見其相離如餘心法與餘心法如想無時離受受亦無時離想心與心法亦爾無時得相離若不相離滅受想定及滅心定悉不得成由滅三法故此定得成三法既不滅故此定不成若人執有本識言識不離身則無此過何故餘識皆滅此識獨不滅修滅心定者求得寂靜住為對治能障寂靜住心及心法故滅心定生不為對治不明了本識修滅心定故餘識滅此識不滅復次此定中若離本識餘識不成論曰解相及境不可得故釋曰此第二過失若執心及心法是有此有必有解相及境界解相有二種一無分別二有分別無分別即是五識意識或有分別或無分別若無分別六識同是證知若有分別則是比知境界即是六塵及六塵真如故心及心法解相及境界皆可了別解相及境界於此定中既不可得故知此定中決無餘識若說此定中有本識則無此妨此識能生依止所顯故論曰與善根相應過故釋曰此第三過失復次若執此定有餘識生此識不出三性謂善惡無記此心不可立為善性與善根相應過故由此與彼相違故若識不與善根相應自性是善則無此義故此心善決定與善根相應若說由定心是善故說定是善是義不然非汝所許與無貪等善根相應此義應至以失滅心定義故何以故善心通無有別一切心法皆不相離故若不相離則受想亦不滅是故不可立此心為善論曰與惡及無記不相應故釋曰此第四過失復次亦不可立此心為惡及無記性此二性不成就故離欲欲界時一切惡法皆滅故非惡性由此定是善故不可立此心為無記性論曰想及受生起過故釋曰此第五過失復次不可說此心為善有想受等生過失故離善根善性不成是故善心必與善根相應如必與善根相應亦應必與受想相應無異因故此義不成所對治是有能對治亦是有譬如欲等正生不淨觀等則不得有若汝不許此義故知不成善心論曰於三和合必有觸故於餘定有功能故釋曰此第六過失復次若信受本識此定中無有觸生過患故譬如於餘定若滅心定中異本識有別善心生此心必不離觸因定生安為相能生樂受等樂觸不苦不樂觸應生因此安觸樂受不苦不樂受必應生何以故於餘定為生樂捨二受已見有功能此定亦爾以無遮障故是故此定亦應依觸生受是義不然何以故論曰但滅想是過患故釋曰此第七過失復次若信由觸故此定有受則此定唯無有想是義不然何以故佛世尊說想受俱無故論曰作意信等善根生起過故釋曰此第八過失復次此觸不應有於餘識處俱有相應觸生時有作意信等善根生起過故若有觸與心相應生佛世尊說作意受等必與觸俱生若有作意必能生善等心故信等善根即隨作意起是義不然以不免前所說過失若汝欲離如前所說過失及與阿含相違過失由厭惡心法是故但拔除心法故此定唯有心無有心法是義不然何以故從所依拔除能依無道理故論曰拔除能依離所依不可得故釋曰此第九過失復次若汝言由此定方便中厭惡觸受想等故拔除心法但有心無觸等者是義不然何以故從所依拔除能依不可得故所依是心能依是心法心及心法是所依能依事從無始生死來更互恒不相離由此相引是故心應成就與無貪等善根相應若汝言定及定方便起必與無貪等善根相違故無貪等善根不生但善心生於餘處未曾見有此義諸法若因有相應其相似果亦有相應故此執不然論曰有譬喻故釋曰此第十過失復次佛世尊說於此定中一切身行語言行心行皆滅不起身行謂出入兩息語言行謂覺觀思惟心行謂作意想受等如覺觀思惟滅盡語言則不生如是心行若滅心亦隨滅若汝言如身行滅時人住定中身不壞滅如此於定中心行雖滅而心不滅此義亦不然何以故論曰如非一切行一切行不如是故釋曰身行滅時有別住因能持令此身不壞滅如佛世尊說若離出入兩息飲食壽命識等能持此身令不壞滅如身行滅時有別法持身令住心行滅時無有別法持心令不滅是故汝所立並此義不齊是故此位由此道理定無有心若無有心云何佛世尊說識不離身是果報心佛世尊說名為識若出觀時意識從此一切種子識生由後識有因及在定身有識食故知本識定有若彼本來是能依所依作大功用拔除能依令離所依無如此義何以故由譬成故於世間中從本以來乃至盡際互不相離恒共生起無道理拔除能依令離所依猶如四大及四大所造色無道理令所造離能造心法亦爾不可令離依止是故於無心定但有心無心法是義不然若汝執從所依拔除能依此義不成由但厭惡受及想故唯此二法滅於此定中二法不得行餘法不爾是義不然何以故若非一切行可得如此滅非於一切行中得有如此滅若遍行滅心必隨滅佛世尊不應說識不離身由有此識故知如來為成立本識於此定中是有復次經言識不離身此言若離本識約餘識則不成何以故此滅心定為對治生起識故生由觀此生起識不寂靜故若有人執出定時心則還生約此義故有不離之言此亦不然何以故若有如此義出定人心不更生果報識若相續斷離託後生時無還生義若有人離本識由意識計滅心定有心是人所執心則不成心善惡無記性不成故由說此定是善為性故非是惡無記亦爾威儀工巧變化心此定中不得有故若說有果報無記心即是本識以無第五無記故若汝說此心是善則應與無貪等善根相應何以故染污心已滅善心正起意根亦有境界亦有三法和合云何不生觸若有觸云何無受若爾滅心定義不得成以心及心法於中不滅故若有人執此定是善由引因故在方便有善心功用能引此定心定心是相似果雖復是善不與無貪等善根相應是故如來欲顯觸生受故先欲簡別和合依根緣塵生識由三有能和合故觸生受若三和合無能則但生觸不生受是故此定雖復是善不能作有能和合故無受想是方便心有三善根相應相似果則不如此是義不然何以故從所依拔除能依不可得故此等難具如前說論曰若有人執色心次第生是諸法種子此執不然釋曰若有人執前剎那色是後剎那色因能為後色作種子故前剎那識是後剎那識因能為後識作種子故此執不然論曰何以故已有前過復有別失釋曰前過謂若識相續斷後識無因應不得生又一期報盡離託後胎無更生義有如此失前已具明有作如此執者若人從無色界退還生下有色界後色若應生前種子久滅此色從何因生論曰別失者若人從無想天退及出滅心定此中所執不成釋曰生無想天及入滅心定心已久滅後若退生及出定云何得成就先心為後當生心因若定如此論曰阿羅漢最後心亦不得成釋曰阿羅漢無有入無餘涅槃義何以故後色後心為因不盡故是故應知此義論曰若離次第緣此執不成釋曰此前剎那色由次第緣故與後色相應識亦如此不由因緣故前後相應是故此執若離次第緣立因緣義此執不成以違解脫故論曰如此若離一切種子果報識淨不淨品皆不得成是故此心有義成就應當信知依前所說相今當更作偈釋曰此義具如前釋若人但在生起識不在本識轉依義則不成為顯此義故說三行偈論曰菩薩於善識則離餘五識無餘心轉依以何方便作若對治轉依非滅故不成果因無差別於滅則有過無種子無法若許為轉依於無二無故轉依義不成釋曰菩薩有二種謂凡夫聖人十信以還是凡夫十解以上是聖人今欲明轉凡夫依作聖人依此轉依於何識得成但是本識中成若無本識於餘識不得成云何知然此義三偈次第顯之離惡無記故言善是第六識故言識此善是出世心與三十七品等助道法相應名為善識此善識離五種散動法爾與五識恒不相應故言則離餘五識云何得相離生一切時如此生故論曰無餘心釋曰離染污意識及有流善識若但說善識不說無餘心有流善識則在其中論曰轉依以何方便作釋曰一切染濁種子滅離故唯本識在是名轉依相何方便作如後偈說論曰若對治轉依釋曰若汝說由對治生故依止轉異說對治為轉依此義不然論曰非滅故不成釋曰不以滅為轉依有二義不成一若對治生而種子不滅依義如本非謂轉依二對治是轉依了因非轉依體對治是道諦轉依是解脫及法身即是滅諦故應以種子滅為轉依若汝執對治生染濁種子滅一時中有此二義何故以滅為轉依不取道為轉依此執有過論曰果因無差別於滅則有過釋曰果是滅諦說名涅槃因是道諦說名對治若對治是滅諦因果則成一若成一復有何過若得對治即般涅槃若有人立滅諦為轉依為當以種子滅為轉依為當以識滅為轉依論曰無種子無法若許為轉依釋曰若有人說能依所依滅名轉依意識中能依種子滅能依種子既滅所依意識亦滅故名轉依若許此二義為轉依是則不然論曰於無二無故轉依義不成釋曰第六生起識於定位中若不在時無種子無無作亦無故轉依義不成若有本識生起識熏習所生種子於本識中住生起識雖復不在可得令種子無及令生起識無說為轉依若離本識則無二無故轉依義不成以是義故定應信有本識釋曰此品總有二章別有七章總有二章者一熏習二事用別有七章者一言說二我見三有分四引生五果報六緣相七相貌前三品已成立本識是有品類差別今當更說論曰此阿梨耶識差別云何釋曰此問本識為性有差別為事有差別論曰若略說或三種或四種差別釋曰今就事明差別唯一本識其性不異約事或三種或四種或七種差別論曰三種者由三種熏習異故謂言說我見有分熏習差別釋曰論本所以不釋此三者後解應知勝相初自分別此三義故今不釋由言說熏習差別者唯一本識由熏習差別故有三種言說以名為體名有二種謂言說名思惟名此二種名以音聲為本約能見色根有聲說謂眼數習此言說於中起愛熏習本識此熏習是眼根生因若果報眼根應生從此本識中言說愛熏習生是故立言說熏習為眼根因如眼根於耳等根一切言說熏習生應作如此知是本識第一差別論曰由我見熏習差別釋曰有染污識由我見等依止故於本識起我我所等熏習由此熏習故起分別謂自為我異我為他是名本識第二差別論曰由有分熏習差別釋曰由隨善惡不動業於六道中所受六根有差別是故本識有三有六道差別是名本識第三差別論曰四種者謂引生果報緣相相貌差別引生差別者是熏習新生若無此緣行生識緣取生有是義不成釋曰引生種類差別此有何相是熏習新生若無引生本識差別行生滅所熏習識由取所攝故對生有起此有不得成從此有生起故說此為有法取及善惡等是宿世所數習果論曰果報差別者依行於六道中此法成熟若無此後時受生所有諸法生起此義不成釋曰行有為引因於六道中成熟是本識說名為引若無此更生為法眼等諸根色等諸塵更生不得成此法即果報果論曰緣相差別者於此心中有相能起我執若無此於餘心中執我相境此義不成釋曰此本識為第二識我執第六識我見作緣相是本識若無緣相差別以身見為因我執所緣境不得成是名相似果論曰相貌差別者此識有共相有不共相無受生種子相有受生種子相釋曰相貌差別品類有多種若略說有四種論曰共相者是器世界種子不共相者是各別內入種子復次共相者是無受生種子不共相者是有受生種子釋曰本識與一切眾生同功能是眾生所共用器世界生因復次共相是無受生種子者此本識是無覺受法謂外四大五塵等生因若無如此相貌本識是器世界眾生同用因則不成不共相是各別內入種子者各別是約自他立境界不同種類不同取相不同故言各別又約自為內約他為外是內根塵等生因為不共相是有受生種子者此本識是有覺受法生因若無第二相貌眾生世界不得成若由別因得成如木石等無覺無受此二種子何種子為聖道所破論曰若對治起時不共所對治滅釋曰此不共種子若道起時與道相違必為道所破何以故無一人得道餘人得解脫於共種子道有何功用論曰於共種子識他分別所持正見清淨釋曰道於共種子無功用亦有功用如於不共種子功用此中則無故言無功用得道以後所見清淨與前見有異故言亦有功用云何道於共種子不同功用由他分別所持故若爾道於共種子有何功用但除分別於境界中起無分別故法眼於境界清淨但緣無性故若約慈悲般若更起分別此分別由依止真如故則所分別成清淨土唯一境界云何眾生所見不同論曰譬如修觀行人於一類物種種願樂種種觀察隨心成立釋曰由觀行人變化心於一類物眾生見不同如此境界他分別所持故觀行人於中得清淨見論曰此中偈說難滅及難解說名為共結觀行人心異由相大成外清淨人未滅此中見清淨成就淨佛土由佛見清淨釋曰結有二種一相結二麁重結相結難解麁重結難滅心分別諸塵名相結由此分別起欲瞋等惑說名麁重結若得無分別智即解相結相結不起麁重結即隨滅又釋難滅約無間道無間道難得故難解約解脫道由無間道難得故解脫道難得於共境界中起結故名共結若約自相續則不名為共云何此惑難滅難解論曰觀行人心異由相大成外釋曰離識無別外境是故觀行人但觀內法是無不觀外法故言心異分別相通十方世界故言相大觀心與內種子正相違與外不相關故言成外由此三義故外結難解難滅若此結有三義難滅難解觀行修道於此結有何功能論曰清淨人未滅此中見清淨釋曰對治道生不共種子滅時是觀行人或分分清淨或具分清淨雖復未滅外相於中法眼慧眼清淨無執論曰成就淨佛土釋曰若有智慧慈悲起分別為利他成就淨佛土是其能此淨佛土何因緣得成論曰由佛見清淨釋曰初地是菩薩見位初地中清淨是見道清淨見道清淨是名佛見清淨由此清淨能得佛土清淨何況修位及究竟位又真如觀是名佛見何以故若至究竟位所得真如觀不異於此故名佛見又由依佛正教修能得此見故名佛見又菩薩亦得名佛以定應得佛故因受果名故稱佛見又菩薩對治道生不共種子滅則具三清淨一法眼清淨二佛土清淨三見佛清淨謂見三身菩薩緣佛起見故名佛見論曰復有別偈釋曰此偈欲何所顯為顯二義一菩薩於內修觀不依外二由此觀唯有識無有外塵是二義互相顯論曰種種願及見觀行人能成釋曰觀行人或為成自自在或欲引他令受正教故願種種變異願皆得成若願已成自見他見如所願亦皆得成此願為有別境為是一境論曰於一類物中釋曰若多觀行人別願同能變異一境此變異得成何故得成論曰隨彼意成故釋曰實無外境唯有識故是故各隨彼意變異得成若實有外境觀行人願則不成因不成故自他所見變異亦不得成論曰種種見成故所取唯有識釋曰由觀行人識為增上緣故餘人識變異如觀行人願顯現故知定無外塵唯有本識前已明覺受因定是不共種子不覺受因定是共種子今當更說共不共因同生一果論曰是不共本識差別有覺受生種子若無此眾生世界生緣不成是共阿梨耶識無受生種子若無此器世界生緣不成釋曰共不共二因生內五根及內五塵為自六識作依止故為不共因感為他六識境界故為共因感若不雙為二因所感則無色陰及互相見論曰復次麁重相識細輕相識釋曰此文顯本識是善惡二業相似果亦是善惡二業生因論曰麁重相識者謂大小二惑種子釋曰於理及事心無功能故稱麁重一切未來惑及業皆從此識生故稱種子論曰細輕相識者謂一切有流善法種子釋曰於理及事心有功能故稱細輕一切未來信等五根善皆從此識生故稱種子論曰若無此由前業果有勝能無勝能依止差別不得成釋曰若無此識分習果及果報果皆不得成習果是相似果果報果是六道本識於本識中更有麁重相及細輕相習果亦名相似果勝能是相似果依止是果報果善道中有人天異惡道中有地獄畜生等異故言依止差別善道依止有勝能惡道依止無勝能若本識無此二相因果義皆不得成論曰復次有受不受相二種本識釋曰欲顯本識中功能有盡不盡論曰有受相者果報已熟善惡種子識釋曰此本識昔有善惡種子果報若皆熟用種子盡但有本識在說此本識為有受相論曰不受相者名言熏習種子釋曰此本識在生死中受用無盡同業種子由是有相續不斷因故名不受相不受相其體云何謂名言熏習種子先以音聲目一切法為言後不發言直以心緣先音聲為名此名以分別為性若以此名分別內法或增或減壞正理立非理名肉煩惱若以此名分別外塵起欲瞋等名皮煩惱若以此名分別一切世出世法差別離前二分別名心煩惱是故一切煩惱皆以分別為體障無分別境及無分別智云何說此為不受相論曰無量時戲論生起種子故釋曰四種世間言說名戲論謂見聞覺知但以名言分別有此四種不緣實義故名戲論約前後際戲論不窮故言無量時戲論此戲論若生若起由名言熏習生故說名言熏習為戲論種子若無此二分有何過失論曰若無此識有作不作善惡二業由與果報故受用盡義不成釋曰若無有受相本識善惡二業數數有作及不作由施與果報功能滅盡不更受報故名受用此義不成以失解脫義故若無不受復有何失論曰始生名言熏習生起亦不得成釋曰若離先名言熏習今時未來時未曾有而有此名言熏習則不得成何以故等流果若無同類因則不得生若得生阿羅漢緣覺斷煩惱盡應更生煩惱若不生應無根本煩惱若無根本煩惱則無業若無煩惱業則無有及差別則集苦二諦自然滅盡即入涅槃不勞修道由此二義無無解脫及自然解脫故知定有受不受二相論曰復次有譬喻相識釋曰譬如幻事為象馬等亂心因如此譬相本識是虛妄分別種子故為一切顛倒亂心因論曰如幻事鹿渴夢相瞖闇等譬第一識似如此事釋曰此四事譬四倒幻事譬我執鹿渴譬我愛夢相譬我慢瞖闇譬無明此四譬同譬本識本識即似此四事幻事能生眾生邪執鹿渴能生眾生貪愛夢相能生眾生亂心瞖闇能障眾生明了見境阿陀那識若未滅能變異本識生六識起四種上心顛倒故言本識似如此事論曰若無此虛妄分別種子故此識不成顛倒因緣釋曰若無本識一分與阿陀那識相應則本識不成四顛倒因緣何以故如此本識是虛妄分別種子因緣故一切虛妄分別皆從此本識生論曰復有具不具相釋曰約此譬喻相識本識更成二相一具縛相二不具縛相論曰若具縛眾生有具相釋曰謂未離欲欲界眾生具三煩惱故名具相論曰若得世間離欲有損害相釋曰若眾生離欲欲色界肉心煩惱具足皮煩惱有漸被損害義此二約凡夫論曰若有學聲聞及諸菩薩有一分滅離相釋曰肉煩惱一分盡皮煩惱或被損或未被損論曰若阿羅漢緣覺如來有具分滅離相何以故阿羅漢獨覺單滅惑障如來雙滅惑智二障釋曰阿羅漢獨覺但滅離見修二道所破惑盡故無解脫障如來具滅離三煩惱盡故如來本識永離一切解脫障及智障此識或名無分別智或名無分別後智若於眾生起利益事一分名俗智若緣一切法無性起一分名真如智此二合名應身論曰若無此煩惱次第滅盡則不得成釋曰若無此具相不具相凡夫有學聖人無學聖人次第滅此義不成本識於三性中何故但是無記性是果報故論曰何因緣善惡二法果報唯是無覆無記釋曰非煩惱染污故名無覆無記不同上界煩惱是有覆無記何故不同因是善惡而果是無記論曰此無記性與善惡二法俱生不相違釋曰由無覆無記性與善惡二性不相違故於無記果報中善惡二業得生由業生故有善惡二道論曰善惡二法自互相違釋曰若果報是善惡善惡性互相違若是善惡不得生應無惡道若是惡善不得生應無善道善惡二道則隨一無道論曰若果報成善惡性無方便得解脫煩惱釋曰若果報是善惡性從善更生善果報從惡更生惡果報由報更有報則生死不斷故無得解脫義論曰又無方便得起善及煩惱釋曰若定是善煩惱不得起若定是惡善不得起論曰故無解脫及繫縛釋曰若無善則無解脫若無煩惱則無繫縛論曰無此二義故是故果報識定是無覆無記性釋曰無無解脫義無無繫縛義既定有解脫及繫縛故知本識定是無記性
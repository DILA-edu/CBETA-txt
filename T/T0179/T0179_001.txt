如是我聞一時婆伽婆住舍衛國祇陀樹林給孤獨園與大比丘眾千二百五十人俱爾時世尊告諸比丘言諸比丘若有眾生能知布施所有功德及施果報如我所知於食食時若初食摶若後食摶若不捨施不應自食爾時世尊而說偈言若有諸眾生如佛之所說減食分而施成就大果報或以初食摶或以後食摶若不用布施則不應自食爾時世尊說是偈已告諸比丘言諸比丘乃往過去過無量劫時有王都王號蓮華彼城有女名曰銀色端正殊妙容相具足成就最上勝妙色身彼銀色女有所須故從自家出往至他舍入他舍已見彼家內新產婦女生一童子端正殊妙身色成就時產婦女以手擎子而欲食之時銀色女即問之曰妹何所作彼即答言我今甚飢無有氣力不知何食故欲噉子時銀色女即語之言妹今且止此事不可妹此舍中豈更無食人所食者即答言姉我久積集慳貪垢悋是故於今無物可食銀色女言妹今且止待我向家與妹取食彼復言姉我今二脇皆欲破壞背復欲裂心戰不安諸方皆闇姉適出舍我命即斷時銀色女作如是念若將子去彼婦命終若不將去必食此子以何方便救此二命即語之言妹此室中有利刀不我今須之彼答言有即便取刀授與銀色銀色取刀自割二乳與彼令食而語之言食我此乳即令妹身離飢渴苦彼取食已復問之言妹為飽不彼答言飽銀色女言妹今當知此子乃是我自身肉之所贖得今且寄妹我須向家取諸飲食作是語已流血遍身曳地而去往至家中銀色眷屬諸親見已皆共問言是誰所作銀色答言是我自作彼復問言何以故爾銀色答言我已起心不捨大悲為求成就阿耨多羅三藐三菩提故諸親皆言雖行布施而心悔者乃可是檀非波羅蜜作是語已復問之言當割捨時為歡喜不勿以苦痛至生悔惱時銀色女即發誓言我割二乳不生悔心心無異想以是誓願令我二乳還復如本作是誓已即時二乳還復如本爾時蓮華城中諸夜叉等發大聲言銀色女今自捨二乳爾時地天聞已復唱虛空中天聞已傳唱如是傳聲乃至梵天時帝釋王作如是念是事希有此銀色女愍眾生故自捨二乳我今當往至彼試之作是念已即自變身作婆羅門於左手中執金澡罐及捉金鉢於右手中捉一金杖而便往詣蓮花王都到已漸漸至銀色女所居舍宅在門外立唱言乞食時銀色女既聞門外乞食聲已即便隨時以器盛食出在門外時婆羅門而語之言妹今且停我不須食女言何故婆羅門言我是帝釋我於汝所甚生疑心故來到此如我所問必當答我女語之言大婆羅門今者但問隨意所問我當答之必令稱汝婆羅門心時婆羅門即問言妹實割二乳施他以不答言實爾大婆羅門婆羅門言何以故爾銀色女言大悲之心為取阿耨多羅三藐三菩提故婆羅門言此事甚難甚難事者所謂阿耨多羅三藐三菩提若布施已而生悔心彼乃是檀非波羅蜜汝當施時歡喜以不當割時苦生異念不銀色即答言憍尸迦我今立誓我以求於一切智心為求一切世間勝心求救一切眾生之心割此二乳實不生悔若不悔者令我女身變成男子時銀色女作是誓已即成男子彼見女身成男子已心生歡喜踊躍無量至於餘處樹下睡眠時蓮華王忽然崩亡其王無子時甚大熱當於是時諸大臣等從樹至樹從村至村從城至城從都至都處處求覔有相之人應為王者諸臣皆言我等今者云何而得如法治王當爾之時有一大臣以熱困故入華池中時彼大臣見樹下人色貌殊勝具足眾相睡臥不覺日雖移去然其樹影不捨彼人時彼大臣彈指令覺彼既覺已將至王舍即與剃髮令被王服首著寶冠而語之言當治王事彼即答言我實不能治於王事復語之言今者必須治於王事彼復答言我若為王如法治國汝等諸人若當悉受十善業道我則為王彼皆答言臣等順行即時皆受十善業道彼人如是十善業道勸眾生已即治王事名銀色王爾時國內諸人民等壽命七萬那由他歲彼王於是無量百歲無量千歲治王事已爾乃命終臨命終時作如是言一切皆無常必有敗壞事合會必有離有命皆必死隨所作事業若善若不善一切有生者命皆不久住彼王命終還生彼處蓮華王都於長者妻而便託生可八九月便生童子端正殊妙具足眾色然彼童子過八歲後五百童子而圍遶之將詣學堂彼學堂處先有五百童子學書時彼童子問舊者言汝等於此為何所作舊者答言我等學書又言學書得何義利汝等何須學此書為汝等但應發阿耨多羅三藐三菩提心舊童子言發阿耨多羅三藐三菩提心為何所作童子答言必須修行六波羅蜜何等為六所謂檀波羅蜜尸波羅蜜羼提波羅蜜毘梨耶波羅蜜禪波羅蜜般若波羅蜜彼既聞已即言我發阿耨多羅三藐三菩提心時彼童子既令諸人發阿耨多羅三藐三菩提心已作如是念我今欲以微少物施我今當為二足四足禽獸鹿等而行布施作是念已而便往至尸陀林中即以利刀刺身出血塗身令遍復以油塗臥彼林中而自唱言諸有近遠二足四足鹿等禽獸須食之者願來至此食我身肉于時彼處飛鳥眾中有一鳥來名曰有手坐其額上挽其右眼挽已還放彼問鳥言汝今何故挽我右眼而復放耶彼鳥答言我於人身餘分肉中一切無有美於眼者彼語鳥言假使千遍挽我右眼而復放之而我不生嫌恨之心彼鳥於是噉其二眼無量鳥眾集彼林中彼鳥悉共食其肉盡唯白骨在彼捨身已即復還生蓮華王都託生彼處婆羅門婦足滿十月生一童子端正殊妙最上無比身色具足年二十後于時父母而語之言摩那婆當須造舍時彼童子報父母言為我造舍為有何義我心今者不在於舍惟願放我入於深山父母即聽彼出自舍往詣山林既往到已見山林中於前先有二婆羅門舊住仙人在彼林中時摩那婆至婆羅門二仙人所問婆羅門二仙人言梵仙在此山林之中為何所作二仙報言摩那婆我等皆為利益眾生故在此林行於苦行作種種事彼復語言我於今者亦為利益一切眾生故來至此欲作苦行彼摩那婆即至餘處樹林之中量地作屋彼摩那婆以修善業福德力故忽得天眼即時遙見於其住處相去不遠有一母虎住在彼處而彼母虎懷妊將產時摩那婆見已念言而此母虎將產不久此虎產已或容餓死或時飢餓極受困苦或食自子念已即問彼婆羅門二仙人言誰能割身與此虎者彼即答言我等不能自割身施作是語已復過七日母虎便產虎既產已口銜諸子復置於地而復還取時摩那婆見是事已即便往到二仙人所語言大仙母虎已產若為利益諸眾生故行苦行者今正是時可割身肉與此母虎時彼仙人二婆羅門即便往至母虎左已作是思惟誰能忍受如是苦事而行大施誰能自割所愛身肉與此餓虎作是念已彼產母虎即遠逐之彼二仙人惜身命故飛空而去時摩那婆即便遙語彼婆羅門二仙人言此是汝等誓願事耶作是語已即發誓言我今捨身以濟餓虎願令我身以此因緣必得阿耨多羅三藐三菩提作是願已於彼地處得一利刀自壞其身以施餓虎諸比丘我愍汝等生於疑心諸比丘勿生異疑莫作餘觀何以故汝等當知爾時於彼蓮華王都銀色女人割二乳者豈異人乎今我身是諸比丘勿生異疑莫作餘觀何以故汝等當知我是爾時蓮華王都銀色女也諸比丘勿生異疑莫作餘觀何以故汝等當知我是爾時名銀色女捨於二乳濟彼子者諸比丘勿生異疑莫作餘觀何以故汝等當知羅睺羅者豈異人乎即是爾時彼童子也諸比丘勿生異疑莫作異觀何以故汝等當知爾時於彼蓮華王都尸陀林中為諸鳥眾割捨身者豈異人乎我身是也諸比丘勿生異疑莫作餘觀何以故汝等當知爾時二仙婆羅門者豈異人乎即是汝等諸比丘也諸比丘勿生異疑莫作餘觀何以故汝等當知我是爾時婆羅門子摩那婆也諸比丘是故我今為比丘說若諸比丘知施功德及施果報應施初摶若施後摶如是而食佛說此時彼諸比丘皆大歡喜
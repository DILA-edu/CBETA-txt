如是我聞一時婆伽婆在王舍城靈鷲山中共摩訶比丘僧二萬二千人俱其名曰慧命阿若憍陳如慧命摩訶謨伽略慧命舍利子慧命摩訶迦葉慧命羅睺羅慧命婆俱羅慧命跋陀斯那慧命賢德慧命歡喜德慧命網指慧命須浮帝慧命難陀斯那如是等二萬二千人俱共菩提薩埵摩訶薩埵六萬二千人俱其名曰彌帝隷菩提薩埵一切勇菩提薩埵童真德菩提薩埵發心童真菩提薩埵童真賢菩提薩埵無減菩提薩埵文殊師利菩提薩埵普賢菩提薩埵金剛斯那菩提薩埵如是等六萬二千人俱復有萬二千天子其名曰阿疇那天子跋陀天子須跋陀天子希法天子栴檀藏天子栴檀天子如是等萬二千天子俱復有八千天女其名曰彌隣陀天女端正天女發大意天女歲德天女護世天女有力天女隨善臂天女如是等八千天女俱復有八千龍王其名曰阿波羅羅龍王伊羅鉢龍王提彌羅龍王君婆娑羅龍王君婆尸利沙龍王須難陀龍王須賒佉龍王伽婆尸利沙龍王如是等八千龍王俱皆向靈鷲山詣世尊所頭面禮足繞佛三匝却住一面爾時一切勇菩提薩埵摩訶薩埵從座而起偏袒右肩合掌向佛白佛言世尊唯願世尊演說正法利益眾生世尊無量億天眾無量億婇女無量億菩提薩埵無量億聲聞皆悉已集欲聞正法世尊如是大眾皆欲聞法唯願如來應供等正覺為說妙法令長夜安隱斷諸業障爾時世尊讚一切勇菩提薩埵善哉善哉一切勇能為大眾請問如來如是之事汝今諦聽善思念之當為汝說唯然世尊願樂欲聞爾時世尊告一切勇菩提薩埵有法門名僧伽吒若此法門在閻浮提有人聞者悉能除滅五逆罪業於阿耨多羅三藐三菩提得不退轉一切勇於汝意云何若人聞此法門福德之聚過於一佛福德之聚一切勇白佛言云何世尊佛告一切勇如恒河沙等諸佛如來所有福德若人聞此法門所得福德亦復如是一切勇若人得聞如是法門於阿耨多羅三藐三菩提一切不退轉見一切佛一切得阿耨多羅三藐三菩提惡魔不惱一切善法皆得成就一切勇聞此法者能知生滅爾時一切大眾從座而起偏袒右肩右膝著地合掌向佛白佛言世尊一佛福德有幾量也佛言善男子諦聽一佛功德譬如大海水渧如閻浮提大地微塵如恒河沙等眾生悉作十地菩薩如是一切十地菩薩所有福德不如一佛福德之聚一切勇若人聞此法門福多於此算數譬喻所不能及爾時一切大眾聞是說已踊躍歡喜多增福德時一切勇菩提薩埵白佛言世尊何等眾生渴樂正法爾時世尊告一切勇菩提薩埵摩訶薩埵一切勇有二眾生渴仰於法何等為二一者於一切眾生其心平等二者既聞法已等為眾說心無悕望一切勇菩提薩埵白佛言世尊聞何等法得近菩提一切勇渴仰聞法得近菩提常信樂聽受大乘法者得近菩提爾時人天諸龍婇女從座而起白佛言世尊我等渴法願佛世尊滿我所願爾時世尊即便微笑種種色光從口中出遍照十方上至梵世還從頂入爾時一切勇菩提薩埵從座而起偏袒右肩右膝著地白佛言世尊以何因緣如來現此希有之相爾時世尊告一切勇菩提薩埵於此會中一切眾生當得阿耨多羅三藐三菩提成就一切如來境界是故佛笑一切勇菩提薩埵白佛言世尊何因緣故此會眾生得阿耨多羅三藐三菩提佛言善哉善哉一切勇能問如來如是之義一切勇以願勝故一切勇乃往過去無數阿僧祇劫有佛世尊號曰寶德如來應供正遍知明行足善逝世間解無上士調御丈夫天人師佛世尊一切勇爾時我作摩納之子此會眾生住佛智慧者往昔之時悉在鹿中我時發願如是諸鹿我皆令住佛智慧中時鹿聞已尋皆發聲言願得如是一切勇此會大眾因彼善根當得阿耨多羅三藐三菩提爾時一切勇菩提薩埵摩訶薩埵白佛言世尊若有眾生聞此法者壽命幾劫佛言其人壽命滿八十劫一切勇菩提薩埵白佛言世尊劫以何量佛言善男子譬如大城縱廣十二由旬高三由旬盛滿胡麻有長壽人過百歲已取一而去如是城中胡麻悉盡劫猶不盡一切勇又如大山縱廣二十五由旬高十二由旬有長壽人過一百歲以輕繒帛一往拂之如是山盡劫猶不盡是名劫量時一切勇菩提薩埵摩訶薩埵白佛言世尊一發誓願尚得如是福德之聚壽八十劫何況於佛法中廣修諸行善男子若有聞此法門者所得壽命滿八十劫何況書寫讀誦之者一切勇若有人以淨信心讀誦此法門福多於前九十五劫自識宿命六萬劫中為轉輪王於現在世人所敬重刀不能害毒不能傷妖蠱不中臨命終時得見九十五億諸佛安慰之言汝莫怖畏汝在世時聞僧伽吒法門九十五億佛各將其人至其世界一切勇況復有人得具足聞如是法門爾時一切勇菩提薩埵白佛言世尊我當聽受如是法門得何福德佛告一切勇如恒河沙諸佛如來所有福德聞是經者所得福德亦復如是時一切勇菩提薩埵白佛言世尊我聽此法心無疲厭佛告一切勇善哉善哉汝能如是聞法無厭我亦如是聞法無厭況復凡夫心生厭想一切勇若有善男子聞此法門生信心者於千劫中不墮惡道五千劫中不墮畜生萬二千劫不墮愚癡萬八千劫不生邊地二萬劫中生處端正二萬五千劫常得出家五萬劫中作正法王六萬五千劫修行念死一切勇彼善男子善女人無少不善惡魔不得其便不入母胎一切勇聞此法門者生生之處九十五阿僧祇劫不墮惡道於八萬劫常得聞持十萬劫離於殺生九萬九千劫離於妄語一萬三千劫離於兩舌一切勇如是法門難值難聞爾時一切勇菩提薩埵摩訶薩埵從座而起偏袒右肩右膝著地合掌白佛言世尊謗此法者其罪多少佛告一切勇其罪甚多時一切勇菩提薩埵白佛言世尊得幾數罪佛告一切勇莫問此事善男子若有於十二恒河沙諸佛如來起於惡心若有謗者罪多於彼一切勇若於大乘起惱心者如彼眾生被燒焦然一切勇菩提薩埵白佛言世尊如是眾生云何可救佛告一切勇譬如有人刀斷其頭使醫治之塗以石蜜酥油諸藥以用塗之一切勇於汝意云何如是眾生還可活不一切勇白佛不也世尊一切勇又如有人刀害不斷若得良醫治之則差彼人差已知其大苦我今知已更不復作惡不善業一切勇若善男子念布施時亦復如是離一切惡集諸善法諸善具足譬如死屍父母憂愁啼泣不能救護凡夫之人亦復如是不能自利不能利他無依父母如是如是一切勇彼諸眾生臨死之時無所依止一切勇無依眾生有二種何等為二一者作不善業二者誹謗正法如是二人臨死之時無依止處時一切勇菩提薩埵白佛言世尊彼謗法者生何道中佛告一切勇謗法之人入大地獄在大叫喚地獄一劫受苦眾合地獄一劫受苦燒然地獄一劫受苦大燒然地獄一劫受苦黑繩地獄一劫受苦阿鼻地獄一劫受苦毛竪地獄一劫受苦睺睺地獄一劫受苦一切勇謗法眾生於此八大地獄滿足八劫受大苦惱爾時一切勇菩提薩埵摩訶薩埵白佛言世尊大苦大苦我不能聞爾時世尊而說頌曰何故不能聞此語甚可怖地獄為大苦眾生受苦痛若造善業者則有樂果報若造不善業則受於苦報生則有死苦憂悲苦所縛凡夫常受苦無有少樂時智慧人為樂能憶念諸佛信清淨大乘不墮於惡道如是一切勇本業得果報作業時雖少得無邊果報種子時雖少得無量果實植種佛福田能生果實處智者得安樂樂於諸佛法遠離於惡道修行諸善法若以一毫物用布施諸佛八十千劫中巨富具財寶隨所受生處常念行布施如是一切勇施佛得福深爾時一切勇菩提薩埵摩訶薩埵白佛陀言世尊云何修佛智慧云何聞此法門增長善根佛告一切勇菩提薩埵若有人供養六十二億恒河沙諸佛施諸樂具若復聞此法門者所得福德與前正等一切勇菩提薩埵白佛言世尊云何善根滿足爾時世尊告一切勇菩提薩埵摩訶薩埵言功德如佛者當知滿足一切勇白佛言世尊何人功德與如來等佛告一切勇菩提薩埵善男子法師善根與如來等一切勇菩提薩埵言世尊何等是法師佛告一切勇菩提薩埵流通此法門者名為法師一切勇菩提薩埵白佛言世尊聞此法門得何等福書寫讀誦此法門者得幾所福佛告一切勇菩提薩埵言善男子於十方面一一方各十二恒河沙諸佛如來一一如來住世說法滿十二劫若有善男子說此法門功德與上諸如來等若有善男子書寫此經四十八恒河沙諸佛如來說其功德不能令盡況復書寫讀誦受持時一切勇菩提薩埵問佛言世尊若讀誦者得幾所福爾時世尊說頌答曰讀誦四句偈得此最勝福如八十四恒諸佛所說法讀誦此法門得如是福德如是諸功德言說不能盡十八億諸佛住世滿一劫十方一切佛常讚大乘法善說此法門而無有窮盡諸佛難值遇此法亦如是爾時八十四億天子至於佛所合掌頂禮白佛言善哉世尊如是法藏願住閻浮提爾時復有十八千億尼揵子來詣佛所白佛言勝也沙門瞿曇佛告尼揵如來常勝汝等住顛倒云何見汝等勝汝無勝也汝等善聽今為利益汝等為汝等說凡夫無慧樂何處得有勝不知於正道云何得有勝我視眾生道以甚深佛眼爾時尼揵子於世尊所心生瞋恚爾時帝釋捉金剛杵以手摩之用擬尼犍時十八千億諸尼犍子惶怖苦惱悲泣啼哭如來隱形令其不見爾時諸尼揵子不見如來悲泣頌曰父母及兄弟無能救濟者見曠野大澤空無人行路彼處不見水亦不見樹陰亦不見人眾無伴獨受苦彼受諸苦惱由不見如來時諸尼犍從座而起右膝著地出大聲言如來哀愍願見救濟我等歸依佛爾時世尊即時微笑告一切勇菩提薩埵摩訶薩埵言善男子汝往外道尼犍子所為其說法爾時一切勇菩提薩埵摩訶薩埵白佛言世尊譬如須彌山王小山無能出者如是世尊於如來前我不能說爾時世尊告一切勇菩提薩埵摩訶薩埵善男子莫作是說如來有多方便一切勇汝往觀十方一切世界如來在何處住於何處所敷如來座一切勇於尼犍所我亦當自說法一切勇白佛言世尊乘何神力為以自神力去以佛神力去也佛告一切勇汝以自神力去還時以佛神力而來爾時一切勇菩提薩埵摩訶薩埵從座而起偏袒右肩為佛作禮即沒不現爾時世尊為尼犍說法生苦生惱人生多怖生有病苦病有老苦老有死苦復有王難賊難水難火難毒難自作業難時諸外道心懷恐怖白佛言世尊我等於今更不忍生爾時世尊說此法時十八千億諸外道等得離塵垢發阿耨多羅三藐三菩提心自身十八千億住於十地大菩提薩埵現菩提薩埵種種神力或作象形馬形師子虎形金翅鳥形或作須彌山形或作老形或作獼猴或作華臺結加趺坐十千億菩提薩埵在其南面作九千億菩提薩埵在其北面皆作如是神通變化如來常在三昧以方便力故為眾生說法爾時如來知一切勇菩提薩埵自用神力去已七日至華上世界時一切勇菩提薩埵以佛神力屈伸臂頃來至佛所到已右繞三匝發清淨心合掌禮佛白佛言世尊我以一神力至十方諸佛世界見九十九千億諸佛世界第二神力見百千億諸佛世界至第七日到華上世界亦至不動如來世界世尊我至彼國見九十二千億諸佛說法又見八十億千世界八十億千諸佛即日成阿耨多羅三藐三菩提我悉供養復過而去世尊我即日至三十九億百千佛國見三十九億百千菩提薩埵出家得阿耨多羅三藐三菩提世尊我悉恭敬禮拜右繞三匝復過而去世尊又於六十億世界見六十億佛我悉供養恭敬禮拜而去世尊我見百億世界百億如來入般涅槃我亦供養恭敬禮拜復過而去世尊我見六十五億世界諸佛正法滅盡我心燋惱而懷悲泣見天龍夜叉憂惱啼哭如箭入心世尊彼佛世界劫火所燒大海須彌悉皆燒盡無有遺餘我亦供養復過而去乃到花上世界世尊我到彼世界見敷百千億座世尊見彼南面敷百千億座東西北方及以上下各敷百千億高座世尊彼一一座七寶成就一一座上有一如來結加趺坐為眾說法世尊我既見已生希有心問彼世尊此世界者名為何等彼佛如來即告我言此世界者名曰花上世尊我禮彼佛問其佛言如來世尊名號何等彼佛答我號蓮花藏於此世界常作佛事我復問言此世界中無量如來何者是蓮花藏如來之身彼世尊曰我當示汝蓮花藏佛爾時諸佛悉隱不現唯見一佛其餘座上悉是菩薩我時禮佛時有一座從地踊出我於此座結加趺坐時我坐已有無量座忽然而出空無人坐我問彼佛此座何故空無人坐時佛世尊而告我言善男子不種善根眾生不得在於此會之中世尊我時問彼如來言世尊作何善根得在此會時佛告言諦聽善男子得聞僧伽吒法門者以是善根得在此會何況書寫讀誦一切勇汝聞僧伽吒法門故得在此會無善根人則不能得見此佛國爾時一切勇菩提薩埵摩訶薩埵白彼佛言世尊得聞此法門者得何福德爾時蓮花藏如來即便微笑世尊我時作禮問彼佛言佛何故笑現希有相時蓮花藏如來告一切勇善男子一切勇菩提薩埵得大勢力譬如轉輪聖王主四天下於四天下種滿胡麻善男子如彼胡麻其數多不一切勇菩提薩埵白世尊言甚多世尊甚多善逝佛告一切勇有人聚彼胡麻以作一聚一切勇有人能數知其數不一切勇菩提薩埵白彼世尊不可數也善逝世尊時蓮華藏如來告一切勇菩提薩埵善男子若胡麻等數諸佛如來說聞經功德不能令盡何況書寫讀誦一切勇菩提薩埵白佛言世尊書寫得何等福佛告一切勇善男子譬如三千大千世界一切沙塵樹葉草木以如此等數轉輪王如是輪王寧可數不一切勇菩提薩埵白佛言世尊不可數也善逝世尊佛告一切勇善男子聽此法者如是一切諸轉輪王所有福德不及此福於此法門書一字者功德勝彼一切輪王所有福德如是善男子此法門者攝於一切大乘正法不得以輪王福德為喻如是一切勇此法門功德非譬喻說如此法門能示法藏滅諸煩惱然大法炬降諸惡魔照明一切菩提薩埵之舍說一切法爾時一切勇菩提薩埵摩訶薩埵白佛言世尊行梵行者甚為希有何以故世尊如來行難得佛告一切勇如是善男子梵行難得若行梵行若晝若夜常見如來若見如來則見佛國若見佛國則見法藏臨命終時其心不怖不受胎生無復憂惱不為愛河之所漂沒爾時世尊復告一切勇菩提薩埵摩訶薩埵善男子如來出世難可值遇一切勇言如是世尊如是善逝如來出世難得值遇佛告一切勇菩提薩埵摩訶薩埵言此法難值亦復如是一切勇若有得聞如是法門經於耳者八十劫中自識宿命六十千劫作轉輪王八千劫中作天帝釋二十五千劫作淨居天三十八千劫作大梵天九十九千劫不墮惡道百千劫中不墮餓鬼二十八千劫不墮畜生十三億百千劫不墮阿修羅中刀劍不傷二十五千劫不生愚癡中七千劫中具足智慧九千劫中生處端正具足善色如如來身十五千劫不作女人十六千劫身無病惱三十五千劫常具天眼十九千劫不生龍中六千劫中無瞋恚心七千劫中不生貧賤家八十千劫主二天下極最貧窮受如是樂十二千劫不生盲冥十三千劫不生聾中十一千劫修行忍辱臨命終時識行將滅不起倒想不生瞋恚見東方恒河沙等諸佛如來面見南方二十億佛面見西方二十五恒河沙諸佛如來面見北方八十恒河沙等諸佛如來面見上方九十億恒河沙諸佛世尊面見下方百億恒河沙等諸佛世尊善男子彼諸世尊安慰其人善男子汝莫恐怖汝已聽受僧伽吒法門善男子汝見如是恒河沙等百千億佛世尊不唯然已見世尊告曰此諸如來故來見汝是善男子問言我作何善諸佛見我諸佛告言善男子汝在人中曾聞僧伽吒法門是故諸佛故來見汝是善男子白佛言世尊我曾少聞得如是福況復具足受持是經彼佛告言善男子莫作是說聞四句偈所有功德我今說之善男子譬如十三恒河沙諸佛如來所有福德聞此法門福德勝彼若有供養十三恒河沙諸佛如來若有於此法門聞一四句偈此福德勝彼況具足聞佛復告一切勇菩提薩埵言善男子若三千大千世界滿中胡麻以此胡麻數轉輪王若有人布施如是轉輪王不如布施一須陀洹若施三千世界一切須陀洹所得福德不如施一斯陀含若施三千世界諸斯陀含不如施一阿那含若施三千世界諸阿那含不如布施一阿羅漢若施三千世界諸阿羅漢所得福德不如布施一辟支佛若施三千世界諸辟支佛所得福德不如施一菩提薩埵若施三千大千世界菩提薩埵不如於一如來所起清淨心若於三千大千世界諸如來所生清淨心不如凡夫聞此法門功德勝彼何況書寫讀誦受持一切勇況復有人以清淨心憶念此經一切勇於意云何頗有凡人能度大海不一切勇言不也世尊佛告一切勇於意云何頗有凡夫以手一撮能竭海不一切勇言不也世尊佛告一切勇樂小法者亦復如是不能聽受如是法門一切勇若不曾見十八億恒河沙諸佛如來不能書寫如是法門若不曾見九十億恒河沙諸如來者不能聞此法門若人曾見百千億如來者聞此法門不生誹謗一切勇若有曾見百千億恒河沙如來聞此法門能生淨信起如實想不生誹謗一切勇聽若有書此法門一四句偈彼過九十五億千世界如阿彌陀國彼人佛土亦復如是一切勇彼諸眾生壽命八萬四千劫一切勇若菩提薩埵摩訶薩埵於此法門聞四句偈諸眾生設使造五逆罪教人隨喜若能聽受一四句偈所有罪業能令除滅爾時世尊復告一切勇菩提薩埵摩訶薩埵言往昔有人破塔壞僧動菩提薩埵三昧壞滅佛法殺害父母作已生悔我失今世後世之樂當於惡道一劫受苦生大愁憂受大苦惱一切勇如是之人一切世人所共惡賤作如是言此人失於世間出世間法此眾生於無量劫猶如焦樹不能復生譬如畫堂不以焦柱而作莊嚴此人亦爾今世後世所生之處人皆輕賤打罵毀辱不施飲食彼受飢渴打罵苦惱自憶念言我造逆罪破塔壞僧作是思惟我向何處誰能救我作如是念我當入山自滅其身無人救我爾時彼人而說偈言我造不善業猶如燋木柱今世不莊嚴他世亦如是室內不莊嚴在外亦如是惡因造惡業因之入惡道後世受苦痛不知住何處諸天悉聞我悲泣啼哭聲無有救護者必入於地獄自作不善業自受苦痛受我無歸依處必受苦痛受殺父母壞塔我作五逆業我登高山頂自墜令碎滅時諸天告言莫去愚癡人莫作不善業汝作多不善作已今悔過殺害自身命必受地獄苦尋即墮於地如被憂箭射不以此精進而得成佛道不得菩薩道不得聲聞果更起餘精進汝詣仙聖山往見大聖主頭面禮彼仙願救苦眾生善作利益我驚怖不安隱仙人聞告言汝坐暫時聽驚怖苦不安當悔眾惡業仙人告言我為施汝食汝可食之愁憂苦惱飢渴恐怖世間無歸我施汝食汝當食之然後我當為汝說法令汝罪業悉得消滅彼食訖已須臾澡手繞仙人已前面𧿟跪仙人問言汝說作惡業答仙人言我殺母殺父破塔亂菩提薩埵三昧壞滅佛法爾時仙人告彼言汝作不善造斯惡業自作教人諸不善業汝當懺悔爾時彼人心驚惶怖悲泣而言誰救護我我作惡業必受苦報爾時彼人長跪合掌而作是言我作惡業自作教人莫使我得不善之報勿使受苦願大仙人當見救濟我為仙人常作僮僕所作不善願令消滅爾時仙人慰喻彼人汝莫惶怖吾當救汝令汝輕報汝今現前聽法汝曾聞僧伽吒法門不白仙人言我未曾聞仙人言火燒之人誰能為其說法唯大悲者乃能說耳爾時仙人告彼人言乃往古昔無數阿僧祇劫時有國王名曰淨月如法治世善男子時淨月王生一太子時淨月王召諸占相婆羅門等而問之言今此童子有何等相爾時相師白大王言今此太子有不祥相生此太子必有不祥大王問言汝何所說相師白言如是太子若至七歲當害父母王時答言寧當殺我不殺我子人身難得於無量劫修行乃得人身不應以此身而殺人物爾時太子始生一月如一歲兒王知太子當殺我身時淨月王捨位與子作如是言汝治國事一切財物自在隨意如法治世勿為非法既授位已時淨月王於其國內不復行於王之教令爾時無量億大臣至淨月王所白言大王何故不行王之教令大王答言我無量劫常為王事心無厭足我已厭矣捨之修行爾時太子未經多時並殺父母集五逆罪善男子我亦憶念往昔之時既殺王已愁悲啼泣自責悔過爾時我以大悲之心為彼說法彼聞法已逆罪消滅問言當於爾時說何等法答言爾時演說僧伽吒法門若聞此法當至阿耨多羅三藐三菩提滅一切罪煩惱休息汝今諦聽當為汝說令汝聞已速得解脫聞四句偈令不中闕盡一切惡得須陀洹然後布施遠離諸苦受苦眾生令得解脫怖畏眾生令得遠離爾時彼人合掌頂禮讚言善哉善哉真善知識善能除滅諸不善業善說僧伽吒法門善哉聞者爾時虛空中萬二千天子至大仙所合掌頂禮白如是言大仙憶念幾時事耶復有四龍王十八千億夜叉王頭面禮敬白大仙言憶念幾時事耶大仙答言我憶念百千億阿僧祇劫問大仙言以何善根憶爾許事答言以曾聽受僧伽吒法門在彼眾中聞此法門發淨信者皆得授阿耨多羅三藐三菩提記若人造作五逆之罪聞此法門須臾之間悉能除滅無量百千億劫閉惡道門開生天道於此法門聞四句偈功德如是況復書寫讀誦供養華香幡蓋恭敬尊重合掌禮拜一言讚善如是功德不可思議爾時一切勇菩提薩埵白佛言世尊云何合掌得功德等誰讀此經一合掌禮佛告一切勇善男子若人造作五逆之罪若教人作若隨喜作於此法門聞四句偈合掌淨信能滅五逆何況有人於此法門具足書寫讀誦供養如此功德多彼無量善男子譬如阿那婆達多池日光不照從彼池中出五大河一切勇於意云何頗有人能數此五大河水渧數不一切勇言不也世尊佛告一切勇菩提薩埵善男子聞此法門善根亦復如是百千萬劫數不可盡一切勇於意云何須臾得聞如是法門是難有不一切勇言難有世尊佛告一切勇於此法門能生信者復難於彼譬如阿那婆達多池出五大河如是五河水之渧數數不可盡一切勇菩提薩埵摩訶薩埵白佛言世尊何等名為五大河也佛告一切勇菩提薩埵五大河者所謂恒伽河私陀河博叉河耶牟那河月分河是五大河悉皆入海此五大河一河各有五百小河以為眷屬一切勇復有五大河在虛空中一河各有一千小河以為眷屬一切勇菩提薩埵白佛言世尊何等是五河有千眷屬佛告一切勇菩提薩埵第一河者名須陀羅有千眷屬第二河者名曰羶佉有千眷屬第三河者名婆呵帝有千眷屬第四河者名質多斯那有千眷屬第五河者名曰法蓋有千眷屬一切勇是名五大河有千眷屬一切勇是五大河利益閻浮提時時降雨增長華果於閻浮提雨清淨水增長苗稼一切勇如護世天安樂閻浮提波此經亦爾利益安樂閻浮提波一切眾生如三十三天一切勇菩提薩埵白佛言世尊何等是三十三天佛告一切勇菩提薩埵言釋迦提婆之所住處是三十三天一切勇彼三十三天作如是語若有眾生口行善語者彼人功德不可數知若有眾生行口惡者彼墮地獄餓鬼畜生不可數知眾生墮於地獄畜生餓鬼受大苦惱時彼眾生無救護者於三惡趣獨受劇苦口行惡者是惡知識口行善語是善知識若見善知識則見如來若見如來則滅一切不善之法一切勇如護世天為閻浮提波而作利益一切勇此經亦如是於閻浮提波而作佛事若不聞此法門者不能至阿耨多羅三藐三菩提不能轉法輪不能擊法鼓不能坐於師子法座不能入於涅槃之界不能成就無邊光明如是如是一切勇不聞如是法門不能坐於菩提樹下時一切勇菩提薩埵摩訶薩埵白佛言世尊我有少疑欲問世尊佛告一切勇隨汝所問當斷汝疑一切勇白佛言世尊爾時仙人度彼五逆人令住不退地者是何人也佛告一切勇菩提薩埵善男子汝今諦聽如來所說微細難知此僧伽吒法門示仙人像如此法門能示佛身如恒河中處處見沙此法亦爾自作示現為人說法唯佛如來量與佛等此法如是與佛平等有此法處常有諸佛爾時世尊復告一切勇菩提薩埵善男子我念往昔九十九阿僧祇劫爾時有佛號曰寶上如來次第有十二億佛皆號寶上我於爾時名曰淨月行大布施時十二億如來我悉供養以衣服臥具飲食湯藥香花燈明一切樂具悉以供養彼諸如來不為我授阿耨多羅三藐三菩提記一切勇我念往昔有十八億如來出興於世皆號寶明我於爾時名曰龍正行大布施以香花瓔珞供養彼佛彼諸如來亦不授我阿耨多羅三藐三菩提記一切勇我念往昔有二十億佛出興於世皆號式棄如來應供正遍知我於爾時行大布施以諸樂具供養彼佛彼諸如來亦不授我阿耨多羅三藐三菩提記一切勇我念往昔有二十億諸佛出興於世皆號迦葉我於爾時行大布施以諸香華幡蓋衣服一切樂具供養彼佛彼諸如來亦不授我阿耨多羅三藐三菩提記一切勇我念往昔有十六億諸佛如來出興於世皆號淨光我於爾時作大長者子行大布施捨一切物彼十六億諸佛如來我悉供養以香花幡蓋衣服臥具食飲湯藥亦不授我阿耨多羅三藐三菩提記一切勇我念往昔九十五億諸佛如來出興於世皆號釋迦牟尼應供正遍知我於爾時作大國王如法治世彼九十五億釋迦如來我悉供養以香花幡蓋飲食衣服臥具湯藥一切樂具亦不授我阿耨多羅三藐三菩提記一切勇我念往昔有九億佛出興於世皆號迦羅迦鳩村陀如來應供正遍知我於爾時作婆羅門子巨富無量行一切施以諸香花幡蓋衣服臥具飲食一切樂具供養諸佛彼諸如來亦不授我阿耨多羅三藐三菩提記一切勇我念往昔有十八億如來出興於世皆號迦那伽牟尼如來應供正遍知我於爾時行大布施彼諸如來我悉供養以香華幡蓋衣服臥具飲食湯藥一切樂具供養彼諸如來亦不授我阿耨多羅三藐三菩提記一切勇我念往昔有十三億諸佛如來出興於世皆號光明德如來應正遍知我悉供養以諸花香幡蓋衣服臥具飲食一切樂具供養尊重彼諸如來亦不授我阿耨多羅三藐三菩提記一切勇我念往昔二十五億諸佛如來出興於世皆號弗沙如來應正遍知我於爾時出家作沙門行如法供養以諸香華瓔珞幡蓋衣服臥具飲食一切樂具尊重讚歎彼諸如來亦不授我阿耨多羅三藐三菩提記一切勇我念往昔有十二億諸佛如來出興於世皆號毘婆施如來應正遍知彼諸如來我悉供養以花香幡蓋衣服飲食臥具湯藥一切樂具悉以供養我時出家彼諸如來亦不授我阿耨多羅三藐三菩提記最後毘婆施如來說此法門閻浮提眾生聞已於虛空中即雨七寶爾時閻浮提眾生悉無貧窮我於爾時亦不得授阿耨多羅三藐三菩提記但聞空聲而告我言汝不久當得受阿耨多羅三藐三菩提記一切勇菩提薩埵白佛言世尊經於幾時得授阿耨多羅三藐三菩提記佛告一切勇菩提薩埵言諦聽善男子過九十二億阿僧祇劫有佛出世號然燈如來應正遍知我於爾時作摩那婆子名曰彌伽於然燈佛所作摩那婆修清淨行我見彼佛以七莖青蓮花供養然燈如來以此善根迴向阿耨多羅三藐三菩提爾時然燈如來即授我記摩那婆未來過阿僧祇劫當得作佛號釋迦牟尼如來應正遍知一切勇我於爾時聞授記聲踊身虛空高十二多羅住虛空中得無生法忍無量阿僧祇劫所修淨行與六波羅蜜相應一切善根悉皆現前如視掌中菴摩羅果一切勇我於爾時令無量百千億眾生住於善法一切勇況今我成阿耨多羅三藐三菩提利益眾生我觀眾生以何應度隨其方便為其說法若為諸天現作天身而為說法若在龍宮示作龍身而為說法於夜叉中示夜叉身而為說法於餓鬼中作餓鬼身而為說法若為人道示作人身而為說法應以佛身而受化者示作佛身而為說法應以菩提薩埵身而受化者示菩提薩埵身為之說法我觀眾生以何應度如是如是為眾生現隨應說法一切勇我為眾生演說諸法有多方便何以故一切勇具足善根眾生得聞此法一切善根悉得增長慳者布施無福德者修行福德自利利他修於念死彼聞法故作此善根以聽法故過去善根亦得增明彼得長夜利益安樂一切天人一切勇如是法門一經於耳得生無量功德一切勇爾時眾生各相謂言更有餘善法修行得阿耨多羅三藐三菩提不善眾生言有法布施修行口說善語如是等法得善果報至無上道愚癡之人作如是言無法無施無善惡果無口善報彼愚癡人得大罪報展轉墮於惡道之中於八大劫墮於地獄受大苦報十六劫中墮阿修羅九千劫中生墮鬼神十二劫墮餓鬼中受餓鬼苦萬四千劫生處瘖瘂萬六千劫母胎腸墮萬二千劫生作肉摶萬一千劫生處目盲彼諸父母作如是言我所生子虛受勤苦九月護胎飢渴寒熱諸苦具受而不得子報恩之力一切勇如是如是謗法眾生墮於地獄畜生餓鬼臨命終時為憂惱箭射之而去一切勇口善語者作如是言有法有施有善惡業果報彼人以是善根因緣二十五劫生欝單曰二十五劫生三十三天受諸天樂從天命終生欝單曰不入母胎目見百千世界悉名安樂見一切國土諸佛不移本處成三菩提一切勇如此法門有大神力能發清淨信心不生邊地具清淨戒一切勇復有眾生作如是言如來晝夜度諸眾生而眾生界猶不盡耶無量眾生願於菩提無量眾生生於天上無量眾生入般涅槃何因緣故而不盡耶時諸外道婆羅門等作如是語我當問難沙門瞿曇如是之義爾時有九十四億諸外道婆羅門等來詣王舍城爾時世尊熈然微笑爾時彌帝隷菩提薩埵從座而起頂禮佛足向佛合掌白佛言世尊何因緣故如來微笑若無因緣如來終不現希有事願世尊說何故現笑佛告彌帝隷菩提薩埵善男子汝今諦聽當為汝說彌帝隷今日王舍城必有大眾集會彌帝隷菩提薩埵白佛言世尊何眾集會為天龍夜叉若人非人佛告彌帝隷菩提薩埵善男子此諸天龍夜叉等悉來集會復有八萬四千諸婆羅門九千億諸尼乾子來欲談論我悉降伏諸婆羅門為其說法皆發阿耨多羅三藐三菩提心九千億尼揵陀皆得須驢多波帝萬八千億龍王悉來集會聞我說法悉發阿耨多羅三藐三菩提心六萬億淨居天子亦來集會復有三萬億惡魔及其眷屬亦來集會有萬二千阿修羅王悉來集會五百大王及諸眷屬悉來集會聽我說法既聞法已皆發阿耨多羅三藐三菩提心爾時彌帝隷菩提薩埵從坐而起頂禮佛足右繞三匝即沒不現爾時一切勇菩提薩埵摩訶薩埵從坐而起偏袒右肩右膝著地向佛合掌白佛言世尊彼五百國王名字何等佛告一切勇諦聽善男子一名歡喜王二名善歡喜王三名憂波難陀王四名勝踊王五名梵將軍王六名梵響王七名善見王八名善歡喜王九名歡喜將軍王十名歡喜正王十一名頻婆娑羅王十二名波斯那王十三名增長王如是等有五百大王一一大王有千億眷屬皆發阿耨多羅三藐三菩提心唯除增長王從於東方有三萬億菩提薩埵俱來集會從於南方有五萬億菩提薩埵俱來集會從於西方有六萬億菩提薩埵俱來集會從於北方有八萬億菩提薩埵俱來集會從於下方有九萬億菩提薩埵俱來集會從於上方有百千億菩提薩埵俱來集會彼諸菩提薩埵悉住十地一切皆詣王舍大城至如來所於阿耨多羅三藐三菩提得不退轉爾時世尊告一切勇菩提薩埵摩訶薩埵言善男子汝詣十方諸佛世界告諸菩提薩埵今日如來於王舍城演說大法汝等十方菩提薩埵合掌恭敬汝於須臾速還及此眾會聽法爾時一切勇菩提薩埵從座而起頂禮佛足繞佛三匝忽然不現時一切勇菩提薩埵到十方國告諸菩提薩埵言曰今日如來於王舍城演說大法汝等今者應讚善哉令汝永得安樂利益爾時一切勇菩提薩埵到十方國供養諸佛告諸菩提薩埵言已還歸此土譬如壯士屈申臂頃至王舍城住如來前時一切婆羅門諸外道悉已集會天龍夜叉阿修羅人非人等皆悉集會五百大王及其眷屬亦來集會三萬億惡魔及諸眷屬亦來集會爾時王舍城地大震動時十方諸佛世界雨栴檀末香雨天妙華雨如來上成大華臺金剛力士執金剛杵在如來前爾時四方有四風王入王舍城悉吹城內糞穢土沙遠置城外爾時十方世界雨眾香水十方世界雨優鉢羅華拘物頭華分陀利華在虛空中化成華蓋於虛空中有八萬四千億師子之座七寶所成一切座上皆有如來宣說妙法爾時三千世界六種震動時一切勇菩提薩埵摩訶薩埵白佛言世尊何因緣故於王舍城現希有事佛告一切勇菩提薩埵善男子汝今善聽譬如有人吾我自高家居貧窮日至王門既到王門自高直入時守門者尋捉打縛王聞有人直入王門王作是念此人直入必欲相害時王瞋恚勅諸臣言汝將此人斷其命根并其父母兄弟姊妹其人眷屬皆悉憂愁悲泣啼哭如來說法亦復如是吾我自高喻諸凡夫得見佛身耳聞說法自生高慢說種種語住吾我地自不聽受亦不說法若人說法一偈一喻亦不聽受作如是言如此之法我已先知何以故住我慢地或恃多聞自從放逸與愚癡人共住不聞正法自以多聞放逸不如法說自作手筆而自說之一切世人欺誑自身作如是言有財施我我是福田彼愚癡人自誑其身亦誑世間食他信施不能消故命欲終時生大恐怖諸人告言汝足伎術何不自救答言今日伎術不能自救憂悲苦惱眾人語言為一人故父母兄弟親里眷屬無事誅戮眾生如是近惡知識墮於地獄畜生餓鬼如是如是諸婆羅門諸尼揵子我今告汝汝莫放逸譬如鳥子未生羽翼不能高翔飛於虛空汝等如是無有神力不能飛至涅槃之界所以者何汝所行法非畢竟道終歸破壞汝等臨終自生悔心我等虛受如是身命修行不得天樂不受人樂不得涅槃我等此身便為虛過我當生何道受何等身爾時世尊告諸婆羅門尼乾子諸外道言閻浮提中滿中珍寶汝等莫失所望於佛法寶中莫作異學汝等所疑悉問如來佛當為汝分別說之爾時一切婆羅門尼乾子等從座而起偏袒右肩右膝著地合掌禮佛白佛言世尊如來晝夜多度生死眾生眾生界不減不增世尊何因緣故眾生等而是生滅爾時藥上菩提薩埵摩訶薩埵大誓莊嚴為然法炬欲問大事白佛言世尊當來世無小眾生無老眾生作生滅者佛告藥上眾生有老作小如是生滅善男子如人沐髮著新衣服從舍而出餘人語言善沐頭髮著新淨衣又如有人洗沐頭髮著故洗衣善沐頭髮衣服非妙如是如是藥上眾生老者於閻浮提以為非妙少者雖妙現有生滅爾時一切婆羅門諸外道尼乾子白佛言世尊何等名老何者為小佛告諸外道所言老者數數往來餓鬼畜生地獄之中受苦無厭爾時一切諸婆羅門天龍大王白佛言世尊我等更不能受生死苦惱彼諸尼乾作如是言無小眾生爾時藥上菩提薩埵白佛言世尊觀此眾生如是難度佛告藥上菩提薩埵如來今日分別解說汝善諦聽有九萬四千億新學眾生在如來前不禮如來亦不問訊爾時藥上菩提薩埵白佛言世尊何因緣故此諸眾生不禮如來亦不問訊請決所疑佛告藥上菩提薩埵善男子汝今諦聽當為汝說善男子若作是說無小眾生如是之人是小眾生彼人問言我等諸人是小眾生世尊我等是小眾生佛言如是如是汝等是小眾生以不能知自身量故爾時九萬四千億新學眾生皆得十地住於虛空爾時藥上菩提薩埵摩訶薩埵白佛言世尊此諸眾生快得善利得盡生死世尊此諸眾生離於生死得住十地爾時一切婆羅門諸外道尼乾子諸龍國王惡魔眷屬來到佛所白佛言世尊我等詣佛聽此法門願我等輩皆得如來妙色之身形色像貌願如如來應正遍知佛言如是如是善男子汝等來詣佛所聽此法門發阿耨多羅三藐三菩提心汝等不久當得阿耨多羅三藐三菩提爾時如來說此語已諸外道尼乾子等皆得無生法忍住於十地時諸菩提薩埵以自神通踊在空中高七多羅於虛空中化成七寶臺奉施如來在於虛空中作種種神通而自變化爾時諸天於虛空中當如來上雨眾妙花念佛如來於其自身起佛身想無量百千諸天子以華散佛作如是言得大利益沙門瞿曇真是世間大良福田具足三昧自在之力如是等眾生漸具方便說一善語得離生死爾時藥上菩提薩埵摩訶薩埵從座而起偏袒右肩右膝著地合掌白佛言世尊此諸天子何因緣故作如是語現諸神通善讚如來佛告藥上菩提薩埵言善男子彼諸菩薩不讚歎我自讚其身以其自身坐法王位以其自身坐於法座以其自身放法光明諸佛所護於阿耨多羅三藐三菩提正覺說法爾時藥上菩提薩埵摩訶薩埵白佛言世尊大德世尊日夜常度無量眾生然諸眾生猶不可盡爾時世尊告藥上菩提薩埵摩訶薩埵言善哉善哉善男子能以此義問於如來善男子譬如有人大富饒財多有奴婢多有田宅園林穀米大小麥豆稻秫胡麻彼於春時一切種植至時則熟熟復收穫各各別盛盛已食之至於春時種之如前善男子眾生本業亦復如是受樂報盡復作善業種諸善根種善根已增長善法增善法已得大歡喜藥上以歡喜心於百億劫樂報不失善男子如初發意菩提薩埵不墮惡道總知諸法藥上菩提薩埵白佛言世尊云何初發意菩提薩埵而見夢也佛告藥上菩提薩埵言善男子初發意菩提薩埵於其夢中多見怖畏何以故淨一切業不可以身而受眾苦以是罪故夢見怖畏藥上白佛言世尊初發心菩提薩埵夢中見何等怖佛告藥上菩提薩埵善男子其人夢見熾然火聚彼菩提薩埵應作是念以此火聚燒我一切煩惱藥上是名第一夢見怖畏又見水流垢濁不淨彼初發心菩提薩埵應作是念漂我一切結縛煩惱藥上是名初發心菩提薩埵第二夢見大怖畏也藥上菩提薩埵白佛言世尊見何怖畏佛告藥上菩提薩埵言於其夢中自見剃髮藥上菩提薩埵見已不應恐怖何以故應作是念剃貪瞋癡墮六道生善男子如是菩提薩埵不墮地獄不墮畜生不墮餓鬼不墮龍中不墮天中藥上初發心菩提薩埵唯生清淨佛國土中佛告藥上當來末世後五百歲有諸菩提薩埵心願菩提以發心故得眾多人毀辱打罵藥上於彼但應為其說法菩提薩埵不應起於瞋恚之心佛告藥上我於無量百千億劫行諸苦行善男子我不為資生國土財產為知諸法實相故藥上我行苦行不得阿耨多羅三藐三菩提善男子我聞此法即日得阿耨多羅三藐三菩提藥上此法甚深如是法門難得聞名若得聞此法門名者一切得阿耨多羅三藐三菩提藥上是人得超千劫生死生淨佛國善知滅道知第一道識第一善根成就無比神通知無比滅藥上於汝意云何云何名滅藥上菩提薩埵白佛言世尊法處名滅佛言藥上何等法處藥上白佛言世尊法是法處如世尊說勤行精進勤持戒勤忍辱是名法藏佛讚藥上菩提薩埵言善哉善哉善男子佛問此義汝善解說
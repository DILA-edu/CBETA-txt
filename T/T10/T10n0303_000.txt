如是我聞一時婆伽婆遊摩伽陀國法阿蘭拏處菩提場上普光堂中大福聚集妙喜所生普無毀處功德無量蓮華藏師子座中坐平等證覺善淨覺者無有二行遊佛所遊得至諸佛平等到無障處不退轉法無遮行處不捨無邊諸佛所作住不思處向無相法三世平等所生其身遍諸世界諸法智中無有疑惑於諸所行具足覺慧諸法智中不為慮難無分別身受諸菩薩智得至無二佛行最勝彼岸盡到無差別如來解脫智順到無邊無中佛地平等法界最極虛空界究竟無後際盡於諸劫數常轉法輪身不休息共六十二百千比丘彼謂奢利弗多囉摩訶毛伽利耶夜那摩訶迦葉簸阿泥留馱修浮帝迦底耶夜那摩訶劫譬那黎婆多難陀那提迦葉簸伽耶迦葉簸富囉拏迷低黎夜尼弗多囉伽傍簸帝周稚般他迦達囉弊夜摩羅弗多囉佉馱囉婆那迦專陀摩訶俱絺羅囉侯羅阿難陀如是為首有六十二百千比丘皆遊一法等入境界皆入諸法自性行皆無所住虛空境界皆遊無所依處皆已離諸煩惱障蓋所起皆已入諸如來法界光明行皆平等入一法皆向普智皆於普智道無有休息皆說普智智無有退意皆已得至別智智觀最勝彼岸皆從方便境界行處所生復共六十百千比丘尼摩訶鉢囉闍簸帝比丘尼耶輸陀囉比丘尼為首皆善集白法皆近普智智皆入普智光明行皆於明法如是善通諸法無相如是下入諸法實際如是順到諸法不生不滅無有助對如是信解皆安住不思解脫三摩地皆隨化度眾生如無功用無分別色身形類威儀示現復與大菩薩眾有十佛土不可說俱致那由多百千微塵等菩薩摩訶薩彼謂普賢菩薩摩訶薩普日菩薩普化菩薩普智菩薩普眼菩薩普光菩薩普明菩薩普照菩薩普幢菩薩普意菩薩摩訶薩大速行菩薩大速持菩薩大遊戲菩薩大遊戲王菩薩大精進勇步菩薩大勇步健菩薩大頻申菩薩大頻申力菩薩大眾主菩薩平等光明月菩薩法無垢月菩薩顯赫月菩薩震聲月菩薩放光月菩薩摩訶薩梵音菩薩梵主雷音菩薩地鳴音菩薩諸音分勝音菩薩摩訶薩普孕菩薩普無垢孕菩薩功德孕菩薩顯赫孕菩薩寶孕菩薩月孕菩薩日孕菩薩熾然孕菩薩蓮華孕菩薩摩訶薩意菩薩大意菩薩勝意菩薩震聲意菩薩上意菩薩妙意菩薩增長意菩薩無邊意菩薩廣意菩薩覺意菩薩無盡意菩薩海意菩薩摩訶薩迷留燈菩薩法炬燈菩薩諸方遍燈菩薩普燈菩薩滅諸闇燈菩薩諸趣明燈菩薩一向照燈菩薩月燈菩薩日燈菩薩摩訶薩曼殊尸利童子菩薩觀世音菩薩大勢至菩薩金剛孕菩薩功德孕菩薩捨惡道菩薩藥王菩薩藥上菩薩支帝神廟雷音菩薩蓮華手菩薩日光菩薩離塵勇步菩薩金剛意菩薩閉塞諸蓋菩薩降伏摩囉菩薩寶髻菩薩十百光明火熾然菩薩大降伏摩囉菩薩難出現菩薩難降伏菩薩入度菩薩難稱事意菩薩乾竭惡趣菩薩慈者菩薩摩訶薩如是為首十佛土不可說俱致那由多百千微塵等菩薩摩訶薩皆是一生補處各異世界來集善安立菩薩欲令成熟思惟方便行化度諸眾生界欲令成熟皆遍諸世界思惟行智遍入皆思惟善觀察涅槃地境界智善攝眾生界斷諸戲論及斷行取皆善住入無邊中法行皆思惟善觀察眾生業報不失不得皆思惟善觀察眾生界信根發起方便最勝皆善平等持過去未來現在諸如來所說義句味受持智皆善住入世間出世間無邊中法行皆善觀察有為無為三世過量法行皆次第無間得遊過去未來現在諸如來智場相皆於心剎那心剎那間善示現墮沒出生出家苦行方便詣菩提場降伏摩囉證覺菩提轉法輪大涅槃皆不離諸眾生令其發心證覺菩提皆入一眾生心攀緣善順到無餘諸眾生心攀緣皆於自然地不動菩薩身皆得普智地不退轉行皆入菩薩所作力不休息無作智行皆善住持一眾生所作無邊劫行皆善入不錯謬轉法輪安住諸世間化度界皆具足過去未來現在諸如來淨處受行力勝願皆具足普賢行願殊勝淨信皆詣諸佛出處善能勸請皆善持諸如來法教皆作不斷諸佛種姓皆於無佛世界示現佛出皆能清淨濁染世界皆滅諸菩薩業障皆已入無礙法界皆具足虛空界量法皆具足法界無礙平等皆具足實際法界平等皆信解威儀業所起報皆信解如因所起果皆具足印別印起諸法平等智皆具足影像水月法平等皆具足覺諸法響等音鳴皆安住不思解脫三摩地遊戲首楞伽摩三摩地皆安住無邊佛身色成就出生陀羅尼皆善於一毛道現諸世界皆於一毛道中十方善能示現墮沒出生出家苦行方便詣菩提場示現降伏摩囉證覺菩提轉法輪大涅槃皆具足以一加趺十方諸世界遍滿智皆善示現諸土瓔珞具於一土中皆善示現一土瓔珞具於諸土中皆善示現滿十方世界諸如來眾於一如來眾中善示現一如來眾於十方諸世界諸如來眾中善示現諸眾生身善示現諸佛身入一佛身善示現一佛身入諸佛身善示現諸方諸世界入自身中善示現諸三世眾生身於一眾生皆善示現過去世入未來世未來世入過去世過去世入現在世現在世入過去世過去世入未來世皆善以一身入三摩地於無量無數身起善以無量無數身入三摩地於一身起皆善示現諸身譬喻證覺菩提皆善示現諸眾生身於一眾生身中善示現一眾生身於諸眾生身中善示現諸佛身於一佛身中善示現一佛身於諸佛身中善示現諸眾生身即是法身皆善示現諸土莊嚴具於一土中善示現一土莊嚴具於諸土中善納十方諸世界於一毛孔中皆善示現諸佛證覺菩提願力智令諸眾生證覺皆遍十方世界隨所成就眾生隨所化度如無上正覺善能示現皆善示現於諸劫數一一世界中菩薩行行身不休息皆於一心生時遍十方諸世界一一世界中諸眾生若卵生若胎生若濕生若化生若有色若無色若有想若無想若二足若四足若多足若天龍夜叉揵闥婆阿修囉伽留荼緊那囉摩睺囉伽舍迦囉婆囉訶摩盧迦波羅人非人等隨所成熟化度如是無功用無分別作威儀行入其住處善能示現皆於一微塵中善納無量無數不可稱不可量不可說世界而心不逼惱皆善以無量無數不可思不可稱不可量不可說不可說劫於一牟侯利位時住持善以一牟侯利位時於無量無數不可思不可稱不可量不可說不可說劫住持皆隨眾生所成熟行如是無功用無分別色身形類威儀善能示現如是及餘無量無數俱致那由多百千功德具足菩薩摩訶薩復有無量無數不可思不可稱不可量不可說天龍夜叉揵闥婆阿修囉伽留荼緊那囉摩睺囉伽舍迦囉婆囉訶摩護世等各從種種佛土來集此世界中百俱致四大王身天一一大多眷屬圍繞詣向佛所為欲禮覲供養親事聽法復有百俱致舍迦囉百俱致修夜摩天王百俱致兜率多天王百俱致善化天王百俱致他化自在天王一一天王大多眷屬圍繞詣向佛所為欲禮覲供養親事聽法復有俱致摩囉身天商主前行詣向佛所為欲禮覲供養親事聽法復有百俱致婆囉訶摩百俱致大婆囉訶摩百俱致少光百俱致無量光百俱致光音百俱致少淨百俱致無量淨百俱致遍淨百俱致廣果百俱致善現百俱致大廣百俱致大熾百俱致究竟諸天一一婆囉訶摩大多眷屬圍繞詣向佛所為欲禮覲供養親事聽法百俱致淨居身天大自在天子前行詣向佛所為欲禮覲供養親事聽法百俱致龍主百俱致夜叉主百俱致揵闥婆主百俱致阿修囉主百俱致伽留荼主百俱致緊那囉主百俱致摩睺囉伽主一一大多眷屬圍繞詣向佛所為欲禮覲供養親事聽法復有無量無數人非人等詣向佛所為欲禮覲供養親事聽法復有多俱致那由多百千優波娑迦優波斯迦詣向佛所為欲禮覲供養親事聽法復有諸藥草樹林天等迷留大迷留目真隣陀大目真隣陀雪山輪山等諸山天詣向佛所為欲禮覲供養親事聽法復有海大海河池陂天等詣向佛所為欲禮覲供養親事聽法復有村城國王所治處天等詣向佛所為欲禮覲供養親事聽法復有龍夜叉揵闥婆阿修囉伽留荼緊那囉摩睺囉伽宮中所有天等詣向佛所為欲禮覲供養親事聽法以佛神力故眾生無有逼惱復有百俱致月百俱致日百俱致海一一大多眷屬圍繞詣向佛所為欲禮覲供養親事聽法復有龍王名阿那婆怛簸多大眷屬圍繞詣向佛所為欲禮覲供養親事聽法爾時世尊光明顯熾映蔽諸眾如彼白助月輪於十五日雲網放脫光明顯熾映蔽諸星宿輪如是如是世尊亦然映蔽諸舍迦囉婆囉訶摩護世等光明顯熾如修迷留山王光明顯熾功德顯熾住不動身不戰不喘爾時曼殊尸利童真告遮塞諸蓋菩薩言佛子此如來住不動身不戰不喘如是語已遮塞諸蓋菩薩摩訶薩告曼殊尸利童真言曼殊尸利此如來於此眾中或有天人知其從家而出欲向出家或有知其住苦行處於此眾中或有知其詣菩提場或有坐菩提場於此眾中或有無量無數摩囉眾圍繞或有知其破壞摩囉無量無數天龍夜叉揵闥婆阿修囉伽留荼緊那囉摩睺囉伽舍迦囉婆囉訶摩盧迦波羅等欲助與力勝勝大商主或有知其證覺已舍迦囉勸請或有婆囉訶摩或有知此眾中盧迦波羅勸請世尊或有知世尊為我等說陀那此眾中或有知世尊為我等說尸羅或有說忍或有說精進或有說思惟定或有知世尊為我等說鉢囉闍若波囉蜜或有說方便或有知世尊為我等說願或有說力或有說闍若那或有知世尊為我等說聲聞乘或有說獨覺乘或有說大乘或有知世尊為我等說生畜生法或有生餓鬼或有知世尊為我等說生閻摩世法或有知世尊為我等說生四大王天宮法或有生三十三天或有知世尊為我等說生夜摩天宮法或有知世尊為我等說生兜率天宮法或有生化天宮或有生他化自在天宮或有生摩囉天宮或有知世尊為我等說生婆囉訶摩天宮法或有生人或有此眾中知世尊為我等說當得轉輪王曼殊尸利或有此眾中知如來高二尋或有高一俱嚧舍或有高二俱嚧舍或有高半踰闍那或有知如來身高二踰闍那或有知如來身十踰闍那或有此眾中知如來身千踰闍那或有知如來身十二十三十四十五十百千踰闍那或有知如來身八十四百千踰闍那或有此眾中知如來身過百千數踰闍那或有見金色或有鞞琉璃夜摩尼寶色或有因陀囉青摩尼寶色或有大青摩尼寶色或有火光摩尼寶色或有波頭摩染摩尼寶色或有知如來身舍迦囉毘楞伽那摩尼寶色或有金剛光摩尼寶色或有諸天光摩尼寶色或有日月光摩尼寶色或有水光摩尼寶色或有知如來頗致迦摩尼寶色或有自在王摩尼寶色或有諸光最上摩尼寶色或有師子鬚摩尼寶色或有師子幢上摩尼寶色或有海住持淨莊嚴普炎光摩尼寶色曼殊尸利或有此眾中知如來如意摩尼寶色曼殊尸利所有如是色威儀住得化度眾生曼殊尸利彼眾生見如來彼彼如是色威儀住曼殊尸利所有說法得成熟眾生彼等眾生知如來如是說法曼殊尸利所有修行令諸眾生入如來教得受化度彼眾生知如來住彼彼行曼殊尸利若於東方無量無數不可思不可稱不可量不可說諸世界悉滿天龍夜叉揵闥婆阿修囉伽留荼緊那囉摩睺囉伽舍迦囉婆囉訶摩護世人非人等如東方如是南方西方北方東南方西南方西北方如是東北方上方下方無量無數不可思不可稱不可量不可說諸世界悉滿天龍夜叉揵闥婆阿修囉伽留荼緊那囉摩睺囉伽舍迦囉婆囉訶摩護世人非人等譬如竹林甘蔗林胡麻林曼殊尸利若諸眾生見如來已得化度者彼諸眾生在如來前一尋量住而見如來所有所有色威儀住彼等眾生得化度者眾生見如來在前彼彼色威儀住曼殊尸利所有說法已令彼眾生當得成熟彼彼當聞如是說法曼殊尸利所有修行令彼眾生入如來教當得成熟彼彼修行如來當住如來諸所作事無功用無分別而自迴轉曼殊尸利譬如白助月輪於半夜時閻浮地鞞波諸眾生各各知月輪在前而月輪亦無分別無異分別如是我於眾生前住欲令眾生知我月輪曼殊尸利然月輪無功用無分別故此如是色事轉以不共法故如是如是曼殊尸利如來應正遍知在於眾中彼諸眾生皆見如來在其前住如來亦無分別無異分別如是我於眾生前住欲令眾生知我如來在其前住然隨所化度眾生彼知如來在其前住何以故不共法相應故曼殊尸利譬如諸眾生隨下中上業熟力還有下中上諸行為眾生出生而諸行亦無分別無異分別然復無功用無分別故諸行下中上事自然迴轉如是如是曼殊尸利如來應正遍知隨眾生下中上業熟力還有下中上如來為眾生見曼殊尸利如來亦無分別無異分別然無功用無分別故如來如是事轉曼殊尸利譬如真頗致迦摩尼寶隨衣種種故有種種色曼殊尸利若頗致迦摩尼寶置黃衣上頗致迦摩尼寶即作黃色若置赤衣上頗致迦摩尼寶即作赤色若置青衣上頗致迦摩尼寶即作青色如是置何似何似色上還作如是色曼殊尸利頗致迦摩尼寶亦無分別無異分別如是如是曼殊尸利如來隨眾生色作種種色曼殊尸利若眾生以金色如來身現而得化度者彼等當見金色如來身若眾生以鞞琉璃夜摩尼寶色得化度者彼等當見鞞琉璃夜摩尼寶色若眾生以真珠色得化度者彼等當見如來真珠色若眾生以天帝青摩尼寶色得化度者彼等當見如來天帝青摩尼寶色曼殊尸利若眾生以大青摩尼寶色得化度者彼等當見如來大青摩尼寶色若眾生以諸光選擇上摩尼寶色得化度者彼等當見如來諸光選擇摩尼寶色若眾生以海住持淨莊嚴普炎光摩尼寶色得化度者彼等當見如來海住持淨莊嚴普炎光摩尼寶色若眾生以師子鬚摩尼寶色得化度者彼等當見如來師子鬚摩尼寶色若眾生以師子幢上摩尼寶色得化度者彼等當見如來師子幢上摩尼寶色曼殊尸利若眾生以電燈摩尼寶色得化度者彼等當見如來電燈摩尼寶色若眾生以水淨摩尼寶色得化度者彼等當見如來水淨摩尼寶色曼殊尸利如是若以婆囉訶摩舍迦囉護世等色得化度者彼等當見如來婆囉訶摩舍迦囉護世等色乃至那囉迦畜生餓鬼閻摩世所生中若彼色類所生眾生隨以何等色身色威儀得化度者彼等當見如來如是色身色威儀如是卵生胎生濕生化生色無色想無想非想非非想隨以何等色身色威儀得化度者彼等當見如來如是色身色威儀而如來亦無分別無異分別欲令此等眾生見我金色莫見鞞琉璃夜色此等眾生見我鞞琉璃夜色莫見天帝青摩尼寶色此等眾生見我天帝青摩尼寶色莫見大青摩尼寶色此等眾生見我大青摩尼寶色莫見諸光選擇摩尼寶色此等眾生見我諸光選擇摩尼寶色莫見自在王摩尼寶色此等眾生見我自在王摩尼寶色莫見海住持淨莊嚴普炎光摩尼寶色此等眾生見我海住持淨莊嚴普炎光摩尼寶色莫見師子鬚摩尼寶色此等眾生見我師子鬚摩尼寶色莫見師子幢上摩尼寶色如是諸處如來亦無分別無異分別然無功用無分別故如是等色所作事轉曼殊尸利譬如自在王摩尼寶所生處彼處不生鐵若鐵作具曼殊尸利其自在王無分別念彼亦不如是念我所生處彼處莫生鐵若鐵作具曼殊尸利而自在王摩尼寶所生處彼處不生鐵若鐵作具如是如是曼殊尸利所有佛土如來出生彼處不生柘囉迦波利婆囉闍迦泥揵連他等諸外道彼處不生諸惡作等彼處不生諸亂彼處不生諸無間彼處不生十不善業道彼處不生王教違背法者彼處不生日月光明彼處不生婆囉訶摩舍迦囉護世等諸天光明彼處不生摩尼光明若火光明彼處不生牟侯利多半牟侯利多月半月歲算數等曼殊尸利唯除如來住持為成熟眾生曼殊尸利如來亦無分別無異分別然隨眾生以無功用無分別故此等事轉曼殊尸利譬如大青摩尼寶光明所觸者彼等皆作大青摩尼寶色而大青摩尼寶無分別念如是如是曼殊尸利其為如來攀緣意光所觸者彼等皆作遍智色如來亦無分別無異分別曼殊尸利然如來以無功用無分別故此等事轉曼殊尸利譬如善作成就大鞞琉璃摩尼寶隨所有邊安置諸莊嚴具中若足莊嚴具中若頭莊嚴具中彼彼莊嚴具中最極光照及彼等莊嚴具亦最極光照是彼鞞琉璃摩尼寶威力故如是如是曼殊尸利如來應等正覺隨所有行威儀住處隨所有行中住彼彼行中最極光照及彼行亦最極光照是彼如來威力故曼殊尸利如來亦無分別無異分別然如來以無功用無分別故此等事轉曼殊尸利譬如地依止故地住持故諸草木藥林種子增長廣成曼殊尸利其地無分別念然以無功用無分別故此等事轉如是如是曼殊尸利如來依止故如來住持故諸眾生諸善根增長廣成如來亦無分別無異分別然如來以無功用無分別故此等事轉曼殊尸利譬如雲氣覆諸地已於種種草木藥林處所遍雨大雨彼水一味而令種種草木藥林增長種種處所種種味種種色彼水住曼殊尸利其雲無分別念然以無功用無分別故此等事轉如是如是曼殊尸利如來應等正覺以佛身雲遍布滿十方世界已於諸眾生種種積集善根種種作願種種內心信解種種解脫住處遍雨種種法雨所有種種積集善根眾生作願內心信解各各善根作願內信解脫住處以種種法雨故隨能隨力令其善根增長曼殊尸利如來亦無分別無異分別我為此等眾生增長善根令其得聲聞智我為此等眾生增長善根令其得獨覺智我為此等眾生增長善根令其得佛陀智我為此等眾生增長善根令其生四天大王宮我為此等增長善根令其生三十三天宮如是略說乃至夜摩兜率多化樂他化自在如是婆囉訶摩眾婆囉訶摩師少光無量光光音少淨無量淨遍淨大果福生淨居阿迦尼沙詫曼殊尸利如來不如是分別令此等眾生增長善根當生種種王處令此等眾生增長善根當生種種人處令此等眾生增長善根當生種種自在處曼殊尸利如來亦無分別無異分別曼殊尸利然如來以無功用無分別故隨諸眾生作願內心信解積集善根此如是等色類事轉如來於諸處捨無有分別曼殊尸利譬如日輪出時其間次第放無數俱致那由多百千光炎除去閻浮洲中所有諸闇其日輪亦無分別無異分別然以無功用無分別故此等事轉如是如是曼殊尸利如來日輪出時其間次第放無數俱致那由多百千智炎除去諸見作闇唯除佛住持成熟眾生故曼殊尸利如來亦無分別我為眾生今破散見事當破散見事曼殊尸利然如來以無功用無分別故此如是等色類事轉曼殊尸利如來於諸處捨無有分別曼殊尸利譬如為幻所化由幻師故現種種事以無功用無分別故分種種身曼殊尸利彼幻所化不可說不生不滅無字無聲無方處無有物無想無思無二無行無等無對曼殊尸利然彼為幻所化由幻師故現種種事以無功用無分別故如是如是曼殊尸利如來應等正覺隨眾生故種種所行威儀事入處示現曼殊尸利彼如來不可說不生不滅無字無聲無方處無有物無想無思無二無行與法界等無對曼殊尸利譬如日由循迷留山王故四大洲中眾生或有見出時或有見下時或有見日高來時或有知下入時或有知半夜時或有中時或有知日出來初打鼓時或有下入初打鼓時或有殘日打鼓時或有殘夜打鼓時如是日輪四大洲中眾生各各異見其日輪亦無分別無異分別然由循迷留故四洲世界中現種種事以無功用無分別故如是如是曼殊尸利如來應等正覺於此一眾中或有眾生知如來欲證覺或有知欲涅槃或有知世尊已證覺或有此眾中知世尊已涅槃或有世尊證覺已十年或有知世尊涅槃已十千年或有知世尊法教純至時或有知世尊法教隱沒時或有知世尊說法已十二十三十四十年或有知世尊涅槃已十二十三十四十俱致那由多百千劫曼殊尸利或有天人知奢迦夜牟尼世尊證覺已不可說不可說劫曼殊尸利如來亦無分別無異分別曼殊尸利然如來以無功用無分別故隨眾生有如是色類所作事轉曼殊尸利譬如閻浮洲中大風輪吹時其諸草木藥林葉動振已復振亂已復亂或有葉東方低西方舉或有葉西方低東方舉或有葉邊舉中低或有北方舉南方低其草木藥林葉亦無分別然隨風輪故種種所作事轉如是如是曼殊尸利如來應等正覺亦無分別無異分別然隨眾生故於叉拏叉拏間常有如是不可數行威儀所作事入處轉曼殊尸利眾生所有攀緣如來作意念轉還爾許劫所有那囉迦畜生餓鬼閻摩世等生處當斷當迴曼殊尸利如來如是無量具足曼殊尸利能一攀緣如來作意念事於無量無數俱致那由多百千劫中住不可思解脫三摩地菩薩摩訶薩不能至其功德邊際曼殊尸利譬如日從大海起出住虛空境界放無數俱致那由多百千炎諸村城邑國土王都中示現而與破散黑闇乾諸濁泥生長諸草木藥林成熟諸藥發起諸所作業於諸河池泊中一時影到而住處不動曼殊尸利日輪亦無分別無異分別然以無功用無分別故此等如是色類事轉如是如是曼殊尸利如來應等正覺從有海起出住虛空境界放無數俱致那由多百千智炎十方諸世界中遍布示現與諸眾生破散無明黑闇瞖膜乾諸煩惱濁泥生長諸善根成熟諸善根聚發起諸善門並於一時諸所作轉而住處不動曼殊尸利如來亦無分別無異分別然以無功用無分別故此等如是色類事轉曼殊尸利若有善家子善家女十方諸世界中所有微塵等諸佛及聲聞眾施天百味食日日施天衣如是施時於𠷐伽河沙等劫施彼等滅度已為一一如來遍十方世界於一一世界中作十方諸世界微塵等娑偷波閻浮那陀金為體電燈摩尼寶為間錯諸光選摩尼寶欄楯圍繞摩尼珠懸以莊嚴立幢幡蓋鈴網覆上塗以大蛇牢固栴檀那香以摩尼網覆上彼等娑偷波以三千大千世界量等天蓋雲幢雲香雲自在王摩尼寶雲如意摩尼寶雲散以復散日日三時如是供養於𠷐伽河沙等劫供養復有別異無量無數眾生亦教住如是供養曼殊尸利若有別異善家子善家女此說入如來功德不思境界法本乃至信解此過彼無數分福德生曼殊尸利信解此法本菩薩當滿足無量無數俱致那由多百千波囉蜜當超越無量無數俱致那由多百千地當後面背無量無數俱致那由多百千劫當知無量無數俱致那由多百千佛遊戲當破散無量無數憍慢山當倒無量無數慳妬幢當乾竭無量無數渴愛河當度無量無數生死海當斷無量無數摩囉羂索當遮障日月舍迦囉婆囉訶摩護世尊威力從佛土至佛土當救護那囉迦低利夜卑黎多夜摩世等所生眾生當得逢會諸佛菩薩當得海印三摩地當得名諸法平等入三摩地當得名諸法自在轉三摩地當得名諸相莊嚴三摩地當得名寶所生三摩地當得名作喜三摩地當得名蓮華莊嚴三摩地當得名虛空庫藏三摩地當得名諸世順行三摩地當得名正法白華三摩地當得名境界自在轉三摩地當得名大頻申三摩地當得名虛空心自在轉三摩地當得名師子頻申三摩地當得名日燈三摩地當得名無邊旋流三摩地當得名懸峻順行三摩地當得名金剛輪三摩地當得名金剛幢三摩地當得名如金剛三摩地當得名金剛齊三摩地當得名持地三摩地當得名迷留燈三摩地當得名諸眾生心自在轉三摩地當得名諸眾生行境界出三摩地當得名迷留幢三摩地當得名寶藏三摩地當得名心自在轉三摩地當得名深密方便三摩地當得名雜色光辯三摩地當得名觀視三摩地當得名觀察諸法三摩地當得名遊戲三摩地當得名不憙樂諸勝智通三摩地當得名破散摩囉輪三摩地當得名示現諸色三摩地當得名勝益諸色三摩地當得名觀身三摩地當得名信行主三摩地當得名智慧燈三摩地當得名現覺燈三摩地當得名說別缺三摩地當得名入諸相功德三摩地當得名決定諸法行三摩地當得名寂靜決定神通三摩地當得名健行三摩地當得名深無畏水海波三摩地當得如是等為首俱致那由多百千不可數三摩地當得無邊佛身色成就出陀囉尼當得名智主陀囉尼當得名清淨音鳴陀囉尼當得名無盡篋陀囉尼當得名無邊淵陀囉尼當得名海印陀囉尼當得名蓮華莊嚴陀囉尼當得名入無著門陀囉尼當得名正決定陀囉尼當得名佛瓔珞住持陀囉尼當得如是等為首俱致那由多百千不可數陀囉尼當順得諸行勝當順得諸法中不由他智當順得諸疑斷當得佛百千不可數遊戲當得善巧勝諸眾生行曼殊尸利譬如循迷留山王映蔽諸山光熾照曜如是如是曼殊尸利此法本中信解菩薩映蔽眾生諸善根光熾照曜爾時曼殊尸利童子告閉塞諸蓋菩薩摩訶薩言佛子更有別勝法中信解菩薩當得如是別勝功德如是語已閉塞諸蓋菩薩摩訶薩告曼殊尸利童子言曼殊尸利有五法信解菩薩當得如是別勝功德何者為五諸法無對無生無滅不可說當如是信解過閻浮洲最微塵如來所行威儀所作入處無功用無分別於念念中常轉當如是信解於常會中所作成熟眾生彼世尊奢迦牟尼於𠷐伽河沙等劫中已證覺當如是信解從然燈佛受記已來乃至證覺於此中間所有菩薩行彼世尊奢迦牟尼盡佛境界等劫已證覺示現當如是信解誅殺奢迦示現所作成熟眾生彼世尊奢迦牟尼盡佛境界等劫已證覺示現當如是信解曼殊尸利如是五種信解菩薩當得如是別勝功德曼殊尸利若有善家子善家女施諸世界微塵等八解脫定阿羅漢天百味食日日以天衣施如是施與於𠷐伽河沙等劫施曼殊尸利若有善家子善家女一日施一獨覺食此於彼福勝過無數分生曼殊尸利若有善家子善家女作十方諸世界微塵等遊行處一一世界中閻浮那陀金為體電燈摩尼寶以為間錯諸光選擇摩尼寶欄楯圍繞摩尼珠寶貫束所作莊嚴建立諸蓋幢幡鈴網為帳蛇行牢固栴檀那以為泥塗自在王摩尼寶以覆其上海住持清淨普光摩尼寶為柱以網連繫師子須摩尼寶版以覆其上師子幢勝摩尼寶以為却敵女牆寮窓懸繒帛束為彼獨覺作千不可數為彼獨覺日日施以天百味食亦施天衣如是施與於𠷐伽河沙等劫施曼殊尸利若善家子善家女聞佛世尊如來聲此於彼福勝過無數分生何況若於作畫處若作泥塑處見如來此於彼福勝過無數分生何況施燈燒香塗香華等若更別有種種供具此於彼福勝過無數分生何況為如來故一日護持一戒此於彼福勝過無數分生曼殊尸利若善家子善家女十方世界微塵等諸如來及諸菩薩并聲聞眾日日施以天百味食及施天衣如是施與於𠷐伽河沙等劫施彼等世尊滅度後為一一如來十方世界微塵等造娑偷波一一娑偷波量與四洲等諸種相具足諸功德成就閻浮那陀金為體電燈摩尼寶為間錯諸光選擇摩尼寶欄楯圍繞摩尼珠寶貫束莊嚴建立諸蓋幢幡鈴網為帳蛇行牢固栴檀那以為泥塗自在王摩尼寶以覆其上彼等娑偷波日日以三千大千量等蓋雲幡雲寶雲音樂雲瓔珞雲師子幢勝月雲天作鼓樂歌音雲以散其上散已復散而不信解此法本曼殊尸利若有善家子善家女此入如來功德智不思境界名法本信解者乃至畜生趣眾生施一摶食此於彼福勝過無數分生曼殊尸利若有信解此修多囉菩薩如此修多囉中所說供養如來若復有菩薩見此修多囉中信解菩薩見已作如是意此信解此修多囉以如是意得大歡喜淨信心已從座而起合掌頂禮隨堪隨力攝取供養此於彼福勝過無數分生當得佛智故佛說此時彼諸比丘及諸菩薩天人阿修羅揵闥婆等世於佛所說歡喜奉行
護法等菩薩約此三十頌造成唯識今略標所以謂此三十頌中初二十四行頌明唯識相次一行頌明唯識性後五行頌明唯識行位就二十四行頌中初一行半略辯唯識相次二十二行半廣辯唯識相謂外問言若唯有識云何世間及諸聖教說有我法舉頌詶答頌曰由假說我法有種種相轉彼依識所變此能變唯三謂異熟思量及了別境識次二十二行半廣辯唯識相者由前頌文略標三能變今廣明三變相且初能變其相云何頌曰初阿賴耶識異熟一切種不可知執受處了常與觸作意受想思相應唯捨受是無覆無記觸等亦如是恒轉如瀑流阿羅漢位捨已說初能變第二能變其相云何頌曰次第二能變是識名末那依彼轉緣彼思量為性相四煩惱常俱謂我癡我見并我慢我愛及餘觸等俱有覆無記攝隨所生所繫阿羅漢滅定出世道無有如是已說第二能變第三能變其相云何頌曰次第三能變差別有六種了境為性相善不善俱非此心所遍行別境善煩惱隨煩惱不定皆三受相應初遍行觸等次別境謂欲勝解念定慧所緣事不同善謂信慚愧無貪等三根勤安不放逸行捨及不害煩惱謂貪瞋癡慢疑惡見隨煩惱謂忿恨覆惱嫉慳誑諂與害憍無慚及無愧掉舉與惛沈不信并懈怠放逸及失念散亂不正知不定謂悔眠尋伺二各二已說六識心所相應云何應知現起分位頌曰依止根本識五識隨緣現或俱或不俱如濤波依水意識常現起除生無想天及無心二定睡眠與悶絕已廣分別三能變相為自所變二分所依云何應知依識所變假說我法非別實有由斯一切唯有識耶頌曰是諸識轉變分別所分別由此彼皆無故一切唯識若唯有識都無外緣由何而生種種分別頌曰由一切種識如是如是變以展轉力故彼彼分別生雖有內識而無外緣由何有情生死相續頌曰由諸業習氣二取習氣俱前異熟既盡復生餘異熟若唯有識何故世尊處處經中說有三性應知三性亦不離識所以者何頌曰由彼彼遍計遍計種種物此遍計所執自性無所有依他起自性分別緣所生圓成實於彼常遠離前性故此與依他非異非不異如無常等性非不見此彼若有三性如何世尊說一切法皆無自性頌曰即依此三性立彼三無性故佛密意說一切法無性初即相無性次無自然性後由遠離前所執我法性此諸法勝義亦即是真如常如其性故即唯識實性後五行頌明唯識行位者論曰如是所成唯識性相誰依幾位如何悟入謂具大乘二種種性一本性種性謂無始來依附本識法爾所得無漏法因二謂習所成種性謂聞法界等流法已聞所成等熏習所成具此二性方能悟入何謂五位一資糧位謂修大乘順解脫分依識性相能深信解其相云何頌曰乃至未起識求住唯識性於二取隨眠猶未能伏滅二加行位謂修大乘順決擇分在加行位能漸伏除所取能取其相云何現前立少物謂是唯識性以有所得故非實住唯識三通達位謂諸菩薩所住見道在通達位如實通達其相云何若時於所緣智都無所得爾時住唯識離二取相故四修習位謂諸菩薩所住修道修習位中如實見理數數修習其相云何無得不思議是出世間智捨二麁重故便證得轉依五究竟位謂住無上正等菩提出障圓明能盡未來化有情類其相云何此即無漏界不思議善常安樂解脫身大牟尼名法
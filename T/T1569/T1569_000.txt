頂禮佛足哀世尊於無量劫荷眾苦煩惱已盡習亦除梵釋龍神咸恭敬亦禮無上照世法能淨瑕穢止戲論諸佛世尊之所說并及八輩應真僧外曰偈言世尊之所說何等是世尊內曰汝何故生如是疑外曰種種說世尊相故生疑有人言葦紐天名世尊又言摩醯首羅天名世尊又言迦毘羅優樓迦勒沙婆等仙人皆名世尊汝何以獨言佛為世尊是故生疑內曰佛知諸法實相明了無礙又能說深淨法是故獨稱佛為世尊外曰諸餘導師亦能明了諸法相亦能說深淨法如迦毘羅弟子誦僧佉經說諸善法總相別相於二十五諦中淨覺分是名善法優樓迦弟子誦衛世師經言於六諦求那諦中日三洗再供養火等和合生神分善法勒沙婆弟子誦尼乾子經言五熱炙身拔髮等受苦法是名善法又有諸師行自餓法投淵赴火自墜高巖寂默常立持牛戒等是名善法如是等皆是深淨法何以言獨佛能說耶內曰是皆邪見覆正見故不能說深淨法是事後當廣說外曰佛說何等善法相內曰惡止善行法佛略說善法二種止相行相息一切惡是名止相修一切善是名行相何等為惡身邪行口邪行意邪行身殺盜婬口妄言兩舌惡口綺語意貪瞋惱邪見復有十不善道所不攝鞭杖繫閉等及十不善道前後種種罪是名為惡何等為止息惡不作若心生若口語若受戒從今日終不復作是名為止何等為善身正行口正行意正行身迎送合掌禮敬等口實語和合語柔軟語利益語意慈悲正見等如是種種清淨法是名善法何等為行於是善法中信受修習是名為行外曰汝經有過初不吉故諸師作經法初說吉故義味易解法音流布若智人讀誦念知便得增壽威德尊重如有經名婆羅呵波帝如是經等初皆言吉以初吉故中後亦吉汝經初說惡故是不吉是以言汝經有過內曰不然斷邪見故說是經是吉是不吉此是邪見氣是故無過復次無吉故若少有吉經初應言吉此實無吉何以故是一事此以為吉彼以為不吉或以為非吉非不吉不定故無吉汝愚人無方便強欲求樂妄生憶想言是事吉是事不吉復次自他共不可得故是吉法不自生何以故無有一法從自己生故亦二相過故一者生二者能生亦不從他生自相無故他相亦無復次無窮故以生更有生故亦不共生二俱過故凡生法有三種自他共是三種中求不可得是故無吉事外曰是吉自生故如鹽譬如鹽自性醎能使餘物醎吉亦如是自性吉能使餘物吉內曰前已破故亦鹽相鹽中住故我先破無有法自性生復次汝意謂鹽從因緣出是故鹽不自性醎我不受汝語今當還以汝語破汝所說鹽雖他物合物不為鹽鹽相鹽中住故譬如牛相不為馬相外曰如燈譬如燈既自照亦能照他吉亦如是自吉亦能令不吉者吉內曰燈自他無闇故燈自無闇何以故明闇不並故燈亦無能照不能照故亦二相過故一能照二受照是故燈不自照所照之處亦無闇是故不能照他以破闇故名照無闇可破故非照外曰初生時二俱照故我不言燈先生而後照初生時自照亦能照他內曰不然一法有無相不可得故初生時名半生半未生生不能照如前說何況未生能有所照復次一法云何亦有相亦無相復次不到闇故燈若已生若未生俱不到闇性相違故燈若不到闇云何能破闇外曰如呪星故若遙呪遠人能令惱亦如星變在天令人不吉燈亦如是雖不到闇而能破闇內曰太過實故若燈有力不到闇而能破闇者何不天竺然燈破振旦闇如呪星力能及遠而燈事不爾是故汝喻非也復次若初吉餘不吉若經初言吉餘應不吉若餘亦吉汝言初吉者是為妄語外曰初吉故餘亦吉初吉力故餘亦吉內曰不吉多故吉為不吉汝經初言吉則多不吉以不吉多故應吉為不吉外曰如象手譬如象有手故名有手不以有眼耳頭等名為有眼耳頭如是以少吉力故令多不吉為吉內曰不然無象過故若象與手異頭足等亦異如是則無別象若分中有分具者何不頭中有足如破異中說若象與手不異者亦無別象若有分與分不異者頭應是足二事與象不異故如破一中說如是吉事種種因緣求不可得云何言初吉故中後亦吉外曰惡止止妙何不在初內曰行者要先知惡然後能止是故先惡後止外曰善行應在初有妙果故諸善法有妙果行者欲得妙果故止惡如是應先說善行後說惡止內曰次第法故先除麁垢次除細垢若行者不止惡不能修善是故先除麁垢後染善法譬如浣衣先去垢然後可染外曰已說惡止不應復言善行內曰布施等善行故布施是善行非是惡止復次如大菩薩惡已先止行四無量心憐愍眾生守護他命是則善行非止惡外曰布施是止慳法是故布施應是止惡內曰不然若不布施便是惡者諸不布施悉應有罪復次諸漏盡人慳貪已盡布施時止何惡或有人雖行布施慳心不止縱復能止然以善行為本是故布施是善行外曰已說善行不應說惡止何以故惡止即是善行故內曰止相息行相作性相違故是故說善行不攝惡止外曰是事實爾我不言惡止善行是一相但惡止則是善法是故若言善行不應復言惡止內曰應說惡止善行何以故惡止名受戒時息諸惡善行名修習善法若但說善行福不說惡止者有人受戒惡止若心不善若心無記是時不行善故不應有福是時惡止故亦有福是故應說惡止亦應說善行是惡止善行法隨眾生意故佛三種分別下中上人施戒智行者有三種下智人教布施中智人教持戒上智人教智慧布施名利益他捨財相應思及起身口業持戒名若口語若心生若受戒從今日不復作三種身邪行四種口邪行智慧名諸法相中心定不動何以說下中上利益差降故布施者少利益是名下智持戒者中利益是名中智智慧者上利益是名上智復次施報下戒報中智報上是故說下中上智外曰布施者皆是下智不內曰不然何以故施有二種一者不淨二者淨行不淨施是名下智人外曰何等名不淨施內曰為報施是不淨如市易故報有二種現報後報現報者名稱敬愛等後報者後世富貴等是名不淨施所以者何還欲得故譬如賈客遠到他方雖持雜物多所饒益然非憐愍眾生以自求利故是業不淨布施求報亦復如是外曰何等名淨施內曰若人愛敬利益他故不求今世後世報如眾菩薩及諸上人行清淨施是名淨施外曰持戒皆是中智人不內曰不然何以故持戒有二種一者不淨二者淨不淨持戒者名中智人外曰何等不淨持戒內曰持戒求樂報為婬欲故如覆相樂報有二種一者生天二者人中富貴若持戒求天上與天女娛樂若人中受五欲樂所以者何為婬欲故如覆相者內欲他色外詐親善是名不淨持戒如阿難語難陀如羝羊相觸將前而更却汝為欲持戒其事亦如是身雖能持戒心為欲所牽斯業不清淨何用是戒為外曰何等名淨持戒內曰行者作是念一切善法戒為根本持戒之人則心不悔不悔則歡喜歡喜則心樂心樂得一心一心則生實智實智生則得厭得厭則離欲離欲得解脫解脫得涅槃是名淨持戒外曰若上智者欝陀羅伽等為上若行智人是名上智今欝陀羅伽阿羅邏外道等應為上智人內曰不然何以故智亦有二種一者不淨二者淨外曰何等名不淨智內曰為世界繫縛故不淨如怨來親世界智能增長生死所以者何此智還繫縛故譬如怨家初詐親附久則生害世界智亦如是外曰但是智能增長生死施戒亦爾耶內曰取福捨惡是行法福名福報外曰若福名福報者何以修妬路中但言福內曰福名因福報名果或說因為果或說果為因此中說因為果譬如食千兩金金不可食因金得食故名食金又如見畫言是好手因手得畫故名好手取名著著福報惡先已說行名將人常行生死中外曰何等是不行法內曰俱捨俱名福報罪報捨名心不著心不著福不復往來五道是名不行法外曰福不應捨以果報妙故亦不說因緣故諸福果報妙一切眾生常求妙果云何可捨又如佛言諸比丘於福莫畏汝今又不說因緣是故不應捨福內曰福滅時苦福名福報滅名失壞福報滅時離所樂事生大憂苦如佛說樂受生時樂住時樂滅時苦是故應捨福又如佛言於福莫畏者助道應行故如佛說福尚應捨何況罪外曰罪福相違故汝言福滅時苦者罪生住時應樂內曰罪住時苦罪名罪報罪報生時苦何況住時如佛說苦受生時苦住時苦滅時樂汝言罪福相違故罪生時應樂者今當答汝何不言福罪相違故罪滅時樂生住時苦外曰常福無捨因緣故不應捨汝說捨福因緣滅時苦今常福報中無滅苦故不應捨如經說能作馬祀是人度衰老死福報常生處常是福不應捨內曰福應捨二相故是福有二相能與樂能與苦如雜毒飯食時美欲消時苦福亦如是復次有福報是樂因多受則苦因譬如近火止寒則樂轉近燒身則苦是故福二相二相故無常是以應捨又汝言馬祀福報常者但有言說無因緣故馬祀福報實無常何以故馬祀業因緣有量故世間因若有量果亦有量如泥團小瓶亦小是故馬祀業有量故無常復次聞汝天有瞋恚共鬪相惱故不應常又汝馬祀等業從因緣生故皆無常復次有漏淨福無常故尚應捨何況雜罪福如馬祀業中有殺等罪故復次如僧佉經言祀法不淨無常勝負相故是以應捨外曰若捨福不應作若福必捨本不應作何有智人空為苦事譬如陶家作器還破內曰生道次第法如垢衣浣染如垢衣先浣後淨乃染浣淨不虛也所以者何染法次第故以垢衣不受染故如是先除罪垢次以福德熏心然後受涅槃道染外曰捨福依何等依福捨惡依何捨福內曰無相最上取福人天中生取罪三惡道生是故無相智慧最第一無相名一切相不憶念離一切受過去未來現在法心無所著一切法自性無故則無所依是名無相以是方便故能捨福何以故除三種解脫門第一利不可得如佛語諸比丘若有人言我不用空無相無作欲得若知若見無增上慢者是人空言無實外曰不應言一切法空無相神等諸法有故迦毘羅優樓迦等言神及諸法有迦毘羅言從冥初生覺從覺生我心從我心生五微塵從五微塵生五大從五大生十一根神為主常覺相處中常住不壞不敗攝受諸法能知此二十五諦即得解脫不知此者不離生死優樓迦言實有神常以出入息視眴壽命等相故則知有神復次以欲恚苦樂智慧等所依處故則知有神是故神是實有云何言無若有而言無則為惡邪人惡邪人無解脫是故不應言一切法空無相內曰若有神而言無是為惡邪若無而言無此有何過諦觀察之實無有神外曰實有神如僧佉經中說覺相是神內曰神覺為一耶為異耶外曰神覺一也內曰覺若神相神無常若覺是神相者覺無常故神應無常譬如熱是火相熱無常故火亦無常今覺實無常所以者何相各異故屬因緣故本無今有故已有還無故外曰不生故常生相法無常神非生相故常內曰若爾覺非神相覺是無常汝說神常神應與覺異若神覺不異者覺無常故神亦應無常復次若覺是神相無有是處所以者何覺行一處故若覺是神相者汝法中神遍一切處覺亦應一時遍行五道而覺行一處不能周遍是故覺非神相復次若爾神與覺等汝以覺為神相者神應與覺等神則不遍譬如火無熱不熱相神亦如是不應有遍不遍相復次若以為遍則有覺不覺相汝欲令神遍神則二相覺不覺相何以故覺不遍故神若墮覺處是則覺若墮不覺處是則不覺外曰力遍故無過有處覺雖無用此中亦有覺力是故無無覺過內曰不然力有力不異故若有覺力處是中覺應有用而無用是故汝語非也若如是說覺無用處亦有覺力者但有是語外曰因緣合故覺力有用神雖有覺力要待因緣合故乃能有用內曰墮生相故若因緣合時覺有用者是覺屬因緣故則墮生相若覺神不異神亦是生相外曰如燈譬如燈能照物不能作物因緣亦如是能令覺有用不能生覺內曰不然燈雖不照瓶等而瓶等可得亦可持用若因緣不合時覺不可得神亦不能覺苦樂是故汝喻非也外曰如色譬如色雖先有燈不照則不了如是覺雖先有因緣未合故亦不了內曰不然自相不了故若未有照人雖不了色相自了汝覺相自不了是故汝喻非也復次以無相故色相不以人知故為色相是故若不見時常有色汝知是神相不應以無知處為知無知處為知是事不然汝法中知覺一義外曰優樓迦弟子誦衛世師經言知與神異是故神不墮無常中亦不無知何以故神知合故如有牛譬如人與牛合故人名有牛如是神情意塵合故神有知生以神合知故神名有知內曰牛相牛中住非有牛中牛相牛中住不在有牛中是故雖人牛合有牛不作牛但牛為牛如是雖神知合知相知中住神不為知汝言神情意塵合故知生是知知色塵等是故但知能知非神知譬如火能燒非有火人燒外曰能用法故人雖有見相用燈則見離燈則不見神雖有能知用知則知離知則不知內曰不然知即能知故以情意塵合故知生是知能知色等諸塵是故知即能知非是所用若知即能知神復何用燈喻非也何以故燈不知色等故燈雖先有不能知色等非知法故是故但知能知色若不能知不名為知是故縱有能知彼能何用外曰馬身合故神為馬譬如神與馬身合故神名為馬神雖異身亦名神為馬如是神知合故神名為知內曰不然身中神非馬馬身即馬也汝謂身與神異則神與馬異云何以神為馬是故此喻非也以神喻神則墮負處外曰如黑疊譬如黑疊黑雖異疊疊與黑合故名為黑疊如是知雖異神神與知合故神名為知內曰若爾無神若神與知合故神名為知神應非神何以故我先說知即是能知若知不名神神亦不名能知若他合故以他為名者知與神合何不名知為神又如先說黑疊喻者自違汝經汝經黑是求那疊是陀羅驃陀羅驃不作求那求那不作陀羅驃外曰如有杖譬如人與杖合故人名有杖不但名杖杖雖與人合杖不名有人亦不名人如是神與知合故神名能知不但名知亦非是知與神合故知名為神內曰不然有杖非杖雖杖與有杖合有杖不為杖如是知相知中非神中是故神非能知外曰僧佉人復言若知與神異有如上過我經中無如是過所以者何覺即神相故我以覺相為神是故常覺無不覺內曰雖已先破今當更說若覺相神不一覺有種種苦樂覺等若覺是神相神應種種外曰不然一為種種相如頗梨如一頗梨珠隨色而變或青黃赤白等如是一覺隨塵別異或覺苦或覺樂等覺雖種種相實是一覺內曰若爾罪福一相若益他覺是名福若損他覺是名罪一切慧人心信是法若益他覺損他覺是一者應罪福一相如施盜等亦應一復次如珠先有隨色而變然覺共緣生是故汝喻非也復次珠新新生滅故相則不一汝言珠一者是亦非也外曰不然果雖多作者一如陶師如一陶師作瓶瓫等非作者一故果便一也如是一覺能作損益等業內曰陶師無別異譬如陶師身一無異相而與瓶瓫等異然益他覺損他覺實有異相又損益等與覺不異是故汝喻非也外曰實有神比知相故有物雖不可現知以比相故知如見人先去然後到彼日月東出西沒雖不見去以到彼故知去如是見諸求那依陀羅驃以比知相故知有神神知合故神名能知內曰是事先已破今當更說不知非神汝法神遍廣大而知少若神知者有處有時不知是則非神有處名身外有時名身內睡眠悶等是時不知若神知相有處有時不知是則非神何以故無知相故汝以知相有神者空無實也外曰行無故知無如煙如煙是火相炭時無煙是時雖無煙而有火如是知雖神相若有知若無知神應常有內曰不然神能知故若不知時欲令有神者神則不能知亦無知相所以者何汝神無知時亦有神故復次若無煙時現見有火知有火神若有知若無知無能見者是故汝喻非也復次汝說見共相比知故有神此亦非也所以者何見去者去法到彼故若離去者無去法離去法無去者到彼如是見去者曰到彼必知有去法若離神無知是事不然是故不應以知故知有神不可見龜而有毛想不可見石女而有兒想如是不應見知便有神想外曰如手取如手有時取有時不取不可以不取時不名為手手常名手神亦如是有時知有時不知不可以不知時不名為神神常名神內曰取非手相取是手業非手相何以故不以取故知為手汝以知即神相此喻非也外曰定有神覺苦樂故若無覺者則無覺身獨不能覺苦樂何以故死人有身不能覺苦樂如是知有身者能覺苦樂此則為神是故定有神內曰若惱亦斷如刀害身是時生惱若刀害神神亦有惱者神亦應斷外曰不然無觸故如空神無觸故不可斷如燒舍時內空無觸故不可燒但有熱如是斷身時內神無觸故不可斷但有惱內曰若爾無去若神無觸身不應到餘處何以故去法從思惟生從身動生身無思惟非覺法故神無動力非身法故如是身不應到餘處外曰如盲跛譬如盲跛相假能去如是神有思惟身有動力和合而去內曰異相故如盲跛二觸二思惟故法應能去身神無二事故不應去是故無去法若不爾有如上斷過復次汝謂空熱此事不然何以故空無觸故微熱遍空身觸覺熱非空熱也但假言空熱外曰如舍主惱如燒舍時舍主惱而不燒如是身斷時神但惱而不斷內曰不然無常故燒舍燒時草木等無常故亦燒亦熱空常故不燒不熱如是身無常故亦惱亦斷神常故不惱不斷復次舍主遠火故不應燒汝經言神遍滿故亦應斷壞外曰必有神取色等故五情不能知五塵非知法故是故知神能知神用眼等知色等諸塵如人以鎌收刈五穀內曰何不用耳見若神見有力何不用耳見色如火能燒處處皆燒又如人或時無鎌手亦能斷又如舍有六向人居其內所在能見神亦如是處處應見外曰不然所用定故如陶師神雖有見力然眼等所伺不同於塵各定故不能用耳見色如陶師雖能作瓶離泥不能作如是神雖有見力非眼不能見內曰若爾盲若神用眼見則神與眼異神與眼異則神無眼神無眼云何見汝陶師喻者是亦不然所以者何離泥更無有瓶泥即為瓶而眼色異故外曰有神異情動故若無神者何故見他食果口中生涎如是不應以眼知味有眼者能知復次一物眼身知故如人眼先識瓶等闇中雖不用眼身觸亦知是故知有神內曰如盲修妬路中已破復次若眼見他食果而口生涎者餘情何以不動身亦如是外曰如人燒譬如人雖能燒離火不能燒神亦如是用眼能見離眼不能見內曰火燒言人燒者是則妄語何以故人無燒相火自能燒如風動木相揩生火焚燒山澤無有作者是故火自能燒非人燒也外曰如意如死人雖有眼無意故神則不見若有意神則見如是神用眼見離眼不見內曰若有意能知無意不能知者但意行眼等門中便知神復何用外曰意不自知若意意相知此則無窮我神一故以神知意非無窮也內曰神亦神若神知意誰復知神若神知神是亦無窮我法以現在意知過去意意法無常故無咎外曰云何除神若除神云何但意知諸塵內曰如火熱相譬如火熱無有作者火性自熱無有不熱之火如是意是知相雖復離神性知故能知神知異故神不應知外曰應有神宿習念相續故生時憂喜行如小兒生便知行憂喜等事無有教者以先世宿習憶念相續故今世還為種種業是故知有神亦常相內曰遍云何念神常遍諸塵無不念時念從何生復次若念一切處生念亦應遍一切處如是一切處應一時念若念分分處生神則有分有分故無常復次若神無知若知非神此事先已破外曰合故念生若神意合以勢發故念生何以故神意雖合勢不發者則念不生內曰雖先已破今當重說神若知相不應生念若非知相亦不應生念復次若念知若念生是時知若念不生是時不知應念即是知神復何用外曰應有神左見右識故如人先左眼見後右眼識不應彼見此識以內有神故左見右識內曰共答二眼分知不名知復次若爾無知復次遍云何念復次若念知復次何不用耳見復次若爾盲復次如左眼見不應右眼識神亦不應此分見彼分識是故不應以左眼見右眼識故便有神外曰念屬神故神知念名神法是念神中生是故神用念知內曰不然分知不名知若神一分處知生神則分知若神分知神不名知外曰神知非分知何以故神雖分知神名知如身業譬如身分手有所作名為身作如是神雖分知神名知內曰若爾無知汝法神遍意少神意合故神知生是知與意等少若以少知神名知者汝何不言以多不知故神名不知又汝身業喻者此事不然何以故分有分一異不可得故外曰如衣分燒譬如衣一分燒名為燒衣如是神雖一分知名為神知內曰燒亦如是若衣一分燒不名為燒應名分燒汝以一分燒故衣名燒者今多不燒應名不燒何以故是衣多不燒實有用故是以莫著語言外曰應有神有一瓶等神所有故若有神則有神所有若無神則無神所有有一瓶等是神所有故有神內曰不然何以故神已不可得故今思惟有一瓶等若以一有若以異有二俱有過外曰有一瓶等若以一有有何過內曰若有一瓶一如一一切成若不成若顛倒若有一瓶一者如因陀羅釋迦憍尸迦其有因陀羅處則有釋迦憍尸迦如是隨有處則有一瓶隨一處則有有瓶隨瓶處則有有一若爾衣等諸物亦應是瓶有一瓶一故如是其有一物皆應是瓶今瓶衣等物悉應是一復次有常故一瓶亦應常復次若說有則說一瓶復次一是數有瓶亦應是數復次若瓶五身有一亦應五身若瓶有形有對有一亦應有形有對若瓶無常有一亦應無常是名如一一切成若處處有是中無瓶今處處瓶是亦無瓶有不異故復次事事有不是瓶今瓶則非瓶有不異故復次若說有不攝一瓶今說一瓶亦不應攝一瓶有不異故復次若有非瓶瓶亦非瓶有不異故是名如一一切不成若欲說瓶應說有欲說有應說瓶復次汝瓶成故有一亦成若有一成故瓶亦應成以一故是名如一一切顛倒外曰物有一故無過物是有亦是一是故若有瓶處必有有一非有一處皆是瓶復次若說瓶當知已攝有一非說有一必攝瓶內曰瓶有二何故二無瓶若有一瓶一何故有一處無瓶復次云何說有一不攝瓶外曰瓶中瓶有定故瓶中瓶有與瓶不異而異於衣物等是故在在處瓶是中有瓶有亦在在處瓶有是中有瓶非在在有處有瓶內曰不然瓶有不異故有是總相何以故若說有則信瓶等諸物若說瓶不信衣等諸物是故瓶是別相有是總相云何為一外曰如父子譬如一人亦子亦父如是總相亦是別相別相亦是總相內曰不然子故父若未生子不名為父子生然後為父復次是喻同我汝則非也外曰應有瓶皆信故世人眼見信有瓶用是故應有瓶內曰有不異故一切無若瓶與有不異者瓶應是總相非別相別相無故總相亦無因有別相故有總相若無別相則無總相是二無故一切皆無外曰如足分等名身如頭足分等雖不異身非但足為身如是瓶與有雖不異而瓶非總相內曰若足與身不異何故足不為頭若頭足分等與身不異者足應是頭是二與身不異故如因陀羅釋迦不異故因陀羅即釋迦外曰諸分異故無過分有分不異非分分不異是故頭足不一內曰若爾無身若足與頭異頭與足分等異如是但有諸分更無有分名之為身外曰不然多因一果現故如色等是瓶如色分等多因現一瓶果此中非但色為瓶亦不離色為瓶是故色分等不為一足分等與身亦如是內曰如色等瓶亦不一若瓶與色聲香味觸五分不異者不應言一瓶若言一瓶色分等亦應一色等與瓶不異故外曰如軍林若象馬車步多眾合故名為軍又松柏等多樹合故名為林非獨松為林亦不離松為林軍亦爾如是非一色名為瓶亦不離色為瓶內曰眾亦如瓶若松柏等與林不異者不應言一林若言一林者松柏等亦應一與林不異故如松樹根莖枝節華葉亦應如是破如軍等一切物盡應如是破外曰受多瓶故汝說色分等多瓶亦應多是故欲破一瓶而受多瓶內曰非色等多故瓶多我說汝過非受多瓶汝自言色分等多無別瓶法為色等果外曰有果以不破因有因故果成汝破瓶果不破色等瓶因若有因必有果無無果因復次色等瓶因是微塵果汝受色等故因果俱成內曰如果無因亦無如瓶與色等多分不異故瓶不應一今色等多分與瓶不異故色等不應多又如汝言無無果因今果破故因亦自破汝法因果一故復次三世為一泥團時現在瓶時未來土時過去若因果一泥團中應有瓶土是故三世時為一已作今作當作者如是語壞外曰不然因果相待成故如長短如因長見短因短見長如是泥團觀瓶則是因觀土則是果內曰因他相違共過故非長中長相亦非短中及共中若實有長相若長中有若短中有若共中有是不可得何以故長中無長相以因他故因短故為長短中亦無長性相違故若短中有長不名為短長短共中亦無長二俱過故若長中有若短中有先說有過短相亦如是若無長短云何相待外曰汝先言有一瓶異是亦有過有何等過內曰若有等異一一無若有一瓶異各各無瓶與有一異者此瓶非有非一有與一瓶異者非瓶非一一與有瓶異者非瓶非有如是各各失復次若瓶失有一不應失有失一瓶不應失一失有瓶不應失以異故譬如此人滅彼人不應滅外曰不然有一合故有一瓶成有一瓶雖異瓶與有合故瓶名有瓶與一合故瓶名一汝言瓶失有一不應失者是語非也何以故異合故異有三種一合異二別異三變異合異者如陀羅驃求那別異者如此人彼人變異者如牛糞團變為灰團以異合故瓶失一亦失一失瓶亦失有常故不失內曰若爾多瓶瓶與有合故有瓶瓶與一合故一瓶又瓶亦瓶是故多瓶汝言陀羅驃求那合異故瓶失一亦失一失瓶亦失者我欲破汝異云何以異證異應更說因外曰總相故求那故有一非瓶有是總相故非瓶一是求那故非瓶瓶是陀羅驃內曰若爾無瓶若有是總相故非瓶一是求那故非瓶瓶是陀羅驃故非有非一是則無瓶外曰受多瓶汝先說多瓶欲破一瓶更受多瓶內曰一無故多亦無汝言瓶與有合故有瓶瓶與一合故一瓶又瓶亦瓶若爾世界言一瓶而汝以為多瓶是故一瓶為多瓶一為多故則無一瓶一瓶無故多亦無先一後多故復次初數無故數法初一若一與瓶異則瓶不為一一無故多亦無外曰瓶與有合故瓶與有合故瓶名有非盡有如是瓶與一合故瓶名一非盡一內曰但有是語此事先已破若有非瓶則無瓶今當更說瓶應非瓶若瓶與有合故瓶有是有非瓶若瓶與非瓶合者瓶何以不作非瓶外曰無無合故非非瓶非瓶名無瓶無則無合是故瓶不作非瓶今有有故應有合有合故瓶有內曰今有合瓶故若非瓶則無有無有則無合今有合瓶故有應為瓶若汝謂瓶未與有合故無無故無合如先說無法故無合如是未與有合時瓶則無法無法故不應與有合外曰不然有了瓶等故如燈有非但瓶等諸物因亦能了瓶等諸物譬如燈能照諸物如是有能了瓶故則知有瓶內曰若有法能了如燈瓶應先有今先有諸物然後以燈照了有若如是者有未合時瓶等諸物應先有若先有者後有何用若有未合時無瓶等諸物有合故有者有是作因非了因復次若以相可相成何故一不作二若汝以有為瓶相故知有瓶者若離相可相之物則不成是故有亦變更有相若更無相知有法為有者瓶等亦應爾燈喻先已破復次如燈自照不假外照瓶亦自有不待外有外曰如身相如以足分知有分為身足更不求相如是以有為瓶相故知有瓶有更不求相內曰若分中有分具者何故頭中無足若有身法於足分等中為具有耶為分有耶若具有者頭中應有足身法一故若分有者亦不然何以故有分如分若足中有分與足分等餘分中亦爾者則有分與分為一是故無有有分名為身如是足分等自有有分亦同破有分無故諸分亦無外曰不然微塵在故諸分不無何以故微塵無分不在分中微塵集故能生瓶等果是故應有有分內曰若集為瓶一切瓶汝言微塵無分但有是語後當破今當略說微塵集為瓶時若都集為瓶一切微塵盡應為瓶若不都集為瓶一切非瓶外曰如縷渧集力微塵亦爾如一一縷不能制象一一水渧不能滿瓶多集則能如是微塵集故力能為瓶內曰不然不定故譬如一一石女不能有子一一盲人不能見色一一沙不能出油多集亦不能如是微塵一一不能多亦不能外曰分分有力故非不定縷渧分分有力能制象滿瓶石女盲沙分分無力故多亦無力是故非不定不應以石女盲沙為喻內曰分有分一異過故分有分若一若異是過先已破復次有分無故分亦無若有分未有時分不可得云何有作力若有分已有者分力何用外曰汝是破法人世人盡見瓶等諸物汝種種因緣破是故汝為破法人內曰不然汝言有與瓶異我說若有與瓶異是則無瓶復次無見有有見無等汝與破法人同乃復過甚何以故頭足分等和合現是身汝言非身離是已別有有分為身復次輪軸等和合現為車汝言離是已別有車是故汝為妄語人外曰定有我所有法現前有故情塵意合故知生此知是現前知是知實有故情塵意有內曰見色已知生何用若眼先見色然後知生者知復何用若先知生然後眼見色者是亦不然何以故若不見色因緣無故生亦無若眼先不見色則因緣不合不合故知不應生汝言情塵意合故知生若不合時知生者是則不然外曰若一時生有何過內曰若一時生是事不然生無生共不一時生有故無故先已破故若見知先有相待一時生若先無若先半有半無於三中一時生者是則不然何以故若先有見知者不應更生以有故若先無者亦不應生以無故若無者則無相待亦無生若半有半無者前二修妬路各已破故復次一法云何亦有亦無復次若一時生知不待見見不待知復次眼為到色見耶為不到色見耶若眼去遠遲見若眼去到色乃見者遠色應遲見近色應速見何以故去法爾故而今近瓶遠月一時見是故知眼不去若不去則無和合復次若眼力不到色而見色者何故見近不見遠遠近應一時見復次眼設去者為見已去耶為不見去耶若見已去復何用若眼先見色事已辨去復何用若不見去不如意所取若眼先不見色而去者如意所取則不能取眼無知故趣東則西復次無眼處亦不取若眼去到色而取色者身則無眼身無眼故此則無取若眼不去而取色者色則無眼色無眼故彼亦無取復次若眼不去而取色者應見天上色及障外色然不見是故此事非也外曰眼相見故見是眼相於緣中有力能取性自爾故內曰若眼見相自見眼若眼見相如火熱相自熱能令他熱如是眼若見相應自見眼然不見是故眼非見相外曰如指眼雖見相不自見眼如指端不能自觸如是眼雖見相不能自見內曰不然觸指業故觸是指業非指相汝言見是眼相者何不自見眼是故指喻非也外曰光意去故見色眼光及意去故到彼能取色內曰若意去到色此無覺意若到色者意則在彼意若在彼身則無意猶如死人然意實不去遠近一時取故雖念過去未來念不在過去未來念時不去故外曰意在身意雖在身而能遠知內曰若爾不合若意在身而色在彼色在彼故則無和合若無和合不能取色外曰不然意光色合故見眼意在身和合以意力故令眼光與色合如是見色是故不失和合內曰若和合故見生無見者汝謂和合故見色若言但眼見色但意取色者是事不然外曰受和合故取色成汝受和合則有和合若有和合應有取色內曰意非見眼非知色非見知云何見意異眼故意非見相非見相故不能見眼四大造故非知相非知相故不能知色亦非見相亦非知相如是雖復和合云何取色耳鼻舌身亦如是破外曰應有情瓶等可取故今現見瓶等諸物可取故若諸情不能取諸塵當用何等取是故知有情能取瓶等諸物內曰非獨色是瓶是故瓶非現見瓶中色現可見香等不可見不獨色為瓶香等合為瓶瓶若現可見者香等亦應現可見而不可見是故瓶非現見外曰取分故一切取信故瓶一分可見故瓶名現見何以故人見瓶已信知我見是瓶內曰若取分不一切取瓶一分色可見香分等不可見今分不作有分若分作有分者香等諸分亦應可見是故瓶非盡可見是事如破一破異中說外曰有瓶可見受色現可見故汝受色現見故瓶亦應現見內曰若此分現見彼分不現見汝謂色現見是事不然色有形故彼分中分不現見以此分障故彼分亦如是復次如前若收分不一切取彼應答此外曰微塵無分故不盡破微塵無分故一切現見有何過內曰微塵非現見汝經言微塵非現見是故不能成現見法若微塵亦現見與色同破外曰瓶應現見世人信故世人盡信瓶是現見有用故內曰現見無非瓶無汝謂若不現見瓶是時無瓶者是事不然瓶雖不現見非無瓶是故瓶非現見外曰眼合故無過瓶雖現見相眼未會時人自不見是瓶非不現見相內曰如現見生無有亦非實若瓶未與眼合時未有異相後見時有少異相生者當知此瓶現見相生今實無異相生是故現見相不生如現見相生無瓶有亦無外曰五身一分破餘分有五身是瓶汝破一色不破香等今香等不破故應有塵內曰若不一切觸云何色等合汝言五身為瓶是語不然何以故色等一分是觸餘分非觸云何觸不觸合是故非五身為瓶外曰瓶合故色分等各各不合而色分等與瓶合內曰異除云何瓶觸合若瓶與觸異者瓶則非觸非觸云何與觸合若除色等更無瓶法若無瓶法云何觸與瓶合外曰色應現見信經故汝經言色名四大及四大造造色分中色入所攝是現見汝云何言無現見色內曰四大非眼見云何生現見地堅相水濕相火熱相風動相是四大非眼見者此所造色應非現見外曰身根取故四大有今身根取四大故四大有是故火等諸物四大所造亦應有內曰火中一切熱故四大中但火是熱相餘非熱相今火中四大都是熱相是故火不為四身若餘不熱不名為火是故火不為四身地堅相水濕相風動相亦如是外曰色應可見現在時有故以眼情等現在時取塵故是名現在時若眼情等不能取色塵等則無現在時今實有現在時是故色可見內曰若法後故初亦故若法後故相現是相非故時生初生時已隨有微故不知故相轉現是時可知如人著屐初已微故隨之不覺不知久則相現若初無故後亦無是應常新若然者故相不應生是以初微故隨之後則相現今諸法不住故則無住時若無住時無取塵處外曰受新故故有現在時汝受新相故相觀生時名為新觀異時名為故是二相非過去時可取亦非未來時可取以現在時故新故相可取內曰不然生故新異故故若法久生新相已過是新相異新則名故若故相生故則為新是新是故但有言說第一義中無新無中無故外曰若爾得何利內曰得永離若新不作中中不作故如種子芽莖節壞華實等各不合各不合故諸法不住不住故遠離遠離故不可得取外曰諸法非不住有不失故無不生故有相諸法如泥團從團底從底腹從腹咽從咽口前後為因果種種果生時種種因不失若因中無果果則不生但因變為果是故有諸法內曰若果生故有不失因失故有失汝言瓶果生時泥團不失瓶即是泥團若瓶果生是時失泥團因故是則無因若泥團不失不應分別泥團瓶有異今實見形時力知名等有異故有應失外曰如指屈申指雖屈申形異實是一指如是泥團形瓶形雖異而泥不異內曰不然業能異故屈申是指業指是能若業即是能者屈時應失指復次屈申應是一如汝經泥團即是瓶故指喻非也外曰如少壯老如一人身亦少亦壯亦老因果亦如是內曰不一故少不作壯壯不作老是故汝喻非也復次若有不失無失若有不失者泥團不應變為瓶是則無瓶若有不失者無無故亦不應失然則都無失外曰無失有何咎若常故無失泥團不應變為瓶無無常有何過內曰若無無常無罪福等若無無常罪福等悉亦當無何以故罪人常為罪人不應為福福人常無福人不應為罪罪福等者布施竊盜持戒犯戒等如是皆無外曰因中先有果因有故若泥中先無瓶泥不應為瓶因內曰若因先有果故有果果無故因無果若泥團作瓶泥不失故因中有果是瓶若破應因中無果外曰因果一故如土因泥果泥因瓶果因變為果更無異法是故不應因中無果內曰若因果一無未來如泥團現在瓶為未來若因果一則無未來無未來故亦無現在無現在故亦無過去如是三世亂外曰名等失名等生故更無新法而故法不失但名隨時異如一泥團為瓶瓶破為瓫瓫破還為泥如是都無去來瓶瓫安在但隨時得名其實無異內曰若爾因無果若名失名生者此名先無後有故因中無果若名先有泥即是瓶是故知非先有果外曰不定故泥團中不定出一器是故泥中不定有名內曰若泥不定果亦不定若泥團中瓶不定汝言因中先有果亦不定外曰微形有故泥團中瓶形微故難知陶師力故是時明了泥中瓶雖不可知當知泥中必有微形有二種不可知或無故不知或有以因緣故不知因緣有八何等八遠故不知如遠國土近故不知如眼睫根壞故不知如聾盲心不住故不知如人意亂細故不知如微塵障故不知如壁外事勝故不知如大水少鹽相似故不知如一粒米投大聚中如是泥團中瓶眼雖不見要不從蒲出是故微瓶定在泥中內曰若先有微形因無果若瓶未生時泥中有微形後麁時可知者是則因中無果何以故本無麁相後乃生故是以因中無果外曰因中應有果各取因故因中應先有果何以故作瓶取泥不取蒲若因中無果者亦可取蒲而人定知泥能生瓶埏埴成器堪受燒故是以因中有果內曰若當有有若當無無汝言泥中當出瓶故因中先有果今瓶破故應當無果是以因中無果外曰生住壞次第有故無過瓶中雖有破相要先生次住後破何以故未生無破故內曰若先生非後無果同若泥中有瓶生便壞者何故要先生後壞不先壞後生汝言未生故無破如是瓶未生時無住無壞此二先無後有故因中無果外曰汝破有果故有斷過若因中有果為非者應因中無果若因中無果則墮斷滅內曰續故不斷壞故不常汝不知耶從穀子牙等相續故不斷穀子等因壞故不常如是諸佛說十二分因緣生法離因中有果無果故不著斷常行中道入涅槃外曰生有故一當成汝言因緣故諸法生是生若因中先有若因中先無此生有故必當有一內曰生無生不生若有生因中先有因中先無如是思惟不可得何況無生汝若有瓶生為瓶初瓶時有耶為泥團後非瓶時有耶若瓶初瓶時有瓶生者是事不然何以故瓶已有故是初中後共相因待若無中後則無初若有瓶初必有中後是故瓶已先有生復何用若泥團後非瓶時瓶生者是亦不然何以故未有故若瓶無初中後是則無瓶若無瓶云何有瓶生復次若有瓶生若泥團後瓶時應有若瓶初泥團時應有泥團後瓶時無瓶生何以故已有故亦非瓶初泥團時有瓶生何以故未有故外曰生時生故無咎我不言若已生若未生有瓶生第二法生時是生內曰生時亦如是生時如先說若生是則生已若未生云何有生生時名半生半未生二俱過亦如前破是故無生外曰生成一義故我不言瓶生已有生亦不言未生有生今瓶現成是即瓶生內曰若爾生後成名生已若無生無初無中若無初亦無中無成是故不應以成為生生在後故外曰初中後次第生故無咎泥團次第生瓶底腹咽口等初中後次第生非泥團次有成瓶是故非泥團時有瓶生亦非瓶時有瓶生亦非無瓶生內曰初中後非次第生初名無前有後中名有前有後後名有前無後如是初中後共相因待若離云何有是故初中後不應次第生一時生亦不然若一時生不應言是初是中是後亦不相因待是故不然外曰如生住壞如有為相生住壞次第有初中後亦如是內曰生住壞亦如是若次第有若一時有是二不然何以故無住則無生若無住有生者亦應無生有住壞亦如是若一時不應分別是生是住是壞復次一切處有一切一切處名三有為相若生住壞亦有為相者今生中應有三相是有為法故一一中復有三相然則無窮住壞亦如是若生住壞中更無三相今生住壞不名有為相若汝謂生生共生如父子是事不然如是生生若因中先有相待若因中先無相待若因中先少有少無相待是三種破情中已說復次如父先有然後生子是父更有父是故此喻非也外曰定有生可生法有故若有生有可生若無生則無可生今瓶等可生法現有故必有生內曰若有生無可生若瓶有生瓶則已生不名可生何以故若無瓶亦無瓶生是故若有生則無可生何況無生復次自他共亦如是若生可生是二若自生若他生若共生破吉中已說外曰定有生可生共成故非先有生後有可生一時共成內曰生可生不能生若可生能成生者則生是可生不名能生若無生何有可生是故二事皆無復次有無相待不然今可生未有故無生則是有有無何得相待是故皆無外曰生可生相待故諸法成非但生可生相待成是二相待故瓶等諸物成內曰若從二生何以無三汝言生可生相待故諸法成若從二生果者何不有第三法如父母生子今離生可生更無有瓶等第三法是故不然外曰應有生因壞故若果不生因不應壞今見瓶因壞故應有生內曰因壞故生亦滅若果生者是果為因壞時有耶為壞後有耶若因壞時有者與壞不異故生亦滅若壞後有者因已壞故無因無因故果不應生復次因中果定故若因中先有果先無果二俱無生何以故若因中無果者何以但泥中有瓶縷中有布若其俱無泥應有布縷應有瓶若因中先有果者是因中是果生是事不然何以故是因即是果汝法因果不異故是故因中若先有果若先無果是皆不生復次因果多故若因中先有果者則乳中有酪酥等亦酥中有酪乳等若乳中有酪酥等則一因中多果若酥中有酪乳等則一果中多因如是先後因果一時俱有過若因中無果亦如是過是故因中有果無果是皆無生外曰因果不破故生可生成汝言因中多果果中多因為過不言無因果是故生可生成內曰物物非物非物互不生物不生物非物不生非物物不生非物非物不生物若物生物如母生子者是則不然何以故母實不生子子先有從母出故若謂從母血分生以為物生物者是亦不然何以故離血分等母不可得故若謂如變生以為物生物者是亦不然何以故壯即變為老非壯生老故若謂如鏡中像以為物生物者是亦不然何以故鏡中像無所從來故復次如鏡中像與面相似餘果亦應與因相似而不然是故物不生物非物不生非物者如兔角不生兔角物不生非物者如石女不生子非物不生物者如龜毛不生蒲是故無有生法復次若物生物者是應二種法生若因中有果若因中無果是則不然何以故若因中先無果者因不應生果因邊異果不可得故若因中先有果云何生滅不異故若瓶與泥團不異者瓶生時泥團不應滅泥團亦不應為瓶因若泥團與瓶不異者瓶不應生瓶亦不應為泥團果是故若因中有果若因中無果物不生物外曰應有諸法無因常法不破故汝雖破有因法不破無因常法如虛空時方微塵涅槃是無因法不破故應有諸法內曰若強以為常無常同汝有因故說常耶無因故說常耶若常法有因有因則無常若無因說常者亦可說無常外曰了因故無過有二種因一作因二了因若以作因是則無常我虛空等常法以了因故說常非無因故說常亦非有因故說無常是故非強為常內曰是因不然汝雖說常法有因是因不然神先已破餘常法後當破外曰應有常法作法無常故不作法是常眼見瓶等諸物無常若異此法應是常內曰無亦共有汝以作法相違故名不作法今見作法中有相故應無不作法復次汝以作法相違故不作法為常者今與作法不相違故是應無常所以者何不作法作法同無觸故不作法應無常如是遍常不遍常悉已總破今當別破外曰定有虛空法常亦遍亦無分一切處一切時信有故世人信一切處有虛空是故遍信過去未來現在一切時有虛空是故常內曰分中分合故分不異若瓶中向中虛空是中虛空為都有耶為分有耶若都有者則不遍若是為遍瓶亦應遍若分有者虛空但是分無有有分名為虛空是故虛空非遍亦非常外曰定有虛空遍相亦常有作故若無虛空者則無舉無下無去來等所以者何無容受處故今實有所作是以有虛空亦遍亦常內曰不然虛空處虛空若有虛空法應有住處若無住處是則無法若虛空孔穴中住者是則虛空住處空中有容受處故而不然是以虛空不住孔穴中亦不實中住何以故實無空故是實不名空若無空則無住處以無容受處故復次汝言作處是虛空者實中無作處故則無虛空是故虛空亦非遍亦非常復次無相故無虛空諸法各各有相以有相故知有諸法如地堅相水濕相火熱相風動相識知相而虛空無相是故無外曰虛空有相汝不知故無無色是虛空相內曰不然無色名破色非更有法猶如斷樹更無有法是故無有虛空相復次虛空無相何以故汝說無色是虛空相者若色未生是時無虛空相復次色是無常法虛空是有常法若色未有時應先有虛空法若未有色無所滅虛空則無相若無相則無法是故非無色是虛空相但有名而無實諸遍常亦如是總破外曰有時法常相有故有法雖不可現見以共相比知故信有如是時雖微細不可見以節氣花實等故知有時此則見果知因復次以一時不一時久近等相故可知有時無不有時是故常內曰過去未來中無是故無未來如泥團時現在土時過去瓶時未來此則時相常故過去時不作未來時汝經言時是一法是故過去時終不作未來時亦不作現在時若過去作未來者則有雜過又過去中無未來時是故無未來現在亦如是破外曰受過去故有時汝受過去時故必有未來時是故實有時法內曰非未來相過去汝不聞我先說過去土不作未來瓶若墮未來相中是為未來相云何名過去是故無過去外曰應有時自相別故若現在有現在相若過去有過去相若未來有未來相是故有時內曰若爾一切現在若三時自相有者今盡應現在若未來是為無若有不名未來應名已來是故此義不然外曰過去未來行自相故無咎過去時未來時不行現在相過去時行過去相未來時行未來相是各各行自相故無過內曰過去非過去若過去過去者不名為過去何以故離自相故如火捨熱不名為火離自相故若過去不過去者今不應說過去時行過去相未來亦如是破是故時法無實但有言說外曰實有方常相有故日合處是方相如我經說若過去若未來若現在日初合處是名東方如是餘方隨日為名內曰不然東方無初故日行四天下繞須彌山欝單越日中弗于逮日出弗于逮人以為東方弗于逮日中閻浮提日出閻浮提人以為東方閻浮提日中拘耶尼日出拘耶尼人以為東方拘耶尼日中欝單越日出欝單越人以為東方如是悉是東方南方西方北方復次日不合處是中無方以無相故復次不定故此以為東方彼以為西方是故無實方外曰不然是方相一天下說故是方相因一天下說非為都說是故東方非無初過內曰若爾有邊若日先合處是名東方者則諸方有邊有邊故有分有分故無常是故言說有方實為無方外曰雖無遍常有不遍常微塵是果相有故世人或見果知有因或見因知有果如見芽等知有種子世界法見諸生物先細後麁故可知二微塵為初果以一微塵為因是故有微塵圓而常以無因故內曰二微塵非一切身合果不圓故諸微塵果生時非一切身合何以故二微塵等果眼見不圓故若微塵身一切合者二微塵等果亦應圓復次若身一切合二亦同壞若微塵重合則果高若多合則果大以一分合故微塵有分有分故無常復次微塵無常以虛空別故若有微塵應當與虛空別是故微塵有分有分故無常復次以色味等別故若微塵是有應有色味等分是故微塵有分有分故無常復次有形法有相故若微塵有形應有長短方圓等是故微塵有分有分故無常無常故無微塵外曰有涅槃法常無煩惱涅槃不異故愛等諸煩惱永盡是名涅槃有煩惱者則有生死無煩惱故永不復生死是故涅槃為常內曰不然涅槃作法故因修道故無諸煩惱若無煩惱是即涅槃者涅槃則是作法作法故無常復次若無煩惱是名無所有若涅槃與無煩惱不異者則無涅槃外曰作因故涅槃為無煩惱作因內曰不然能破非破若涅槃能為解脫者則非解脫復次未盡煩惱時應無涅槃所以者何無果故無因外曰無煩惱果此涅槃非是無煩惱亦非無煩惱因是無煩惱果是故非無涅槃內曰縛可縛方便異此無用縛名煩惱及業可縛名眾生方便名八聖道以道解縛故眾生得解脫若有涅槃異此三法則無所用復次無煩惱是名無所有無所有不應為因外曰有涅槃是若無若縛可縛方便三事無處是名涅槃內曰畏處云何可染以無常過患故智者於有為法棄捐離欲若涅槃無有諸情及所欲事者則涅槃於有為法甚大畏處汝何故心染涅槃名離一切著滅一切憶想非有非無非物非非物譬如燈滅不可論說外曰誰得涅槃是涅槃何人得內曰無得涅槃我先說如燈滅不可言東去南西北方四維上下去涅槃亦如是一切語滅無可論說是無所有誰當得者設有涅槃亦無得者若神得涅槃神是常是遍故不應得涅槃五陰亦不得涅槃何以故五陰無常故五陰生滅故如是涅槃當屬誰若言得涅槃是世界中說外曰應有諸法破有故若無破餘法有故汝破一切法相是破若有不應言一切法空以破有故是破有故不名破一切法若無破一切法有內曰破如可破汝著破故以有無法欲破是破汝不知耶破成故一切法空無所有是破若有已墮可破中空無所有是破若無汝何所破如說無第二頭不以破故便有如人言無不以言無故有破可破亦如是外曰應有諸法執此彼故汝執異法故說一法過執一法故說異法過是二執成故有一切法內曰一非所執異亦爾一異不可得先已破先已破故無所執復次若有人言汝無所執我執一異法若有此問應如是破外曰破他法故汝是破法人汝好破他法強為生過自無所執是故汝是破人內曰汝是破人說空人無所執無所執故非破人汝執自法破他執故汝是破人外曰破他法故自法成汝破他法時自法即成何以故他法若負自法勝故是以我非破人內曰不然成破非一故成名稱歎功德破名出其過罪歎德出罪不名為一復次成名有畏畏名無力若人自於法畏故不能成於他法不畏故好破是故成破不一若破他法是即自成法者汝何故先言說空人但破他法自無所執外曰說他執過自執成汝何以不自執成法但破他法破他法故即是自成法內曰破他法自法成故一切不成破他法故自法成自法成故一切不成一切不成故我無所成外曰不然世間相違故若諸法空無相者世間人盡不信受內曰是法世間信是因緣法世間信受所以者何因緣生法是即無相汝謂乳中有酪酥等童女已姙諸子食中已有糞又除梁椽等別更有屋除縷別有布或言因中有果或言因中無果或言離因緣諸法生其實空不應言說世事是人所執誰當信受我法不爾與世人同故一切信受外曰汝無所執是法成汝言無執是即執又言我法與世人同是則自執內曰無執不名執如無我先說因緣生諸法是即無相是故我無所執無所執不名為執譬如言無是實無不以言無故便有無無執亦如是外曰汝說無相法故是滅法人若諸法空無相此執亦無是則無一切法無一切法故是名滅法人內曰破滅法人是名滅法人我自無法則無所破汝謂我滅法而欲破者是則滅法人外曰應有法相待有故若有長必有短若有高必有下有空必有實內曰何有相待一破故若無一則無相待若少有不空應有相待若無不空則無空云何相待外曰汝無成是成如言室空無馬則有無馬如是汝雖言諸法空無相而能生種種心故應有無是則無成是成內曰不然有無一切無故我實相中種種法門說有無皆空何以故若無有亦無無是故有無一切無外曰破不然自空故諸法自性空無有作者以無作故不應有破如愚癡人欲破虛空徒自疲勞內曰雖自性空取相故縛一切法雖自性空但為邪想分別故縛為破是顛倒故言破實無所破譬如愚人見熱時焰妄生水想逐之疲勞智者告言此非水也為斷彼想不為破水如是諸法性空眾生取相故著為破是顛倒故言破實無所破外曰無說法大經無故汝破有破無破有無今墮非有非無是非有非無不可說何以故有無相不可得故是名無說法是無說法衛世師經僧佉經尼乾法等大經中皆無故不可信內曰有第四汝大經中亦有無說法如衛世師經聲不名大不名小僧佉經泥團非瓶非非瓶尼乾法光非明非闇如是諸經有第四無說法汝何言無外曰若空不應有說若都空以無說法為是今者何以說善惡法教化耶內曰隨俗語故無過諸佛說法常依俗諦第一義諦是二皆實非妄語也如佛雖知諸法無相然告阿難入舍衛城乞食若除土木等城不可得而隨俗語故不墮妄語我亦隨佛學故無過外曰俗諦無不實故俗諦若實則入第一義諦若不實何以言諦內曰不然相待故如大小俗諦於世人為實於聖人為不實譬如一柰於棗為大於瓜為小此二皆實若於棗言小於瓜言大者是則妄語如是隨俗語故無過外曰知是過得何等利如初捨罪福乃至破空如是諸法皆見有過得何等利內曰如是捨我名得解脫如是三種破諸法初捨罪福中破神後破一切法是名無我無我所又於諸法不受不著聞有不喜聞無不憂是名解脫外曰何以言名得解脫不實得解脫耶內曰畢竟清淨故破神故無人破涅槃故無解脫云何言人得解脫於俗諦故說名解脫
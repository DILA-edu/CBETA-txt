爾時世尊故在欲色二界中間大寶坊中與諸大眾圍遶說法是時會中有一菩薩名不可說從座而起更整衣服偏袒右肩前禮佛足長跪合掌而說偈言無礙智慧無礙行如虛空性不可說三世平等無覺觀我今敬禮無上尊觀於無相樂寂靜調伏諸根遠離相了諸法性無有二我禮人中師子王觀眾生性及法性如是二性無差別等心觀於諸眾生今我永斷一切性所得菩提無所得如菩提性色亦爾無相莊嚴莊嚴相我今敬禮無上尊一切法界無覺觀凡夫觀之有相行法界之性不破壞佛真實智故我禮如來身業不可說口意等業亦如是一切法性及眾生無上勝尊了了知如來住於真實地所可演說無聲字眾生樂聞得大利是故如來難思議所說諸法無相貌調伏眾生斷諸有善說眾生法性空是故我禮大丈夫爾時不可說菩薩偈讚佛已白佛言世尊此會菩薩各各當已已諮請竟我今於是大集經中復欲少問唯願如來垂哀聽許佛言善哉善哉善男子隨疑致問吾當為汝分別解說爾時不可說菩薩既蒙許可即入定意入定意已悉令大眾處大寶臺上虛空中雨散華香種種伎樂而以供養復出是聲是不可說菩薩摩訶薩今於是中欲問大事爾時不可說菩薩摩訶薩白佛言世尊諸佛菩提清淨寂靜大靜無垢無闇大光真實如爾其性平等微妙甚深無有覺觀遠離諸垢不可宣說無字無句無有音聲廣大無量無有邊際離一切邊不增不減不前不却無有住止無峻無平無有無無堅固無壞無我我所無取無捨無廣無狹無法無眾生無盡畢竟盡不空空性非處非非處非心非作非生非滅如地水火風無有邊際不可度量平等遍有無有障礙猶如虛空非眼識界乃至非意識界斷一切有不可譬喻離一切喻如一切佛真實知故非不是如何以故一切眾生皆悉得故非異於如何以故一切眾生悉平等故其性是有何以故是實性故其性是實何以故無有去來現在節故無作無受無色無心無想無受斷一切受無想斷想無行斷行無識斷識無陰入界斷陰入界無初中後離諸魔業無有流布無漏非攝非行非訟無諍無罪常住自性無有分別無生無能生無滅無能滅無有根本無上無下無有屋宅無方無間非智非慧亦非慧行非諦所攝非生死攝無有對治無具功德遠離諸相世尊若如是義名菩提者即無變句即無覺句即無貪句即無諍句即堅固句即不壞句即不動句即不作句即無身句即無生句即無智句即平等句即無二句即是實句有句真句第一義句無分別句一味句一事句一乘句無盡句三世平等句分別三世句空句無相句無願句無行句寂靜句性句如句無生句無出句盡句無屋宅句法句實性句自身性句無身句無作句無想句無諍句無斷句無常句十二因緣句可觀句定句上句勝句無罪咎句無上句畢竟句淨句無頂句無勝句無等句無依句念句無相似句勝一切世間句無句句一切句之所依句如是菩提非青非黃非赤非白非色非非色非長非短非圓非方無有規矩非三界攝非道非畢竟非行非到非有處所非取非捨離諸煩惱無有愁畏斷一切喜無真無化離一切入無我我所無有眾生壽命士夫無量無邊不可思議無有分界猶如虛空其性畢竟不可宣說成就如是無量之法乃名菩提說是法時三千大千世界大地六種震動一切諸天大設供養香華伎樂各作是言善哉善哉善男子快作是說爾時會中有八萬四千菩薩得無盡器陀羅尼一切法自在三昧無礙解脫法門若有人能如是信者是人亦當得是法利爾時不可說菩薩復白佛言世尊菩薩之戒不可宣說何以故身之本性不可說故是故身戒不可宣說口之本性亦不可說是故口戒不可宣說意之本性亦不可說是故意戒不可宣說世尊若有菩薩修行無上菩提道時護十善法亦不可說若以十善勸諸眾生所勸眾生亦不可說修集慈悲喜捨之心亦不可說何以故修集慈心觀無眾生修集悲心無作無受修集喜心離憍慢醉修集捨心遠離二相世尊若有菩薩如是修集四無量心即是修於清淨梵行住於梵道是梵方便勝一切梵常為諸梵之所供養何以故勝出一切諸梵行故不修眾生因緣慈故不修諸法因緣悲故不修二相因緣喜故不修內外因緣捨故遠離一切世間行故捨棄世間諸梵行故是故常為一切諸梵之所供養世尊以是因緣菩薩之戒不可宣說菩薩戒者終不自誑亦不誑佛何以故自即無性無性即無無即無出無出即是無有因緣無因緣者即是無字無字者即是不可言說若有菩薩能如是學即不自誑云何名為不誑諸佛如來覺了一切諸法非法非非法若非法非非法者即是平等如是平等不可宣說若有菩薩作如是學是名不誑諸佛如來復次自者即是無我無有我所知亦無我無有我所若能如是修集學者亦是無我無有我所若能如是思惟觀者即不自誑又如來者能隨於如隨於如者即隨眾生隨眾生者即是隨順一切諸法隨一切法即是不出不滅不住若法不出不滅不住即是無為是故說言無為之法有三種相所謂無出無滅無住以是義故名為無為無為即聖聖名無怨如來遠離一切怨故故名為聖怨者所謂無明如來永離一切無明是故不為一切怨讎之所侵害凡夫之人具無明故是故常為怨讐所害如來世尊能觀怨界及智慧界知煩惱界及寂靜界知生死界及涅槃界知眾生界及法界了知魔界及以佛界觀於色界及以眼界耳界聲界鼻界香界舌界味界身界觸界意界法界知無明界及智慧界皆悉平等即是平等佛界不可說界生死涅槃二界平等即是佛界不可說界名色界知名色界皆悉平等即是佛界不可說界知六入界六神通界皆悉平等即是佛界不可說界觸界滅界皆悉平等即是佛界不可說界受界滅界皆悉平等即是佛界不可說界愛界滅界皆悉平等即是佛界不可說界取界滅界皆悉平等即是佛界不可說界有界滅界皆悉平等即是佛界不可說界生界滅界皆悉平等即是佛界不可說界老病死界及以滅界皆悉平等即是平等佛界不可說界世尊菩薩若能作如是等觀即得入於一切諸界菩薩若入如是等界見有貪者不生瞋恚見斷貪者亦不生愛見有瞋者不生瞋心見斷瞋者不生愛心見有癡者不生恚心見斷癡者不生愛心何以故菩薩摩訶薩於如是等三種界中了了知故如是菩薩了知三聚世尊菩薩若欲作是學者不誑如來何以故知諸如來所覺諸法而是菩薩隨順學故是故菩薩不誑如來爾時眾中有一菩薩名無所畏問不可說菩薩言善男子菩薩摩訶薩云何而學名誑如來不可說菩薩言善男子若有菩薩自作是言我是持戒彼是破戒如是菩薩名誑如來我是施者彼是慳貪我是修忍彼是瞋恚我是精進彼是懈怠我是定者彼是亂者我是智慧彼是愚癡我是知足少欲之人樂於寂靜易養易滿乞食糞衣唯畜三衣不處眾中多聞諍語所言柔軟眾生樂受具念智慧淨諸威儀及以口業具四攝法慈悲喜捨真語實語如說而作知魔境界知已遠離常能修學六波羅蜜能善說法為諸眾生發大誓願能化眾生不令放逸若作如是自讚己身毀呰他者是名菩薩誑於如來復次善男子菩薩若言我能觀察如是等法遠離修滅是亦名為誑於如來何以故諸佛出世及不出世法性常住以常住故一切法界不可知見不可遠離不可修滅菩薩若說我及我所是亦名為誑於如來何以故無二相故若有說言我已得證我能遠離是亦名為誑於如來何以故性清淨故若言我有四念處者是亦名為誑於如來何以故如來覺了一切諸法無有念故若言我有四正勤者是亦名為誑於如來何以故如來覺了一切諸法本性離故若言我有四如意分是亦名為誑於如來何以故如來覺了一切諸法無分別故若言我具根力覺道是亦名為誑於如來何以故如來世尊性無為故若有說言我異道異是亦名為誑於如來何以故身即是道故若言無明異於有愛是亦名為誑於如來何以故無明與愛即是智慧即解脫故若言三毒異三解脫門是亦名為誑於如來何以故空無相願即是貪欲瞋恚癡故若言四倒異四果者是亦名為誑於如來何以故四倒即是四道果故若言八邪異於八正是亦名為誑於如來何以故為壞八邪修八正故若言眾生九居止處異九次第是亦名為誑於如來何以故無二性故若有說言十善異於無學十善是亦名為誑於如來何以故一切諸法無修學故善男子菩薩若學如是等法是名為誑諸佛如來善男子一切眾生及一眾生無二無別何以故性無我故言一眾生一切諸法無二無別若言一法一切法界無二無別一佛世尊一切法界無二無別言一佛界一切佛界無二無別言一福田一切福田無二無別一切福田及以虛空無二無別一切聖人遠離煩惱一切凡夫無二無別本性清淨一眾生心一切眾生心無二無別本性清淨一界一切界一入一切入一眾生行一切眾生行無二無別若言諸法乃至無有一念暫住不造眾惡不著善法不生憍慢於不得中不作得想於不證中不作證想知於生死及以涅槃無作無受知諸煩惱無有根本無生無長隨於戒戒心戒慧戒遠離煩惱不捨眾生淨檀波羅蜜無戒於戒淨尸波羅蜜無人於人及無有我淨羼提波羅蜜無作於作淨毘梨耶波羅蜜無淨於淨淨禪波羅蜜無行於行淨般若波羅蜜無盡無生獲得忍辱得無記心而受記莂不入正位亦不退轉一生不生兜率陀天不從天下而處母胎於一切法心無所住亦不自說我已過於生老病死不行七步亦不自言我是世間無上之尊不處中宮婇女娛樂不習世間技藝之事示現老人為壞貪身示現病苦為壞貪壽示現死相為壞貪欲及我我所示現沙門為令眾生不求釋梵人天之身勤求出世無上之法踰出宮城示現出離三界繫縛及示悲果前後顧視示無瞋愛三十二相莊嚴其身為示眾生良祐福田剃除周羅棄捨瓔珞遣馬揵陟放闡陀還示現遠離一切煩惱現剃髭髮示不貪著於一切法受著袈裟示調眾生從欝陀伽阿羅邏邊諮問受法示現破壞自高之心六年苦行為壞外道現受飲食示隨世法現受槀草示於知足坐草蓐上示壞憍慢諸天龍神讚歎戴仰示現功德莊嚴果報降伏魔怨示勇猛力右手指地示往福力大地震動示報恩故獲得無上菩提之道示現了知一切法相觀諸法等名之為佛佛之智慧無能勝者以是義故名為如來了了知見善不善法名薩婆若真實語故名天人師不出諸法名轉法輪無轉無說故名轉說無入之入名為法入無門之門名為法門無作之作名為法作無禪之禪名為正禪無脫之脫名正解脫一切法性無繫無縛若是滅法即是過去即是不生是名佛出無出之出即名佛出若有菩薩能作是學是名不誑諸佛如來爾時世尊讚不可說菩薩摩訶薩言善哉善哉善男子善能分別如來出世若有能信如是佛出是人不覺一法微相若不覺者乃能了知如來出世何以故無出之出即是佛出無作無作者無受無受者無漏無漏者無諍無見無入無轉無生無滅無有菩提無諂無誑無心意識無眼無二無有眼行乃至意行無說無教是名佛出爾時無畏菩薩白佛言世尊如佛所說如來出世及不可說所說佛出誰當信之爾時寶女語無畏言法兄如來出世不可思議難可莊嚴難可證得若人懈怠心不真正虛偽諂曲憍慢喜瞋嫉妬慳貪不知恩義受恩不報三戒不淨貪著三界三垢所污不敬三寶不修三脫麁獷惡口樂說無義不知慚愧為利養故外現細行自誑誑他貪於供養諸根不調樂求聲聞辟支佛乘心不真實寡聞愚癡無念喜忘不知方便不修慈悲喜捨之心常行魔界貪著於人眾生壽命說無因果無業行緣其心放逸樂為惡行捨離頭陀樂行世法自讚己身毀呰他身貪於身命色等五法樂於睡眠喜聞世法不知時節親近惡友不能修行四攝之法法兄如是等人不知佛出不信佛出無畏菩薩言寶女汝今已得遠離如是惡法不耶寶女言法兄我已遠離如是惡法云何遠離如不貪節云何不貪猶如貪節云何貪節如真實節云何實節如我見節云何我見如過去節云何過去如無明節云何無明如貪愛節云何無明貪愛等節猶如智慧解脫等節云何智慧解脫等節猶如幻節無畏菩薩言寶女幻者非心非意智慧解脫即是心意法兄一切眾生心意智慧及以解脫悉皆如幻無畏菩薩言寶女如不可說菩薩所說汝能信不寶女言法兄不可說者終無所說如其說者非不可說若不可說有所說者云何得名不可說耶即應是說以不可說實無所說是故名為不可說也若不可說實無所說我於今者為何所聞若無所聞何所信耶無畏菩薩言寶女是不可說實有所說今有證知所謂大眾一切大眾皆悉得聞是不可說之所宣說寶女言法兄此大眾中若有言我聞不可說之所說者即是虛妄何以故是不可說實無所說云何大眾而言聞耶無畏菩薩言寶女汝於今者信佛語不法兄若有世間無信之人即是佛也何以故信者即是貪欲瞋恚如來無有貪欲瞋恚是故無信若無信者即是無證法兄空無相願真實無證是故如來亦無有證法兄法界實性無作無為虛空等法真實無證是故如來亦無有證無畏菩薩言寶女以何為證寶女言法兄若有不見無量佛法如是之人可以為證無畏菩薩言寶女此舍利弗目揵連等是證信不寶女言法兄如是如是是證是信何以故聲聞人戒則有邊際如來之戒無有邊際定慧解脫解脫知見亦復如是爾時舍利弗語寶女言寶女聲聞亦有三解脫門如來亦有三解脫門汝今何故以聲聞人而為證信不以如來寶女言大德如阿耨達池有八味水雨閻浮提而已一切草木叢林悉得增長如是雨水有差別不舍利弗言不也寶女大德如阿耨達池水本一味德人用之則有種種微妙甘味薄德之人用其味則一麁惡不美大德如來聲聞三解脫亦復如是是故如來聲聞之人則有差別而法界性實無差別爾時世尊讚寶女言善哉善哉寶女善能分別宣說是義寶女說是法時天與人三萬二千發阿耨多羅三藐三菩提心寶女復語舍利弗言大德譬如大海其水一味多有諸寶亦有水精下價之珠法界亦爾雖復平等諸佛學之得無價寶聲聞學之得下價寶大德如須彌山上有諸天人多受快樂或復有天少受快樂而須彌山實無差別法界亦爾雖復無差如來處之受無量樂聲聞處之受有量樂大德如轉輪王雖有千子皆亦不得稱紹尊位聲聞之人亦復如是雖有智慧不名為佛大德如然燈器金則黃光銅則赤光其色雖異燈無差別法界亦爾諸佛然之智光無邊聲聞然之智光有邊而法界性實無差別大德如轉輪王入城邑時一切悉知薄福之人入城邑時乃至親厚猶不覺知如來世尊入法界時亦復如是一切天人皆悉覺知障覆一切外道異學勝諸聲聞辟支佛等聲聞之人入法界時聲聞猶尚不覺不知況復餘人大德譬如山間有師子吼瞿枳羅鳥迦陵頻伽孔雀等聲人聲牛聲驢聲馬聲響隨聲發而是響者實無差別隨聲發故響則不同如來聲聞三解脫門亦復如是如來能壞一切魔眾能勝一切外道邪見能知一切眾生心念能知眾生種種所行能調聲聞辟支佛等能出諸佛如來音聲聲聞之人雖同法界則不能同作如是等事大德譬如甘蔗其味雖一與白石蜜為福德人出黑石蜜為薄福德人法界亦爾菩薩摩訶薩則得大智甘露之味不雜聲聞辟支佛味聲聞唯得有邊智味大德譬如三千大千世界多有大海為利無量無邊眾生亦有小河利少眾生法界亦爾大德如日月星宿俱遊虛空而星宿明不及日月是虛空性實無差別法界亦爾如來聲聞雖俱遊止智慧光明實不同等而法界性亦無差別大德譬如二人同學一業一則工巧多得利益一則疎拙獲利無幾如來聲聞法界亦爾大德如一疊華無有差別巧方便故得上價衣拙方便故得下價衣法界一性亦復如是如來乃以智慧方便大慈大悲業因緣故得大寂靜無價智慧聲聞之人得下智慧而不清淨大德如大海中有羅睺羅阿修羅王亦有其餘眾生之類唯阿修羅王能得其底餘則不得法界亦爾如來則得畢竟智慧聲聞不得大德譬如大地生千葉華及七葉華諸天世人見千葉華悉生歡喜如來聲聞法界亦爾諸天世人見佛歡喜心生愛樂非聲聞也大德以是義故如來智慧無量無邊聲聞智慧有量有邊而法界性實無差別無畏菩薩語寶女言是不可說菩薩摩訶薩定是汝師能以妙法調伏於汝寶女答言善男子不可說菩薩無所調伏何以故如是菩薩不見自他及以此彼如其爾者何所調伏善男子若有不覺一切魔界及自境界如是之人則能調伏復次善男子若能知見一切諸法不見有我及以我所如是之人則能調伏復次善男子若有能自勤修苦行不勸他修修苦行已心不生高如是之人則能調伏復次善男子如諸菩薩為眾生故在大生死即得解脫不行涅槃如是之人則能調伏是名第一實義調伏爾時世尊告無畏菩薩言善男子是寶女者真實從彼不可說菩薩而得調伏以調伏故未來當得阿耨多羅三藐三菩提是時寶女復白佛言世尊菩薩摩訶薩實無調伏若調伏者即是大悲悲能調伏非是人也聲聞之人則須調伏何以故無大悲故世尊如菴羅果樹上熟者其味甘美人所貪嗜若生欝者其味則苦人所薄賤如來智慧亦復如是從大悲生是故自調不由於他無畏菩薩語寶女言汝亦能報是不可說菩薩恩不寶女言善男子我若知恩何得不報若有眾生不能修行菩提道者如是之人則不能報寶女云何名為修菩提道寶女言善男子三十二業名菩提行何等三十二終不退失菩提之心不貪聲聞辟支佛心至心修行無有諂曲凡所修行無有障礙為眾生行心無厭悔雖行生死離貪恚心於諸眾生其心平等悉能教化而調伏之以四攝法而攝取之為眾得樂修大慈心為苦眾生修行大悲如說而行精進堅固終不欺誑一切眾生所修莊嚴為助菩提不求一切世間之樂心不貪著世間利養不為身故造作眾惡不貪壽命不見他過其心調伏淨三種戒莊嚴修集相好之業常念出家報往善業常樂寂靜多聞無厭智慧能利自身他身凡所說法無有食想能捨一切不求果報淨於戒聚不生憍慢終不自讚所有功德為他人故勤修忍辱為淨土故勤行精進為知方便求一切智永斷一切煩惱習氣為得神通護持正法親近善友善心思惟遠離魔業如法而住得無生滅微妙智慧善男子若有不能行如是法當知是人不能報恩亦復不能知如來恩善男子有二種人必死不治畢竟不能知恩報恩一者聲聞二者緣覺善男子譬如有人墜墮深坑是人不能自利利他聲聞緣覺亦復如是墮解脫坑不能自利及以利他爾時無畏菩薩即脫己身所著上衣以報寶女說法之恩爾時寶女不肯受之無畏菩薩言我為法故唯願受之善男子法離於貪是故不應說法而受法者無取是故不應取供養物法者無貪是故不應貪供養物法者無我及以我所是故不應以我所物而為供養法者清淨是故不應以不淨物而為供養法無身心身心行者非供養也法非心意識心意識者非供養也法無牽挽有牽挽者非供養也法非有無是故有法非供養也法非諸有是故有想非供養也法非覺觀有覺觀者非供養也法無增減有增減者非供養也法無高下有高下者非供養也法不可說不可聽聞無有名字捨一切聲遠離聖道是故不可以衣供養法無境界非眼境界至意境界無有屋宅是故不應以衣供養法者即是十二因緣非常非斷是故不應以衣供養法無障礙不顛不倒不可量度無我眾生士夫壽命不生不滅不出無為是故不應以衣供養無畏菩薩言寶女如來世尊亦受如是法之供養善男子如來雖受法之供養如法界性而不分別寶女云何名為分別法界善男子若言法異法供養異受施者異施者亦異是則名為分別法界若不分別法及供養受者施者是則不名分別法界無畏菩薩言寶女如其法界無分別者云何說言分別法界不分別耶寶女言善男子法界之性雖無分別而諸眾生心顛倒故生於分別善男子如有器故名為完破若有作業有所取者則名為破名為分別善男子如器雖壞器中虛空終不可壞法界之性亦復如是爾時世尊讚寶女言善哉善哉若有人能成就是法如是之人堪受三千大千世界人天供養佛說是已大眾諸人各各脫身烏多羅僧奉上寶女爾時不可說菩薩摩訶薩白佛言世尊凡可說者即是世間不可說者即是出世可宣說者即是愛心不可說者即是離愛可宣說者是世間行不可說者是出世行世尊出世之義無所造作無所作者即無諍訟無諍訟者即沙門法沙門法者即出世法出世法者即無罪過無罪過者即是不取不生不滅不生不滅即是出世出世之法不可宣說不可顯示以是義故一切諸法不可宣說爾時眾中有一天子名曰勝意語不可說菩薩言善男子若一切法不可說者眾生云何而得言說不可說言善男子汝寧知響有言說不勝意言善男子響者皆從因緣而有善男子是響之因為定在內為定在外天子言善男子如是因者不定在內不定在外天子一切眾生強作二想而有所說諸法之性實不可說天子言善男子若不可說云何如來宣說八萬四千法聚令諸聲聞受持讀誦天子如來世尊實無所說無所說者即是如來天子汝知何等為如來也將不謂色受想行識是如來乎將不說佛是去來現在有為無為陰界諸入三界所攝是因是果是和合耶或想非想亦想非想非想非非想耶不也善男子天子若如是等非如來者云何可說若不可說云何而言如來世尊演說八萬四千法聚是故八萬四千法聚實不可說聲聞受者亦不可說不可說者即是正義義若無說即是真實若可說者則為不定若不可說則為可證若可說者不可為證何以故以顛倒故爾時勝意天子白佛言世尊是不可說菩薩所說誰當信之爾時不可說菩薩以神通力化作比丘作如是言我今深信是不可說菩薩所說何以故我如如來亦如法界如來諸陰不可宣說我陰亦爾不可宣說如來界入不可宣說我之界入亦不可說如來菩提我之菩提亦爾等無差別如來了知諸眾生界我亦了知諸眾生界如來轉於無上法輪我亦如是轉於法輪如來入於無上涅槃我亦如是入於涅槃天子言比丘汝今將非魔所造耶而說是言等於如來比丘言天子若有人言我異佛異當知是人即魔弟子若有說言以我平等觀法平等法平等故眾生平等眾生平等如來平等如是之人即真實知能過魔界時化比丘說是語時五百比丘漏盡解脫八千菩薩成就忍辱即以香華供養比丘舍利弗言諸善男子何故供養是化比丘諸菩薩言大德誰作是化諸善男子汝今不知是不可說之所化乎諸菩薩言大德譬如如來復化如來有人供養為供養誰諸善男子是人即是供養如來大德若有供養是化比丘即是供養不可說菩薩舍利弗言善男子是不可說菩薩摩訶薩設何供養任供養之大德若有智人無有聲行無字無色無名無作無所宣說無自無他無法非法無淨無穢如是供養乃任供養時化比丘語舍利弗言大德汝意將無謂我今者異於汝耶舍利弗言不也比丘何以故如來常說一切諸法皆悉如幻如來如說我亦如信大德若有人能供養如來即是供養化無異也時舍利弗語不可說菩薩言善男子誰入是化今作是說大德如鏡中像其誰在中而有像現善男子無在中者直以清淨四大因緣故有像現大德化亦如是法性淨故能作此說善男子若爾者一切眾生何故不能如是宣說大德鏡之背後俱不離鏡像何不現善男子鏡背四大不清淨故大德眾生亦爾不能清淨法界性故不能宣說善男子汝先後語義不相應何以故汝常說言一切法界性自清淨今云何說法界不淨大德若不爾者汝云何因阿濕比丘得法眼淨善男子我但因其開導除滅客煩惱故名法眼淨實無所得善男子若有人言我得虛空是義不然何以故虛空之性常自清淨若常清淨云何可得客雲覆故眾生不見除客雲故名之為見法界之性亦復如是是故我實不得法眼善男子汝今云何作如是等不相應說言法界性或淨不淨不可說菩薩言大德汝之所說及我所說者皆是諸佛如來境界非是我等之所知見舍利弗言善男子若言是說是佛境界非我所知云何復言法界之性無有分別若有分別當知法界則有無量不可說言大德法界性一實非無量舍利弗言善男子如其法界性是一者云何說言是佛境界非我所知若法界一以何因緣一切眾生不名如來大德汝欲分別眾生如來有異相也善男子如汝先說我不欲令眾生如來有別異想大德汝意定謂有無生耶善男子有所謂法界大德汝意復謂有邪正耶不也善男子邪正聚者即是顛倒大德汝謂有法不生生耶不也善男子若是不生畢竟不生大德汝意謂是不生之法有分別耶不也善男子大德如其不者何故說言一切眾生非如來耶若如是者誰是眾生誰是如來善男子我以先解如是之義為顯智慧故作此問善男子若有不解汝意所說是諸眾生當墮地獄何以故以生誹謗故不可說菩薩言大德如是法者無人能誹無人能受何以故若有誹受當知是人亦當獲得如是等法大德如大力士弱劣之人不能生疑我法亦爾若有不於無量佛邊種善根者終不能疑不能受持善男子如我解汝所說義者有人信順如是法語勝無量劫行檀波羅蜜尸波羅蜜羼提波羅蜜毘梨耶波羅蜜禪波羅蜜世間般若波羅蜜爾時世尊讚舍利弗言善哉善哉如汝所說若有信解如是語者當知是人已於無量阿僧祇劫修行如是六波羅蜜若有不能信是語者則不能得受佛記莂成阿耨多羅三藐三菩提若能信者則得受記成阿耨多羅三藐三菩提舍利弗我念往昔無量劫中修六波羅蜜以不能信如是語故不得受記不成阿耨多羅三藐三菩提其後信已即得受記成阿耨多羅三藐三菩提是故當知若有人能信解是語即得受記成阿耨多羅三藐三菩提不可說菩薩白佛言世尊以何等分而得受記若過去分得受記者是義不然何以故是滅法故若未來分得受記者是亦不然何以故以未生故若現在分得受記者是亦不然何以故不可說故若是三分無受記者云何說言菩薩受記佛言善男子若有菩薩摩訶薩信不可說知不可說說不可說於不可說不生怖畏知不可說及色二法無有差別受想行識眼乃至意佛法僧寶生死解脫法界不可說亦復如是是名菩薩得忍辱分得無生分得無出分得無取分得無污分得無有分得無作分具足成就如是等分於一切法不生二相二心二意二分二緣若有菩薩能如是觀是名不去不來不住以不住故故無所作無所作故無所願求無願求故不斷不常若無斷常即是中道中道即是十二因緣十二因緣無作無求以是義故名為甚深無有作者無有受者以是義故復名甚深不生而生不出而出以是義故復名甚深譬如熾火從因緣生無有作者無有受者是火滅已無有去處無有來處一切諸法亦復如是無有作者無有受者善男子若有菩薩能如是知當知是人則得受記爾時世尊說是法時八千菩薩得無生法忍得是忍已上昇虛空七多羅樹合掌恭敬而說偈言若能觀是色陰分及不可說無二相是人即獲平等智猶如先佛之所得若觀受想行識陰亦復如是無有二能諦了知不可說即得受記如先佛若欲觀察入界等及一切法無二相無聲無字無有節是故諸法不可說不可說分三世分即是一分無差別實性真相悉平等如是觀名義菩薩貪欲瞋恚及愚癡空無相願悉平等生死涅槃無差別佛法僧寶亦無二一切法義不可說無有生滅如虛空無作無受如火性從緣而生非緣滅滅已不知去來處一切諸法亦如是諸法皆從因緣生因緣斷故名為滅若法不生而不滅亦復不常而不斷即是甚深十二緣更不從緣而出生本無有生而今生本無有出而今出無有造作無受者無有諸因及果報亦復非有而非無非有彼此二種相亦不在內非在外即是甚深十二緣是法本無而今有已有之法後還無若是有法三世攝當知性相如前說若是內法外中無外法之性內中無一切諸法亦如是是名第一真空義一切眾生心本性清淨無穢如虛空凡夫不知心性故說客煩惱之所染若諸煩惱能污心終不可淨如垢穢諸客煩惱障覆故說言凡夫心不淨如其心性本淨者一切眾生應解脫以客煩惱障覆故是故不得於解脫心不能生次第心心不能見次第心一切諸心從緣生是故次第心不斷若能知見如是心猶如虛空及幻相是人即得心自在亦能了知次第心猶如幻師所作幻無量世業師亦爾如心眾生亦復然若知即得心自在若有能得如是忍猶如幻法無因緣若知如是不生貪不由因緣得解脫一切眾生諸心性如來攝為三世攝猶如幻物無真性眾生之心亦復然心能了知諸眾生眾生亦能了於心心者非色不可見如心眾生亦復然如眾生性一切法無為之性不可說如來學得真法性是故名為無礙智一切凡夫不知見流轉無量生死中無明所覆迷於實不知如爾及法界法界之性如虛空一切世間不能說如來修集大慈悲無字法中而演說猶如世間六種味各各不能自覺知眾生雖說陰入界而不能了其性相眾生智慧不生滅猶如虛空及以幻遠離一切顛倒故是則名為淨智慧如來覺了一切法無受無作如草木若能觀察如是法是人即得無生忍若有無量諸菩薩獲得如是忍辱者是人即為無量佛授其無上菩提記若能放捨內外物乃至不惜於身命能調一切諸眾生是人即為佛授記若能清淨諸眾生既清淨已不生慢說諸眾生悉清淨以是因緣得受記若知諸法念念滅為眾生故修忍辱復能演說眾生忍因是忍故得受記遠離惡法勤精進為修善法不休息若能演說勤精進因精進故得受記一切諸法本性淨平等無差如虛空若能演說是平等因三昧故得受記若能知法不可說說時不生於怖畏能以方便化眾生因是智故得受記爾時魔王將四種兵車兵馬兵象兵步兵來至佛所魔自化身作比丘像語不可說菩薩言善男子魔王波旬今將四兵來至佛所汝今欲設何等方便不可說言彼若來者我當令其發阿耨多羅三藐三菩提心比丘言善男子彼魔波旬都無善心云何能令發菩提心不可說言我當調伏令得善心得善心已以是因緣發阿耨多羅三藐三菩提心云何調伏我當往彼他化自在王其境界彼當屬我既屬我已我當隨意而調伏之爾時波旬聞是語已心生憂怖即欲退還而不能得復作是念我於今者既不被縛又不得解亦復不能作神通力時魔即聞空中聲曰是不可說神通之力魔王波旬即時便前向不可說禮拜懺悔而作是言我今捨離一切魔業不可說言波旬誰繫縛汝波旬答言善男子我無繫放而不能行不可說言善男子如汝今者不繫不放而不能行一切眾生亦復如是無繫無放而不能行何以故無明愛等顛倒繫縛不得解脫波旬汝今若欲壞繫縛者應當速發阿耨多羅三藐三菩提心波旬答言善男子一切眾生成就幾法能發無上菩提心耶波旬眾生成就十六種法能發阿耨多羅三藐三菩提心何等十六所謂常修上心瑩磨諸根勤修諸善莊嚴功德至心持戒不生悔厭修集大悲憐愍眾生信佛世尊有大慈悲為諸眾生受行諸苦能壞眾生所有苦惱調伏諸根具足正念心無所畏不求諸有樂求佛智不樂二乘受樂無慢受苦無悔恭敬智慧破壞憍慢知恩報恩具足身力護持正法不斷三寶是名十六善男子若有眾生具如是法當知是人能發阿耨多羅三藐三菩提心波旬言善男子眾生若具如是等法能發阿耨多羅三藐三菩提心者我今實無如是等法云何能發無上道心不可說言波旬譬如種樹為華果實初雖未有當知其後必得不疑眾生若為向菩提心行亦復如是雖未現有漸漸當得是十六法波旬言善哉善哉善男子如汝所說說是法時天與人眾三萬二千發阿耨多羅三藐三菩提心波旬言善男子云何名為向菩提心行善男子有三十二法向菩提心而得增長何等三十二一者至心二者定心三者淨心四者欲心五者不放逸心六者修集善法七者莊嚴趣向無上菩提八者能以四攝攝取眾生九者樂行方便十者調伏眾生十一者能熟眾生十二者能知因緣十三者勤行精進十四者親近善友十五者具足信心十六者具足信心故便生歡喜十七者供養恭敬師長和上有德之人十八者能瞻病苦十九者能善思惟二十者如法而住二十一者為護法故不惜身命二十二者成就總持二十三者具足念心二十四者能說深法二十五者具足智慧二十六者具足諸力二十七者願於菩提二十八者不捨眾生二十九者修集慈悲喜捨之心三十者遊於生死心不生悔三十一者為受身故莊嚴福德為發淨願莊嚴智慧三十二者知一切法不可宣說是名三十二菩薩若能增長是法必得阿耨多羅三藐三菩提善男子譬如秋夜初月增長亦明亦淨眾生未發菩提之心具足如是三十二法亦復如是善男子菩薩若能具足如是三十二法得妙色相常為天人之所供養能捨一切不求果報發大誓願淨於三世持戒完淨不漏不破修於忍辱得從聞善無生法忍莊嚴善法身心寂靜不貪善根終不修集愛味諸禪亦不修習緣眾生慈唯修法緣無緣之慈修集大悲作他所作知恩報恩不捨眾生樂聽正法如聞而說演說法時無有食想能調自他離貪恚心以四攝法攝取眾生修行福智二種莊嚴毘婆舍那及舍摩他具足念心淨諸威儀成就獲得四無礙智身口意業從於智慧其心堅固無有退轉常能利益一切眾生波旬為諸眾生入佛法故示有文字音聲演說第一義中都無如是文字聲說是則名為一切法性一切法性性不可說波旬言善男子若一切法不可說者菩薩云何發大誓願向於菩提不可說言波旬譬如虛空其性無邊是中寧可作井池不不也善男子波旬若一切法性無不可說者終不可證不可宣說波旬言云何名為發菩提心不可說言了知貪性則名發心若復了知瞋癡慳妬陰入諸界無明行識名色六入乃至生老病死大苦是名發心波旬言一切諸法有何等性波旬一切諸法無出是性波旬言云何無出夫無出者即無魔迹魔迹即是我及我所離我我所是名無出覺觀因緣行想聚取說想非想生滅善惡有漏無漏有為無為世及出世即是魔迹若無如是即是無出說是法時八千菩薩得無生忍虛空之中出如是聲善哉善哉波旬說是法時八千菩薩得無生忍波旬言善男子菩薩具足何等法故得無生忍空中聲曰修集具足六波羅蜜得無生忍爾時不可說菩薩白佛言世尊唯願如來為諸菩薩說不可說佛言善男子若有菩薩行檀波羅蜜時觀身如幻觀受如夢觀於菩提猶如虛空行施之時不見一法是名檀波羅蜜不可宣說若有菩薩觀戒戒地毀戒及地觀諸眾生無有我性觀於法性是名持戒不毀破戒具足戒已不發三眼一持戒眼二破戒眼三菩薩眼雖復持戒不求一法不見菩提去來現在是名尸波羅蜜不可宣說善男子若有菩薩觀諸眾生不生不出而修於忍觀於菩提眾生諸法皆悉空寂眾生空中無瞋喜心亦復不覺一法怨相而修於忍亦復不覺遠離一法而修於忍是名羼提波羅蜜不可宣說善男子若有菩薩勤行精進都不見有身口意等一法是生一法是滅而修精進不壞法界為度眾生而修莊嚴於空無我不生錯亂為欲具足一切佛法而行莊嚴聞說佛法即是無法於是事中不生恐怖清淨莊嚴如來世界雖復莊嚴觀之如空亦不莊嚴轉於法輪何以故一切法性不可說故是名毘梨耶波羅蜜不可宣說善男子若有菩薩修禪波羅蜜修已不見過去心性淨本性已不見住處亦復不見貪恚癡心上中下心及無貪恚愚癡慧心亦不分別何以故如貪恚癡性無貪恚癡亦復如是如是觀已亦入禪定亦不能作平等平等亦不能以不平等法而作平等亦能了知陰界諸入善惡淨穢有漏無漏世間出世間生死涅槃對治等法是名禪波羅蜜不可宣說善男子云何名為不可宣說般若波羅蜜若無慧行無我我所眾生壽命士夫常斷有無等見欲界色界及無色界是名無行無有諍訟無去無來是則名為隨於慧行離無明闇及惡邪見觀如是法即真實觀善男子火災起時一切燒盡無有因緣唯除虛空菩薩行是不可宣說般若波羅蜜時亦復如是無有因緣見一切法本性盡滅以方便故為諸眾生宣說涅槃亦知眾生無有名字以方便故宣說名字以慧力故知過去未來說於出滅雖復了知無有身心以方便故說於身心雖知諸法不可宣說為眾生故方便而說雖知無施及以受者以方便故說施說受雖知諸法本性清淨以方便故說有禁戒雖知諸法本無瞋性以方便故修集忍辱雖知無修無有遠離以方便故勤修精進雖知諸法本性寂靜以方便故修行禪定雖知無有生死涅槃以方便故修集智慧雖知諸法本性自滅以方便故說於涅槃即是般若夫般若者無聲名字不可宣說不可見聞無心無識不取不捨非我我所非有處所形質規矩不高不下非色非見非對非作非覺非想無有住處非去來現在非色聲香味觸法意非明非闇非是虛空非內非外非作非有非肥非瘦非增非減本性清淨非貪恚癡亦非狂亂無有邊際不可稱量是名般若波羅蜜不可宣說說是法時魔王波旬於繫得脫心生歡喜即作是言如我今聞不可說法而得解脫若有善男子善女人聞是法者亦當如我於顛倒中而得解脫一切眾魔不得其便爾時會中萬二千眾生發阿耨多羅三藐三菩提心是時阿難白佛言世尊如是正法名字何等云何奉持佛告阿難是經名為方等大集亦復名為不可說法亦復名入一切佛法斷一切佛所有名字若有人能頂戴受持如是等法即能獲得阿耨多羅三藐三菩提爾時空中多設伎樂香華供養不可說菩薩是時三千大千世界六種震動
夫法儀施設在乎必當為主若言理有歸何須諍論除傳者不肖醍醐殺人熾盛光大威德真言者大聖垂愍別示神方雖言小異持蓋功深難測專心暫誦立見有功豈在載言第一設壇場供養自有三意初示清淨處者經文但云於清淨處不別指方隅又云於國於家及分野處若定須閒靜離於闠鬧別求淨地者或若一家災難起時貧庶之士屋但逾尋室唯方丈四迫隣含傍遠精藍豈亦專令別求淨地若其無者便合坐受災耶理而推之決不然矣今作二意若貧者秖於所住選於勝處便於淨地安立道場若國王大臣及豪富者選取上處避喧遠穢逈絕之室及先非穢染或新立堂宇最為第一若苾芻精舍亦選可知當於其處作誦呪場二立道場法若國王臣庶並須預空其屋淨潔掃灑香泥塗地隨看廣狹而安道場於香壇上正面安釋迦像以曼殊普賢觀音等像從之四方安護世四天王像壇中佛前安忿怒明王像以設覩嚕形對之餘繞四壁列諸星曜淨居天等位供養取意自裁三供養者並懸新繒蓋旛華珍果名香飲食種種精美竭誠盡力若實貧乏亦隨己所有盡出供養無令隱惜誑聖欺心第二示方法經云我今說過去娑羅王如來所說熾盛光大威德陀羅尼除災難法若有國王及諸大臣所居之處及諸國界或被五星陵逼羅睺彗孛妖星照臨所屬本命宮宿及諸星位或臨帝座於國於家及分野處陵逼之時或退或入作諸障難者但於清淨處置立道場念此陀羅尼一百八遍或一千遍若一日二日三日乃至七日依法修飾壇場至心受持讀誦一切災難悉皆消滅不能為害乃至云若有苾芻苾芻尼族姓男族姓女受持讀誦此陀羅尼者能成就八萬種吉祥事能除滅八萬種不吉祥事等據於經文具乎四義一所消三障二能消勝法三明力用四顯陀羅尼經云一切災難悉皆消滅一切之言包乎三障而業障經分明然由煩惱故有業業必招報也又內身外報災難等事是報障也專明內心是煩惱障也若起決定心動發身口必牽來報者是業障也若爾惡星災星異都不關心云何是業障答此乃外相表業將起是業責報之相業障感報故其相現前業障外彰報對不久若無方法何以禳之所以第二有能消方法若一日二日三日乃至七日誦此陀羅尼一百八遍表破一百八煩惱成就百八三昧或一千遍成就千種法門故約三業持呪作三德方法以事表理但於清淨處置立道場處清淨身須沐浴以外明內表作法身念此陀羅尼欲知智在說表作般若至心受持信力故受念力故持擬作解脫作法若成必惡滅善生故第三明於力用夫人身本於不淨蓮華本於淤泥今近因三業規矩遠成三德妙義身業成能禳報障口業成能禳煩惱障至心能禳業障三業既消即成三德故第四顯陀羅尼體三障既其以轉理數成於三德報障轉成法身德煩惱障轉成般若德業障轉成解脫德如此三法即陀羅尼三德妙體非空而空慧光熾盛非寂而寂具大威德遮九界惡持佛界善遮持不二舉一具三言三即一苟非三德祕呪安能成就八萬種吉祥事能除滅八萬種不吉祥事耶略示如此委陳行相如摩訶止觀具明第三揀眾清淨經云若有國界不安災難競起請清淨眾揀眾為二一舊行清淨二入道場行清淨舊即出家已來精翫律範定慧循修遍檢七支曾無一過大集開其悔淨尚名污道近世三學難具四儀易頹但取隨分如法之僧不犯重戒曾無醜露檀越信奉亦得清淨恐揀眾太精世少良導若塵埃過甚三業彰露及為貪供養誑說清淨南山云人前似人屏處如鬼天龍惡見鬼魅嗤誚如此又何能持呪却災乎又何能使列宿收光妖怪滅影乎二入道場行清淨者眾雖舊行淨潔堪為福田至入道場更加嚴肅先須洗染新淨衣服料理威儀令去就安庠生人善敬每日沐浴飲食洗漱勿得語笑為施主調謔瞻望堂室道場未滿預籌信施喜恚多少非時湯果無度須索飲食麁細勿起恚愛勿睡勿倚謦咳彈指警喧俗舍當可意知勿使生人譏誚或為國王大臣彌加至誠肅清三業可以意知第四誦呪法夫誦呪法者歷覽念誦部諸文設軌不同今取大意略示或禮佛前及禮後誦皆須一上滿一百八遍據此文須厲聲令聲不得有間如鑽火法若運手間斷則煙燧歇滅取火不成今亦如是又如󱔊蠦祝蟲為子聲聲不絕呪成方罷今亦如是若一上發聲呪未滿百八則呪功不成所作空過兼有障難若水火事急起時須心念言我呪法未斷即來續之至去須心懸不斷中間不得接人言語來時復心念言我已復來續滿呪數除此急外餘事不得輒開若故開者定得障難宜專慎之切不得行來做作手運口誦及正誦持應接人語快須滿數然後作事兼並須界內或跪或坐誦之輒不得離界又壇內若一日若二日至七日不得一彈指頃闕人誦呪唯除禮佛及飲食時多見時僧不識觸犯任意亂為笑語不拘出入無度飲食不節恣飡藥石果蓏及食供養三寶并鬼神齋食坐立行住皆口誦呪不拘界內界外眼耳不禁聲色身心不奉節度非唯自生障道亦令施主返得災殃縱未現應亦全無益虛消信施不念地獄哀哉苦哉望善思之惡切之語不在讀過意在行持近世滋彰卒難改革有識之者寒心思之第五三業供養禮請陳意自為七一者三業供養二者奉請三寶三者讚歎三寶四者作法持呪五者禮佛六者懺悔七者行道旋繞將入道場先令一人持呪結界護持恐有留難結界竟然後可以作法一切恭敬信禮常住三寶嚴持香華如法供養願此香華諸佛受用遍滿一切佛法僧前諸天仙眾日月星宮為光明臺廣作佛事供養已一切恭信一心奉請總持教主釋迦牟尼佛一心奉請南無過去娑羅王佛一心奉請南無過去七佛未來彌勒賢劫千佛十方三世一切諸佛一心奉請南無陀羅尼藏一切密言清淨法寶一心奉請南無忿怒明王金剛手菩薩摩訶薩一心奉請南無曼殊室利菩薩普賢菩薩觀世音菩薩大勢至菩薩摩訶薩一心奉請南無總持王菩薩金剛藏菩薩及十方一切菩薩摩訶薩一心奉請南無聲聞緣覺一切賢聖僧一心奉請南無梵釋天等淨居諸天護世四鎮一切天眾一心奉請南無遊空天眾九執大天二十八宿十二宮神一切聖眾一心奉請閻羅王界十八獄主主善罰惡一切靈祇行病行藥行災鬼王一切聖眾一心奉請此所住處護伽藍神守正法者一心奉請此一境邑靈壇社廟五聖王子城隍神等一切聖眾一心奉請施主宅內護宅龍神方隅禁忌坊務庫店守護神眾宅中長幼宮宿元辰除災注福一切神眾上所奉請一切三寶釋迦牟尼娑羅王佛惟願不捨大慈大悲領諸眷屬到我所居受我供養及諸星曜一切靈祇各承三寶威光皆來集會我今此處作大吉祥誦持神呪惟願守護使無留難令諸有情獲福無量如是至三此召請法但只入時用餘則削之須當懇告希望降臨如來妙色身世間無與等無比不思議是故今敬禮如來色無盡智慧亦復然一切法常住是故我歸依南無佛南無法南無僧南無釋迦牟尼佛南無過去娑羅王佛我今當誦過去娑羅王佛所說熾盛光大威德陀羅尼曰曩謨三滿哆母馱喃阿鉢羅底賀多舍娑曩喃但儞也他唵佉佉佉呬佉呬吽吽入嚩囉入嚩囉鉢囉入嚩囉鉢囉入嚩囉底瑟姹底瑟姹瑟致哩瑟致哩娑發吒娑發吒扇底迦室哩曳娑嚩賀此陀羅尼者一切如來同共宣說若有苾芻苾芻尼族姓男族姓女受持讀誦此陀羅尼者能成就八萬種吉祥事能除滅八萬種不吉祥事乃至一切四眾聞佛所說皆大歡喜行者既持呪意應一心正身威儀次第禮諸佛法身猶如虛空應物現形如對目前一一皆然行者自知身心空寂影現法界一一佛前悉有此身頭面頂禮令施主隨禮一一起伏齊整勿令失儀唱云一心頂禮本師釋迦牟尼佛遍法界諸佛一心頂禮過去娑羅王佛遍法界諸佛一心頂禮過去毘婆尸佛遍法界諸佛一心頂禮過去尸棄佛遍法界諸佛一心頂禮毘首尸佛遍法界諸佛一心頂禮迦求村佛遍法界諸佛一心頂禮迦那舍牟尼佛遍法界諸佛一心頂禮迦葉佛遍法界諸佛一心頂禮當來彌勒佛遍法界諸佛一心頂禮十方三世諸佛賢劫千佛遍法界諸佛一心頂禮十方諸佛舍利形像支提寶塔一心頂禮總持法藏大威德神呪及一切尊經清淨妙法一心頂禮忿怒明王金剛手菩薩摩訶薩一心頂禮總持王菩薩金剛菩薩藏摩訶薩一心頂禮觀世音菩薩大勢至菩薩摩訶薩一心頂禮十方一切諸大菩薩摩訶薩一心頂禮聲聞緣覺得道賢聖僧普為梵釋四王遊空天等及一切眾生悉願消除三障歸命懺悔行者既禮佛竟即於法座前正身威儀燒香散華存想三寶畟塞虛空如對目前一心一意普與眾生行懺悔法生重慚愧發露無量劫來及至此生與一切眾生三業所造一切惡業斷相續心從於今日乃至盡未來際終不更造一切惡業所以者何業性雖空果報不失了空之人尚不作善況復作罪若造罪不止悉是顛倒因緣則受妄果是故行者以知空故生大慚愧發露懺悔至心懺悔我比丘歸命頂禮十方一切常住三寶釋迦牟尼娑羅王佛曼殊室利忿怒明王金剛手菩薩摩訶薩等願起哀憐現前明證我與法界一切眾生心性平等威德熾盛具足總持同佛所證清淨涅槃最上安樂我無始來迷惑不了隨無明流於生死中受諸熱惱為身口意造諸惡業十不善法五逆七遮破佛律儀侵損常住謗法謗人謗無因果如是罪障無量無邊當墮阿鼻及諸地獄畜生餓鬼惡道受身百劫千劫永無出期以惡業故現感災殃五星陵逼本命宮宿及諸星位羅睺彗孛妖怪惡星作諸障難或現身疾病王法所加水火盜賊劫奪漂燒冤家謀害諸惡橫事厭禱呪詛一切不祥今奉本師釋迦文佛教我誦持威德神呪如是災難皆悉滅除一切吉祥令得成就惟願世尊諸大菩薩受我懺悔滿我所求令我熏修莊嚴福慧弘通佛法開化眾生三寶光揚法燈相續諸天星宿增長威權風雨以時護持國界聖君聖化臣宰忠賢萬姓四民各臻福壽十方信施父母師僧法界眾生一切含識三障消除同成佛道為施主當誦此文至心懺悔我在家弟子稽首歸命十方三世三寶本師釋迦牟尼佛等娑羅王佛七佛世尊惟願大慈大悲受我懺悔我與法界一切眾生無始迷妄隨貪瞋癡造諸惡業由惡業故墮在三塗受諸苦報罪畢得出偶受人身惡習難除餘業殘報及以今生更造殺生劫盜嗜酒貪非欺誑無道背理求財以是因緣未來惡報現感災殃橫羅惡事或五星陵逼羅睺計都彗孛妖怪鎮臨宮宿災難並起種種侵陵及宿世冤家競相謀害諸惡橫事口舌厭禱呪詛毒藥官事所牽禁繫枷鎖受諸楚痛水火盜賊劫奪漂焚錢財舍宅一切破壞所有眷屬離間鬪諍互相殘害如是等種種惡報由心所生慚愧剋責今日嚴淨道場歸命三寶諸佛賢聖惟願悉來受我懺悔發露眾罪不敢覆藏燒香散華誦持神呪作除障難法求大吉祥一切惡曜災星傍臨正照冤家呪詛諸不吉祥永得消除無使侵害又願十方三寶菩薩天仙威德呪王加持覆護變災為福皆得吉祥富足錢財充盛眷屬所求皆得一切隨心飲食豐盈壽命長遠六親和穆圍苑滋榮長幼同心常奉三寶深信因果無敢為非讀誦大乘願求淨報生生之內常住佛家受受之身行菩薩道又願皇帝聖主仁慈廣大覆育黎甿雨順風祥邊安中靜州縣官屬常受寵恩彌加清顯境邑之內百姓咸安彗孛諸星不興災難然後虛空法界六道四生我此道場所有福業一切回向同成佛道南無佛南無法南無僧南無釋迦牟尼佛南無娑羅王佛南無過去七佛南無十方諸佛南無熾盛光陀羅尼南無總持王菩薩南無金剛手菩薩南無曼殊室利菩薩南無普賢菩薩南無觀世音菩薩南無大勢至菩薩南無十方一切菩薩摩訶薩自歸依佛當願眾生體解大道發無上心自歸依法當願眾生深入經藏智慧如海自歸依僧當願眾生統理大眾一切無礙和南聖眾第六釋疑疑者曰斯經作法專以持呪為主近孤山法師於請觀音記中不許梵誦故令華音不遵梵誦有梵誦者排彼華音疑既在心功何成就釋曰華梵雨存適時之變依法持誦功力弗殊其有偏弘恐妨通論如無梵學指教可以從華若其專據華音不許梵誦則二合三合之例無用空翻荊溪云當知西方有三合聲如翻譯流類有音字俱翻如如是我聞等諸顯教能詮若翻字不翻音如陀羅尼或句絕處引或有須急呼斯皆譯人指示此方聲勢故僧傳十科翻譯為首智者詳之無勞致惑或日變災為福報應之說出乎釋典儒宗則天命所賦何所祈禳解曰尚書金縢歷代所寶遇有災變開取其法以禳之又曰作善降之百祥作不善降之百殃周易所謂一言善千里之外應之一言不善千里之外違之況其邇者乎如宋景公一言善熒惑三徙布在方冊明如日星有見作法持呪即引仲尼云吾禱久矣且仲尼聖人也聖人無過言豈虛哉仲尼之徒皆其弟子同乎聖人無過豈免濫聖之非且子夏喪明乃云天乎予之無罪友人謂曰子居河上人疑汝如夫子而罪一也親奉聖師尚或惑之狥名之徒堅守偏見雖曰排釋實是破儒或云此法專為國主大臣一切庶民及諸眷屬除災難法得大吉祥出家之人視身如寄小乘乃無常苦空念念生滅大乘則心安實相造境即中何災可消何福可禳今謂不然經云若有苾芻苾芻尼族姓男族姓女受持讀誦此陀羅尼者能成就八萬種吉祥事能除滅八萬種不吉祥事據乎經文何隔道俗聖人以祕密語詮微妙法非凡所知況三乘行人引道修行或遇梵命及諸災難障乎道法不得熏修詎有守愚弗遵勝法世有苟名之徒挾邪拒正如經所謂口雖說空行在有中見有變災為福之言又弗細尋經旨便云俗事豈非偏執且生善滅惡諸經率同何非此而是彼乎如金光明中惡星災異令當聽是經請觀音經生身十地未免虎狼師子等難當須稱名持呪在聖尚然居凡奚捨縱是內有實德必須外假熏修障道因緣以之寂滅是故經云功德無比良在茲焉第七誡勸檀越夫修福慧之門置於菩提之道實難實易得之即易失之即難如善鑽搖醍醐可獲其不善者漿猶難得此亦如是善用心者一華一香功等虛空一偈一句累滅道成其不善者人天近果尚失何況菩薩勝因夫沙門者名世間眼世間盲瞑即須導之不然則非沙門如來遺囑令無慳悋法財施人既奉聖言故斯誡勸近見檀越之家深有信向請僧歸舍設食讀經望其福慧勢力損財無善儀則敬慢不分是非寧別或倚恃豪富或放縱矜高反言衣食庇廕門僧請喚道場便言恩幸趨瞻失節朗責明訶鋪設法筵穩便驅使門僧無識恐失依棲苦事先為免勞施主縱有法則豈敢輒言檀越不詢門僧不說訛謬之迹自此滋彰不掃廳堂便張法席未斷葷穢輒請聖賢至於迎像延尊殊不避座旋踵致敬儒典所謂過尊之位必趨況其三寶荊溪大師云凡建道場應先嚴淨然後請像世人口云求道滅障置道場時令愚童慢竪猥服躶形云將像來取像去以此觀之可悲之甚又云雖置道場傲慢尊像反招罪累滅障良難又經云佛滅後供養像者與在世無別云何世人視同土木迎之大慢禮時薄敬而怪無福報者可弗暫思又石壁大師云斷奠齋筵不如禮席誠哉此言誰肯暫聽徒喪財力實無福報故使世間貧窮者多富足者少由此而然今觀檀越常親有識請問佛法甚深福慧云何修行下氣低心屈膝接足敬奉為師凡設法筵先往取則嚴灑廳觀齋潔身心名香異華珍果美食預備支儲請迎勤重承按眾僧虔想十方三寶眾聖來入我家慚悚驚惶如僕奉大家如婆羅門事火遵依法式不得師心勿憚勤勞事事供給皆可意裁此事千條不可盡說今略示五事粗可行持第一欲陳法會家中長幼盡須同心去其酒肉五辛等物施主每日隨僧禮佛陳吐懺悔第二當齋僧次躬須給侍不得坐於僧上稱是主人放縱談笑第三佛前供養須倍於僧凡聖等心事事精細第四盡其所惜施佛及僧勿得隱細用麁世世招失意果報第五道場緩急不得使僧此是福田翻為僮僕豈得然乎我今此說智者知之有愚者為檀越之家嫌難遵奉門僧無識見有揀眾之言恐為所鄙不能盡行吾知此文將被燒滅願十方三寶及有識者用力護持
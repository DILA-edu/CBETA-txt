洪州百丈懷海禪師法嗣三十人潭州溈山靈祐禪師洪州黃檗山希運禪師杭州大慈寰中禪師天台山普岸禪師筠州常觀禪師潭州石霜性空禪師福州大安禪師古靈神贊禪師廣州和安通禪師江州龍雲臺禪師洛京衛國道禪師鎮州萬歲和尚百丈山涅槃和尚洪州東山和尚高安無畏禪師東巖道曠禪師邢州素禪師唐州大乘山吉本禪師小乘山慧深禪師楊州慧照寺昭一禪師禎州羅浮鑒深禪師洪州九仙山梵雲禪師江州廬山操禪師越州禹迹寺契真禪師筠州包山天性禪師明州大梅山彼岸禪師洪州遼山藏術禪師昇州祇闍山道方禪師清田和尚大于和尚前虔州西堂藏禪師法嗣四人虔州處微禪師雞林道義禪師新羅國慧禪師新羅國洪直禪師前蒲州麻谷山寶徹禪師法嗣二人壽州良遂禪師新羅國無染禪師前湖南東寺如會禪師法嗣四人吉州薯山慧超禪師舒州景諸禪師莊嚴寺光肇禪師潭州幕輔山昭禪師前京兆章敬寺懷惲禪師法嗣一十六人京兆薦福弘辯禪師福州龜山智真禪師朗州懷政禪師金州操禪師朗州古堤和尚河中公畿和尚柏林閑雲禪師宣州玄哲禪師河中寶堅禪師西京道志禪師絳州神祐禪師西京智藏禪師許州無迹禪師壽州惟肅禪師新羅國玄昱禪師新羅國覺體禪師潭州溈山靈祐禪師者福州長谿人也姓趙氏年十五辭親出家依本郡建善寺法常律師剃髮於杭州龍興寺受戒究大小乘經律二十三遊江西參百丈大智禪師百丈一見許之入室遂居參學之首一日侍立百丈問誰師曰靈祐百丈云汝撥鑪中有火否師撥云無火百丈躬起深撥得少火舉以示之云此不是火師發悟禮謝陳其所解百丈曰此乃暫時岐路耳經云欲見佛性當觀時節因緣時節既至如迷忽悟如忘勿憶方省己物不從他得故祖師云悟了同未悟無心得無法只是無虛妄凡聖等心本來心法元自備足汝今既爾善自護持時司馬頭陀自湖南來百丈謂之曰老僧欲往溈山可乎對云溈山奇絕可聚千五百眾然非和尚所住百丈云何也對云和尚是骨人彼是肉山設居之徒不盈千百丈云吾眾中莫有人住得否對云待歷觀之百丈乃令侍者喚第一坐來問云此人如何頭陀令謦欬一聲行數步對云此人不可又令喚典坐來頭陀云此正是溈山主也百丈是夜召師入室囑云吾化緣在此溈山勝境汝當居之嗣續吾宗廣度後學時華林聞之曰某甲忝居上首祐公何得住持百丈云若能對眾下得一語出格當與住持即指淨瓶問云不得喚作淨瓶汝喚作什麼華林云不可喚作木𣔻也百丈不肯乃問師師蹋倒淨瓶百丈笑云第一坐輸却山子也遂遣師往溈山是山峭絕敻無人煙師猿猱為伍橡栗充食山下居民稍稍知之帥眾共營梵宇連率李景讓奏號同慶寺相國裴公休嘗咨玄奧繇是天下禪學若輻湊焉師上堂示眾云夫道人之心質直無偽無背無面無詐妄心行一切時中視聽尋常更無委曲亦不閉眼塞耳但情不附物即得從上諸聖只是說濁邊過患若無如許多惡覺情是想習之事譬如秋水澄渟清淨無為澹泞無礙喚他作道人亦名無事之人時有僧問頓悟之人更有修否師云若真悟得本他自知時修與不修是兩頭語如今初心雖從緣得一念頓悟自理猶有無始曠劫習氣未能頓淨須教渠淨除現業流識即是修也不道別有法教渠修行趣向從聞入理聞理深妙心自圓明不居惑地縱有百千妙義抑揚當時此乃得坐披衣自解作活計以要言之則實際理地不受一塵萬行門中不捨一法若也單刀趣入則凡聖情盡體露真常理事不二即如如佛仰山問如何是西來意師云大好燈籠仰山云莫只遮箇便是麼師云遮箇是什麼仰山云大好燈籠師云果然不識一日師謂眾云如許多人只得大機不得大用仰山舉此語問山下庵主云和尚恁麼道意旨何如庵主云更舉看仰山擬再舉被庵主蹋倒歸舉似師師大笑師在法堂坐庫頭擊木魚火頭擲却火抄拊掌大笑師云眾中也有恁麼人喚來問作麼生火頭云某甲不喫粥肚飢所以喜歡師乃點頭普請摘茶師謂仰山曰終日摘茶只聞子聲不見子形請現本形相見仰山撼茶樹師云子只得其用不得其體仰山云未審和尚如何師良久仰山云和尚只得其體不得其用師云放子二十棒師上堂有僧出云請和尚為眾說法師云我為汝得徹困也僧禮拜師謂仰山曰寂子速道莫入陰界仰山云慧寂信亦不立師云子信了不立不信不立仰山云只是慧寂更信阿誰師云若恁麼即是定性聲聞仰山云慧寂佛亦不見師問仰山涅槃經四十卷多少佛說多少魔說仰山云總是魔說師云已後無人奈子何仰山云慧寂即一期之事行履在什麼處師云只貴子眼正不說子行履仰山蹋衣次提起問師云正恁麼時和尚作麼生師云正恁麼時我遮裏無作麼生仰山云和尚有身而無用師良久却拈起問汝正恁麼時作麼生仰山云正恁麼時和尚還見伊否師云汝有用而無身師忽問仰山汝春間有話未圓今試道看仰山云正恁麼時切忌勃塑師云停囚長智師一日喚院主院主來師云我喚院主汝來作什麼院主無對又令侍者喚第一座第一座來師云我喚第一座汝來作什麼亦無對師問新到僧名什麼僧云名月輪師作一圓相問何似遮箇僧云和尚恁麼語話諸方大有人不肯在師云貧道即恁麼闍梨作麼生僧云還見月輪麼師云闍梨恁麼道此間大有人不肯諸方師問雲巖云聞汝久在藥山是否巖云是師云藥山大人相如何雲巖云涅槃後有師云涅槃後有如何雲巖云水灑不著雲巖却問師百丈大人相如何師云巍巍堂堂煒煒煌煌聲前非聲色後非色蚊子上鐵牛無汝下嘴處師過淨瓶與仰山仰山擬接師却縮手云是什麼仰山云和尚還見箇什麼師云若恁麼何用更就吾覓仰山云雖然如此仁義道中與和尚提瓶挈水亦是本分事師乃過淨瓶與仰山師與仰山行次指柏樹子問云前面是什麼仰山云只遮箇柏樹子師却指背後田翁云遮阿翁向後亦有五百眾師問仰山從何處歸仰山云田中歸師云禾好刈也未仰山云好刈也師云作青見作黃見作不青不黃見仰山云和尚背後是什麼師云子還見麼仰山拈起禾穗云和尚何曾問遮箇師云此是鵝王擇乳冬月師問仰山天寒人寒仰山云大家在遮裏師云何不直說仰山云適來也不曲和尚如何師云直須隨流有僧來禮拜師作起勢僧云誰和尚不起師云老僧未曾坐僧云某甲亦未曾禮師云何故無禮僧無對石霜會下有二禪客到云此間無一人會禪後普請般柴仰山見二禪客歇將一橛柴問云還道得麼俱無語仰山云莫道無人會禪好歸舉似溈山云今日二禪客被慧寂勘破師云什麼處被子勘破仰山便舉前話師云寂子又被吾勘破師睡次仰山問訊師便迴面向壁仰山云和尚何得如此師起云我適來得一夢汝試為我原看仰山取一盆水與師洗面少頃香嚴亦來問訊師云我適來得一夢寂子原了汝更與我原看香嚴乃點一椀茶來師云二子見解過於鶖子僧云不作溈山一頂笠無由得到莫傜村如何是溈山一頂笠師即蹋之師上堂示眾云老僧百年後向山下作一頭水牯牛左脅書五字云溈山僧某甲此時喚作溈山僧又是水牯牛喚作水牯牛又云溈山僧喚作什麼即得師敷揚宗教凡四十餘年達者不可勝數入室弟子四十一人唐大中七年正月九日盥漱敷坐怡然而寂壽八十三臘六十四塔于本山勅諡大圓禪師塔曰清淨洪州黃檗希運禪師閩人也幼於本州黃檗山出家額間隆起如肉珠音辭朗潤志意沖澹後遊天台逢一僧與之言笑如舊相識熟視之目光射人乃偕行屬㵎水暴漲乃捐笠植杖而止其僧率師同渡師曰兄要渡自渡彼即褰衣躡波若履平地迴顧云渡來渡來師曰咄遮自了漢吾早知當斫汝脛其僧歎曰真大乘法器我所不及言訖不見師後遊京師因人啟發乃往參百丈問曰從上宗承如何指示百丈良久師云不可教後人斷絕去也百丈云將謂汝是箇人乃起入方丈師隨後入云某甲特來百丈云若爾則他後不得孤負吾百丈一日問師什麼處去來曰大雄山下采菌子來百丈曰還見大蟲麼師便作虎聲百丈拈斧作斫勢師即打百丈一摑百丈吟吟大笑便歸上堂謂眾曰大雄山下有一大蟲汝等諸人也須好看百丈老漢今日親遭一口師在南泉時普請擇菜南泉問什麼處去曰擇菜去南泉曰將什麼擇師舉起刀子南泉曰大家擇菜去一日南泉謂師曰老僧偶述牧牛歌請長老和師云某甲自有師在師辭南泉門送提起師笠子云長老身材勿量大笠子太小生師云雖然如此大千世界總在裏許南泉云王老師聻師便戴笠子而去後居洪州大安寺海眾奔湊裴相國休鎮宛陵建大禪苑請師說法以師酷愛舊山還以黃檗名之又請師至郡以所解一編示師師接置於坐略不拔閱良久云會麼公云未測師云若便恁麼會得猶較些子若也形於紙墨何有吾宗裴乃贈詩一章曰自從大士傳心印額有圓珠七尺身掛錫十年棲蜀水浮盃今日渡章濱一千龍象隨高步萬里香華結勝因擬欲事師為弟子不知將法付何人師亦無喜色自爾黃蘗門風盛于江表矣一日上堂大眾雲集乃曰汝等諸人欲何所求因以棒趁散云盡是喫酒糟漢恁麼行脚取笑於人但見八百一千人處便去不可只圖熱鬧也老漢行脚時或遇草根下有一箇漢便從頂上一錐看他若知痛痒可以布袋盛米供養可中總似汝如此容易何處更有今日事也汝等既稱行脚亦須著些精神好還知道大唐國內無禪師麼時有一僧出問云諸方尊宿盡聚眾開化為什麼道無禪師師云不道無禪只道無師闍梨不見馬大師下有八十八人坐道場得馬師正眼者止三兩人廬山和尚是其一人夫出家人須知有從上來事分且如四祖下牛頭融大師橫說堅說猶未知向上關棙子有此眼腦方辨得邪正宗黨且當人事宜不能體會得但知學言語念向皮袋裏安著到處稱我會禪還替得汝生死麼輕忽老宿入地獄如箭我才見入門來便識得汝了也還知麼急須努力莫容易事持片衣口食空過一生明眼人笑汝久後總被俗漢算將去在宜自看遠近是阿誰面上事若會即便會若不會即散去問如何是西來意師便打自餘施設皆被上機中下之流莫窺涯涘唐大中年終於本山勅諡斷際禪師塔曰廣業杭州大慈山寰中禪師蒲坂人也姓盧氏頂骨圓聳其聲如鍾少丁母憂廬于墓所服闋思報罔極於并州童子寺出家嵩嶽登戒習諸律學後參百丈受心印辭往南嶽常樂寺結茅于山頂一日南泉至問如何是庵中主師云蒼天蒼天南泉云蒼天且置如何是庵中主師云會即便會莫忉忉南泉拂袖而出後住浙江北大慈山上堂云山僧不解答話只能識病時有一僧出師前立師便下座歸方丈趙州問般若以何為體師云般若以何為體趙州大笑而出師明日見趙州掃地問般若以何為體趙州置󰆠拊掌大笑師便歸方丈有僧辨師云去什麼處僧云暫去江西師云我勞汝一段事得否僧云和尚有什麼事師云將取老僧去僧云更有過於和尚者亦不能將得去師便休其僧後舉似洞山洞山云闍梨爭合恁麼道僧云和尚作麼生洞山云得洞山又問其僧大慈別有什麼言句僧云有時示眾云說得一丈不如行取一尺說得一尺不如行取一寸洞山云我不恁麼道僧云作麼生洞山云說取行不得底行取說不得底後屬唐武宗廢教師短褐隱居大中壬申歲重剃染大揚宗旨咸通三年二月十五日不疾而逝壽八十三臘五十四僖宗諡性空大師定慧之塔天台平田普岸禪師洪州人也於百丈門下得旨後聞天台勝概聖賢間出思欲高蹈方外遠追遐躅乃結茅薙草宴寂林下日居月諸為四眾所知創建精藍號平田禪院焉有時謂眾曰神光不昧萬古徽猷入此門來莫存知解有僧到參師打一拄杖其僧近前把住拄杖師曰老僧適來造次僧却打師一拄杖師曰作家作家僧禮拜師把住曰是闍梨造次僧大笑師曰遮箇師僧今日大敗也有偈示眾曰大道虛曠常一真心善惡勿思神清物表隨緣飲啄更復何為終于本院今山門有遺塔存焉宋朝重加修飾賜額曰壽昌岸禪師即壽昌開山和尚也筠州五峯常觀禪師有僧問如何是五峯境師云險僧云如何是境中人師云塞有僧辭師云闍梨向什麼處去僧云臺山去師竪起一指云若見文殊了却來遮裏與汝相見僧無對師問一僧汝還見牛麼僧云見師云見左角見右角僧無對師自代云見無左右又有僧辭師云汝去諸方去莫謗老僧在遮裏僧云某甲不道和尚在遮裏師云汝道老僧在什麼處僧竪起一指師云早是謗老僧也潭州石霜山性空禪師僧問如何是西來意師曰若人在千尺井中不假寸繩出得此人即答汝西來意僧曰近日湖南暢和尚出世亦為人東語西話師喚沙彌拽出死屍著沙彌後舉問耽源如何出得井中人耽源曰咄癡漢誰在井中後問溈山如何出得井中人溈山乃呼慧寂寂應諾溈山曰出也及住仰山嘗舉前語謂眾曰我耽源處得名溈山處得地福州大安禪師者本州人也姓陳氏幼於黃檗山受業聽習律乘嘗自念言我雖勤苦而未聞玄極之理乃孤錫遊方將往洪州路出上元逢一老父謂師曰師往南昌當有所得師即造于百丈禮而問曰學人欲求識佛何者即是百丈曰大似騎牛覓牛師曰識後如何百丈曰如人騎牛至家師曰未審始終如何保任百丈曰如牧牛人執杖視之不令犯人苗稼師自茲領旨更不馳求同參祐禪師創居溈山也師躬耕助道及祐禪師歸寂眾請接踵住持師上堂云汝諸人總來就安求覓什麼若欲作佛汝自是佛而却傍家走怱怱如渴鹿趁陽焰何時得相應去阿爾欲作佛但無如許多顛倒攀緣妄想惡覺垢欲不淨眾生之心則汝便是初心正覺佛更向何處別討所以安在溈山三十來年喫溈山飯屙溈山屎不學溈山禪只看一頭水牯牛若落路入草便牽出若犯人苗稼即鞭撻調伏既久可憐生受人言語如今變作箇露地白牛常在面前終日露逈逈地趁亦不去也汝諸人各自有無價大寶從眼門放光照山河大地耳門放光領釆一切善惡音響六門晝夜常放光明亦名放光三昧汝自不識取影在四大身中內外扶持不教傾側如人負重擔從獨木橋上過亦不教失脚且是什麼物任持便得如是汝若覓豪髮即不見故誌公和尚云內外追尋覓總無境上施為渾大有問一切施為是法身用如何是法身師云一切施為是法身用僧云離却五蘊如何是本來身師云地水火風受想行識僧云遮箇是五蘊師云遮箇異五蘊問此陰已謝彼陰未生時如何師云此陰未謝那箇是大德僧云不會師云若會此陰便明彼陰問大用現前不存軌則時如何師云汝用得但用僧乃脫膊遶師三匝師云向上事何不道取僧擬開口師便打云遮野狐精出去有僧上法堂顧視東西不見師乃云好箇法堂只是無人師從門裏出云作麼無對雪峯和尚因入山采得一枝木其形似蛇於背上題云本自天然不假雕琢寄來與師師云本色住山人且無刀斧痕人問師佛在何處師云不離心又云雙峯上人有何所得師云法無所得設有所得得本無得有僧問云黃巢軍來和尚向什麼處迴避師云五蘊山中僧云忽被他捉著時如何師云惱亂將軍師大化閩城二十餘載唐中和三年十月二十二日歸黃檗寺示疾而終塔于楞伽山勅諡圓智禪師證真之塔福州古靈神贊禪師本州大中寺受業後行脚遇百丈開悟却迴本寺受業師問曰汝離吾在外得何事業曰並無事業遂遣執役一日因澡身命師去垢師乃拊背曰好所佛殿而佛不聖其師迴首視之師曰佛雖不聖且能放光其師又一日在窓下看經蜂子投窓紙求出師覩之曰世界如許廣闊不肯出鑽他故紙驢年去得其師置經問曰汝行脚遇何人吾前後見汝發言異常師曰某甲蒙百丈和尚指箇歇處今欲報慈德耳其師於是告眾致齋請師說法師登座舉唱百丈門風乃曰靈光獨耀逈脫根塵體露真常不拘文字心性無染本自圓成但離妄緣即如如佛其師於言下感悟曰何期垂老得聞極則事師後住古靈聚徒數載臨遷化剃沐聲鍾告眾曰汝等諸人還識無聲三昧否眾曰不識師曰汝等靜聽莫別思惟眾皆側聆師儼然順寂塔存本山焉廣州和安寺通禪師者婺州雙林寺受業自幼寡言時人謂之不語通也因禮佛有禪者問云座主禮底是什麼師云是佛禪者乃指像云這箇是何物師無對至夜具威儀禮問禪者云今日所問某甲未知意旨如何禪者云座主幾夏邪師云十夏禪者云還曾出家也未師轉茫然禪者云若也不會百夏奚為禪者乃命師同參馬祖行至江西馬祖已圓寂乃謁百丈頓釋疑情有人問師是禪師否師云貧道不曾學禪師良久却召其人其人應諾師指椶櫚樹子師一日令仰山將床子來仰山將到師云却送本處仰山從之師云床子那邊是什麼物仰山云無物師云遮邊是什麼物仰山云無物師召云慧寂仰山云諾師云去江州龍雲臺禪師有僧問如何是祖師西來意師云老僧昨夜欄裏失却牛京兆衛國院道禪師僧到參師問何方來僧云湘南來師云黃河清未僧無對師因疾有人來問疾師不出其人云久聆和尚道德忽承法體遺和請和尚相見師將鉢鐼盛鉢榰令侍者擎出呈之其人無對鎮州萬歲和尚僧問大眾雲集合譚何事師云序品第一洪州百丈山惟政禪師一日謂僧曰汝與我開田了我為汝說大義僧開田了歸請師說大義師乃展開兩手有老宿見日影透窓問師曰為復窓就日日就窓師曰長老房內有客歸去好師問南泉曰諸方善知識還有不說似人底法也無南泉曰有師曰作麼生曰不是心不是佛師曰恁麼即說似人了也曰某甲即恁麼師曰師伯作麼生曰我又不是善知識爭知有說不說底法師曰某甲不會請師伯說曰我大殺為汝說了也僧問如何是佛佛道齊師曰定也師因入京路逢官人命喫飯忽見驢鳴官人召云頭陀師舉頭官人却指驢師却指官人洪州東山慧和尚遊山見一巖僧問云此巖有主也無師云有僧云是什麼人師云三家村裏覓什麼其僧入問如何是巖中主師云還氣急麼有小師行脚迴師問汝離吾在外多少時邪小師云十年師云不用指東指西直道將來小師云對和尚不敢謾語師喝云遮打野漢清田和尚一日與瑫上坐煎茶次師敲繩床三下瑫亦敲三下師云老僧敲有箇善巧上座敲有何道理瑫曰某甲敲有箇方便和尚敲作麼生師舉起盞子瑫云善知識眼應須恁麼煎茶了瑫却問和尚適來舉起盞子意作麼生師云不可更別有也大于和尚與南用到茶堂見一僧近前不審用云我既不納汝汝亦不見我不審阿誰僧無語師云不得平白地恁麼問伊用云大于亦無語師乃把其僧云是爾恁麼累我亦然打一摑用便笑曰朗月與青天侍者到看師問云金剛正定一切皆然秋去冬來且作麼生侍者云不妨和尚借問師云即今即得去後作麼生侍者云誰敢問著某甲師云大于還得麼侍者云猶要別人點檢在師云輔弼宗師不廢光彩侍者禮拜虔州處微禪師僧問三乘十二分教體理得妙與祖師意為同為別師云恁麼即須向六句外鑒不得隨他聲色轉僧曰如何是六句師曰語底默底不語不默總是總不是汝合作麼生僧無對師問仰山汝名什麼對曰慧寂師曰那箇是慧那箇是寂曰只在目前師曰猶有前後在寂曰前後且置和尚見什麼師曰喫茶去壽州良遂禪師初參麻谷麻谷召曰良遂師應諾如是三召三應麻谷曰遮鈍根阿師師方省悟乃曰和尚莫謾良遂若不來禮拜和尚幾空過一生麻谷可之吉州薯山慧超禪師洞山來禮拜次師曰汝已住一方又來遮裏作麼對曰良价無奈疑何特來見和尚師召良价价應諾師曰是什麼价無語師曰好箇佛只是無光焰京兆大薦福寺弘辯禪師唐宣宗問禪宗何有南北之名師對曰禪門本無南北昔如來以正法眼付大迦葉展轉相傳至二十八祖菩提達磨來遊此方為初祖暨第五祖弘忍大師在蘄州東山開法時有二弟子一名慧能受衣法居嶺南為六祖一名神秀在北揚化其後神秀門人普寂立本師為第六祖而自稱七祖其所得法雖一而開導發悟有頓漸之異故曰南頓北漸非禪宗本有南北之號也帝曰云何名戒師對曰防非止惡謂之戒帝曰何為定對曰六根涉境心不隨緣名定帝曰何為慧對曰心境俱空照覽無惑名慧帝曰何為方便對曰方便者隱實覆相權巧之門也被接中下曲施誘迪謂之方便設為上根言捨方便但說無上道者斯亦方便之譚乃至祖師玄言忘功絕謂亦無出方便之迹帝曰何為佛心對曰佛者西天之語唐言覺謂人有智慧覺照為佛心心者佛之別名有百千異號體唯其一本無形狀非青黃赤白男女等相在天非天在人非人而現天現人能男能女非始非終無生無滅故號靈覺之性如陛下日應萬機即是陛下佛心假使千佛共傳而不念別有所得也帝曰如今有人念佛如何對曰如來出世為天人師善知識隨根器而說法為上根者開最上乘頓悟至理中下者未能頓曉是以佛為韋提希權開十六觀門令念佛生於極樂故經云是心是佛是心作佛心外無佛佛外無心帝曰有人持經念佛持呪求佛如何對曰如來種種開讚皆為最上一乘如百川眾流莫不朝宗于海如是差別諸數皆歸薩婆若海帝曰祖師既契會心印金剛經云無所得法如何對曰佛之一化實無一法與人但示眾人各各自性同一法寶藏當時然燈如來但印釋迦本法而無所得方契然燈本意故經云無我無人無眾生無壽者是法平等修一切善法不住於相帝曰禪師既會祖意還禮佛轉經否對曰沙門釋子禮佛轉經蓋是住持常法有四報焉然依佛戒修身參尋知識漸修梵行履踐如來所行之迹帝曰何為頓見何為漸修對曰頓明自性與佛同儔然有無始染習故假漸修對治令順性起用如人喫飯不一口便飽是日辯師對七刻賜紫方袍號圓智禪師仍勅修天下祖塔各令守護福州龜山智真禪師者揚州人也姓柳氏受業於本州華林寺唐元和元年潤州丹徒天香寺受戒不習經論唯慕禪那初謁惲禪師惲問曰何所而至真曰至無所至來無所來惲雖默然真亦自悟尋抵婺州五洩山會正原禪伯長慶二年同遊建陽受郡人葉玢請居東禪至開成元年往福州長谿邑人陳亮黃瑜請於龜山開剏一日示眾曰動容眴目無出當人一念淨心本來是佛乃說偈曰心本絕塵何用洗身中無病豈求醫欲知是佛非身處明鑑高懸未照時後值武宗澄汰有偈二首示眾曰明月分形處處新白衣寧墜解空人誰言在俗妨修道金粟曾為長者身其二曰忍仙林下坐禪時曾被歌王割截支況我聖朝無此事只今休道亦何悲暨宣宗中興乃不復披緇咸通六年終于本山壽八十四臘六十勅諡歸寂禪師塔曰祕真朗州東邑懷政禪師仰山來參師問汝何處人仰山曰廣南人師曰我聞廣南有鎮海明珠是否仰山曰是師曰此珠何形狀仰山曰白月即現師曰汝將得來否仰山曰將得來師曰何不呈似老僧看仰山曰昨到溈山亦就慧寂索此珠直得無言可對無理可宣師曰真師子兒大師子吼金州操禪師一日請米和尚齋不排坐位米到展坐具禮拜師下禪床米乃就師位而坐師却席地而坐齋訖米便去侍者曰和尚受一切人欽仰今日坐位被人奪却師曰三日若來即受救在米果三日後來云前日遭賊朗州古堤和尚尋常見僧來每云去汝無佛性僧無對或有對者莫契其旨一日仰山慧寂到參師云去汝無佛性寂叉手近前應諾師笑曰子什麼處得此三昧寂曰我從溈山得寂問曰和尚從誰得師曰我從章敬得河中公畿和尚僧問如何是道如何是禪師云有名非大道是非俱不禪欲識此中意黃葉止啼錢
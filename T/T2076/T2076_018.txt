福州雪峯義存禪師法嗣上一十四人福州玄沙師備禪師福州長慶慧稜禪師福州大普山玄通禪師杭州龍冊寺道怤禪師福州長生山皎然禪師信州鵝湖山智孚禪師漳州報恩懷岳禪師杭州西興化度師郁禪師福州鼓山神晏國師漳州隆壽紹卿禪師福州僊宗行󱒧禪師福州蓮華山永福從弇禪師杭州龍華寺靈照禪師明州翠巖令參禪師福州玄沙宗一大師法名師備福州閩縣人也姓謝氏幼好垂釣泛小艇於南臺江狎諸漁者唐咸通初年甫三十忽慕出塵乃棄釣舟投芙蓉山靈訓禪師落髮往豫章開元寺道玄律師受具布衲芒屨食才接氣常終日宴坐眾皆異之與雪峯義存本法門昆仲而親近若師資雪峯以其苦行呼為頭陀一日雪峯問曰阿那箇是備頭陀對曰終不敢誑於人異日雪峯召曰備頭陀何不遍參去師曰達磨不來東土二祖不往西天雪峯然之暨登象骨山乃與師同力締構玄徒臻萃師入室咨決罔替晨昏又閱楞嚴經發明心地由是應機敏捷與修多羅冥契諸方玄學有所未決必從之請益至若與雪峯和尚徵詰亦當仁不讓雪峯曰備頭陀其再來人也一日雪峯上堂曰要會此事猶如古鏡當臺胡來胡現漢來漢現師曰忽遇明鏡來時如何雪峯曰胡漢俱隱師曰老和尚脚跟猶未點地師上堂時久大眾盡謂不說法一時各歸師乃呵云看總是一樣底無一箇有智慧但見我開遮兩片皮盡來簇著覓言語意度是我真實為他却總不知看恁麼大難大難師有時云諸禪德汝諸人盡巡方行脚來稱我參禪學道為有奇特去處為當只恁麼東問西問若有試通來我為汝證明是非我盡識得還有麼若無當知只是趁謴是汝既到遮裏來我今問汝汝諸人還有眼麼若有即今便合識得還識得麼若不識便被我喚作生盲生聾底人還是麼肯恁麼道麼禪德亦莫自屈是汝真實何曾是恁麼人十方諸佛把汝向頂上著不敢錯誤著一分子只道此事唯我能知會麼如今相紹繼盡道承他釋迦我道釋迦與我同參汝道參阿誰會麼大不容易知莫非大悟始解得知若是限劑所悟亦莫能覯汝還識大悟麼不可是汝向髑髏前認他鑒照不可是汝說空說無說遮邊那邊有世間法有一箇不是世間法和尚子虛空猶從迷妄幻生如今若是大肯去何處有遮箇稱說尚無虛空消息何處有三界業次父母緣生與汝樁立前後如今道無尚是誑語豈況是有知麼是汝多時行脚和尚子稱道有覺悟底事我今問汝只如巔山巖崖逈絕人處還有佛法麼還裁辨得麼若辨不得卒未在我尋常道亡僧面前正是觸目菩提萬里神光頂後相若人覯得不妨出得陰界脫汝髑髏前意想都來只是汝真實人體何處更別有一法解蓋覆汝知麼還信得麼解承當得麼大須努力師又云我今問汝諸人且承得箇什麼事在何世界安身立命還辨得麼若辨不得恰似揑目生華見事便差知麼如今現前見有山河大地色空明暗種種諸物皆是狂勞華相喚作顛倒知見夫出家人識心達本故號沙門汝今既已剃髮披衣為沙門相即合有自利利他分如今看著盡黑漫漫地如黑汁相似自救尚不得爭解為得他人仁者佛法因緣事大莫當等閑相聚頭亂說雜話趁謴過時光陰難得可惜許大丈夫兒何不自省察看是什麼事只如從上宗風是諸佛頂族汝既承當不得所以我方便勸汝但從迦葉門接續頓超去此一門超汝凡聖因果超他毘盧妙莊嚴世界海超他釋迦方便門直下永劫不教有一物與汝作眼見何不急急究取未必道我且待三生兩生久積淨業仁者汝宗乘是什麼事不可由汝身心用工莊嚴便得去不可他心宿命便得法會麼只如釋迦出頭來作如許多變弄說十二分教如瓶灌水大作一場佛事向汝此門中用一點不得用一毛頭伎倆不得知麼如同夢事亦如寱語沙門不應得出頭來蓋為識得知麼識得即是大出脫大出頭所以道超凡越聖出生離死離因離果超毘盧越釋迦不被凡聖因果所謾一切處無人識得汝知麼莫只長戀生死愛網被善惡業拘將去無自由分饒汝鍊得身心同空去饒汝得到精明湛不搖處不出他識陰古人喚作如急流水流急不覺妄為澹淨恁麼修行盡不出他輪迴際依前被輪轉去所以道諸行無常直是三乘功果如是可畏若無道眼亦不為究竟何如從今日博地凡夫不用一毫工夫便頓超去解省心力麼還願樂麼勸汝我如今立地待汝覯去不用汝加功練行如今不恁麼更待何時還肯麼還肯麼師有時上堂謂眾曰是汝真實如是又有時云達磨如今現在汝諸人還見麼師云是諸人見有險惡見有大蟲刀劍諸事逼汝身命便生無限怕怖如似什麼恰如世間畫師一般自畫作地獄變相作大蟲刀劍了好好地看了却自生怕怖汝今諸人亦復如是百般見有是汝自幻出自生怕怖亦不是別人與汝為過汝今欲覺此幻惑麼但識取汝金剛眼睛若識得不曾教汝有纖塵可得露現何處更有虎狼刀劍解愶嚇得汝直至釋迦如是伎倆亦覓出頭處不得所以我向汝道沙門眼把定世界函蓋乾坤不漏絲髮何處更有一物為汝知見知麼如是出脫如是奇特何不究取師云汝諸人如似在大海裏坐沒頭水浸却了更展手問人乞水喫還會麼夫學般若菩薩是大根器有大智慧始得若有智慧即今便得出脫若是根機遲鈍直須勤苦忍耐日夜忘疲失食如喪考妣相似恁麼急切盡一生去更得人荷挾剋骨究實不妨亦得覯去且況如今誰是堪任受學底人仁者莫只是記言記語恰似念陀羅尼相似蹋步向前來口裏哆哆啝啝地被人把住詰問著沒去處便瞋道和尚不為我答話恁麼學事大苦知麼有一般坐繩床和尚稱為善知識問著便動身動手點眼吐舌瞪視更有一般便說昭昭靈靈靈臺智性能見能聞向五蘊身田裏作主宰恁麼為善知識大賺人知麼我今問汝汝若認昭昭靈靈是汝真實為什麼瞌睡時又不成昭昭靈靈若瞌睡時不是為什麼有昭昭時汝還會麼遮箇喚作認賊為子是生死根本妄想緣氣汝欲識此根由麼我向汝道汝昭昭靈靈只因前塵色聲香等法而有分別便道此是昭昭靈靈若無前塵汝此昭昭靈靈同於龜毛兔角仁者真實在什麼處汝今欲得出他五蘊身田主宰但識取汝祕密金剛體古人向汝道圓成正遍遍周沙界我今少分為汝智者可以譬喻得解汝見此南閻浮提日麼世間人所作興營養身活命種種心行作業莫非承他日光成立只如日體還有多般及心行麼還有不周遍處麼欲識此金剛體亦如是只如今山河大地十方國土色空明暗及汝身心莫非盡承汝圓成威光所現直是天人群生類所作業次受生果報有性無情莫非承汝威光乃至諸佛成道成果接物利生莫非盡承汝威光只如金剛體還有凡夫諸佛麼有汝心行麼不可道無便得當去也知麼汝既有如是奇特當陽出身處何不發明取便隨他向五蘊身田中鬼趣裏作活計直下自謾却去忽然無常殺境到來眼目譸張身見命見恁麼時大難枝荷如生脫龜箇相似大苦仁者莫把瞌睡見解便當却去未解蓋覆得毛頭許汝還知麼三界無安猶如火宅且汝未是得安樂底人只大作群隊干他人世遮邊那邊飛走野鹿相似但知求衣為食若恁麼爭行他王道知麼國王大臣不拘汝父母放汝出家十方施主供汝衣食土地龍神護汝也須具慚愧知恩始得莫孤負人好長連床上排行著地銷將去道是安樂未在皆是粥飯將養得汝爛冬瓜相似變將去土裏埋將去業識茫茫無本可據沙門因什麼到恁麼地只如大地上蠢蠢者我喚作地獄劫住如今若不了明朝後日看變入驢胎馬肚裏牽犁拽杷銜鐵負鞍碓擣磨磨水火裏燒煮去大不容易受大須恐懼好是汝自累知麼若是了去直下永劫不曾教汝有遮箇消息若不了此煩惱惡業因緣未是一劫兩劫得休直與汝金剛齊壽知麼南際長老到雪峯雪峯令訪于師師問曰古人道此事唯我能知長老作麼生南際曰須知有不求知者師曰山頭和尚喫許多辛苦作麼雪峯因普請畬田見一蛇以杖挑起召眾曰看看以刀芟為兩段師以杖拋於背後更不顧視眾愕然雪峯曰俊哉師一日隨侍雪峯遊山雪峯指一片地曰此處造得一所無縫塔師曰高多少雪峯乃顧視上下師曰人天依報即不如和尚若是靈山受記大遠在雪峯曰世界闊一尺古鏡闊一尺世界闊一丈古鏡闊一丈師指火鑪曰火鑪闊多少雪峯曰如古鏡闊師曰老和尚脚跟未點地師初受請住梅谿場普應院中間遷止玄沙山自是天下叢林海眾皆望風而賓之閩帥王公請演無上乘待以師禮學徒餘八百室戶不閉師上堂良久謂眾曰我為汝得徹困也還會麼僧問寂寂無言時如何師曰寱語作麼曰本分事請師道師曰𥋙睡作麼曰學人即𥋙睡和尚如何師曰爭得恁麼不識痛痒又曰可惜如許大師僧千道萬里行脚到遮裏不消箇𥋙睡寱語便屈却去問如何是學人自己師曰用自己作麼僧問從上宗門中事師此間如何言論師曰少人聽僧曰請和尚直道師曰患聾作麼又曰仁者如今事不獲已教我抑下如是威光苦口相勸百千方便道如此如彼共汝相知聞盡成顛倒知見將此咽喉脣吻只成得箇野狐精業謾汝我還肯麼只如有過無過唯我自知汝爭得會若是恁麼人出頭來甘伏呵責夫為人師匠大不易須是善知識始得知我如今恁麼方便助汝猶尚不能覯得可中純舉宗乘是汝向什麼處措還會麼四十九年是方便只如靈山會有百萬眾唯有迦葉一人親聞餘盡不聞汝道迦葉親聞事作麼生不可道如來無說說迦葉不聞聞便得當不可是汝修因成果福智莊嚴底事知麼且如道吾有正法眼付囑大迦葉我道猶如話月曹谿豎拂子如還指月所以道大唐國內宗乘中事未曾見有一人舉唱設有人舉唱盡大地人失却性命如無孔鐵槌相似一時亡鋒結舌去汝諸人賴遇我不惜身命共汝顛倒知見隨汝狂意方有申問處我若不共汝恁麼有聞去汝向什麼處得見我會麼大難努力珍重乃有偈曰萬里神光頂後相沒頂之時何處望事已成意亦休此箇來蹤觸處周智者撩著便提取莫待須臾失却頭又偈曰玄沙遊徑別時人切須知三冬陽氣盛六月降霜時有語非關舌無言切要詞會我最後句出世少人知問四威儀外如何奉王師曰汝是王法罪人爭會問事問古人拈槌豎拂還當宗乘中事也無師曰不當曰古人意作麼生師舉拂子僧曰宗乘中事如何師曰待汝悟始得問如何是金剛力士師乃吹之文桶頭下山師問桶頭下山幾時歸曰三五日師曰歸時有無底桶子將一擔歸文無對師有時垂語曰諸方老宿盡道接物利生且問汝只如盲聾瘂三種病人汝作麼生接若拈槌豎拂他眼且不見共他說話耳又不聞口復瘂若接不得佛法盡無靈驗時有僧出曰三種病人和尚還許人商量否師曰許汝作麼生商量其僧珍重出師曰不是不是羅漢云桂琛見有眼耳和尚作麼生接中塔云三種病人即今在什麼處又一僧云非唯謾他兼亦自謾長慶稜來師問除却藥忌作麼生道稜曰憨作麼師曰雪峯山橡子恰食來遮裏雀兒放糞師見僧來禮拜乃曰禮拜著因我得禮拜汝一日普請往海坑斫柴見一虎師曰和尚虎師曰是汝虎歸院後僧問適來見虎云是汝未審尊意如何師曰娑婆世界有四重障若人透得許汝出陰界師問長生然和尚維摩觀佛前際不來後際不去今則無住汝作麼生觀對曰放皎然過有商量師曰放汝過作麼生長生良久師曰教阿誰委曰徒勞側耳師曰情知汝向山鬼窟裏作活計僧問師學人為什麼道不得師曰畐塞汝口爭解道得問凡有言句盡落捲樻不落捲樻請和尚商量師曰抝折秤衡來與汝商量問古人瞬視接人和尚如何接人師曰我不瞬視接人僧問是什麼得恁麼難見師曰只為太近師在雪峯時光侍者謂師曰師叔若學得禪某甲打鐵船下海去師住後問曰光侍者打得鐵船也未光無對師一日遣僧送書上雪峯和尚雪峯開緘唯白紙三幅問僧會麼曰不會雪峯曰不見道君子千里同風其僧迴舉似於師師曰遮老和尚蹉過也不知師問鏡清教中道菩薩摩訶薩不見一法為大過失且道不見什麼法鏡清指露柱云莫是不見遮箇法麼師曰浙中清水白米從汝喫佛法未會在僧問承和尚有言盡十方世界是一顆明珠學人如何得會師曰盡十方世界是一顆明珠用會作麼師來日却問其僧盡十方世界是一顆明珠汝作麼生會對曰盡十方世界是一顆明珠用會作麼師曰知汝向山鬼窟裏作活計問如何是無縫塔師曰遮一縫大小韋監軍來謁舉曹山和尚甚奇怪師乃問撫州取曹山多少韋指傍僧云上座曾到曹山否曰曾到韋曰撫州取曹山多少曰一百二十里韋曰恁麼即上座不到曹山韋却起禮拜師師曰監軍却須禮此僧此僧却具慚愧西天有聲明三藏到閩帥令與師相見師以火筯敲銅鑪問是什麼聲三藏對曰銅鐵聲師曰大王莫受外國人謾三藏無對師南遊莆田縣排百戲迎接來日師問小塘長老昨日許多喧鬧向什麼處去也小塘提起衲衣角師曰料掉勿交涉師問僧乾闥婆城汝作麼生會僧曰如夢如幻師與地藏琛在方丈內說話夜深侍者閉却門師曰門總閉了汝作麼生得出去琛曰喚什麼作門師一日以杖拄地問長生曰僧見俗見男見女見汝作麼生見長生曰和尚還見皎然見處麼師曰相識滿天下問承和尚有言聞性遍周法界雪峯打鼓遮裏為什麼不聞師曰誰知不聞問險惡道中以何為津梁師曰以汝眼為津梁曰未得者如何師曰快救取師與韋監軍喫果子韋問如何是日用而不知師拈起果子曰喫韋喫果子了再問之師曰只者是日用而不知普請般柴師曰汝諸人盡承吾力一僧曰既承師力何用普請師叱之曰不普請爭得柴歸師問明真大師善財參彌勒彌勒指歸文殊文殊指歸佛處汝道佛指歸什麼處對曰不知師曰情知汝不知大普玄通到禮覲師謂曰汝在彼住莫誑惑人家男女對曰玄通只是開箇供養門晚來朝去爭敢作恁麼事師曰事難曰其情是難師曰什麼處是難處曰為伊不肯承當師便入方丈拄却門問學人乍入叢林乞師指箇入路師曰還聞偃溪水聲否曰聞師曰是汝入處泉守王公請師登樓先語客司曰待我引大師到樓前便舁却梯客司稟旨公曰請大師登樓師視樓復視其人乃曰佛法不是此道理師與泉守在室中說話有一沙彌揭簾入見却退步而出師曰那沙彌好與二十拄杖曰恁麼即某甲罪過師曰佛法不恁麼師應機接物僅三十祀致青原石頭之𤀹流迨今不絕轉導來際所演法要有大小錄行於海內自餘語句各隨門弟子章及諸方徵舉出焉梁開平二年戊辰十一月二十七日示疾而終壽七十有四臘四十有四閩帥為之樹塔福州長慶慧稜禪師杭州鹽官人也姓孫氏幼歲稟性淳澹年十三於蘇州通玄寺出家登戒歷參禪肆唐乾符五年入閩中謁西院訪靈雲尚有凝滯後之雪峯疑情氷釋因問從上諸聖傳受一路請垂指示雪峯默然師設禮而退雪峯莞爾而笑異日雪峯謂師曰我尋常向師僧道南山有一條鼈鼻蛇汝諸人好看取對曰今日堂中大有人喪身失命雪峯然之師入方丈參雪峯曰是什麼師曰今日天晴好普請自此醻問未嘗爽於玄旨乃述悟解頌曰萬象之中獨露身唯人自肯乃方親昔時謬向途中覓今日看如火裏氷師在西院問詵上座曰遮裏有象骨山汝曾到麼曰不曾到師曰為什不到曰自有本分事師曰作麼生是上座本分事詵乃提起衲衣角師曰為當只遮箇別更有曰上座見什麼師曰何得龍頭蛇尾師在宣州保福後辭歸雪峯保福問師曰山頭和尚或問上座信作麼生秖對師曰不避腥羶亦有少許曰信道什麼師曰教我分付阿誰曰從展雖有此語未必有恁麼事師曰若然者前程全自闍梨師與保福遊山保福問古人道妙峯山頂莫即遮箇便是也無師曰是即是可惜許師來往雪峯二十九載至天祐三年受泉州刺史王延彬請住招慶初開堂日公朝服趨隅曰請師說法師曰還聞麼公設拜師曰雖然如此慮恐有人不肯於是敷揚祖意隨機與奪故毳容憧憧日資道化後閩帥請去長樂府之西院奏額曰長慶號超覺大師上堂良久謂眾曰還有人相悉麼若不相悉欺謾兄弟去只今有什麼事莫有窒塞也無復是誰家屋裏事不肯當荷更待何時若是利根參學不到遮裏來還會麼如今有一般行脚人耳裏總滿也假饒收拾得底還當諸人行脚事麼時有僧問行脚事如何學師曰但知就人索取又問如何是獨脫一路師曰何煩更問又問名言妙義教有所詮不涉三科請師直道師曰珍重師乃謂眾曰明明歌詠汝尚不會忽被暗來底事汝作麼生又僧問如何是暗來底事師曰喫茶去中塔云便請和尚相伴問如何是不隔毫端底事師曰當不當問如何得不疑不惑去師乃展兩手僧不進語師曰汝更問我與汝道僧再問之師露膊而坐僧禮拜師曰汝作麼生會僧曰今日風起師曰恁麼道未定人見解汝於古今中有什麼節要齊得長慶若舉得許汝作話主其僧但立而已師却問汝是什麼處人曰向北人師曰南北三千里外學妄語作麼僧無對師上堂良久曰莫道今夜較些子便下坐問如何是合聖之言師曰大小長慶被汝一問口似匾擔僧曰何故如此師曰適來問什麼師謂眾曰我若純舉唱宗乘須閉却法堂門所以盡法無民時有僧曰不怕無民請師盡法師曰還委落處麼問如何是西來意師曰香嚴道底一時坐却師有時示眾曰總似今夜老胡有望保福聞之乃曰總似今夜老胡絕望安國瑫和尚新得師號師去賀瑫出接師問曰師號來耶曰來也師曰是什麼號曰明真師乃展手瑫曰什麼處去來師曰幾不問過師問僧什麼處來曰鼓山來師曰鼓山有不跨石門底句有人借問汝作麼生道曰昨夜報慈宿師曰拍脊棒汝又作麼生曰和尚若行此棒不虛受人天供養師曰幾放過問古人有言相逢不擎出舉意便知有時如何師曰知有也未師入僧堂舉起疏頭曰見即不見還見麼眾無對師到羅山見新製龕子師以杖敲之曰大殺豫備羅山曰拙布置師曰還肯入也無羅山曰吽師上堂大眾集定師乃拽出一僧曰大眾禮拜此僧又曰此僧有什麼長處便教大眾禮拜眾無對問如何是文彩未生時事師曰汝先舉我後舉其僧但立而已師曰汝作麼生舉僧曰某甲截舌有分保福遷化人問師保福拋却殼漏子向什麼處去也師曰且道保福在那箇殼漏子裏閩帥夫人崔氏遣使送衣物至云練師令就大師請取迴信師曰傳語練師領取迴信須臾使却來師前唱喏便迴師明日入府練師曰昨日謝大師迴信師曰却請昨日迴信看練師展兩手閩帥問師曰練師適來呈信還愜大師意否師曰猶較些子曰未審大師意旨如何師良久帥曰不可思議大師佛法深遠僧舉高麗有僧造一觀音像於明州上船眾力舁不起因請入開元寺供養問師無剎不現身為什麼不肯去高麗師曰現身雖普覩相生偏有人問僧點什麼燈曰長明燈曰什麼時點曰去年點曰長明何在僧無語師代曰若不如此爭知公不受人謾師兩處開法徒眾一千五百化行閩越二十七載後唐長興三年壬辰五月十七日歸寂壽七十有九臘六十王氏建塔福州大普山玄通禪師福州福唐人也受業於兜率山師事雪峯經數稔受心法止于大普焉僧問驪龍頷下珠如何取得師乃拊掌瞬視問方便以前事如何師托出其僧問如何是祖師西來意師曰咬骨頭漢出去問撥塵見佛時如何師曰脫枷來商量問急急相投請師接師曰鈍漢杭州龍冊寺順德大師道怤永嘉人也姓陳氏丱歲不食葷茹親黨彊啖以枯魚隨即嗢噦遂求出家于本州開元寺受具遊方抵閩川謁雪峯峯問什麼處人曰溫州人雪峯曰恁麼即與一宿覺是鄉人也曰只如一宿覺是什麼處人雪峯曰好喫一頓棒且放過一日師問只如古德豈不是以心傳心雪峯曰兼不立文字語句曰只如不立文字語句師如何傳雪峯良久師禮謝雪峯曰更問我一轉豈不好曰就和尚請一轉問頭雪峯曰只恁麼為別有商量曰和尚恁麼即得雪峯曰於汝作麼生曰孤負殺人雪峯有時謂眾曰堂堂密密地師出問曰是什麼堂堂密密雪峯起立曰道什麼師退步而立雪峯垂語曰此事得恁麼尊貴得恁麼綿密對曰道怤自到來數年不聞和尚恁麼示誨雪峯曰我向前雖無如今已有莫有所妨麼曰不敢此是和尚不已而已雪峯曰致使我如此師從此信入而且隨眾閩中謂之小怤布衲因普請處雪峯舉溈山見色便見心語問師還有過也無曰古人為什麼事雪峯曰雖然如此要共汝商量曰恁麼即不如道怤鋤地去一日雪峯問師何處來曰從外來雪峯曰什麼處逢見達磨曰更什麼處雪峯曰未信汝在曰和尚莫恁麼粘膩好雪峯肯之師後遍歷諸方益資權智因訪曹山寂和尚問什麼處來曰昨日離明水寂曰什麼時到明水曰和尚到時到寂曰汝道我什麼時到曰適來猶記得寂曰如是如是師罷參受請止越州鏡清禪苑唱雪峯之旨學者奔湊副使皮光業者日休之子也辭學宏贍屢擊難之退謂人曰怤師之高論人莫窺其極也新到僧參師拈起拂子僧曰久嚮鏡清猶有遮箇在師曰今日遇人又不遇人問如何是靈源一直道師曰鏡湖水可殺深師問僧什麼處來曰應天來師曰還見鰻黧魚麼曰不見師曰闍梨不見鰻黧鰻黧不見闍梨曰總不恁麼師曰闍梨只解慎初護末問學人未達其原請師方便師曰是什麼原僧曰其原師曰若是其原爭受方便僧禮拜退後侍者問曰和尚適來莫是成他問否師曰無曰莫是不成他問否師曰無曰未審畢竟意作麼生師曰一點水墨兩處成龍師在帳中坐有僧問訊師撥帳問曰當斷不斷返招其亂僧曰既是當斷為什麼不斷師曰我若盡法直恐無民曰不怕無民請師盡法師曰維那拽出此僧著又曰休休我在南方識伊和尚來因普請鋤草次浴頭請師浴師不顧如是三請師舉钁作打勢浴頭乃走師召曰來來浴頭迴首師曰向後遇作家分明舉似其僧後至保福舉前語未了保福以手掩其僧口僧却迴舉似師師曰饒汝恁麼也未作家師問荷玉什麼處來曰天台來師曰我豈是問汝天台曰和尚何得龍頭蛇尾師曰鏡清今日失利師看經僧問和尚看什麼經師曰我與古人鬪百草師却問汝會麼曰小年也會恁麼來師曰如今作麼生僧舉拳師曰我輸汝也僧到參師問闍梨從什麼處來曰佛國來師曰佛以何為國曰清淨莊嚴為國師曰國以何為佛曰妙淨真常為佛師曰闍梨從妙淨來莊嚴來曰無不答對師曰噓噓別處有人問汝不可作遮箇語話錢王欲廣府中禪會命居天龍寺始見師乃曰真道人也致禮勤厚由是吳越盛於玄學其後又創龍冊寺延請居焉師上堂曰如今事不得已向汝道若自驗著實箇親切到汝分上因何特地生疎只為拋家日久流浪年深一向緣塵致見如此所以喚作背覺合塵亦名捨父逃逝今勸兄弟未歇歇去好未徹徹去好大丈夫兒得恁麼無氣概還惆悵麼終日茫茫地何不且覓取箇管帶路好也無人問我管帶一路時有僧問如何是管帶一路師曰噓噓要棒即道曰恁麼即學人罪過也師曰幾被汝打破蔡州問無源有路不歸時如何師曰遮箇師僧得坐便坐問如何是心師曰是即二頭曰不是如何師曰又不成是頭曰是不是總不恁麼時如何師曰更多饒過問十二時中以何為驗師曰得力即向我道僧曰諾師曰十萬八千猶可近問如何是方便門速易成就師曰速易成就曰爭奈學人領覽未的師曰代得也代却問如何是玄中玄師曰不是是什麼曰還得當也無師曰木頭也解語問如何是人無心合道師曰何不問道無心合人曰如何是道無心合人師曰白雲乍可來青嶂明月那教下碧天問學人問不到處請師不答和尚答不到處學人即不問師乃搊住曰是我道理是汝道理曰和尚若打學人學人也即却打也師曰得對相耕去僧舉有僧辭歸宗宗問什麼處去曰百丈學五味禪去歸宗不語師乃曰緣歸宗單行底事僧問如何是歸宗單行底事師曰棒了趁出院僧禮拜師曰作麼生會曰學人罪過師曰料汝恁麼去問承師有言諸方若不是走作便是籠罩人未審和尚如何師曰被汝致此一問直得當門齒落問如何是親的密密底事師曰常用及人曰不知者如何師曰好晴好雨師問僧門外什麼聲曰雨滴聲師曰眾生顛倒迷己逐物僧問如何是同相師將火筋插向鑪中僧又問如何是別相師又將火筋插向一邊有僧引童子到曰此兒子常愛問僧佛法請和尚驗看師乃令點茶童子點茶來師啜訖過盞托與童子童子近前接師却縮手曰還道得麼童子曰問將來僧問和尚此兒子見解如何師曰也只是一兩生持戒僧師三處開法語要隨門人編錄今但梗概而已晉天福二年丁酉八月示滅壽七十四黑白哀號制服者甚眾荼毘於大慈山獲舍利就龍母山之陽建塔福州長生山皎然禪師本郡人入雪峯室密受心印執侍經十載因與僧斫樹雪峯曰斫到心且住師曰斫却著雪峯曰古人以心傳心汝為什麼道斫却師擲下斧子曰傳雪峯打一拄杖而去僧問雪峯如何是第一句雪峯良久僧退舉似於師師曰此是第二句雪峯再令其僧來問如何是第一句師曰蒼天蒼天雪峯普請般柴問師曰古人道誰知席帽下元是昔愁人古人意作麼生師側戴笠子曰遮箇是什麼人語雪峯問師持經者能荷擔如來作麼生是荷擔如來師乃捧雪峯向禪床上著雪峯普請歸自將一束藤路逢一僧放下藤叉手立其僧近前拈雪峯即蹋其僧歸院後舉示於師曰我今日蹋那僧得恁麼快師對曰和尚却替那僧入涅槃堂師嘗訪一庵主欵話庵主曰近有一僧問某甲西來意遂舉拂子示之不知還得也無師曰爭敢道得與不得有人問庵主此事有人保任如虎頭帶角有人嫌棄則不直一文錢此事為什麼毀譽不同請試揀出看曰適來出自偶然爭揀得出師曰若恁麼此後不得為人雪峯問師光境俱亡復是何物師曰放皎然過敢有商量雪峯曰許汝過作麼生商量曰皎然亦放和尚過雪峯深許之尋受記止于長生山分化焉僧問從上宗乘如何舉唱師曰不可為闍梨荒却長生山也問古人有言無明即佛性煩惱不須除如何是無明即佛性師忿然作色舉拳呵曰今日打遮師僧去也僧曰如何是煩惱不須除師以手㧝頭曰遮師僧得恁麼發人業問路逢達道人不將語默對未審將什麼對師曰上紙墨堪作什麼閩帥署禪主大師莫知所終信州鵝湖智孚禪師福州人也始依講肆肄業於長安因思玄極之理乃造雪峯師事數年既領心訣隨緣而止鵝湖大張法席僧問萬法歸一一歸何所師曰非但闍梨一人忙問虛空講經以何為宗師曰闍梨不是聽眾出去問五逆之子還受父約也無師曰雖有自裁未免傷己問如何是佛向上人師曰情知闍梨不奈何曰為什麼不奈何師曰未必小兒得見君子有人報云徑山和尚遷化也僧問徑山遷化向什麼處去師曰大有靈利底過於闍梨問在先一句請師道師曰脚跟下探取什麼曰即今見問師曰看闍梨變身不得問雪峯拋下拄杖意作麼生師以香匙拋下地僧曰未審此意如何師曰不是好種出去問如何是鵝湖第一句師曰道什麼曰如何即是師曰妨我打睡問不問不答時如何師曰問人焉知問迷子未歸家時如何師曰不在途曰歸後如何師曰正迷問如何是源頭事師曰途中覓什麼問如何是一句師曰會麼曰恁麼莫便是否師曰蒼天蒼天鏡清問如何是即今底師曰何更即今清曰幾就支荷師曰語逆言順漳州報恩院懷岳禪師泉州人也少依本州聖壽院受業罷參雪峯止龍溪玄侶奔湊僧問十二時中如何行履師曰動即死曰不動時如何師曰猶是守古冡鬼問如何是學人出身處師曰有什麼物纏縛闍梨曰爭奈出身不得何師曰過在阿誰問如何是報恩一靈物師曰喫如許多酒糟作麼曰還露脚手也無師曰遮裏是什麼處所僧問牛頭未見四祖時如何師曰萬里一片雲曰見後如何師曰廓落地僧問如何是佛法大意師曰昨夜三更失却火問黑雲斗暗誰當雨者師曰峻處先傾問宗乘不却如何舉唱師曰山不自稱水無間斷問佛未出世時如何師曰汝爭得知問撥塵見佛時如何師曰什麼年中得見來問師子在窟時如何師曰師子是什麼家具又問師子出窟時如何師曰師子在什麼處問如何是目前佛師曰快禮拜師臨遷化上堂示眾曰山僧十二年來舉提宗教諸人怪我什麼處若要聽三經五論此去開元寺咫尺言訖告寂杭州西興化度悟真大師師郁泉州人也自得雪峯心印化緣盛于杭越之間後居西興鎮之化度院法席大興僧問如何是西來意師舉拂子僧曰學人不會師曰喫茶去問如何是無縫塔師曰五尺六尺問如何是一塵師曰九世剎那分曰如何含得法界師曰法界在什麼處問谿谷各異師何明一師曰汝喘作麼問學人初機乞和尚指示入路師曰汝怪化度什麼處問如何是隨色摩尼珠師曰青黃赤白曰如何是不隨色摩尼珠師曰青黃赤白問如何是西來意師曰是東來西來問牛頭未見四祖時如何師曰鳥獸俱迷曰見後如何師曰山深水冷問維摩與文殊對談何事師曰唯有門前鏡湖水清風不改舊時波師自是聲聞于遐邇錢王欽其道德奏紫衣師號福州鼓山興聖國師神晏大梁人也姓李氏幼惡葷羶樂聞鍾梵年十二時有白氣數道騰于所居屋壁師即揮毫書其壁曰白道從茲速改張休來顯現作妖祥定祛邪行歸真見必得超凡入聖鄉題罷氣即隨滅年甫志學遘疾甚丞夢神人與藥覺而頓愈明年又夢梵僧告云出家時至矣遂依衛州白鹿山道規禪師披削嵩嶽受具謂同學曰古德云白四羯磨後全體戒定慧豈準繩而可拘也於是杖錫遍叩禪關而但記語言存乎知解及造雪嶺朗然符契一日參雪峯雪峯知其緣熟忽起搊住曰是什麼師釋然了悟亦忘其了心唯舉手搖曳而已雪峯曰子作道理耶師曰何道理之有雪峯審其懸解撫而印之暨雪峯歸寂閩帥於府城之左二十里開鼓山創禪宮請揚宗致師上堂眾集良久曰南泉在日亦有人舉要且不識南泉即今還有識南泉者麼試出來對眾驗看時有僧出禮拜才起師曰作麼生僧近前曰咨和尚師曰不才請退又曰經有經師論有論師律有律師有函有號有部有帙各有人傳持且佛法是建立教禪道乃止啼之說他諸聖興來蓋為人心不等巧開方便遂有多門受疾不同處方還異在有破有居空叱空二患既除中道須遣鼓山所以道句不當機言非展事承言者喪滯句者迷不唱言前寧譚句後直至釋迦掩室淨名杜口大士梁時童子當日一問二問三問盡有人了也諸仁者作麼生時有僧禮拜師曰高聲問僧曰學人咨和尚師乃喝出問己事未明以何為驗師抗音似未聞其僧再問師曰一點隨流食咸不重問如何是包盡乾坤底句師曰近前僧近前師曰鈍置殺人問如何紹得師曰犴𤞞無風徒勞展掌曰如何即是師曰錯問學人便承當時如何師曰汝作麼生承當問如何是學人正立處師曰不從諸聖行問千山萬山阿那箇是正山師曰用正山作麼師與招慶相遇招慶曰家常師曰無厭生招慶曰且款款師却云家常招慶曰今日未有火師曰太鄙吝生招慶曰穩便將取去問如何免得輪迴生死師曰把將生死來問如何是宗門中事師側掌曰吽吽問如何是向上一關棙子師乃打之問如何是鼓山正主師曰瞎作麼師問保福古人道非不非是不是意作麼生保福拈起茶盞師曰莫是非好問如何是真實人體師曰即今是什麼體曰究竟如何師曰爭得到恁麼地問如何是佛法大意師曰金烏一點萬里無雲師問僧鼓山有不跨石門句汝作麼生道僧曰請師乃打之問如何是古人省心力處師曰汝何費力問言滿天下無口過如何是無口過師曰有什麼過問如何是省要處師曰還自恥麼師與閩帥瞻仰佛像閩帥問是什麼佛曰請大王鑒曰鑒即不是佛曰是什麼無對問從上宗乘如何舉唱師以拂子驀口打問如何是教外別傳底事師曰喫茶去又曰今為諸仁者刺頭入他諸聖化門裏抖擻不出所以向仁者道教排不到祖不西來三世諸佛不能唱十二分教載不起凡聖攝不得古今傳不得忽爾是箇漢未通箇消息向他恁麼道被他驀口摑還怪得他麼雖然如此也不得亂摑鼓山尋常道更有一人不跨石門須有不跨石門句作麼生是不跨石門句鼓山自住三十餘年五湖四海來者向高山頂上看山翫水未見一人快利通得如今還有人通得也不昧兄弟珍重乃有偈示眾曰直下猶難會尋言轉更賒若論佛與祖特地隔天涯閩帥禮重常詢法要焉漳州隆壽興法大師紹卿泉州人也姓陳氏幼于靈巖寺習經論講業既就而深慕禪那乃問法于雪峯之室服勤數載從緣開悟因侍經行見芋葉動雪峯指動葉視之師對曰紹卿甚生怕怖雪峯曰是汝屋裏底怕怖什麼師於是恍然惺悟頓息他遊尋受請居龍谿焉僧問古人道摩尼殿有四角一角常露如何是常露底角師舉拂子問糧不畜一粒如何濟得萬人饑師曰俠客面前如奪劍看君不是黠兒郎問大拍盲底人來師還接否師曰前後大應得此便也曰莫便是接否師曰遮漢來遮裏插嘴問耳目不到處如何師曰汝無此作曰恁麼即聞也師曰真箇聾漢漳守王公欽尚祖風為奏紫衣師名福州僊宗院仁慧大師行瑫泉州人也姓王氏本州開元寺受業預雪峯禪會聲聞四遠閩帥請轉法輪玄徒奔至上堂曰我與釋迦同參汝道參什麼人時一僧出禮拜擬伸問師曰錯問如何是西來意師曰熊耳不曾藏問直下事乞師方便師曰不因汝問我亦不道問如何是西來意師曰白日無閑人福州蓮華山永福院超證大師從弇僧問儒門以五常為極則未審宗門以何為極則師良久僧曰恁麼即學人造次也師曰好與拄杖問教云唯有一乘法如何是一乘法師曰汝道我在遮裏作什麼曰恁麼即不知教意也師曰雖然如此却不孤負汝問不向問處領猶是學人問處和尚如何師曰喫茶去長慶常云盡法無民師曰永福即不然若不盡法又爭得民時有僧曰請師盡法師曰我不要汝納稅問諸餘即不問聊徑處乞師垂慈師曰不快禮三拜師上堂曰咄咄看箭便歸方丈問請師盡令師曰莫埋沒問大眾雲集請師說法師曰聞麼曰若更佇思應難得及師曰實即得問摩尼殿有四角一角常露如何是常露底角師曰不可更點師上堂於座邊立謂眾曰二尊不並化便歸方丈杭州龍華寺真覺大師靈照高麗人也萍遊閩越升雪峯之堂冥符玄旨居唯一衲服勤眾務閩中謂之照布衲一夕指半月問溥上座那一片什麼處去也溥曰莫妄想師曰失却一片也眾雖歎美而恬澹自持初止婺州齊雲山上堂良久忽舒手視其眾曰乞取些子乞取些子又曰一人傳虛萬人傳實僧問草童能歌舞未審今時還有無師下座作舞曰沙彌會麼僧曰不會師曰山僧蹋曲子也不會問靈山會上法法相傳未審齊雲將何付囑師曰不可為汝一人荒却齊雲也曰莫便是親付囑也無師曰莫令大眾笑問還丹一粒點鐵成金至理一言點凡成聖請師一點師曰還知齊雲點金成鐵麼曰點金成鐵未之前聞至理一言敢希垂示師曰句下不薦後悔難追師次居越州鏡清院海眾悅隨一日謂眾曰盡令去也僧曰請師盡令師曰吽吽問如何是學人本分事師曰鏡清不惜口問請師雕琢師曰八成曰為什麼不十成師曰還知鏡清生修理麼師問僧什麼處來曰五峯來師曰來作什麼曰禮拜和尚師曰何不自禮曰禮了也師曰鏡湖水淺問如何是第一句師曰莫錯下名言曰師豈無方便師曰烏頭養雀兒問向上一路千聖不傳未審什麼人傳得師曰千聖也疑我曰莫便是傳也無師曰晉帝斬嵆康問釋迦掩室於摩竭淨名杜口於毘耶此意如何師曰東廊下兩兩三三師謂眾曰諸方以毘盧法身為極則鏡清遮裏即不然須知毘盧有師法身有主問如何是毘盧師法身主師曰二公爭敢論問古人道見色便見心此即是色阿那箇是心師曰恁麼問莫欺山僧麼問未剖以前請師斷師曰落在什麼處曰恁麼即失口也師曰寒山送溈山又曰住住闍梨失口山僧失口曰惡虎不食子師曰驢頭出馬頭迴師驀問一僧記得麼曰記得師曰道什麼曰道什麼師曰淮南小兒入寺問是什麼即俊鷹俊鷂趁不及師曰闍梨別問山僧別答問請師別答師曰十里行人較一程問金屑雖貴眼裏著不得時如何師曰著不得還著得麼僧禮拜師曰深沙神問菩提樹下度眾生如何是菩提樹師曰大似苦練樹曰為什麼似苦練樹師曰素非良馬何勞鞭影後湖守錢公卜杭之西關創報慈院延請開法禪眾翕然依附尋而錢王建龍華寺迎金華傅大士靈骨道具寘焉命師住持晉天福十二年丁未閏七月二十六日終于本寺壽七十八塔于大慈山明州翠巖永明大師令參湖州人也自雪峯受記止于翠巖大張法席問不借三寸請師道師曰茶堂裏貶剝去問國師三喚侍者意旨如何師曰抑逼人作麼問諸餘即不問師默之僧曰如何舉似於人師喚侍者點茶來師上堂曰今夏與諸兄弟語論看翠巖眉毛還在麼問凡有言句盡是點污如何是向上事師曰凡有言句盡是點污問如何是者要處師曰大眾笑汝問坦然不滯鋒鋩時如何師云大有人作此見解曰畢竟如何師曰坦然不滯鋒鋩問古人拈槌竪拂意旨如何師曰邪法難扶問僧繇為什麼寫誌公真不得師曰作麼生合殺問險惡道中以何為津梁師曰藥山再三叮囑問不帶凡聖當機何示師曰莫向人道翠巖靈利問妙機言句盡皆不當宗乘中事如何師曰禮拜著曰學人不會師曰出家行脚禮拜也不會錢王嚮師道風請居龍冊寺終焉
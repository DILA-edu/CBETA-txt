稽首禮諸佛及菩薩聖眾能以淨智眼普導於群有帝釋具千眼大自在三目及日月光明皆不能遍照那羅延二目變現諸色像降伏阿修羅恃憍慢嗔恚唯佛具智光滅惡除積暗如以孔雀尾拂除諸垢毒如來大丈夫頂舒白毫相七匝右成螺潤澤極可愛日月世燈明隱蔽皆不現諸天及世人咸供養稱讚聞是說已欲何所作當於佛言尊重愛樂彼智光明如燈遠照能破愚癡翳障黑暗是故開示佛之智眼猶如大雲能注甘雨如秋滿月能除熱惱畢竟任持諸佛正法增長一切佛之智慧決定成就根力覺支息除業惑二種風浪不為愛河之所沒溺乘正法船至於彼岸於施等行應善修作以諸珍寶持用布施壞貪過失增益義利樂持淨戒讀誦經典如是作已汝諸比丘於其福蓋速得圓滿如佛所說於十善業何不修作心為貪使猶如僮僕身著快樂不悟無常數數追求無有休息由愚癡故而生我慢於己財寶慳惜守護諸來乞者䫌面而去未甞暫於空閑靜處修持淨戒習諸禪定如佛所說利有情行汝於是中無所得也又此財者增長憍慢棹舉散亂多起憂惱生諸怖畏覆障善道是散壞法是墮落法是無常法無有主宰無所歸趣於前後際俱不可得現在少樂剎那不住猶如夢境幻化陽焰乾闥婆城及旋火輪如彼芭蕉中無有實如水上沫須臾散壞愚夫不了種種希取以是緣故多苦少樂積集一切煩惱根本是故應當作不堅想作無常想如是對治則不為彼盜賊水火官吏親屬之所侵損亦不為彼琰魔羅王之所吞噉而於後世決定成就快樂福報由以財施攝諸有情是人同彼酤牟那花榮盛開敷眾所樂見所有積集一切罪障剎那消滅猶如熾火焚其乾薪無有遺餘如於恒河滌諸垢染悉得清淨如摩尼寶隨意成就諸來乞者皆使滿足咸共稱讚是所依止作勝吉祥真實功德美名遐布離諸過患壽命長遠廣修梵行則能破壞貪恚癡毒邪見等咎乘功德乘永無墮落若染污心耽著欲境造黑業已如誐摩那娑羅天子速疾遷謝當知女人惡露可厭愚癡有情爭競貪著是著欲者如彼渴人飲其醎水心無止足如斷木根不久枯槁如山瀑流不可隄障如處蛇窟為彼侵螫如熱鐵團觸生苦惱如食毒果後必為損如草泫露不得久停如空浮雲倏忽散滅如沙為城當亟摧毀如坏為器體非堅牢如帝釋弓不久隱沒如乘破車動即顛覆猶如網羅觸則為縛一切災難以為伴侶是故正士應當捨離又世尊言若於五欲不生貪著現前獲得無量樂報彼則能截煩惱瀑流乘正法船能到彼岸我於三大阿僧祇劫積集福行始能獲得豐義味辯為諸眾生平等開示汝等當詣空閑靜處於我所說研究思擇如於乳中求酥酪醍醐如是知已積集法財及清淨物以用布施又諸如來已出三界煩惱淤泥成就清淨無漏勝德方便開示知足之法如勝園林居者清涼離諸熱惱善修是行得生梵天我於是處一切煩惱不能動亂一切怖畏皆悉斷除以是緣故破壞輪迴得成正覺又諸如來大悲相應善能降伏一切外道以清淨智觀察揀擇以柔軟言攝受教誨施以無畏為說正法令生信解破壞魔網於佛法中心得安住是大丈夫能師子吼如大龍象威德特尊興大雲雷注甘露雨無漏戒定妙香薰修諸有所作皆不唐捐為諸眾生宣說法要離諸很惱令眾悅豫如劫波樹敷柔軟花最上法藥蠲除心垢如世尊說持淨戒者則有善法離諸憂怖得安隱樂能越苦海到於彼岸善破四魔所語天魔蘊魔死魔及煩惱魔是人則能吹大法螺擊大法鼓燃大法炬心淨歡喜利益一切教化天人為作佛事又諸如來無量劫中積功累德修習智慧而能成就無礙辯才四無所畏十種智力方便通達菩提分法能以智箭破諸魔怨現證如是諸功德已於三界中最為第一為諸有情作大慈父又諸如來由具十種殊勝智力化諸外道而為弟子於佛智戒深生樂欲最初證聖曰憍陳如能決愚癡暗鈍瞖膜於正法中最為殊特曰摩訶迦葉優樓頻螺迦葉於梵志中為其上首服佛法藥愈煩惱病曰尊者舍利子能以智鉤制心狂象有大神力曰大目乾連具修勝行躡正法梯安處清淨解脫樓閣謂阿㝹樓馱賓頭盧頗羅墮闍摩訶俱絺羅阿難陀等又能化度頻婆娑羅王於佛法中深生信解尊重恭敬為佛弟子是諸聖者皆以智斧伐緣生樹離諸妄念希一切智捨外道見伏除我慢悉能成就一切功德若於四大毒蛇五蘊空聚妄為主宰則無解脫當以慧劍而斷裂之又智眼觀六處境界猶如冤賊十二處等猶如叢棘善入解者不為內外煩惱爁焰之所燒逼是人則為善持淨戒住忍辱地得念處分具智光明破無明暗彼則能飲八聖道水復能開發菩提分花是能超越三世樓閣斷諸有結入智慧海於菩提場結加趺坐善住四禪無漏勝定受用一切無上法樂又諸愚夫壞善法分樂著世間五欲境界如風觸露不能長久漂流苦海不得解脫見法橋梁捨而遠去如經中說昔婆羅門有一長者欲以利劍害彼女人忽覩如來高聲唱言願佛救度即得解脫又如央崛摩羅欲害母等又能降伏長爪梵志起大我慢令入佛法飡正法味亦令一切愚癡之人聞是說已捨除憍慢亦如惡龍心懷熱惱吐猛毒氣損傷苗稼又如夜叉以惡眼視百千眾生而為損害如眾商人沒於大海為底彌魚欲即吞噉如是恐怖諸惡險難唯除如來能為救度又如日月怖阿修羅帝釋天主怖墮惡道梵王異執計我為常諸如是等不真實見輪迴往來受諸逼迫使聞正法咸得悟解飲解脫味破無明𣫘彼智光明如月清淨是故當於如來言教深生尊重親近法師樂聞正法究真實義如教奉行彼外道教是輪迴法諸有智者當善思之又牟尼尊說甘露法為智光明破諸癡暗如處高峯俯視群物積聚非法如堆糞壤當以智鍤而屏去之摧諸魔怨破諸異論令入解已發生智心皆得遣除身心熱惱一切罪惡皆得消殄彼牟尼言如蓋廣蔭蔽煩惱日而獲清涼若能彩畫造作佛像以香花鬘隨分供養乃為生天之階漸也依佛言故所有業障剎那清淨禪定解脫皆得現前非如外道一生虛擲無所修作起邪妄見依恒河水洗求解脫如是知已應當勇猛越魔境界執持慧劍破煩惱賊壞生死輪裂纏蓋網具淨智眼滅諸癡暗息貪愛心降嗔毒蛇斷諸邪見摧我慢山於佛生處愛樂尊重散娑羅花而為供養如意所求皆得成就離諸毀謗解脫諸怖安住諸佛真實正理離生滅相得寂靜樂應當一心樂欲聞法如是我聞一時佛住舍衛城祇樹給孤獨園是時眾會有二外道曰迦毘羅大仙烏嚧迦大仙捨本邪見入解佛智善除癡暗能越苦海作是思惟云何如來成就清淨廣大福蓋功德乃爾殊妙色相如鎔真金巍巍挺特猶若須彌三十二種大丈夫相及八十種隨形妙好顯現分明端嚴無匹一切塵垢所不能染現丈六身光明晃耀盡虛空界若幽若顯無不遍矚目如廣大青蓮花葉眉間毫相如秋滿月其面光澤微妙可愛髮紺青色如孔雀尾頂相平滿如天帝蓋清淨肉髻如摩尼寶舉身金光燦然相照一切眾生之所樂見譬如群蜂採妙花香一一相好觀無厭足如春開發拘蘇摩花是時如來如彼外道心之所念以淨智眼觀彼無量無邊世界一切眾生生大憐愍而告之曰汝善男子我於三大阿僧祇劫修習無量清淨正行積集廣大無邊福智非以少因而能獲得安住無盡功德寶藏以大悲心決定拔濟無量百千地獄眾生離冤親想咸令息苦爾時帝釋天主首戴摩尼殊妙寶冠從忉利天來詣佛所見佛身相眾德莊嚴心大歡喜得未曾有頭面敬禮佛世尊足以大妙音稱揚佛德若諸眾生覩佛相好發希有心供養恭敬尊重讚歎則能破壞四種魔業成就義利獲大吉祥汝等天人及諸魔梵皆當至此覲無上尊是時有諸持明大仙日月天子及諸宿曜水天火天多聞天焰摩天大梵天力堅天那羅延天鉢囉𠯆摩那天等及諸龍神夜叉乾闥婆阿脩羅迦樓羅緊那羅畢󰖊多毘舍遮塞健陀等如是眾類皆共一心供養禮拜讚佛功德是出世間第一智慧廣大名稱靡不聞知舍利弗等諸大聲聞皆不能了彼智境界自蘇彌盧頂至色究竟天一切有情咸共諦觀如來應供正遍知明行足善逝世間解無上士調御丈夫天人師佛世尊其所說法言無虛妄初中後善其言巧妙其義深廣能破寡聞無智眾生愚癡暗鈍令彼聞已生大覺悟樂脩正行增益慧命決定得免惡道怖畏能闢涅盤廣大城門入不思議解脫境界此經中說福蓋先因云何了知聞是說已廣行淨施堅持禁戒於世欲樂不生愛樂諸有善利咸生信順如是脩作速得成就譬如有人於夜暗中持大炬火入大舍宅於彼方處皆得明見是中所有珍寶庫藏種種什物若精若麁各各顯現悉能受用獲安隱樂若復有人於此經中受持讀誦樂聞深義親近法師如理思惟心生覺悟當知是人能於生死長夜之中秉大智炬入涅盤城於甚深法若理若事悉能了解咸得通達離諸疑惑破諸癡暗出離輪迴心得解脫而能受用無盡法樂如世尊說有漏世間不生勝慧唯正智燈能破癡暗是故智者當求出世無漏正法於佛所說契經論議相應教法應善觀察如諸有情造福非福各受彼報定無差忒當知世間皆因緣生若無眾生則無煩惱若無煩惱則無地獄是故我今說因緣法非如外道邪執異見無因無緣生一切法彼計棘刺銛利何人所削禽獸羽毛誰為彩繪是事顯然何假因業由此了知世間所有出於自然不須脩作如來知已起大悲心憐愍教化以智光明滅彼癡暗漸令悟入一切智智捨本邪見於佛法中心得解脫此經中說佛所教誨說施等法能出輪迴得諸快樂現見世間諸有情類造福非福受苦樂報如給孤獨長者發淨信心以三十俱胝金銀珍寶奉施如來及諸弟子阿㝹樓馱大阿羅漢等造立精舍興大供養現生獲得無量福報具大名稱安隱富饒種種帑藏悉皆盈溢親屬朋友奴婢僕從廣多熾盛皆得圓滿受用無盡殊勝快樂斯由施故感報如是又諸如來大悲憐愍一切眾生如世醫王能以良藥善療世間風癀痰癊種種諸疾使令除愈如來亦爾善說法藥能祛眾生根隨煩惱令得解脫然彼有情無善種子無有資糧不發勇猛不求解脫三毒痼疾之所纏縛如是之人難可化度是故如來平等大悲無冤親想授與法藥使之服行為說布施持戒等行常當受持甚深經典又彼人身極為難得譬如盲龜遇浮木孔勤脩十善求離苦際縱得人身不生中國諸根不具或於佛法心不愛樂或復生彼無佛世界或由惡業受瘖瘂報口不能宣諸佛正法於佛功德不能了知又諸眾生愚癡所覆邪見惑心背善知識壞正法船摧法寶山伐智林木逃解脫城闢三惡道不能入解淨心信索不能建立真實法幢則為焚燒天中宮殿積聚世間廣大珍財自恃豪富起大我慢無智愚癡不善觀察不脩惠施亦不受用為彼慳曜之所執持不悟此身老病死苦常所隨逐造諸惡業不能發露彼盛年時色力充實身形光澤濯去諸垢常生愛樂及其衰老身肢顫動皮膚緩皺多生黑點脣口乾焦氣息喘迫髮白稀少牙齒疎落體生瘡癬肌肉消瘦諸根暗塞筋急拘牽頭足相近行步遲留一切身分猶如執縛意欲所至須假扶掖歌舞嬉戲不復思惟上妙美味無復能食設欲飲噉喉不能嚥目視文字不能辯了意欲所囑言不分明出入息微氣不相續涎涕流落便利污身腹脹絞痛呻吟遠徹唯有皮骨偃臥在床面現醜狀生大恐怖是時有風觸肢節間猶如針刺痛不可忍一切醫師捨之而去無量憂惱之所燒煮一切愛樂悉為他有一切珍財咸盡棄捨如霹靂火破壞無餘無所覺知奄然長逝剎那變異令人怖懼父母妻子內外親屬悲哽流淚心腑痛裂迭相號呼捨我何去於彼他世獨一而往猶如幼商無其侔侶入大黑暗趣大險難墮大深坑沒大苦海無歸無救無所依止琰摩使者黑夜母天怒目利牙醜狀可畏憤怒叱責縶縛而去其疾如風至琰摩所生不崇善死歸苦處無量鋒刃從空而下斫刺身分斷壞肢節剖心割舌血肉交潰手足指節截而棄擲唯有筋骨連持不散受大苦惱尋即悶絕業風所吹倏爾還活長時受苦業盡得脫若諸眾生信順佛語樂作福業利益安樂一切眾生隨其所須而能給與於寒凍者與其炎燠於煩熱者為作清涼於渴乏者汲以清泉於飢餧者施之飲食溺河流者濟之船筏無居止者給其舍宅於貧窮者賜之財帛於諍訟者勸令和順於獨行者為作儕侶於病苦者示之良藥服令輕安為蛇螫者真言加持消除其毒恃我慢者授以智劍令自調伏各悉令得安隱快樂若能如是利樂眾生現在即得如意福報於他世中唯此福業為其伴侶為歸為救為所依止若諸眾生慣習慳業於勝福田不能惠施設佛弟子如優波離來化彼人心亦不喜不信施福能招樂報集積罪惡後受輪迴設得為人生下劣族或屠殺家或除糞家造車作㲲捕魚窰師耕夫織者作剃髮人染浣衣人諸不善處衣食弊乏為他役使手足皴裂多苦多求日無少暇復為諸病之所纏縛疥癩瘡癬痔瘻癰疽嗽瘧瀉痢癲狂熱病如是等疾逼惱其身羸瘦憔悴手足攣躄唇口喎斜頭髮髼亂兩目流淚下色求人著破弊衣拕挽而進或復遺棄亦不覺知為風所吹形體裸露坐臥糞壤猶為自娛自拔其髮殊無慚恥語往來者顧我何為或持破器遍經里巷得少殘食以自活命百千蠅虫競來叢唼內外垢穢眾所惡賤由不善因之所招集自作惡行復教他作是人則為苦惱之藏是故世尊常以大悲憐念一切使令發心決定悔過速令解脫諸惡過患此經中說唯自脩作正行福業能招人天富樂勝報是故比丘受持此經為人演說如說脩行則令自他福蓋成就爾時世尊住王舍城迦蘭陀竹園時提婆達多極大愚癡以惡毒心損害佛法為作百千障礙留難不能動亂佛一毛端即時語彼阿闍世王當出嚴勅宣布城中不得一人往詣佛所及以飲食而為供養當知瞿曇則無所得必當捨此遠適他國王聞是說信而從之時彼城中諸優婆塞知是事已咸曰苦哉今王舍城無有主宰如來出世難得值遇如優曇鉢羅花云何大王信受邪師不聽我等往詣供養不許如來攝受我輩尊者阿難陀聞是語已即往白佛佛語之曰我豫知已奚必軫慮於我法中未甞有一聲聞弟子有所闕乏況我身耶時佛世尊放大光明照王舍城皆令清淨觸斯光者身心泰然是時帝釋覩佛光明以天眼觀知其所由發大勇猛現大威德為大檀越興大供養
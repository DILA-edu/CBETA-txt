吳孫氏前都武昌後都建業從孫權黃武元年壬寅至孫皓天紀四年庚子凡經四主五十九年緇素五人所出經等并及失譯總一百八十九部四百一十七卷吳沙門維祇難沙門竺律炎優婆塞支謙沙門康僧會沙門支彊梁接魏吳兩代諸失譯經阿差末菩薩經四卷法句經二卷右二部六卷法句經二卷見在阿差末四卷闕本沙門維祇難吳云障礙本印度人世奉異道以火祠為上時有天竺沙門習學小乘多行道術經遠行逼暮欲寄難家既奉異道猜忌釋子乃處之門外露地而宿沙門夜密加呪術令難家所事之火欻然變滅於是舉家共出啟請沙門入室供養沙門還以呪術變火令生難既覩沙門神力勝已即於佛法大生信樂乃捨本所事出家為道依此沙門以為和上受學三藏妙善四含遊化諸國莫不皆奉與同伴竺律炎發自西域因到江右孫權黃武三年甲辰於武昌郡共律炎出阿差末等經二部而祇難及炎既未善方音翻梵之際頗有不盡志存義本辭近朴質摩登伽經三卷三摩竭經一卷佛醫經一卷梵志經一卷右四部六卷沙門竺律炎中印度人也解行清勵內外博通與維祇難同遊吳境維祇卒後以孫權黃龍二年庚戌於揚都譯摩登伽等經四部其名群錄不同或云將炎或云持炎云律炎未詳孰是故備列之大明度無極經四卷阿彌陀經二卷菩薩本業經一卷維摩詰經二卷慧印三昧經一卷九色鹿經一卷老女人經一卷犢子經一卷貝多樹下思惟十二因緣經一卷了本生死經一卷龍施女經一卷八吉祥神呪經一卷無量門微密持經一卷華積陀羅尼神呪經一卷持句神呪經一卷私訶三昧經一卷菩薩生地經一卷孛經一卷月明菩薩經一卷三品弟子經一卷法律三昧經一卷梵志阿颰經一卷梵網六十二見經一卷七知經一卷釋摩男本經諸法本經一卷弊魔試目連經一卷賴吒和羅經一卷梵摩喻經一卷齋經一卷須摩提女經一卷不自守意經一卷五母子經一卷太子瑞應本起經二卷龍王兄弟經一卷長者音悅經一卷七女經一卷八師經一卷萍沙王五願經一卷義足經二卷須摩提長者經二卷阿難四事經一卷未生怨經一卷四願經一卷黑氏梵志經一卷猘㺃經一卷孫多耶致經一卷戒銷災經一卷撰集百緣經十卷菩薩本緣經三卷惟日雜難經一卷摩訶般若波羅蜜呪經一卷法鏡經二卷阿闍世王女阿術達菩薩經一卷阿差末菩薩經四卷小阿差末經二卷大般泥洹經二卷佛以三車喚經一卷不莊校女經一卷須賴經一卷菩薩修行經一卷演道俗業經一卷方等首楞嚴經二卷惟明二十偈經一卷法滅盡經一卷七佛神呪經一卷摩訶精進經一卷十二門大方等經一卷佛從上所行三十偈經一卷四十二章經一卷禪祕要經四卷堅意經一卷勸進學道經一卷恒水戒經一卷九漏經一卷悔過法經一卷賢者德經一卷梵志結淨經一卷阿質國王經一卷惟婁王師子潼譬喻經一卷藍達王經一卷百喻經一卷五陰事經一卷魔化作比丘經一卷優多羅母經一卷人民求願經一卷修行方便經二卷法句經二卷右八十八部一百一十八卷優婆塞支謙字恭明一名越大月支人也祖父法度以漢靈帝世率國人數百歸化拜率善中郎將越年七歲騎竹馬戲於隣家為狗所囓脛骨傷碎隣人欲殺狗取肝傅瘡越曰天生此物為人守吠若不往君舍狗終不見囓此則失在於我不關於狗若殺之得瘥尚不可為況於我無益而空招大罪且畜生無知豈可理責由是隣人感其言至遂不復殺十歲學漢書十三學婆羅門書並得精妙兼通六國語音初桓靈世支讖譯出法典有支亮字紀明資學讖謙又受業於亮博覽經籍莫不究練世間藝術多所綜習其為人細長黑瘦眼多白睛黃時人為之語曰支郎支郎眼中黃形體雖細是智囊其本奉大法精練經旨獻帝之末漢室大亂與鄉人數十共奔於吳初發日唯有一被有一客隨之大寒無被越呼共眠夜將半客奪其被而去明旦同侶問被所在越曰昨夜為客所奪同侶咸言何不相告答曰我若告發卿等必以劫罪罪之豈宜以一被而殺一人乎遠近聞者莫不歎服後吳主孫權聞其博學有才慧即召見之因問經中深隱之義越應機釋難無疑不析權大悅拜為博士使補導東宮甚加寵秩越以大教雖行而經多梵文莫有解者既善華戎之語乃收集眾本譯為吳言從權黃武二年癸卯至亮建興二年癸酉三十餘載譯大明度等經八十八部曲得聖義辭旨文雅又依無量壽中本起經製讚菩薩連句梵唄三契注了本生死經皆行於世後太子登位遂隱於穹隘山不交世務從竺法蘭道人更練五戒凡所遊從皆沙門而已後卒於山中春秋六十吳主孫亮與眾僧書曰支恭明不救所疾其業履冲素始終可高為之惻愴不能已其為時所惜如此謙所出經部卷多少諸說不定其僧祐三藏記唯載三十六部祐錄謙傳云出三十七經慧皎高僧傳乃有四十九經長房錄中便載一百二十九部今以房錄所載多是別生或異名重載今隨次刪之如後所述鹿子經申日經出家功德經金剛清淨經後漢失譯錄中復載詳文非是支謙所出今移附秦錄大慈無減經寶女問三十二相經魔女聞佛說法得男身經寶海梵志成就大悲經普廣菩薩經摩調王經佛為訶到曠野鬼說法經枯樹經鷹鷂獦經鵄鳥事經色無常經諸漏盡經雪山無獼猴經無母子經不淨觀經三種馬經四種良馬經壽命促經河中草龜經國王成就五法久存於世經佛為外道須深說離欲經是我所經梵志經桀貪王經外道仙尼說度梵志經瞎鱉經梵志問佛世間增減經三魚失水經甘露道經降千梵志經梵志子死稻敗經護口意經梵志問佛師經法施勝經水上泡經修行慈經度脫狗子經右大慈無減經等三十八部三十八卷長房等錄並云謙譯今按隋代二本眾經錄及新括出別生抄經等此等並從諸經抄出不足為翻譯之數今存實錄故刪之六度集經八卷舊雜譬喻經二卷吳品經五卷菩薩淨行經二卷權方便經一卷菩薩二百五十法經一卷坐禪經一卷右七部二十卷沙門康僧會其先康居國人世居印度其父因商賈移于交阯會年十餘歲二親並亡以至性奉孝服畢出家勵行甚峻為人弘雅有識量篤志好學明解三藏博覽六經天圖地緯多所綜涉辯於樞機兼善文翰時孫權稱制江左而佛教未行先有優婆塞支謙宣譯經典既初染大法風化未全僧會欲使道振江左興立圖寺及杖錫東遊以吳赤烏十年初達建業營立茅茨設像行道時吳國以初見沙門覩形未及其道疑為矯異有司奏曰有胡人入境自稱沙門容服非恒事應撿察權曰吾聞漢明夢神號稱為佛彼之所事豈其遺風耶即召會詰問有何靈驗會曰如來遷世忽逾千載遺骨舍利神曜無方昔阿育王起塔乃八萬四千夫塔寺之興所以表遺化也權以為誇誕乃謂會曰若能得舍利者當為造塔如其虛妄國有常刑會請期七日乃謂其屬曰法之興廢在此一舉今不至誠後將何及共潔齋靖室以銅瓶加几燒香禮請七日期畢寂然無應求申二七亦復如之權曰此寔欺誑將欲加罪更請三七權又特聽會謂法屬曰宣尼有言文王既沒文不在茲乎法雲應降而吾等無感何假王憲當以誓死為期耳三七日暮猶無所見莫不震懼既入五更忽聞瓶中鎗然有聲會自往視果獲舍利明旦呈權舉朝集觀五色光焰照輝瓶上權自手執瓶寫于銅盤舍利所衝盤即破碎權肅然驚起曰希有之瑞也會進為言曰舍利威神豈直光相而已乃劫燒之火不能焚金剛之杵不能碎權命令試之會更誓曰法雲方被蒼生仰澤願更垂神迹以廣示威靈乃置舍利於鐵砧上使力者擊之於是砧鎚俱陷舍利無損權大嗟服即為建塔以始有佛寺故號建初寺因名其地為佛陀里由是江左大法遂興至孫皓即政法令苛虐廢棄淫祀乃及佛寺並欲毀壞皓曰此由何而興若其義教真正與聖典相應者當存奉其道如其無實皆悉焚之諸臣僉曰佛之威力不同餘神康會感瑞大皇創寺今若輕毀恐貽後悔皓遣張昱詣寺詰會昱雅有才辯難問縱橫會應機騁詞文理鋒出自旦至夕昱不能屈既退會送于門時寺側有淫祀者昱曰玄化既孚此輩何故近而不革會曰震霆破山聾者不聞非音之細苟在理通則萬里懸應如其阻塞則肝膽楚越昱還歎會才明非臣所測願天鑒察之皓大集朝賢以馬車迎會會就坐問曰佛教所明善惡應報何者是耶對曰夫明主以孝慈訓世則赤烏翔而老人見仁德育物則醴泉涌而嘉禾出善既有瑞惡亦如之故為惡於隱鬼得而誅之為惡於顯人得而誅之易稱積善餘慶詩詠求福不回雖儒典之格言即佛教之明訓皓曰若然則周孔已明何用佛教會曰周孔所言略示近迹至於釋教則備極幽微故行惡則有地獄長苦修善則有天宮永樂舉茲以明勸沮不亦大哉皓當時無以折其言皓雖聞正法而昏暴之性不勝其虐後使宿衛兵入後宮治園於地得一金像高數尺呈皓皓使著不淨處至四月八日以穢汁灌之共諸群臣笑以為樂俄爾之間舉身大腫陰處尤痛叫呼徹天太史占言犯大神所為即禱祝諸廟而苦痛彌劇婇女先有奉法者因問訊云陛下就佛圖中求福不皓舉頭問曰佛神大邪婇女云佛為大聖天神所尊皓為心悟其語意故婇女即迎像置殿上香湯洗數十過燒香懺悔皓叩頭于枕自陳罪狀有頃痛間遣使至寺問訊諸道人請會說法會即隨入皓具問罪福之由會為敷析詞甚精要皓先有才解欣然大悅因求看沙門戒會以戒文祕禁不可輕宣乃取本業百二十五願分為二百五十事行住坐臥皆願眾生皓見慈願廣普益增善意即就會受五戒旬日疾瘳乃於會所住更加修飾號為天子寺宣示宗室莫不必奉會在吳朝亟說正法以皓性兇麁不及妙義唯敘報應近事以開其心至吳天紀四年三月皓降晉九月會遘疾而終是歲晉武太康元年也至晉成咸和中蘇峻作亂焚會所建塔司空何充復更修造平西將軍趙誘世不奉法徹蔑三寶入此寺謂諸道人曰久聞此塔屢放光明虛誕不經所未能信若必自覩所不論耳言竟塔即出五色光照曜堂剎誘肅然毛竪由此信敬於寺東更立大塔遠由大聖神感近亦康會之力故圖寫厥像傳之于今孫綽為之贊曰會公蕭瑟寔惟令質心無近累情有餘逸厲此幽夜振彼尤黜超然遠詣卓矣高出會權大元元年辛未於所創建初寺譯六度等經七部並妙得經體文義允正又傳泥洹唄聲清靡哀亮一代摸式又長房等錄更有阿難念彌經鏡面王經察微王經梵皇王經上之四經雖云會譯然並出六度集中不合為正譯之數今載別錄中復有法鏡經注解二卷道樹經注解一卷安般經注解一卷已上三經會兼製序三經會雖注解本非僧所翻故亦不為會譯之數兼前七部今並刪之法華三昧經六卷右一部六卷本闕沙門支彊梁接吳云正無畏西域人以孫亮五鳳二年乙亥於交州譯法華三昧經沙門竺道馨筆受長房內典二錄編於曹魏之代今依交州及始興記判入吳錄不思議功德諸佛所護念經二卷七佛父母姓字經一卷雜阿含經一卷阿毘曇甘露味論二卷蜀普曜經八卷無端底持經一卷蜀首楞嚴經一卷後出首楞嚴經二卷阿惟越致轉經十八卷摩訶乘經十四卷摩訶衍優婆提舍經五卷三昧王經五卷梵王請問經五卷佛從兜率降中陰經四卷四天王經四卷魔王請問經四卷釋提桓因所問經三卷大梵天王請轉法輪經三卷法華光瑞菩薩現壽經三卷普賢菩薩答難二千經三卷梵天王請佛千首經二卷菩薩常行經一卷螢火六度經一卷內禪波羅蜜一卷六波羅蜜經一卷大總持神呪一經阿惟越致菩薩戒經一卷雜數經二十卷那先譬喻經四卷長者子誓經一卷太子試藝本起經二卷深斷連經二卷摩訶目揵連與佛捔能經一卷阿難得道經一卷阿難般泥洹經一卷阿那律念復生經一卷沙門分衛見怪異經一卷弟子本行經一卷為壽盡天子說法經一卷魔試佛經一卷阿須倫問八事經一卷摩竭王經一卷薩波達王經一卷年少王經二卷是光太子經一卷長者難提經一卷女利行經一卷四婦因經一卷須多羅經一卷墮迦經一卷盤達龍王經一卷牛米自供養經一卷行牧食牛經一卷墮釋迦牧牛經一卷法嚴經一卷譬四經一卷止寺中經一卷安般行道經一卷解慧微妙經一卷失道得道經一卷心情心識經一卷撿意向正經一卷道德果證經一卷父子因緣經一卷小觀世樓炭經一卷大四諦經一卷五方便經一卷五惟越羅名解說經一卷五陰經一卷中五濁世經一卷大七車經一卷八正邪經一卷八總持經一卷八輩經一卷大十二因緣經一卷拾八難經一卷五十二章經一卷百八愛經一卷小安般舟三昧經一卷禪數經一卷郡生偈經一卷大戒經一卷衣服制經一卷沙彌離威儀經一卷道本五戒經一卷威儀經一卷雜譬喻經八十卷已上八十七部右八十七部二百六十一卷長房等錄魏吳失譯總有一百一十部一百九十一卷云並是古舊二譯諸經今結附此以彰遠年無所依據今以餘二十三部三十卷或翻譯有源或別名異號或大部流出或疑偽非真今並刪除庶免繁雜略述如左不退轉經四卷小本起經二卷四輩經建慧三昧經禪行𣫍意經濡首菩薩經二卷度無極譬經三卷尸呵遍王經太子法慧經淫人曳踵行經人詐名為道經貧女聽經蛇齧命終經國王癡夫人經賣智慧經初受道經學經福經八部僧行名經化譬經五百波羅門問有無經薩和菩薩經慧定普遍神通菩薩經貧女人經阿秋那經西晉司馬氏都洛陽起武帝太始元年乙酉至愍帝建興四年景子凡經四帝五十二年緇素一十二人所出經戒集等及新舊集失譯諸經總三百三十三部合五百九十卷於中一百五十六部三百二十一卷見在一百七十部二百六十九卷闕本西晉沙門竺法護一百七十五部三百五十四卷經戒集沙門彊梁婁至一部一卷集沙門安法欽五部一十六卷經集沙門無羅叉一部三十卷經優婆塞竺叔蘭二部五卷經沙門白法祖一十六部一十八卷經沙門釋法立四部一十二卷經集沙門釋法炬四十部五十卷經律清信士聶承遠二部三卷經清信士聶道真二十四部三十六卷經律沙門支法度四部五卷經沙門若羅嚴一部一卷經新舊諸失譯經五十八部五十九卷光讚般若波羅蜜經十五卷密迹金剛力士經七卷菩薩說夢經二卷寶髻菩薩所問經二卷普明品經一卷胞胎經一卷文殊師利佛土嚴淨經二卷郁伽羅越問菩薩行經二卷幻士仁賢經一卷須摩提經一卷阿闍貰王女阿術達菩薩經一卷離垢施女經一卷如幻三昧經二卷太子刷護經一卷慧上菩薩問太善權經二卷彌勒菩薩所問本願經一卷阿差末經七卷大哀經八卷寶女所問經三卷無言童子經二卷菩薩十住行道品一卷漸備一切智德經五卷等目菩薩所問三昧經二卷如來興顯經四卷度世品經六卷方等般泥洹經二卷普曜經八卷正法華經十卷大方等頂王經一卷佛昇忉利天為母說法經二卷阿惟越致遮經三卷等集眾德三昧經三卷持心梵天經四卷持人菩薩經四卷濟諸方等學經一卷文殊師利現寶藏經三卷無極寶三昧經一卷普越三昧經三卷無所希望經一卷大淨法門經一卷順權方便經二卷太子沐魄經月光童子經一卷乳光佛經一卷無垢賢女經一卷決定總經一卷如來獨證自誓三昧經一卷龍施菩薩本起經一卷八陽神呪經一卷盂蘭盆經一卷四不可得經一卷梵女首意經一卷寶網經一卷菩薩行五十緣身經一卷須真天子經三卷海龍王經四卷諸佛要集經二卷賢劫經十三卷弘道廣顯三昧經四卷心明經一卷滅十方冥經一卷鹿母經一卷魔逆經一卷德光太子經一卷般泥洹後灌臘經一卷四輩經一卷當來變經一卷過去佛分衛經一卷文殊師利淨律經一卷文殊悔過經一卷離經一卷受歲經一卷樂想經一卷尊上經一卷應法經一卷鴦崛摩經一卷力士移山經一卷四未曾有法經一卷聖法印經一卷舍頭諫經一卷所欲致患經一卷瑠璃王經一卷生經五卷分別經一卷五百弟子自說本起經一卷大迦葉本經一卷四自侵經一卷身觀經一卷修行道地經六卷法觀經一卷新道行經一卷仁王般若經一卷無量壽經二卷菩薩藏經三卷般舟三昧經二卷菩薩十地經一卷薩芸芬陀利經六卷維摩詰所說法門經一卷閑居經十卷更出阿闍世王經二卷
師紹興七年七月二十一日於臨安府明慶院開堂拈疏示眾云留守相公入善知眾藝三昧向毛錐子上放大光明不動舌頭演說四十二般若波羅蜜門已竟還信得及麼若信不及却請表白重新拈出令未聞者聞未信者信宣疏了指法座召大眾云還見麼坐斷古佛路頭潛竄千妖百怪任是須彌燈王也須速禮三拜喝一喝遂陞座拈香云此一瓣香恭為北闕之至尊上祝南山之萬壽次拈香云此一瓣香奉為留守大丞相洎文武官僚常居祿位又拈香云此一瓣香覷著則眼睛枯嗅著則腦門裂遇貴則價重娑婆遇賤則分文不直今日對人天眾前爇向爐中奉為成都府昭覺禪寺先圜悟禪師大和尚用酬法乳之恩乃就座上首白槌云法筵龍象眾當觀第一義師云諸方舊例今古常儀直饒千佛世尊次第出世陞于此座末上也少這一杓惡水不得莫有回避得底麼出來證據時有僧出方禮拜師云雪上加霜次有一僧攙前便問人天普集選佛場開祖令當機如何舉唱師云鈍鳥逆風飛進云遍界且無尋覓處分明一點座中圓師云人間無水不朝東進云可謂三春果滿菩提樹一夜華開世界香師云築著磕著進云紛紛香氣爐中發𩖼𩖼清風座上生師云閑言語進云爭奈千枝少室華方盛一派曹源水更清師舉起拂子云這箇是第機枝進云知音不在頻頻舉達者須知暗裏驚師云靈利衲僧問一問一答辜負己靈舉古舉今埋沒先祖去此二途如何即是師云分身兩處看進云唐土二三齊斂袵西天四七亦開眉師云天無私蓋地無私載進云如斯問答已涉功勳祝聖一句請師速道師云長將日月為天眼指出須彌作壽山進云社稷山河增勝氣乾坤草木盡霑恩師云重說偈言進云還許學人別露箇消息也無師云不許進云却請和尚道師云既不許更道甚麼進云願施折檻朱雲手來作為霖傅說人師云只欠這一句在復有數僧競出師乃約住云假使大地草木盡末為塵一一塵有一口一一口具無礙廣長舌相一一舌相出無量差別音聲一一音聲發無量差別言詞一一言詞有無量差別妙義如上塵數衲僧各各具如是口如是舌如是音聲如是言詞如是妙義同時致百千問難問問各別不消徑山長老咳嗽一聲一時答了乘時於其中間作無量無邊廣大佛事一一佛事周遍法界所謂一毛現神變一切佛同說經於無量劫不得其邊際便恁麼去鬧熱門庭即得若以正眼觀之正是業識茫茫無本可據祖師門下一點也用不著況復鉤章棘句展露言鋒非唯埋沒從上宗乘亦乃笑破衲僧鼻孔所以道毫氂繫念三塗業因瞥爾情生萬劫羈鎖聖名凡號盡是虛聲殊相劣形皆為幻色汝欲求之得無累乎及其厭之又成大患看他先德恁麼告報如國家兵器不得已而用之本分事上亦無這箇消息山僧今日如斯舉唱大似無夢說夢好肉剜瘡檢點將來合喫拄杖只今莫有下得毒手者麼若有堪報不報之恩共助無為之化如無倒行此令去也驀拈拄杖云橫按鏌鎁全正令太平寰宇斬癡頑卓一下喝一喝復舉王常侍一日訪臨濟同到僧堂內常侍曰這一堂僧遠看經否臨濟曰不看經常侍曰學禪否臨濟曰不學禪常侍曰經又不看禪又不學畢竟作甚麼臨濟曰總教伊成佛作祖去常侍曰金屑雖貴落眼成翳又作麼生臨濟曰我將謂爾是箇俗漢師云臨濟老漢握一柄金剛王寶劍氣衝宇宙天下橫行等閑被這官人輕輕一拶便見氷銷瓦解且道這官人有甚長處聽取一頌世出世間希有事顯發須憑過量人只將補兗調羹手撥轉如來正法輪久立眾慈伏惟珍重上首再白槌云諦觀法王法法王法如是入院上堂山僧未離泉州時已與諸人相見了也臨安府亦與諸人相見了也及乎來到山中擊動法鼓坐立儼然眼眼相覷為甚麼却不相識只為分明極翻令所得遲當晚小參大道只在口前要且目前難覩欲識大道真體不離聲色言語舉起拂子云這箇是色擊禪床云這箇是聲山僧只今口吧吧地是言語那箇是大道真體喝一喝云即此見聞非見聞無餘聲色可呈君箇中若了全無事體用無妨分不分若也分去雨下地上濕天晴日頭出小盡二十九大盡三十日若也不分金剛與土地揩背一擦骨出復云古者道末後一句始到牢關把斷要津不通凡聖作麼生是末後一句良久云且莫說夢拍禪床下座上堂昔日楊岐老祖翁牽犁拽耙逞神通兒孫帶水拕泥甚熨斗煎茶銚不同上堂舉僧問利山眾色歸空空歸何所山云舌頭不出口僧云為甚麼如此山云內外一如故師云事存函蓋合理應箭鋒拄須還利山始得若是徑山即不然或問眾色歸空空歸何所芍藥華開菩薩面椶櫚葉散夜叉頭為甚麼如此但辦肯心必不相賺上堂舉南泉云江西馬祖說即心即佛王老師不恁麼道不是心不是佛不是物恁麼道還有過麼趙州禮拜而出時有僧隨問趙州云上座禮拜了便出意作麼生州云汝却問取和尚僧上問云適來諗上座意作麼生泉云他却領得老僧意旨師云兩箇老漢雖善鞾裏動指頭殊不知傍觀者醜圜悟和尚大祥拈香指真云這箇川䖃苴自來好打鬨鬧處便入頭惡靜而喜動前年今日始歸家今日前年路不差乃顧示大眾云作麼生是不差底路要會麼一回飲水一回曀一瓣栴檀一盌茶便燒香上堂拈拄杖卓一下喝一喝云幸自可憐生特地胡打亂喝作甚麼擲下云冷處著把火上堂今朝八月十有五顧兔天邊誰不覩若非東土小釋迦放過長沙這老虎上堂祖師道一心不生萬法無咎無咎無法不生不心能隨境滅境逐能沈境由能境能由境能大小祖師却作座主見解徑山即不然眼不自見刀不自割喫飯濟飢飲水定渴臨濟德山特地迷枉費精神施棒喝除却棒拈却喝孟八郎漢如何止遏上堂舉須菩提巖中宴坐諸天雨華讚歎尊者曰空中雨華讚歎者是何人曰我是梵天尊者曰汝云何讚歎天曰我重尊者善說般若尊者曰我於般若未曾說一字云何言善說師喝一喝云當時若下得這一喝非但塞却梵天口亦乃二千年後免被徑山檢點天曰尊者無說我乃無聞無說無聞是真說般若師又喝一喝云當時若下得這一喝非但塞却須菩提口亦乃二千年後免被徑山檢點且道徑山還有遭人檢點處也無自云有甚麼處是遭人檢點處不合多口上堂水底泥牛嚼生鐵憍梵鉢提咬著舌海神怒把珊瑚鞭須彌山王痛不徹拍禪床下座上堂衝開碧落松千尺截斷紅塵水一谿不識本來真面目將謂人題德嶠詩臨安縣謂就海會寺開堂師拈疏示眾云文彩未彰消息已露文彩既彰難為蓋覆既不通蓋覆却煩表白朗宣一遍宣疏了師顧視大眾云知縣學士已為諸人敷揚第一義諦了也還有眼開心悟底麼若有便請即今散去其或未然徑山却向曲彔床上說脫空去也遂陞座拈香祝聖罷又拈香云此一瓣香諸佛不知鬼神莫測非天地之所生亦非自然而得前日城中已嘗拈出今日人天普集四眾咸臻其間恐有未知氣息者不免重新說破便燒乃就座僧問堯風永扇菩薩現宰官之身佛日高明盧老唱少林之曲祝聖開堂願聞法要師云驚天動地進云憑師一滴曹谿水四海為霖報我皇師云一雁初歸四海秋進云金輪統御三千界玉曆延鴻百萬春師云阿誰不願問三聖道我逢人即出出則不為人意旨如何師云殺人不用刀進云興化道我逢人即不出出則便為人又作麼生師云活人何必劍進云正當出與未出時如何師云無鬚鎖子兩頭搖進云專為流通去也師云徑山今日失利乃云佛法至當不在問答處直饒問似普慧雲興答如普賢瓶瀉若不識其要妙只成戲劇之談於道有何所益據實而論盡是癡狂外邊走所以大覺世尊為一大事因緣故出現於世以種種微密善巧方便成就眾生開示悟入佛之知見起道樹詣鹿苑先為憍陳如等轉四諦法輪四十九年三百六十餘會隨眾生根器所宜次第開演令其各各聞法解悟出離生死末後臨般涅槃於人天百萬眾前拈華普示唯金色頭陀破顏微笑遂云吾有正法眼藏涅槃妙心分付於汝自是西天四七東土二三天下老和尚各各以心傳心相續不斷若不識其要妙一向溺於知見馳騁言詞正法眼藏流布豈到今日到這裏須是箇不求諸聖不重己靈底出格道人方能荷擔此箇大事且那箇是出格道人不見昔日江西馬大師遣西堂智藏馳書上徑山國一禪師國一開鍼見一圓相遂索筆對智藏於圓相中點一點智藏罔措這箇豈不是格外消息若作格外商量又却不是諸人且作麼生辯明時中如何受用適來知縣學士疏中有言馬師圓相遠緘千里之清規欽老機鋒點破一時之群惑群惑既破則人人脚根下大事洞明大事既明則十二時中折旋俯仰彈指謦欬無非佛之妙用既是佛之妙用則不從人得既不從人得亦不在己躬既不在己躬則內不放出外不放入既外不放入則外息諸緣內不放出則內心無喘既內心無喘外息諸緣則一切智通無障礙既無障礙則一切智智清淨無二無二分無別無斷故正當恁麼時不是世間法亦非出世間法拽取占波國與新羅國鬪額豈是分外雖然如是更有事在敢問諸人只如忠國師為甚麼却道欽師猶被馬師惑即今莫有定當得出底麼若定當得出許爾諸人盡是出格道人其或未然徑山據欵結案去也良久云在舍只言為客易臨筌方覺取魚難上堂僧問靈山會上迦葉親聞少室峯前神光得髓即今座下誰是知音師云裂破舌頭進云可謂卞氏場中多巨璞孟嘗門下足高賓師云瓦礫不勞拈出進云爭奈鋒前有異句裏無私師云誰是知音者進云少室巖前金鳳舞徑山峯頂玉雞啼師云兩重公案問達磨西來單傳心印直指人心見性成佛只如德山入門便棒臨濟入門便喝未審是同是別師噓噓進云恁麼則不離當處常湛然覓即知君不可見師云魚行水濁進云爭奈蹋著秤鎚硬以鐵師云引不著進云頭頭垂示處子細好生觀師云放爾三十棒乃云不用安排切莫造作造作安排無繩自縛不安排不造作善財彈指登樓閣祕魔放下手中叉普化入市搖鈴鐸上堂舉盤山云心月孤圓光吞萬象光非照境境亦非存光境俱亡復是何物洞山云光境未亡復是何物師云白鷺下田千點雪黃鸝上樹一枝華上堂僧問溈仰當時相見處插鍬叉手意如何師云兩眼對兩眼進云沒絃琴上知音少父子彈來格調高師云爾且道在插鍬處在叉手處進云竿頭絲線從師弄不犯清波意自殊師云又却恁麼去也乃云有句無句如藤倚樹碧眼胡兒不知落處且道落在甚麼處驀拈拄杖召大眾云看看直下來也急著眼覷擲下拄杖出卿歸上堂舉五祖師翁出隊歸示眾云出隊半箇月眼不見鼻孔失却祖師禪拾得箇骨董且道向甚處著一分奉釋迦牟尼佛一分奉多寶佛塔徑山法孫出隊八十餘日鼻孔常與眼睛相見亦無祖師禪可失亦不曾拾得骨董既無骨董則無以奉釋迦牟尼佛亦無以奉多寶佛塔畢竟得箇甚麼夜靜水寒魚不食滿船空載月明歸上堂去年臘月二十五有恁麼消息今年臘月二十五無恁麼消息有恁麼消息是諸人分上事徑山不預無恁麼消息是徑山分上事諸人無分或有人問徑山未審是甚麼消息驀拈拄杖云不得動著動著打折爾驢腰擲拄杖下座歲旦上堂拈拄杖空中作書字勢云正朝把筆萬事皆吉應時納祐慶無不宜若作世諦流布平地喫交更在佛法商量眉鬚墮落卓拄杖下座上堂買鐵得真金求雨得瑞雪五峯玉琢成千樹銀華結龍王降吉祥普賢呈醜拙三世如來祕密門今日一時都漏泄雖然如是這裏有一處可疑且道疑箇甚麼恐日出後一場漏逗上堂元宵佳節同歡樂處處咸然無盡燈火光爍破勝熱面夜神忽患冷頭疼參上堂舉僧問長沙如何轉得山河大地歸自己去沙云如何轉得自己歸山河大地去師云轉山河大地歸自己則易轉自己歸山河大地則難有人道得不難不易句却來徑山手裏請棒喫上堂二月仲春久雨不晴雲門一劄德非有隣乃顧視大眾云劄復云慚惶殺人不動居士至上堂僧問徑山布龍蛇陣居士匹馬單槍當恁麼時如何相見師云老僧打退鼓進云一箇老大蟲撞著重牙虎師云爾還聞雷聲麼進云只為學人箇得慣師云且莫詐明頭進云却請和尚道師云我若道爾須百雜碎進云慶快平生去也師噓噓乃云眼空宇宙渾無物大坐當軒孰敢窺選佛選官俱已了同途把手不同歸敢問大眾既同途又把手為甚麼不同歸莫將鶴唳誤作鸎啼復舉陸亘大夫問南泉云肇法師也甚奇怪解道天地與我同根萬物與我一體南泉遂指庭前華謂大夫曰時人見此一株華如夢相似師云這一則公案流布叢林近三百載中間有無數善知識出世只是未甞有一人與伊分明判斷徑山今日與伊斷却若向理上看非但南泉謾他陸亘一點不得亦未摸著他脚下一莖毛在若向事上看非但陸亘謾他南泉一點不得亦未夢見他汗臭氣在或有人出來道大小徑山說理說事即向他道但向理事上會取上堂一不成隻兩不成雙喝一喝云是甚麼劍號巨闕珠稱夜光上堂僧問老東山也恁麼舉老圜悟也恁麼舉未審和尚如何舉師云一手不獨拍兩手鳴摑摑進云金不博金水不洗水師云蹉過了也不知進云上是天下是地蹉過箇甚麼師云金不博金水不洗水聻進云直下來也急著眼看師云依舊跳不出乃舉僧問投子一大藏教還有奇特事也無投子云演出大藏教又一老宿云演入大藏教師云演出演入則不無二老若是奇特事三生六十劫也未夢見在無上禪師忌日上堂適來未擊鼓已前無上禪師已為諸人入泥入水葛藤不少徑山不可更向土上加泥便下座上堂舉永嘉云江月照松風吹永夜清宵何所為佛性戒珠心地印霧露雲霞體上衣師云這箇阿師好與三十棒且道過在甚處不合偷常住物入衣鉢下上堂舉教云應如是知如是見如是信解不生法相師舉起拂子云這箇是徑山拂子喚甚麼作法相法相既不可得又知箇甚麼見箇甚麼信箇甚麼解箇甚麼復舉起云這箇是法相却喚甚麼作拂子拂子既不可得如是知如是見如是信解又有甚麼過正當恁麼時轉身一句作麼生道千重百匝無回互大家靜處薩婆訶上堂今朝又是四月一那事全然沒消息衲僧皮草久不乾且喜日頭東畔出參浴佛上堂今朝正是四月八淨飯王宮生悉達吐水九龍天外來棒足七蓮從地發點胸點肋獨稱尊大口開張自矜伐都盧住世七旬餘四十九年恣忉怛賴有雲門老跛師一棒當時要打殺人人盡道報佛恩將此深心奉塵剎獨有徑山即不然既不然合作麼生下座同到殿上為諸人說破上堂拈拄杖卓一下召大眾云還聞麼復舉起云觀世音菩薩來也在徑山拄杖頭上口喃喃地道諸行無常是生滅法生滅既滅寂滅現前拈須彌盧於掌上向針眼裏打鞦韆直饒便恁麼見得徹去猶較拄杖子十萬八千且道徑山拄杖子有甚麼奇特擲下云不直半分錢上堂徑山無寸土莊田今夏隨宜結眾緣慵論道嬾談禪拄杖挑來箇箇圓不用息心除妄想大家喫飯了噇眠噇眠則不無或若夢中有人索飯錢又作麼生依稀似曲纔堪聽又被風吹別調中上堂僧問法身有三種病二種光光即不問未審法身還具四大也無師云具進云如何是法身師云地水火風進云如何是四大師云漆桶不快進云法身向上還更有事也無師云但向下會取乃舉僧問趙州如何是出來底人州云諸佛菩薩師云大小趙州元來膽小或有人問徑山如何是出來底人向他道泥猪疥狗他若道徑山舌頭得恁麼自在我也知爾是箇漆桶上堂僧問萬機休罷獨坐大方猶是向下事如何是向上事師云癡人面前不得說夢進云老和尚三寸甚密師云眾眼難謾進云只如僧問洞山如何是佛云麻三斤又作麼生師云大鵬展翅蓋十洲籬邊之物空啾啾乃云昨日晴今日雨時分不相應三日後看取拍禪床下座上堂僧問情生智隔想變體殊情未生時隔從何得師云元來是箇飯袋子進云未審意旨如何師云隔乃拈拄杖舉三聖云我逢人即出出則不為人卓一下云賊身已露放過不可興化聞云我逢人即不出出則便為人又卓一下云已露賊身不可放過大凡宗師決斷是非要得開人眼目不可一向盲枷瞎棒且道這兩箇老漢有甚麼過擲下云龍蛇易辯衲子難謾上堂舉僧問洞山寒暑到來如何回避山云何不向無寒暑處去僧云如何是無寒暑處山云寒時寒殺闍黎熱時熱殺闍黎又僧問一老宿時節恁麼熱向甚處回避宿云向鑊湯爐炭裏回避僧云鑊湯爐炭裏如何回避宿云眾苦不能到師云二老宿一人在寒暑裏垂手一人在寒暑外垂手寒暑裏垂手者不見有寒暑之相寒暑外垂手者通身是寒暑徑山恁麼道諸人還辯明得麼若辯明得南天台北五臺若辯明不得今日熱如昨日上堂僧問教中道塵塵說剎剎說無間歇未審以何為舌師拍禪床右角一下進云世尊不說說迦葉不聞聞也師拍禪狀左角一下進云也知今日令不虛行師云識甚好惡乃舉趙州問南泉知有底人向甚麼處去泉云山前檀越家作一頭水牯牛去州云謝師答話泉云昨夜三更月到窓雲峯云南泉若無後語洎被打破蔡州師云雲峯老人失却一隻眼殊不知只因後語當下打破蔡州上堂舉興化謂克賓維那曰汝不久為唱導之師賓云不入這保社化云汝會了不入不會不入賓云總不恁麼化便打云克賓維那法戰不勝罰錢五貫設鑽飯一堂來日興化自白槌云克賓維那法戰不勝罰錢五貫設鑽飯一堂仍須出院雲居舜和尚云大冶精金應無變色其奈興化令行太嚴不是克賓維那也大難承當總似而今泛泛之徒翻轉面皮多少時也師云雲居恁麼道未免拗曲作直徑山即不然要作臨濟炟赫兒孫直須翻轉面皮始得上堂僧問臨濟云吾滅後不得滅却吾正法眼藏三聖出云誰敢滅却和尚正法眼藏如何是正法眼藏師云彥詵賊漢又爭會正法眼藏進云臨濟道或有人問爾又作麼生三聖便喝濟云誰知吾正法眼藏向這瞎驢邊滅却意旨如何師云利動君子乃舉罽寶國王仗劍問師子尊者曰師得蘊空否尊者曰已得蘊空王曰脫生死否尊者曰已脫生死王曰可施我頭尊者曰身非我有豈況於頭王遂斬之白乳高丈餘王臂自落雪竇云作家君王天然猶在黃龍新和尚云黃龍要問雪竇既是作家君王因甚臂落師云孟八郎漢又恁麼去也大堂舉白雲端師翁道若端的得一回汗出也便向一莖草上現瓊樓玉殿若未端的得一回汗出縱有瓊樓玉殿却被一莖草蓋却師云一莖草上現瓊樓玉殿決定可信瓊樓玉殿被一莖草蓋却莫被他熱謾徑山恁麼道為已得一回汗出者說若未得一回汗出者切不得疑著天申節上堂稽首能度諸世間無量殊勝福德聚金輪統御四天下普施群生安隱樂還有知恩報恩底麼良久云一年三百六十日唯有今日最吉祥上堂舉百靈問龐居士石頭得力底句還曾舉似人否士云亦曾舉似人靈云舉似阿誰士自點胸云龐公靈云直是妙德空生也讚歎不及居士却問百靈阿師石頭得力底句還曾舉似人否靈云亦曾舉似人士云舉似阿誰靈戴笠子便行師云這箇話端若不是龐公幾乎錯舉似人雖然如是百靈輸他龐公一著何故當時若不得箇破笠遮却髑髏有甚面目見他龐公上堂顛倒想生生死續顛倒想滅生死絕生死絕處涅槃空涅槃空處眼中屑涅槃既空喚甚麼作眼中屑白雲乍可來青嶂明月難教下碧天上堂舉無著往臺山禮文殊殊問大德從何方而來著云南方殊云南方佛法如何住持著云末法比丘少奉戒律殊云多少眾著云或三百或五百無著却問和尚此間佛法如何住持殊云凡聖同居龍蛇混雜著云多少眾殊云前三三後三三師云徑山當時若見即向他道和尚如此住持極是不易上堂拈拄杖卓一下喝一喝云德山棒臨濟喝今日為君重拈掇天何高地何闊休向糞掃堆上更添搕𢶍換却骨洗却腸徑山退身三步許爾諸人商量且作麼生商量擲下拄杖喝一喝云紅粉易成端正女無錢難作好兒郎上堂僧問雪峯三上投子九到洞山為甚麼向鼇山成道師云屋裏販揚州進云後來住菴有僧敲門雪峯放身出云是甚麼僧亦云是甚麼還有優劣也無師云優則總優劣則總劣進云為甚麼雪峯低頭歸菴師云疑殺天下人進云僧舉似巖頭頭云我當時若向伊道末後句天下人不柰雪老何作麼生是末後句師云若不同床睡焉知被底穿進云巖頭道雪峯與我同條生不與我同條死要識末後句只這是意旨如何師云殺人須是殺人刀活人須是活人劍乃云古德道青蘿夤緣直上寒松之頂白雲淡泞出沒太虛之中萬法本閑唯人自鬧又教中道凡夫見諸法但隨於相轉不了法無相以是不見佛遂舉起拂子云這箇是相那箇是無相現今目前森羅萬象眼見耳聞悉皆是法又何曾鬧來既不曾鬧教甚麼物隨相轉又舉拂子云這箇是無相又作麼生了既無可了却向甚麼處見佛且道古德底是教中底是是又是箇甚麼若向這裏分剖得出釋迦不先彌勒不後雖然如是未免被山僧拂子穿却鼻孔復舉拂子云隨相轉也被拂子穿却鼻孔不隨相轉也被拂子穿却鼻孔見佛也被拂子穿却鼻孔不見佛也被拂子穿却鼻孔乃顧視大眾云且作麼生免得此過畢竟水須潮海去到頭雲定覓山歸擊禪床下座上堂舉僧問米胡自古上賢還達真正理也無胡云達僧云只如真正理作麼生達胡云當時霍光賣假銀城與單于契書是甚麼人做僧無語師云徑山當時若作這僧即下一轉語塞却這老漢口且道下甚麼語良久云若教容易得便作等閑看上堂山僧今日設粥供養大眾粥罷同到龍王殿念誦念誦罷普請送彥化主茶毘如此事多若是祖師西來意未有工夫說得上堂舉圜悟先師在夾山日示眾云通身是眼見不到通身是耳聞不及通身是口說不著通身是心鑑不出通身即且置或若無眼作麼生見無耳作麼生聞無口作麼生說無心作麼生鑑若向這裏撥得一線路便與古佛同參且道參甚麼人師云惜乎徑山當時不在若在點一把火照看這老漢面皮厚多少即今或有傍不甘底出來道和尚也是普州人又作麼生即向他道西天斬頭截臂這裏自領出去上堂十五日已前諸人道得著徑山道不著十五日已後徑山道得著諸人道不著正當十五日又作麼生良久云普上堂僧問逼塞虛空時如何師便喝進云文殊普賢來也師云逼塞虛空甚處與徑山相見僧亦喝師云文殊普賢為甚麼在爾脚跟下過僧擬議師便打乃舉永嘉道了了見無一物亦無人亦無佛大千沙界海中漚一切聖賢如電拂有老宿拈云既無一物了了見底是箇甚麼師云且道這老宿恁麼道還具眼也無上堂月生一鐵輪天子寰中勅月生二豐干騎虎入鬧市月生三蟭螟眼裏巨鼇翻驀拈拄杖云莫有同生同死底麼出來與徑山拄杖子相見良久云見義不為何勇之有擲下拄杖上堂心生法滅性起情亡這裏悟去揑怪有甚麼難舉起拂子云看看觀音彌勒普賢文殊盡向徑山拂子頭上聚頭打葛藤若也放開從教口勞舌沸若也把住不消一擊以拂子擊禪床下座上堂舉睦州問僧正云講得唯識論麼正云不敢小年曾讀文字來州拈起糖餅擘作兩片云爾作麼生正無語州云喚作糖餅是不喚作糖餅是正云不可不喚作糖餅州却喚沙彌來來爾喚作甚麼彌云糖餅州云爾也講得唯識論師云僧正與沙彌真實講得唯識論只是不知糖餅來處睦州老人雖是一方善知識若是三界唯心萬法唯識畢竟理會不得上堂三轉法輪於大千其輪本來常清淨天人得道此為證三寶於是現世間拈拄杖卓三下云法輪已三轉竟作麼生是三寶現世間底消息良久云我王庫內無如是刀又卓一下上堂舉佛昔勅五百尊者降一毒龍尊者各運神通皆降不得忽有異方一尊者到佛勅令降尊者於龍面前彈指一聲其龍便伏師云五百尊者神通既與異方尊者一般為甚麼降龍不得異方尊者神通既與五百尊者一般為甚麼却降得乃舉拂子云還會麼鴛鴦繡出從君看不把金針度與人擊禪床下座陳牓眼至上堂舉教中道吾不見時何不見吾不見之處若見不見自然非彼不見之相若不見吾不見之地自然非物云何非汝白雲師翁頌云堂前露柱久懷胎長下孩兒頗俊哉未解語言先作賦一操便取狀元來師云敢問諸人還知師翁落處麼若知落處便識得狀元若也未知徑山為爾指出有利無利不離行市放過一著落在第二上堂僧問翠巖示眾云一夏與兄弟東說西話看翠巖眉毛在麼意旨如何師云自首者原其罪進云保福道作賊人心虛又作麼生師云驢揀濕處尿進云長慶道生也雲門云關又且如何師云一箇破糞箕對箇禿苕帚進云後有老宿云翠巖無風起浪作麼生見得師云作麼見不得乃云廓然無聖不用躊躇蓋色騎聲全承渠力諸佛以此度生衲僧以此為命露裸裸赤灑灑沒可把行但行坐但坐饑來喫飯寒來向火直饒恁麼末稱衲僧不見白雲師翁有言有時碓嘴生華有時佛面百醜李公醉倒街頭自是張公喫酒燈籠皺斷眉頭露柱呵呵拍手且道露柱拍手成得箇甚麼邊事參上堂超然居士設粥供養一堂龍象喫了掛起鉢盂好箇西來榜樣圜悟和尚忌日師拈香云這箇尊慈平昔強項氣壓諸方逞過頭底顢頇用格外底儱侗自言我能以木槵子換天下人眼睛殊不知被不孝之子將斷貫索穿却鼻孔鼻孔索頭既在徑山手裏要教伊生也由徑山要教伊死也由徑山且道以何為驗遂燒香云以此為驗上堂去年人看中秋月今年人看中秋月今年人是去年人去年月是今年月還有人向這裏著得一隻眼麼若也著得徑山分半院與伊住其或未然歸堂喫茶上堂古者道了得一萬事畢今朝是九月一諸人作麼生了驀拈拄杖云不得喚作拄杖子便了取好既不喚作柱杖子作麼生了擲下云差之毫釐失之千里上堂舉雲門道既知來處且道甚麼劫中無祖師自代云某甲今日不著便師云雲門也是作賊人心虛徑山即不然既知來處且道甚麼劫中無祖師不圖打草且要蛇驚上堂今朝九月初五天色半晴半雨衲僧鼻孔眼睛切忌和泥合土乃顧視大眾云惺惺直是惺惺靈利不妨靈利等閑問著十人五雙不知落處既惺惺又靈利為甚麼不知落處不見道事因叮囑起上堂拈拄杖示眾云迷底人喚這箇作拄杖子悟底人亦喚這箇作拄杖子雖迷悟之有殊蓋所見而無異見既無異則迷者從教迷悟者從教悟總不干這箇事又舉起云即今舉起在諸人眼睛上是迷耶是悟耶是見耶是不見耶是異耶是不異耶喝一喝卓一下云又是從頭起劉參政請就天竺陞座僧問高揖釋迦不拜彌勒時如何師云夢裏惺惺進云將謂和尚忘却師云爾記得試道看進云雖道不得要且不失師云元來不會進云從上來事分付阿誰師云分付瞎漢進云臨濟一宗全憑渠力師云且喜不干爾事問昔日七賢女遊屍陀林一女云屍在這裏人向甚麼處去一女云作麼作麼當時齊悟無生法忍如何是無生法忍師云拈却髑髏裏底進云輝騰今古爍破乾坤師云這田庫奴進云只如四主簿即今在甚麼處師舉起拂子云在這裏進云唯憑這箇力念念更無差師云摩竭令行傳萬古乃云拈提要妙掘地覓天就理明真望空啟告直得心心不觸物念念絕攀緣觀法界於一微塵之中見一微塵遍法界之內塵塵爾念念爾法法爾猶是教乘極則未是衲僧放身命處若識得衲僧放身命處則出生入死得大自在以生死為游戲之場而不被生死之所留礙其或不然未免葛藤妙性圓明離諸名相本來無有世界眾生因妄有生因生有滅生滅名妄滅妄名真乃顧視大眾云今日參政相公為亡男主簿盡七之晨命山僧陞于此座為眾舉揚僧俗交參同臨斯會又是箇甚麼若言是妄現今說法聽法歷歷孤明復是何物眼若是妄將甚麼觀色耳若是妄將甚麼聽聲鼻若是妄將甚麼嗅香舌若是妄將甚麼了味身若是妄將甚麼覺觸意若是妄將甚麼分別眼耳鼻舌身意色聲香味觸法既不屬妄一真何依其既無依一道平等到這裏方知主簿昔日雖生本不曾生今日雖滅本不曾滅既不生又不滅更喚甚麼作圓明妙性真妄名相何處安著還委悉麼騰身一擲太虛外鼻孔依前搭上唇下座上堂佛真法身猶若虛空以拂子擊禪床一下云應物現形如水中月復舉起云釋迦老子來也還見麼若道不見有眼如盲若道見且道在拂子內拂子外拂子中間直饒爾道不在內不在外不在中間恁麼見得分明徑山門下正好喫棒擊禪床下座上堂盤山道向上一路千聖不傳慈明道向上一路千聖不然徑山道向上一路熱盌鳴聲下座出鄉歸上堂舉肇法師道動若行雲止猶谷神既無心於彼此豈有象於去來修山主道去去實不去途中好善為來來實不來路上莫虧危師云這二老漢惜乎不與徑山同時若也同時便與縛作一束送在錢塘江裏何故古今山河古今日月古今人倫寒則普天普地寒熱則普天普地熱去去來來動動靜靜又有甚麼過或有箇衲僧出來道徑山恁麼說話也好縛作一束送在錢塘江裏山僧却熱炙盞子點茶與伊喫為甚麼如此大丈夫兒捋虎鬚豈是分外上堂千說萬說讚說毀說安立說隨俗說顯了說蓋覆說盡是盌躂丘拈起拄杖云爭如直下識取這箇不被生死之所轉不被寒暑之所遷或有箇衲僧出來道也只是箇拄杖子用識作甚麼今時有一種杜撰禪和多作這般見解擲拄杖下座上堂臘月十五天降雪為瑞為祥無空闕文殊露出廣長舌普賢大士得一橛如何是那一橛看錮鏴著生鐵上堂舉僧問趙州毫釐有差時如何州云天地懸隔僧云毫釐無差時如何州云天地懸隔師云諸人要識趙州麼慣從五鳳樓前過手握金鞭賀太平上堂拈拄杖云今朝臘月二十五諸方盡唱雲門曲徑山隨例和一聲乃卓一下云還聞麼莫言楚石不當玉開山忌日上堂今日一會是當山國一大覺祖師為諸人向一切處轉無上法輪全提底時節直得大地六種十八相震動出大音聲諸天音樂不鼓自鳴梵唄詠歌自然敷奏諸天寶華同時而雨正當恁麼時塵沙諸佛諸大菩薩諸阿羅漢天龍八部諸鬼神等各從他方而來集會咸生歡喜踊躍稱慶同時發聲而作是言善哉希有大覺祖師快說此法我等悉來共作證明證明即不無如何是此法良久云雲有出山勢水無投㵎聲歲旦上堂去年今日也只是這箇前年今日也只是這箇先前年今日也只是這箇外前年今日也只是這箇明年今日也只是這箇後年今日也只是這箇外後年今日也只是這箇更外後年今日也只是這箇且道這箇是甚麼元正啟祚萬物咸新應時納祐慶無不宜喝一喝云俗氣不除陳知縣請陞座祖師道通達本法心無法無非法悟了同未悟無心亦無法既無心又無法却喚甚麼作本法本法又作麼生通達黃面老子云心不妄取過去法亦不貪著未來事不於現在有所住了達三世悉空寂諸人還委悉麼若未委悉分明為諸人註破不住現在此名為定不著未來此名為慧不取過去此名為智亦謂之如來禪亦謂之祖師禪苟能於日用二六時中如是通達如是了悟則此定此慧此智一一如空無有邊際定慧智既無邊際則當人日用神通光明亦無邊際神通光明既無邊際諸波羅蜜諸解脫門亦無邊際波羅蜜解脫門既無邊際此無住心亦無邊際無住心既無邊際徑山今日以此無邊際心說此無邊際法奉為臣子陳亞卿祝吾君壽地久天長亦無邊際正當恁麼時依時及節一句作麼生道舉起拂子云將此深心奉塵剎是則名為報我皇下座上堂正月十四十五雙徑椎鑼打鼓要識祖意西來看取村歌社舞徽宗皇帝大祥上堂拈香罷乃就座云身從無相中受生猶如幻出諸形像幻人心識本來無罪福皆空無所住從上諸聖莫不皆從無所住處成就眾生於無所住處示現降神處胎十月於無所住處示現誕生於無所住處示現行七步於無所住處示現處王宮於無所住處示現出家於無所住處示現行菩行於無所住處示現坐菩提樹下成等正覺於無所住處示現降伏魔軍於無所住處示現坐道場轉法輪度有情於無所住處示現授諸菩薩阿耨多羅三藐三菩提記於無所住處作佛事已示現入般涅槃召大眾云從上諸聖既如是示現今日臣僧宗杲亦如是說法只將如是之法恭為徽宗聖文仁德顯孝皇帝顯肅皇后用嚴仙駕伏願不守自性普現塵中堅密身同彼上人住不思議解脫海下座上堂即心是佛佛不遠人無心是道道非物外三世諸佛只以此心說法只以此道度生以此道度生無生可度以此心說法無法可說無法可說是真說法無生可度是真度生當知三世諸佛亦如是現前大眾亦如是乃舉拂子云還委悉麼復擊禪床云如是如是上堂僧問不與萬法為侶者是甚麼人師云是箇天上天下奈何不得底人進云為甚麼却在徑山座下師云家無小使不成君子乃云塵塵剎剎沒一絲毫日用堂堂現成活計三世諸佛立在下風諸代祖師魂飛膽喪且道據箇甚麼道理便得恁麼奇特還委悉麼若委悉去一念萬年萬年一念如未委悉東者東邊座西者西邊坐上堂纔方改歲賀新年今朝又是二月一入所證處沒商量摩訶般若波羅蜜上堂金佛不度鑪木佛不度火泥佛不度水真佛屋裏坐趙州和尚吐心吐膽恁麼告報了也還有知恩報恩者麼便下座上堂以拂子擊禪床一下云摩竭提國親行此令三世諸佛眼似鼻孔衲僧分上成得箇甚麼邊事莫有道得底麼若有四楞塌地道將一句來若道不得徑山自道去也便下座上堂僧問懷州牛喫禾益州馬腹脹天下覓醫人炙猪左膊上為復神通妙用為復法爾如然師云也不是神通妙用也不是法爾如然進云畢竟如何師云八尺眉毛頷下生乃云大道只在目前要且目前難覩欲識大道真體不離聲色言語若即聲色言語求道真體正是撥火覓浮漚若離聲色言語求道真體大似含元殿裏更覓長安總不恁麼畢竟如何翡翠蹋翻荷葉雨鷺鷥衝破竹林煙浴佛上堂毘藍園裏不曾生雙林樹下何曾滅不生不滅見瞿曇眼中又是重添屑結夏上堂此日諸方叢林莫不踞菩薩乘修寂滅行以大圓覺為我伽藍身心安居平等性智徑山又且不然從今日去九十日內與諸衲子共喫無米飯咬優曇根飲不濕水說睡夢語且道恁麼修行與諸方結制相去多少良久云將此深心奉塵剎是則名為報佛恩下座上堂身口意清淨是名佛出世身口意不淨是名佛滅度我今為汝保任此事終不虛也且作麼生是此事又作麼生保任豈不見僧問歸宗如何是佛宗云我向汝道汝還信否僧云和尚誠言安敢不信宗云即汝便是僧云如何保任宗云一翳在眼空華亂墜師云歸宗放去太危收來太速這僧當時若拍手呵呵大笑一巡歸宗老漢向甚處著這面目敢問諸人而今合作麼生一氣不言含有象萬靈何處謝無私上堂四月二十五久晴忽爾雨竺土大仙心東西密相付這箇猶是時節因緣未是衲僧門下消息且作麼生是衲僧門下消息良久云北山老大蟲咬殺南山虎上堂舉高亭初參德山隔江問訊德山以手招之高亭忽然開悟乃橫趨而去更不回顧後開法嗣德山師云高亭橫趨而去許伊是箇靈利衲僧若要法嗣德山即未可何故猶與德山隔江在上堂何似生遼天鶻萬重雲只一突古人恁麼說話大似眼病見空華徑山即不然何似生莫妄想直饒透出古今也是猢猻伎倆上堂舉劉禹端公上雲居謝雨問弘覺云雨從何來弘覺云從端公問處來端公遂禮三拜歡喜而退行數步弘覺召云端公端公回首弘覺云問從何來端公無語歸家三日而死師云劉禹端公無語歸家三日而死正爬著弘覺痒處只是不知轉身一路當初待伊道問從何來但依前禮三拜歡喜而退且教弘覺疑三十年上堂拈起拄杖示眾云還見麼又卓一下云還聞麼若道實見實聞正是隨聲逐色漢復舉起云還見麼又卓一下云還聞麼若道不見不聞正是避色逃聲漢畢竟如何擲下云鶴有九皐難翥翼馬無千里謾追風上堂舉魯祖凡有僧來參即面壁而坐一日南泉至亦面壁而坐南泉遂於背上拍一掌祖云誰泉云普願祖云作甚麼泉云也是尋常師云垂鉤四海只釣獰龍格外玄機為尋知己南泉老人雖善別機宜識休咎要且未知魯祖落處如今莫有知得落處者麼切忌向鬼窟裏卜度江令人請陞座生是死之生死是生之死兩路坦然平無彼復無此既無生死又無彼此明明百草頭明明祖師意如天普蓋似地普擎一念相應一時清淨召大眾云既無生死只如檀越給事五十七年前是箇甚麼五十七年後又是箇甚麼良久云大眾一時高著眼看我眉毛有幾莖上堂舉僧問睦州以一重去一重即不問不以一重去一重時如何州云昨日栽茄子今朝種冬瓜師云高高處觀之不足低低處平之有餘茄子明日堂中一任諸人橫咬竪咬還有人向冬瓜上道得一句子麼若道得一句子若僧若俗有情無情盡皆飽齁齁地若道不得還我飯錢來上堂法是常法道是常道拶破面門點即不到喝一喝上堂舉僧問睦州如何是展演之言州云量才補職如何是不展演之言州云伏惟尚饗師云睦州古佛善應來機雖然如是只得八成或有人問徑山如何是展演之言即向他道問十答百有甚麼難如何是不展演之言喝一喝云且莫屎窖沸魏侍郎請陞座寄居衢州常山縣持服魏矼謹施淨財入山修設仍命山野陞于此座舉揚般若以此功德資薦先考致政宣教往生安養諸人還知麼這老居士便是和州三世接待底魏公也山僧大觀初行脚時亦曾到他家時侍郎尚幼今日作從官為國家宣力皆乃翁陰德所致此翁平生極修學喜讀佛書從方外老衲游精修梵行常以王梵志土饅頭頌作佛事以警悟流俗比見潘舍人所作行狀詳書其實聞疾已革有來問訊者亦以慈悲攝化不及世間一言啟手足時談笑自若跏趺而逝淨名所謂設身有苦念惡趣眾生起大悲心我既調伏亦當調伏一切眾生但除其病而不除法遂召大眾云魏公疾已革而能忍苦為諸來者隨宜說法足見學佛之驗今日幸遇在會諸人同此證明不免借渠鼻孔出氣要識法麼真如佛性菩提涅槃是要識病麼妄想顛倒貪瞋邪見是雖然如是離妄想顛倒無真如佛性離貪瞋邪見無菩提涅槃且道分即是不分即是若分存一去一其病益深若不分正是顢頇佛性𢤱侗真如畢竟作麼生說箇除病不除法底道理有般漢聞恁麼說便道即法是病即病是法但有言說都無實義順真如則顛倒妄想貪瞋邪見悉皆是法隨顛倒則真如佛性菩提涅槃悉皆是病恁麼見解莫道我披衲衣便是作他座主奴也未得在何故須知平地上死人無數灼然過得荊棘林者是好手不見古人云設有一法過於涅槃吾說亦如夢幻苟能於夢幻中如實而證如實而解如實而修如實而行以如實之法能自調伏起大悲心作種種方便復能調伏一切眾生而於眾生不作調伏不調伏想亦復不作顛倒想不作貪瞋邪見想不作真如佛性菩提涅槃想不作除病不除法想不作存一去一分不分想既無如是之想則一道清淨平等解脫徑山今日說此清淨平等解脫之法奉為持服魏矼追薦先考致政宣教伏願了唯心之淨土見自性之彌陀此界他方隨處快樂復召大眾云今既借渠鼻孔出氣已了而今徑山却將鼻孔為渠出氣去也喝一喝解夏上堂四月十五這公案七月十五方結絕即今這裏許多人人人有理難分雪眾中莫有辯口利詞底麼試出來分雪看直饒分雪得去也須腦門著地始得上堂舉雲門道直得觸目無滯達得名身句身一切法空山河大地是名名亦不可得喚作三昧性海俱備猶是無風匝匝之波直得亡知於覺覺即佛性矣喚作無事人更須知有向上一竅在師云潑油救火渾閑事雪上加霜愁殺人上堂拆去東籬補起西壁徑山門下全無準的有準的誰委悉僧堂覷破香積厨鴟吻咬殺佛殿脊上堂僧問翠微供養羅漢丹霞燒却木佛未審這二尊宿阿那箇是師云阿那箇不是進云中間底分付阿誰師云且儘摸索進云為甚麼都在拄杖頭上橫來竪去師云眼華作甚麼進云只這便是和尚為人處也無師云是乃云丹霞燒木佛不順人情翠微供羅漢隨方毘尼若到徑山門下總用不著旦道徑山門下用箇甚麼秋江清淺時白露和煙島良哉觀世音全身入荒草上堂山僧未出鄉八十日已前早為諸人道破今日事了也作麼生今日事喝一喝上堂僧問千聖不到處萬法用無虧如何是徑山機師云偃蹇真龍寧藏困水進云蕩蕩而法界全彰歷歷而祖機獨耀師云天左旋地右轉進云全體恁麼來全體恁麼去師云走殺闍黎乃云真心無住真照獨存真性絕攀緣真見不由境真智無礙真慧無邊上合諸佛本源下契群生心地所以道處處真處處真塵塵盡是本來人真實說時聲不現正體堂堂沒却身乃顧視大眾云如何是堂堂底正體臨崖看滸眼特地一場愁上堂智不到處切忌道著道著即頭角生舉起拂子云頭角生也是驢是馬還識得麼若識得不妨向異類中行若識未得永劫沈淪上堂舉僧問投子月未圓時如何子云吞却三箇四箇僧云圓後如何子云吐却七箇八箇師云三箇與四箇七箇與八箇數目甚分明無人數得過既是數目分明為甚麼無人數得過良久云道士著白襴且非真措大上堂僧禮拜起便喝師亦喝僧歸眾師云猶欠一著在乃云一喝分賓主照用一時行要會箇中意日午打三更且道適來這僧一喝與山僧一喝那箇是賓那箇是主那箇是照那箇是用於此辯得許爾大千獨步其或未然鉢盂裏切忌失却匙箸復喝一喝新鞔法鼓歲旦上堂新歲擊新鼓普施新法雨萬物盡從新一一就規矩普賢大士欣歡乘時打開門戶放出白象王遍地無尋處拈起拄杖云唯有這箇不屬故新等閑開口吞却法身擲下云是甚麼千年桃核裏元是舊時仁上堂舉僧問趙州學人乍入叢林乞師指示州云爾喫粥了也未僧云喫粥了州云洗鉢盂去僧忽然大悟師云還端的也無雲門云且道有指示無指示若道有向渠道甚麼若道無這僧為甚悟去師復云趙州與這僧若不得雲門一生受屈而今諸方有一種瞎漢往往盡作洗鉢盂話會了上堂今朝正月半有則舊公案點起數盌燈打鼓普請看看即不無忽爾油盡燈滅時暗地裏切忌撞著露柱上堂竺土大仙心東西密相付作麼生是相付底心喝一喝拍禪床一下云是何言歟張汪二狀元至上堂舉僧問雲門如何是和尚家風門云有讀書人來報師云讀書人已在這裏且作麼生與伊相見乃顧視左右云不是冤家不聚頭上堂舉僧問投子如何是十身調御投子下繩床立又問凡聖相去多少投子亦下繩床立師云投子下繩床今朝為舉揚驢前馬後漢切忌亂承當上堂僧問大修行底人還落因果也無前百丈云不落因果為甚麼墮野狐身師云逢人但恁麼舉進云只如後百丈道不昧因果為甚麼脫野狐身師云逢人但恁麼舉進云或有人問徑山大修行底人還落因果也無未審和尚向他道甚麼師云向他道逢人但恁麼舉乃云大修行人落因果以拂子擊禪床一下云也不離這箇消息大修行人不落因果又擊禪床一下云也不離這箇消息落與不落一筆句下却喚甚麼作因果復擊禪床一下云也不離這箇消息乃舉起拂子召大眾云五百生前消息在不須意下別搜求上堂祖師道眼若不睡諸夢自除心若不異萬法一如那箇是不睡底眼那箇是不異底心山華開似錦㵎水湛如藍上堂有情之本依智海以為源含識之流總法身而為體且那箇是智海之源那箇是法身之體若識得此源千源萬源只是一源若識得此體千體萬體只是一體所以道無邊剎境自他不隔於毫端十世古今始終不離於當念雖然如是丈夫自有衝天志休向如來行處行上堂法無定相建立由人驀拈拄杖卓一下云是法非思量分別之所能解且道不分別不思量時是箇甚麼分別思量時又是箇甚麼復卓一下喝一喝舉本顏二首座立僧上堂驅耕夫之牛奪饑人之食趯翻大海水拳倒須彌盧生擒虎兕活捉獰龍猶未是衲僧本分事作麼生是衲僧本分事問取堂中二首座上堂拈拄杖卓一下云觀音妙智力能救世間苦百華開爛熳覷見沒可覩遂擲下云今朝三月五上堂即心是佛更無別佛即佛是心更無別心如拳作掌似水成波波即是水掌即是拳此心不屬內外中間此佛不屬過未現在既不屬內外中間又不屬過未現在此心此佛悉是假名既是假名一大藏教所說者豈是真耶既不是真不可釋迦老子空開兩片皮掉三寸舌去也畢竟如何但知行好事休要問前程上堂舉臨濟一日侍立德山次德山顧謂曰老僧今日困臨濟曰這老漢寐語作甚麼山擬拈棒濟便掀倒繩床雲峯云二員作家一拶一捺略露風規大似把手上高山雖然如是未免傍觀者哂師云雲峯老人恁麼批判大似普州人徑山若見縛作一束送在河裏何故不見道蚌鷸相持俱落漁人之手浴佛上堂云大家潑一杓惡水洗滌如來淨邊垢垢盡眾生煩惱除狐狸便作師子吼上堂舉雲門問曹山如何是沙門行山云喫常住苗稼者門云便恁麼去時如何山云爾還畜得麼門云學人畜得山云作麼生畜門云著衣喫飯有甚麼難山云何不道披毛戴角門禮拜師云二尊宿恁麼問答未免在驢胎馬腹裏作活計雖然如是狗銜赦書諸侯避道上堂僧問明頭來時如何師云頭大尾顛纖進云暗頭來時如何師云野馬嘶風蹄撥剌進云明日大悲院裏有齋又作麼生師云雪峯道底乃云明頭來明頭打開眼著暗頭來暗頭打閉眼著四方八面來旋風打漏逗不少虛空裏來連架打著甚來由總不恁麼來却較些子明日大悲院裏有齋特地一場愁復云古人恁麼道今人恁麼提於宗乘中成得甚麼邊事喝一喝上堂僧問過去心不可得現在心不可得未來心不可得時如何師云親言出親口進云未審如何受持師云但恁麼受持決不相賺僧禮拜師乃云過去諸如來斯門已成就現在諸菩薩今各入圓明未來修學人當依如是法既依如是法只如過去心不可得現在心不可得未來心不可得三世既不可得作麼生依若向這裏知歸出息不涉萬緣入息不居陰界常轉如是經百千萬億卷只如今日檀越請徑山一千七百大眾所轉者還在百千萬億卷中也無若在其中即取法相若不在其中即取非法相故經云若取法相即著我人眾生壽者若取非法相即著我人眾生壽者正當恁麼時還有定奪得出者麼若定奪不出明日來向汝道上堂舉僧問風穴古曲無音韻如何和得齊穴云木雞啼子夜芻狗吠天明師云這黃面浙子恁麼答話也做他臨濟兒孫未得在今日或有人問徑山古曲無音韻如何和得齊只向他道木雞啼子夜芻狗吠天明上堂舉慧超問法眼如何是佛眼云汝是慧超雪竇云江國春風吹不起鷓鴣啼在深華裏三級浪高魚化龍癡人猶戽夜塘水白雲師翁云一文大光錢買得箇油糍喫向肚裏了當下便不饑師云二尊宿一人許伊會聽鷓鴣啼一人會買油糍喫若是慧超佛話未會在上堂聞聲悟道見色明心驀拈拄杖云這箇是色卓一下云這箇是聲諸人總見總聞且那箇是明底心那箇是悟底道喝一喝云貪他一粒米失却半年糧復卓一下上堂舉僧問臨濟如何是三眼國土濟云我共汝入淨妙國土中著清淨衣說法身佛又入無差別國土中著無差別衣說報身佛又入解脫國土中著光明衣說化身佛師顧視大眾云還見臨濟老漢麼若也未見徑山為爾指出法身報身化身咄哉魍魎妖精三眼國中逢著笑殺無位真人上堂舉鎮府大王問趙州和尚年尊有幾箇牙齒在州云只有一箇王云爭喫得物州云雖然一箇下下咬著師喝一喝云少賣弄上堂舉僧問趙州如何是不錯路州云識心見性是不錯路師云棒打石人頭嚗嚗論實事不用作禪會不用作道會若要不錯路須是識心見性始得且那箇是識底心那箇是見底性有般底聞恁麼道便道有水皆含月無山不帶雲恁麼見解正是鄭州出曹門上堂舉僧問南泉牛頭未見四祖時為甚麼百鳥銜華獻泉云步步蹋佛階梯僧云見後為甚麼不銜華獻泉云直饒不來猶較王老師一線道雲門道南泉只解步步登高不解從空放下師云雲門雖有鍼膏盲起廢疾之能未免治聾作啞步步登高從空放下甚麼處得這消息來有僧請益雲門如何是步步登高門云香積世界僧云如何是從空放下門云填溝塞󱐙師云且救得一半上堂舉雲門問直歲今日作甚來歲云刈茅來門云刈得幾箇祖師歲云三百箇門云朝打三千暮打八百東家杓柄長西家杓柄短作麼生歲無語門拈拄杖便打師云直歲無語自有三百箇祖師證明雲門令雖行要且棒頭無眼上堂舉雲門道釋迦老子與天帝釋在中庭裏相爭佛法甚鬧師云這老漢好與三十拄杖且道過在甚麼處誣人之罪以罪加之上堂舉三聖問雪峯透網金鱗以何為食峯云待汝出網來向汝道三聖云一千五百人善知識話頭也不識峯云老僧住持事繁師云二尊宿一人麁似丘山一人細如米末雖然麁細不同稱來輕重恰好徑山今日真實告報汝等諸人切忌鑽龜打瓦上堂舉世尊與阿難一日行次見一塔廟世尊作禮阿難問云此是何人塔廟世尊云是過去諸佛塔廟阿難云是何人弟子世尊云是吾弟子阿難云應當如是師云阿難好箇應當如是爭柰中間欠了一著若要話圓待世尊道是吾弟子便向道更須禮某甲三拜始得世尊若問因甚教吾禮汝却向道應當如是上堂色心不二彼我無差驀拈拄杖云若喚這箇作拄杖子揑目生華若不喚作拄杖子破家散宅畢竟如何擲下云青山只解磨今古流水何曾洗是非上堂舉念法華與真園頭侍立風穴次穴問真云作麼生是世尊不說說迦葉不聞聞真云鵓鳩樹頭啼意在麻畬裏穴云爾作許多癡福作甚麼何不體究言句又問念云爾作麼生念云動容揚古路不墮悄然機穴云爾何不看念法華下語師云山僧當時若見這老漢恁麼道深掘一坑一時埋却更牽牛從上蹋過却須放真公出一頭始得山僧恁麼道且不是抑強扶弱亦不是杜撰差排爾若識得鵓鳩樹頭啼意在麻畬裏便識得動容揚古路不墮悄然機這兩轉語畢竟是一耶是二耶若道是一為甚麼風穴只肯念法華却不肯真園頭若道是二爭柰落霞與孤鶩齊飛秋水共長天一色參上堂舉趙州示眾云不得閑過念佛念法念僧便問如何是學人自己念州云念者是誰僧云無伴州叱云這驢師云這僧雖然無伴成群作隊聒擾殺人趙州雖好一頭驢只是不會喫草五祖師翁忌日上堂山前一片閑田地元來記得在叉手叮嚀問祖翁只為契券不分明幾度賣來還自買難為牙保人為憐松竹引清風喝一喝云乞兒見小利上堂舉金峯示眾云老僧二十年前有老婆心二十年後無老婆心時有僧出問如何是二十年前有老婆心峯云問凡答凡問聖答聖僧云如何是二十年後無老婆心峯云問凡不答凡問聖不答聖師云徑山當時若見只將五祖師翁底對他遂舉手作鵓鳩嘴云谷谷呱上堂即念離念覺與非覺有心無心若善若惡攪成一塊將錯就錯舉起拂子云拂子頭上一串穿却便恁麼去業識茫茫無本可據且道業識茫茫底與釋迦老子相去多少喝一喝云洎合錯下註脚上堂舉玄沙示眾云諸方老宿盡道接物利生或遇三種病人來作麼生接患盲者拈椎竪拂他又不見患聾者語言三昧他又不聞患啞者教伊說又說不得且作麼生接若接此人不得佛法無靈驗有僧請益雲門門云爾禮拜著僧禮拜起門以拄杖挃僧退後門云爾不是患盲復喚近前僧近前門云爾不是患聾乃竪起拄杖云還會麼僧云不會門云爾不是患啞其僧於此悟去師云這僧雖然悟去只悟得雲門禪若是玄沙禪更買草鞋始得上堂舉溈山與仰山行次溈山指一丘田謂仰山云這頭得恁麼高那頭得恁麼低仰山云却是那頭高這頭低溈山云爾若不信但向田中立看兩頭仰山云不必中間立亦莫住兩頭溈山云若如是著水看水能平物仰山云水亦無定但高處高平低處低平溈山便休師云顯諸仁藏諸用鼓萬物而不與聖人同憂盛德大業至矣哉喝一喝上堂僧問釋迦掩室於摩竭淨名杜口於毘耶為復計較未成為復伎倆俱盡師云計較未成伎倆俱盡問有問有答一切處風流無問無答還有佛法也無師云是何言歟進云未審向甚麼處行履師云向無佛法處行履乃云有問有答有放有收有主有賓有殺有活活時無殺時道理殺時無活時道理賓家無主家道理主家無賓家道理賓則始終賓主則始終主賓主交參當門按劍不見適來禪客問釋迦掩室於摩竭淨名杜口於毘耶為復計較未成為復伎倆俱盡山僧答他道計較未成伎倆俱盡諸人作麼生會若也會得全賓即主全主即賓全收即放全放即收全殺即活全活即殺乃喝一喝云這裏是甚麼所在作這箇語話自云但有路可上更高人也行上堂僧問壁立萬仞還許商量也無師云壁立萬仞不許商量進云也知和尚赤心片片師云既知更問箇甚麼進云恁麼則真箇壁立萬仞去也師云喫飯咬著一粒沙進云若然者却許學人進前三步也師云爾不會却退後三步始得乃云摩竭提國猶在半途少室峯前全無巴鼻談玄說妙好肉剜瘡舉古明今拋沙撒土爭似饑餐渴飲閑坐困眠從從教四序推移都不干預我事雖然如是也須實到這箇田地始得只如實到這箇田地底如何親近喝一喝云炙瘡瘢上不可更著艾炷去也上堂舉南泉示眾云文殊普賢昨夜三更相打每人與二十棒趁出院也趙州出眾云和尚棒教誰喫泉云王老師過在甚處州乃作禮師云南泉無過口能招禍趙州禮拜草賊大敗徑山不管結案據欵文殊普賢且過一邊上堂僧問今佛放光明助發實相義如何是放底光明師云爾喫粥來麼進云學人已喫粥了也師云還見麼進云未審還當得也無師云元來不見乃云今佛放光明助發實相義拈起拄杖云過去諸佛現在諸佛未來諸佛盡在徑山拄杖頭上同時放大光明照十方法界直得山河大地萬象森羅一時稽首作麼生是實相義卓一下云向下文長付在來日上堂舉僧問同安如何是和尚家風安云金雞抱子歸霄漢玉兔懷胎向紫微僧云忽遇客來將何祇待安云金果早朝猿摘去玉華晚後鳳銜來師云同安家風不妨奇怪徑山家風又且不然或有人問如何是和尚家風即向他道齊時一鉢和羅飯禪道是非都不知忽遇客來將何祇待蒸餅不托解夏上堂拈拄杖云百二十日夏日日無空缺露柱逞神通燈籠呈醜拙徹不徹却來棒頭為汝決卓一下上堂僧問心佛俱亡時如何師云賣扇老婆手遮日乃云心佛不二物我一如若實得一如則不見有物我之名若實得不二則不見有心佛之相既不見有心佛之相則全心即佛全佛即心既不見有物我之名則全物即我全我即物苟於日用二六時中如是證入則若心若佛若我若物七顛八倒悉得受用便能拈一莖草作丈六金身將丈六金身却作一莖草直饒如是切忌向徑山門下過椎折爾腰莫言不道上堂舉教云更以異方便助顯第一義師拈拄杖卓一下云這箇是異方便那箇是第一義擲下云大蟲裹紙帽好笑又驚人上堂舉鏡清問玄沙學人乍入叢林乞師指箇入路沙云還聞偃谿水聲麼清云聞沙云從這裏入鏡清於此得箇入處五祖師翁云果是得入一任四方八面若也未然輒不得離却這裏師云若要真箇得入直須離却這裏下座雙槐居士鄭禹功為佛燈禪師入塔請陞座沿流不止問如何真照無邊說似他離相離名人不稟吹毛用了急須磨佛燈法兄禪師二十年持此吹毛活人天眼離相離名摧邪顯正橫拈倒用不犯鋒鋩一周佛事已圓直是光前絕後乃顧視大眾云今日一會正是佛燈禪師再秉吹毛為諸人入泥入水全提時節還有知恩者麼若有功不浪施其或未然徑山不免葛藤更舉一箇古話昔日疎山和尚造壽塔了監院來白疎山山問爾將多少錢與匠人監院云一切在和尚疎山云為將三錢與他為將兩錢與他為將一錢與他若道得與吾親造塔監院無對時羅山和尚在大嶺住菴監院到彼羅山問甚處來監院云疎山來羅山云近日有何言句監院遂舉前話山云還有人道得磨院云未有人道得山云爾却回舉似疎山道大嶺聞舉云若將三文錢與匠人和尚此生決定不得塔若將兩文錢與匠人和尚與匠人共出一隻手若將一文錢與匠人帶累匠人眉鬚墮落監院回舉似疎山山便具威儀望大嶺禮拜歎云將為無人大嶺有古佛放光射我此間却謂監院曰汝去向大嶺道猶如臘月蓮華監院復持此語舉似羅山山曰早已龜毛長數丈師云諸人還知二老落處麼其或未然徑山今日將古人今人攪成一塊去也疎山一文兩文三文雙槐居士湊成二百千已為佛燈陳謝匠人了也免致溢監院走來走去問他別人臘月蓮華一朵甚是希奇佛燈禪師收歸窣堵波中要作叢林標格龜毛數丈分付天并禪師隨時受用敢問大眾且道徑山還在裏許也無良久云數聲清磬是非外一箇閑人天地間上堂僧問有佛處不得住時如何師云住則挅根進云無佛處急走過時如何師云起動闍梨進云教學人向甚麼處行履師云脫却籠頭卸却角默進云三千里外逢人不得錯舉時如何師云錯錯問一百二十日夏已滿出門或有人問如何是徑山道底且作麼生答他師云徑山曾道甚麼來進云爭奈喚作竹篦則觸不喚作竹篦則背師云爾作麼生會僧喝一喝云三十年後大有人笑在師云何必三十年後即今大有人笑爾乃云尋常向爾諸人道喚作竹篦則觸不喚作竹篦則背不得向舉起處承當不得向意根下卜度不得下語不得良久或有人問畢竟如何向他道也無畢竟也無如何正當恁麼時四楞塌地掇在諸人面前眼辦手親底一逴逴得便能羅籠三界提拔四生其或未然自是爾諸人根性遲鈍且莫錯怪徑山好上堂舉肇法師云諸法不異者豈曰續鳧截鶴夷嶽盈壑然後為無異者哉雲門大師道長者天然長短者天然短又云是法住法位世間相常住乃拈起拄杖云拄杖不是常住法師遂拈起拄杖召大眾云剜出眼裏睛甚麼處見肇法師不異底法敲出骨中髓甚麼處見雲門大師常住底法擲下云分身兩處看下座上堂僧問我宗無語句實無一法與人時如何師云五味鑽秤鎚進云何故外揚家醜師云爾為甚麼舌頭拄地進云却被和尚引著師便打問乾峯示眾云舉一不得舉二放過一著落在第二意旨如何師云駱駝尾上釣冬瓜進云還許學人轉身吐氣也無師云許爾轉身爾如何吐氣僧進前噓一聲師云這弄泥團漢進云只如雲門道人從天台來却往徑山去又作麼生師云老鼠喫鹽進云恁麼則知他滋味師云速禮三拜乃云久雨不曾晴豁然天地清祖師門下事何用更施呈上堂舉僧問雲門如何是正法眼門云普又僧問風穴如何是正法眼穴云瞎師云二尊宿答一轉話還有優劣也無若道有優劣真箇瞎若道無優劣真箇普畢竟如何雲在嶺頭閑不徹水流㵎底太忙生張侍郎至上堂僧問大顛為韓文公趁却首座意旨如何師云鮎魚上竹竿一日一千里進云學人未了乞師垂慈師云更要第二杓惡水在進云只如首座也扣齒三下過在甚麼處師云過在扣齒處進云莫謗他首座好師云爾見箇甚麼道理便恁麼道進云誰知遠煙浪別有好思量師云爾莫謗徑山好進云今日侍郎或問和尚春秋多少又且如何師云向他道百十二歲進云喚作謗徑山得麼師云爾又謗侍郎也乃云古人道我宗無語句實無一法與人恁麼道早是通身浸在屎窖裏了也那堪更蹋步向前如之若何問向上向下三要三玄銀盌裏盛雪北斗裏藏身意旨如何豈不是屎窖傍邊更掘屎窖雖然如是若於屎窖中知些氣息方知三世諸佛歷代祖師天下老和尚古往今來一切知識盡在屎窖裏轉大法輪其或未然切忌向屎窖裏著到上堂舉馬祖與西堂南泉百丈中秋翫月次祖指月云正當恁麼時如何西堂云正好修行百丈云正好供養南泉拂袖便行祖云經入藏禪歸海唯有普願獨超物外師云還知四大老落處麼若也未知聽取一頌國清才子貴家富小兒嬌大家出隻手彼此不相饒上堂僧問具足凡夫法凡夫不知時如何師云好箇消息進云具足聖人法聖人不會時如何師云也好箇消息進云未審是甚麼消息師云見人空解笑弄物不知名進云若不得流水還應過別山師云修山主來也問一人在孤峯頂上無出身之路時如何師云好箇消息進云和尚為甚麼一向壁立萬仞師云爾試向壁立萬仞處道一句看進云攪長河為酥酪變大地作黃金師云且緩緩乃云一人在孤峯頂上無出身路一人在十字街頭亦無向肯不是釋迦文亦非維摩詰若向這裏識得渠面目方識得修山主道具足凡夫法凡夫不知具足聖人法聖人不會聖人若會即是凡夫凡夫若知即是聖人還有識得者麼若識得去凡夫聖人孤峯頂上十字街頭只在這裏若未識得放待冷來看上堂舉僧問五祖師翁牛頭未見四祖時為甚麼百鳥銜華獻祖云富與貴是人之所欲見後為甚麼不銜華獻祖云貧與賤是人之所惡師云師翁恁麼答話雖則善赴來機爭柰語驚時聽徑山亦有兩轉語要與師翁相見牛頭未見四祖時為甚麼百鳥銜華獻茅屋上安鴟吻見後為甚麼不銜華獻佛殿裏掘東司上堂僧問語默動靜總不干涉非語默動靜亦不干涉時如何師云自作自受師云直饒恁麼也不干涉師便打乃云佛與眾生本無異相只因迷悟遂有殊途雖曰殊途且迷時此箇不曾迷悟時此箇不曾悟所以道譬如虛空體非群相而不拒彼諸相發揮苟能如是見得方信道未離兜率已降王宮未出母胎度人已畢是真實語是不誑語若信得及受用無窮若信不及亦在裏許上堂舉一不得舉二放過一著落在第二若是箇喫飯知飽飲水知渴底衲僧不消雲門出來打箇之遶既不許雲門打箇之遶只今還有喫飯知飽飲水知渴底麼直饒有也是黃龍精上堂僧問空手把鋤頭步行騎水牛時如何師云鱓魚走入油甕裏進云將謂胡鬚赤更有赤鬚胡師云人從橋上過橋流水不流進云只如傅大士向魚行酒肆裏接人未審和尚向甚麼處接人師云向一切處接人進云未審接得幾箇師云只爾一箇漆桶不會乃云空手把鋤頭飯裏有巴豆步行騎水牛蹴著脚指頭人從橋上過賺殺多少人橋流水不流却較些子若恁麼提得去方信道彌勒真彌勒分身千百億時時示時人時人俱不識拍禪床下座上堂僧問總不恁麼來時如何師云動容揚古路不墮悄然機進云如斬一綟絲一斬一切斷師云家富小兒嬌進云機輪轉處作者猶迷師云機輪向甚麼處轉進云鷓鴣啼處百華香師云引不著進云和尚向甚麼處見普化師云普化在甚麼處教我見進云箭穿紅日影方是射鵰人師云也則引不著乃云箭穿紅日影方是射鵰人且道箭未離弦紅日影邊還有這箇消息也無箭既離弦這箇消息落在甚麼處若也知得落處一鏃破三關分明箭後路其或未然且歸弩下避上堂舉僧問芭蕉不落諸緣請師直指蕉云有問有答師云芭蕉雖善用劍刃上事子細檢點將來大似日中逃影辜負這僧今日或有人問徑山不落諸緣請師直指只向他道猩猩雖能言畢竟是畜類上堂僧問祖師心印狀似鐵牛之機則且置只如九年面壁明甚麼邊事師云橫身當宇宙誰是出頭人進云隻履西歸還端的也無師云不端的進云也知和尚慣用此機師云是僧便喝師亦喝乃云適來善修一喝驚天動地徑山隨後一喝全無巴鼻若向無巴鼻處會得便解將一條斷貫索穿却天下人鼻孔若向驚天動地處承當自己鼻孔却被別人將一條斷貫索穿却正當恁麼時如何免得此過咄咄咄沒處去沒處去上堂僧問舉一不得舉二放過一著落在第二學人上來請師舉一師云六六依前三十六進云未審還真實也無師云唯此一事實餘二則非真僧禮拜師乃云舉一不得舉二放過一著落在第二只如鎮州蘿蔔頭未審靈照籃中還著得也無若向這裏下得一轉語昨日有人從天台來却往南嶽去若下不得雪峯道底上堂舉僧問六祖黃梅意旨甚麼人得祖云會佛法人得僧云和尚還得否祖云我不得僧云和尚為甚麼不得祖云我不會佛法師召大眾云還見祖師麼若也不見徑山為爾指出蕉芭蕉芭有葉無了忽然一陣狂風起恰似東京大相國寺裏三十六院東廊下北角頭王和尚破袈裟畢竟如何歸堂喫茶上堂僧問古人道如人上樹口銜樹枝手不攀枝脚不蹋樹未審還有答話分也無師云答話了也輪云學人問樹上話和尚為甚麼向樹下答師云只為爾在樹下問進云謾得大眾眼麼師云灼然謾不得進云只如樹子未生消息未動香嚴向甚麼處得這箇話頭來師云向爾漆桶裏得來進云只如和尚道喚作竹篦則觸不喚作竹篦則背還有為人處也無師云無進云恁麼則却成虛設師云虛設乃云如人上樹口銜樹枝手不攀枝脚不蹋樹樹下有人問西來意答他則喪身失命不答他又違他所問是時香嚴纔恁麼道便有箇傍不肯底喚作虎頭上座出眾云樹上即不問樹下道將一句來師云險香嚴呵呵大笑師云險徑山這兩險有一險如天普蓋似地普擎有一險料掉沒交涉還有揀得出者麼若揀得出非唯親見香嚴亦使虎頭上座無安身立命處如無徑山將現成公案為爾諸人下箇註脚喚作竹篦則觸不喚作竹篦則背上堂僧問教中道是真精進是名真法供養如來狗子既無佛性喚甚麼作真法師云只這無佛性便是真法進云據學人見處又且不然師云爾試杜撰看僧禮拜師云只這禮拜便是杜撰乃云是真精進是名真法供養如來狗子既無佛性喚甚麼作真法山僧道只這無佛性便是真法諸人還信得及麼若信得及靈山一會儼然未散若信不及直待當來問彌勒上堂舉僧問趙州承聞和尚親見南泉是否州云鎮州出大蘿蔔頭又僧問萬法歸一一歸何處州云我在青州作一領布衫重七斤雲居舜老夫道鎮州蘿蔔大青州布衫重要會箇中意雞向五更啼師云雲居恁麼道大似熟處難忘若是徑山即不然鎮州蘿蔔從來大青州布衫斤兩明衲子聚頭求的旨却似蚊虻咬鐵釘上堂僧問仰山道神通游戲即不無尊者佛法須還老僧始得未審他據箇甚麼道理師云只知開口笑不覺舌頭長進云恁麼則今日却被和尚笑也師云揚聲止響作麼進云神通游戲則不無尊者佛法須還徑山始得師云還見徑山麼進云少賣弄師云有眼如盲乃云神通游戲仰山灼然不會佛法要妙羅漢灼然不知雖然彼此不相知要且各各無欠少既無欠少長者長法身短者短法身圓者圓法身方者方法身便恁麼悟去方知長者不是長短者不是短圓者不是圓方者不是方既總不是却喚甚麼作法身喝一喝云洎合停囚長智聖節上堂拈香罷忽雷震驟雨遂云震法雷擊法鼓布慈雲兮灑甘露即今法雷已震法鼓已擊慈雲已布甘露已灑事上也合理上也合事理既合且作麼生話會下座與大眾到大佛殿啟建乾龍聖節上堂舉洞山問三峯菴主汝名甚麼主云道膺山云何不向上道主云若向上道則不名道膺洞山深肯之師云道膺向上道則不名道膺既不名道膺喚作向上處則不可既不是向上道且作麼生契得洞山意良久云智者聊聞猛提取莫待須臾失却頭雪竇持和尚至上堂僧問仰山道東寺師叔若在慧寂不受寂寞只如今日雪竇和尚得得到來未審如何祇待師云古之今之進云若恁麼非唯徑山不受寂寞亦乃一千七百大眾有賴師云爾見箇甚麼道理進云如兩鏡相照洞無瑕翳師云打破鏡來與爾相見進云只如兩口一無舌即是吾宗旨又作麼商量師云抱橋柱澡洗把纜放船進云若是臨濟宗旨又作麼生師云合取狗口乃云仰山道東寺師叔若在慧寂不受寂寞仰山只知有己不知有人徑山即不然雪竇師叔若在天下衲僧不受寂寞何故不見古雪竇有言寒木在握兮全機可笑秋水橫按兮半提可滅使八極頂目者不自爭衡見斯人兮駕御昂枿上堂今朝四月初一衲僧放下楖栗雖然不許默照須要人人面壁既不許默照為甚麼却須面壁不見白雲師翁有言多處添些子少處減些子浴佛上堂芭蕉無耳聞雷開葵華無眼隨日轉釋迦老子亦無生每歲今朝浴一遍既無生又浴箇甚麼有條攀條無條攀例上堂僧問道無方所明之在人法離見聞斷之在智不起一念還有佛法也無師云無佛法進云為甚麼無佛法師云為爾住在那一念中進云和尚向甚麼處見學人那一念師云起也乃云不起一念未是諸人放身命處一念纔生如龍得水似虎靠山全體恁麼來全體如是住便恁麼領得去更買百二十䩫草鞵行脚始得為甚麼如此我王庫內無如是刀張侍郎請陞座僧問十方同聚會箇箇學無為此是選佛場心空及第歸時如何師云題目道甚麼進云分明在目前師云柱撰禪和如麻似粟進云爭柰一等共攀仙桂樹要折蟾宮第一枝師云這漢今日他白進云雖然如是今夏定作禪狀元便禮拜問侍郎見處何似去年師云今年去年只隔三百六十年進云莫謗侍郎好侍郎無這箇消息師云既無這箇消息了因又亂道作甚麼進云借人口說一兩句又且何妨便禮拜師乃云借人口說得底不干自己事自己胸襟流出底傍觀者有眼如盲有口如啞便恁麼領略得作禪狀元也不難直饒如是始入得徑山門未入得徑山室若入得徑山室禪狀元始用得著禪狀元纔用得著儒狀元便用不著敢問大眾前面為甚麼用得著後面為甚麼却用不著乃顧視左右云還知徑山落處麼若知徑山落處禪狀元即是儒狀元儒狀元即是禪狀元即今拈却禪與儒且道當面一句作麼生道要知死底張宣教便是活底狀元爺結夏上堂文殊三處安居誌公不是閑和尚迦葉欲行正令未免眼前見鬼且道徑山門下今日事作麼生下座後大家觸禮三拜上堂舉僧問雲門如何是透法身句門云北斗裏藏身師云雲門老人恁麼道只答得法身句未答得透法身句今日或有人問徑山如何是透法身句即向他道蟭螟眼裏放夜市大蟲舌上打鞦韆上堂今朝又是端午節文殊善財忙不徹殺人活人藥不靈自添腦後三斤鐵驀拈拄杖卓一下云觀音妙智力能救世間苦遂擲下云是甚麼鐵蛇鑽入土上堂舉馬祖令智藏馳書上當山國一祖師祖師開緘見一圓相即時索筆於中點一點南陽忠國師聞云欽師猶被馬師惑師云馬師仲冬嚴寒國一孟夏漸熱雖然寒熱不同彼此不失時節忠國師為甚麼却道欽師猶被馬師惑還委悉麼無風荷葉動決定有魚行下座上堂舉國師道語漸也返常合道論頓也不留眹迹雲門云拈槌竪拂彈指時節若檢點將來也未是無眹迹師喝一喝示寐語作甚麼遂舉起拂子復彈指云徑山即今舉拂彈指若向這裏覓眹迹入地獄如箭射上堂舉道吾示眾云高不在絕頂富不在福嚴樂不在天堂苦不在地獄相識滿天下知心能幾人師云徑山即不然高在絕頂富在福嚴樂在天堂苦在地獄誰知席帽下元是昔愁人上堂舉睦州問秀才先輩治甚經才云治易州云易中道百姓日用而不知不知箇甚麼才云不知其道州云作麼生是道才無語州云果然不知師云秀才雖然無語默契睦州只是少末後一著徑山當時若見睦州道果然不知但撫掌呵呵大笑管取睦州不相虧師紹興二十六年十一月二十三日於明州報恩光孝禪寺開堂宣疏拈香祝聖罷乃就座天童和尚白槌云法筵龍象眾當觀第一義師云第一義諦天童和尚一槌打就莫有知恩報恩底麼僧問保壽開堂三聖橫身贊助學人上來願聞祝聖師云牛皮鞔露柱進云天高地厚無窮極佛功德海實難量師云千聖共傳無底鉢進云正當恁麼時如何鵮啄師云爾看即有分進云莫便是知恩報恩底事也無師云一任鑽龜打瓦進云無計上酬天子德唯憑此日一爐香師云猶較些子問世尊拈華迦葉微笑世尊道吾有正法眼藏涅槃妙心付囑摩訶大迦葉如何是正法眼藏師云拔却眼中釘進云如何是涅槃妙心師云速禮三拜進云若不上來伸此問焉知全露法王機師云知進云只如今日一會何異靈山師云普進云恁麼則從此佛日增輝道風永扇去也師云又是惡水潑人僧禮拜師乃云佛法要妙離言說相離文字相離心緣相不可以有心求不可以無心得不可以語言造不可以寂默通如塗毒鼓聞著則腦門百裂似猛火聚近之則燎却面門實謂壁立萬仞勦絕聖凡假使智如鶖子辯若維摩與三世諸佛同時出來也須入地三尺有如是自在有如是威神只許老胡知不許老胡會到這裏如何啟口然官不容針私通車馬放一線道却有商量驀拈拄杖卓一下云還聞麼一切障礙即究竟覺得念失念無非解脫成法破法皆名涅槃智慧愚癡通為般若又卓一下云太陽溢目萬里不掛片雲古佛與露柱相交新羅共占波鬪額即不問汝諸人只如馬祖道即心是佛作麼生商量還委悉麼太平本是將軍致却許將軍見太平復卓一下復舉西天國王問波羅提尊者曰我欲作佛不知何者是佛尊者曰見性是佛王曰師見性否尊者曰我見佛性王曰性在何處尊者曰性在作用王曰是何作用我今不見尊者曰今現作用王自不見王曰於我有否尊者曰王若作用無有不是王若不用體亦難見王曰若當用時幾處出現尊者曰若出現時當有其八王曰八處佛性當為我說尊者曰在胎曰身處世名人在眼曰見在耳曰聞在鼻辯香在舌談論在手執捉在足運奔遍現俱該沙界收攝在一微塵識者知是佛性不識喚作精魂王聞是言心即開悟師云敢問法筵大眾且道西天國王悟得佛性耶悟得精魂耶若道在八處悟得只是精魂若離八處却喚甚麼作佛性於斯薦得皇恩佛恩一時報足若薦不得育王今日為諸人下箇註脚良久云鸑鷟麒麟俱是瑞栴檀薝蔔一般香天童和尚再白槌云諦觀法王法法王法如是師召大眾云記取天童和尚語便下座入院指方丈召大眾云這裏是烹佛烹祖大鑪韝鍛生鍛死惡鉗鎚莫怪主人無面目法如是故非彊為法既如是又非彊為且道最初一句又作麼生還委悉麼釣竿斫盡重栽竹不計功程得便休次上堂僧問當頭裂破眼睛突出四方八面東涌西沒只如楊岐三脚驢子弄蹄行意旨如何師云無意旨進云莫只這便是楊岐受用處也無師云便是楊岐受用處進云恁麼則坐斷玉几峯時人皆拱手師云序品第一進云未審這一著落在甚麼處師云爾且道落在甚麼處進云師為法王於法自在問云朝到西天暮歸東土時如何師云掛起草鞵進云謝和尚指示師云爾得箇甚麼進云今日親見大禪師師舉拂子云汝在拂子前見拂子後見進云前後一時收師云穿却爾鼻孔換却爾眼睛進云和尚費力作甚麼師便喝乃舉南泉和尚新入院知事頭首請入方丈有僧便問師歸丈室將何指示於人泉云昨夜三更失却牛天明起來失却火師云妙喜初住育王亦不曾失却牛亦不曾失却火或有人問師歸丈室將何指示於人只向他道饑餐渴飲閑坐困眠且道與南泉是同是別若也道得許爾是箇衲僧若道不得三十年後却來方丈裏向爾道便下座上堂僧問大梅即心是佛馬祖非心非佛阿那箇是師云兩箇俱是兩箇俱不是進云金不博金水不洗水師云爾作麼生會進云千古垂芳孰共知清風匝地有何極師云又被風吹別調中問教中道離言說相離文字相離心緣相畢竟平等無有變易請和尚離言說相師云爾只今在甚麼處安身立命進云與和尚眉毛廝結問答俱備師云大好離言說相進云側側平平題不著忉忉怛怛語還空師云剎竿頭上仰蓮心乃云今朝臘月初一一年此月將訖過去現在未來彈指一時頓入乃舉拂子云只有這箇不入這保社為甚麼如此不見道能為萬象主不逐四時凋到天童請上堂僧問暫借一問以為影草時如何師云沒這閑工夫進云莫便是和尚答話也無師云是進云恁麼則今日得聞於未聞師云聞底事作麼生進云未鳴鼓已前聞和尚道了也師云道甚麼聻進云也知和尚有時恁麼有時不恁麼師云錯下註脚問趙州訪一菴主云有麼有麼主竪起拳頭州云水淺不是泊船處此意如何師云拳頭進云又訪一菴主主亦竪起拳頭趙州為甚麼却道有縱有奪師云也只是箇拳頭進云既只是箇拳頭為甚麼兩處勘辯師云爾但兩處看進云未審和尚今日與天童大眾相見還有為人處也無師云有進云恩大難酬便禮拜師乃云垂萬里鉤駐千里烏騅布漫天網打衝浪鯤鯨此是天童老人尋常用底育王今日得得入山瞻禮客聽主裁令陞此座到這裏說箇甚麼即得莫是說心說性得麼說玄說妙說理說事得麼既總不得不可只恁麼休去既不可休去又不可說心說性說玄說妙說理說事莫是世諦流布得麼若恁麼喚作順水張帆未是衲僧用處雖然如是略借主人威光與大眾赴箇時節且道即今是甚麼時節尺蠖之屈乃欲求伸擊碎蟠桃核得見箇中仁箇中仁既見此道出常情且道出常情一句作麼生道還委悉麼眼光爍破四天下主盟此道是渠儂復云適來蒙堂頭老人舉僧問香林如何是衲衣下事林云臘月火燒山師云此是香林語堂頭今日舉育王隨摟摗也未敢相許因甚麼未敢相許選佛若無如是眼假饒千載又奚為上堂相逢不拈出舉意便知有巍巍不動尊脚不離地走既是不動尊為甚麼却走喝一喝云依稀似曲纔堪聽又被風吹別調中上堂丹霞燒木佛院主眉鬚落鳥飛毛墜魚行水濁喝一喝云是甚麼要識真麒麟只有一隻角參歲旦上堂一年三百六十日今朝又是從頭起人人有箇主人公水牛銜却老鼠尾深沙歡那吒喜佛殿走出三門去僧堂撞入厨庫裏敢問大眾還有不遷義也無自云有作麼生是不遷義東君行正令華發樹南枝到資福請上堂舉香城順和尚頌黃龍三關云黃龍老和尚有箇三關語山僧承嗣伊今日為君舉為君舉猫兒偏解捉老鼠廣鑑英禪師因見此頌乃曰好則好第恐學者作無事會去師云誠哉是言山僧今日也有箇頌子黃龍此語蓋天地從來縝密不通風後昆隨例承其響總道猫兒解捉蟲到雪竇請上堂平常無生句妙玄無私句體明無盡句一鏃破三關他家有本據作麼生是他家本據莫怪從前多意氣他家曾蹋上頭關復舉僧問明覺禪師如何是諸佛本源明覺云千峯寒色僧云未審向上還有事也無明覺云雨滴巖華師云千峯寒色雨滴巖華今日不妨應時應節若是諸佛本源不得動著為甚麼不得動著自有雪竇主人在到啟霞請上堂適來蒙堂頭法叔禪師舉臨濟訪龍光因緣客聽主裁敢不依嚴命略與諸人下箇註脚龍光據坐雖然無語其聲如雷臨濟云這老漢今日敗闕堂頭法叔禪師道那裏是他敗闕處妙喜道路遠夜長休把火大家吹殺暗中行上堂舉仰山一日與嬾安看雨次安云好雨寂闍黎山云好在甚麼處安無語山云某甲却道得安云好在甚麼處山以手指雨安便休去師云一人只知看雨一人只知指雨子細檢點將來大似釘樁搖艣育王當時待他道好在什麼處只向他道滴穿眼睛浸爛鼻孔或有箇衲僧出來道育王也是釘樁搖艣却許他具眼上堂舉五祖師翁舉僧問趙州如何是祖師西來意州云庭前柏樹子恁麼會便不是了也如何是祖師西來意庭前柏樹子恁麼會方始是師云要識五祖師翁麼腦後見腮莫與往來上堂僧問參禪要透塵勞網學道還期出死生鐵壁銀山無向背金圈栗棘不多爭這箇是學人尋常用底未審和尚見處作麼生師云春日晴黃鸎鳴進云今日小出大遇師云更聽落崖流水聲進云從上諸聖畢竟將何等法為何等人師云將何等法為何等人進云恁麼則喚作竹篦則觸不喚作竹篦則背師云信受奉行速禮三拜僧禮拜師乃云今朝二月二十又是清明寒食靈雲不見桃華爭信曲中有直遂拈拄杖卓一下云是曲耶是直耶擲下云多虛不如少實參上堂舉修山主云是柱不見柱非柱不見柱是非已去了是非裏薦取師召大眾云是非既去了各各照顧且道照顧箇甚麼良久云莫教撞著露柱上堂僧問有麼有麼菴主竪起拳頭還端的也無師便下座上堂古人道侍者燒香已成多事大眾問訊轉見病深恁麼說話大似無病著灸揑目生華若是育王即不然侍者燒香不為分外大眾問訊理合如然若作佛法商量生身入地獄下座浴佛上堂未離兜率已降王宮未出母胎度人已畢這箇是題目摩耶夫人毘藍園裏攀無憂樹右脇而生悉達太子直得九龍吐水沐浴金軀地湧金蓮以承其足這箇是序分以手指天地作大師子吼上中及四維無能尊我者這箇是正宗育王今日專為流通去也遂拈拄杖卓一下云釋迦老子來也舉起云淨法界身本無出沒大悲願力示現受生已上四段不同收歸上科擲下云下座與大眾同到殿上再講經首嘔啊朱舍人請陞座僧問三世諸佛說了也和尚作麼生師云摩竭提國親行此令進云要且只今事不恁麼師云劍去久矣爾方刻舟進云也知和尚截斷天下人舌頭師云果然不恁麼進云道端白日青天開眼落人圈䙡便禮拜問釋迦彌勒猶是他奴未審他是阿誰師云爾是一枚村夫進云切忌為他安名立字師云村夫有甚麼名字進云前言何在師云爾道他畢竟是阿誰進云家無小使不成君子師云未免隨人脚跟轉問如何是佛法的的大意師云老僧無的的大意亦無如何進云既是無和尚甚處得這消息師云育王亦無這消息乃云只這消息三世諸佛說不及六代祖師傳不到既說不及又傳不到則釋迦彌勒亦是空名釋迦彌勒既是空名喚甚麼作奴喚甚麼作主喚甚麼作生喚甚麼作死喚甚麼作古喚甚麼作今既無生又無死既無古亦無今淨裸裸絕承當赤灑灑沒窠窟如是則盡十方世界無內無外是箇淨妙佛土是箇無上佛土是箇無等佛土是箇不可思議佛土是箇不可量佛土是箇不可說佛土既有如是佛土只如宮使舍人今請妙喜舉揚此段大事因緣追薦先妣太夫人俞氏且道在那箇佛上中良久云一塵一佛剎一葉一釋迦上堂結夏方得五日露柱却知端的勃跳撞入燈籠普為諸人入室還有知慚識愧者麼良久云白雲乍可來青嶂明月難教下碧天聖節上堂如人持尺量虛空復有隨行計其數虛空邊際不可得吾君壽量亦如是理則如是事又作麼生下座與大眾同到無量壽如來前五體投地啟建天申聖節道場謹白上堂舉睦州纔見僧云現成公案放汝三十棒僧云某甲如是州云三門頭金剛為甚麼竪起拳頭僧云金剛尚乃如是州便打師云雖然無孔笛撞著氈拍板直是五音調暢六律諧和子細檢點將來未免傍觀者哂且道誰是傍觀者良久云不得動著動著打折爾驢腰上堂今朝五月五天降沛然雨艾人與門神聚頭相耳語且道說箇甚麼雪竇禪師來一口吞佛祖上堂舉普化一日在臨濟僧堂前喫生菜濟見云大似一頭驢化便作驢鳴濟云這賊化云賊賊便出去師云一箇驢鳴兩箇賊堪與諸方為軌則正賊草賊不須論大施門開無壅塞上堂云已著槽廠將錯就錯騎却聖僧不妨快樂龍象蹴蹋非驢所作堪笑諸方妄生穿鑿休穿鑿祥麟只有一隻角上堂今朝七月五打鼓普請看萬里無片雲猶欠一大半且作麼生是那一半良久云無人過價打與一貫榮侍郎生日請陞座僧問楊岐一頭驢為甚麼只有三隻脚師云爾少喫水草進云恁麼則覿面相呈更無回互師云且莫詐明頭進云既是潘閬倒騎歸為甚麼攧殺黃番綽師云非汝境界進云爭柰即今何師云且莫辜負老僧進云恩大難酬便禮拜師乃云楊岐一頭驢只有三隻脚潘閬倒騎歸攧殺黃番綽妙喜三十年前底註脚今日被這僧對人天眾前華擘一上不同小小直得楊岐和尚拍手呵呵大笑山河大地萬象森羅一時起舞當恁麼時且道是甚麼人證明所以道處處真處處真塵塵盡是本來人真實說時聲不現正體堂堂沒却身作麼生是堂堂正體未離兜率已降王宮未出母胎度人已畢豈不是堂堂正體若作堂堂正體會則辜負釋迦老子若不作堂堂正體會則辜負自己自己既辜負將甚麼與釋迦老子相見若向這裏撥得一線路方知釋迦老子在兜率天乘日輪香象降摩耶夫人胎只是示現箇生底時節以至一手指天一手指地云天上天下唯吾獨尊也只是與一切人作箇示現生相底樣子若向這裏見得不獨為釋迦老子出氣亦乃與生身父母出氣不獨為生身父母出氣亦乃與一切有情出氣正當恁麼時且道承誰恩力良久云揮劍斫開人我易推山塞斷是非難上堂舉俱胝和尚凡有所問唯竪起一指又自賣弄云我在天龍處得一指頭禪一生受用不盡後來琅瑘有頌云俱胝一指報君知朝生鷂子搏天飛若無舉鼎拔山力千里烏騅不易騎師云俱胝和尚若不得琅瑘為伊出氣幾乎埋沒了這一指頭禪妙喜既恁麼舉不免隨後也有箇註脚俱胝一指頭喫飯飽方休腰纏十萬貫騎鶴上楊州上堂久雨不晴纔晴又雨天道變化萬物得所劄久雨不晴良久復召大眾云雲門老漢不在裏許參中秋上堂舉仰山與長沙翫月次山以手指月云人人盡有這箇只是用不得沙云恰是請汝用山云作麼生用沙近前一蹋蹋倒仰山山起來云直下似箇大蟲師云皎潔一輪寒光萬里靈利者葉落知秋傝𤾖者忠言逆耳休不休已不已小釋迦有陷虎之機老大蟲却無牙齒當時一蹋豈造次驀然倒地非偶爾眾中還有緇素得二老出者麼良久云設有也是掉棒打月上堂趙州東院西密室爛如泥竇八布衫穿赤土畫簸箕喝一喝云是甚麼簷頭雨滴滴雞向五更啼上堂舉盤山和尚道似地擎山不知山之孤峻如石含玉不知玉之無瑕若能如是是真出家師云育王即不然若能如是揑目生華天童覺和尚遺書至受書云古人道末後一句始到牢關把斷要津不通凡聖舉起書云這箇是天童和尚末後把斷要津全提底消息還委悉麼如未委悉却請維那分明說破宣了遂陞座云法幢摧法梁折法河乾法眼滅雖然如是正是天童真實說且道說底事作麼生知音知後更誰知歲旦上堂昨朝殘臘盡今日賀新年虎逐牛方急東君令已行且作麼生是已行底令瑞雪已鋪銀世界大家携手普賢門為佛智裕和尚遷塔以手指穴云妙喜與師兄俱是圜悟子妙喜移住徑山師兄遷來在此雖與師兄同條生不與師兄同條死八兩與半斤青紅對碧紫正當恁麼時且歸根得旨一句作麼生道良久云師兄解唱泥牛吼師弟寧忘木馬嘶豁開頂上活人眼鄮山山下是真歸師紹興二十八年正月十日於明州阿育王山廣利禪寺受請望闕謝恩訖拈勅黃示眾云達磨不來東土二祖不住西天人人常光現前箇箇壁立萬仞且道這箇從甚麼處得來若知來處受用無窮其或未然却請維那分明宣過也要大家知有宣了拈香祝聖罷乃就座云善法堂前瑞氣新天書來自九重城唯憑一句無私語上祝吾皇億萬春二月二十八日於臨安府景德靈隱禪寺開堂拈疏示眾云此是釋迦老子四十九年三百六十餘會說不盡底盡在裏許安撫敷文兩手分付徑山山僧分明把呈其中妙義如何敷演若敷演得皇恩佛恩一時報足其或未然却請表白對眾拈出宣疏了指法座云毘盧頂𩕳人人有志上頭行問著路頭十箇有五雙不知去處諸人要識路頭麼良久云看遂陞座拈香祝聖罷又拈香云此一瓣香在兜率天則曰仙陀婆在善變化天則曰奪意在阿那婆達多池邊則曰蓮華藏且道在徑山手中喚作甚麼良久云非但圜悟老人看即有分便是三世諸佛出來也不敢正眼覷著便燒乃就座靈隱和尚白槌云法筵龍象眾當觀第一義師云若論第一義五目莫覩二聽難聞要得諦當分明當須直截自觀作是觀者名為正觀若他觀者名為邪觀邪正未分有疑請問僧問調御出世三轉法輪於大千達磨西來九年面壁於少室和尚今日為國開堂未審超佛越祖一句作麼生道師云空裏忙忙畫卍字進云直得四眾瞻仰萬姓歌謠去也師云却被上座道著進云直饒道著也只得一半未審向上和尚還更道得也無師云八角磨盤空裏走進云記得肅宗帝問忠國師如何是十身調御國師云檀越蹋毘盧頂上行未審意旨如何師云今古歷然進云頂門具眼爭謾得耀古騰今作者知師云收問靈山一會與今日是同是別師云如是我聞進云恁麼則靈山親見舉今日又重聞師云聞底事作麼生進云兩頭俱坐斷八面起清風師云吃嘹舌頭三千里僧禮拜復有僧出師云問話且止縱饒問處如百川競注答處似巨海吞流直得維摩結舌鶖子無言於本分事上了無交涉且道本分事上合作麼生提持乃舉拂子云還見麼又擊禪床云還聞麼聞見分明是箇甚麼當今聖主於此得之以妙明心印印十方華藏世界海只在一塵中於一塵中垂衣治化演出無量無邊廣大如虛空不可思議殊勝功德利益法界一切有情所謂聖壽廣大如虛空不可思議聖量廣大如虛空不可思議聖德廣大如虛空不可思議聖學廣大如虛空不可思議乃至聖智聖慧聖慈聖聰皆悉廣大如虛空不可思議只這不可思議底亦不可思議都盧只在一塵中皆聖心之常分非假於他術滿朝文武諸貴官得之以妙明心印向各各當人脚跟下一印印定更無秋毫以為透漏所謂王事民事一一明了一一無差然後卷舒自在縱奪臨時皆吾心之常分非假於他術今日一會若僧若俗若男若女若貴若賤得之各以妙明心印印之則隨其根性悉得受用一一明了一一無差皆吾心之常分非假於他術且道徑山長老得之又作麼生還相委悉麼唯憑一滴曹谿水遍界為霖報我皇即將上來舉揚般若所有一毫之善祝延今上皇帝聖壽無疆恭願堯仁廣被齊日月之盛明湯德彌新並乾坤之久固皇太后中宮皇后大內天眷伏願同明般若正因悉獲金剛種智復舉波斯匿王問佛勝義諦中還有世俗諦否若言其有智不應一若言其無智不應二一二之義其義云何佛言大王汝於過去龍光佛所曾問此義我今無說汝亦無聞無說無聞是名一義二義師召大眾云明明向道尚自不會豈況蓋覆將來今日或有人問徑山勝義諦中還有世俗諦否若言其有智不應一若言其無智不應二一二之義其義云何只向他道元首明哉股肱良哉是名一義亦名二義正當恁麼時還有向上事也無良久云任大也須從地起更高爭奈有天何久立眾慈伏惟珍重靈隱和尚再白槌云諦觀法王法法王法如是下座入院上堂古人道去去實不去途中好善為來來實不來路上莫虧危敢問大眾既不去善為箇甚麼既不來有甚麼虧危妙喜離徑山十八年今日歸來亦不見有善為亦不見有虧危三門依舊向南開為甚麼如此良久云而今四海清如鏡行人莫與路為讎上堂今朝三月十五已得如膏之雨農夫鼓腹歌謠萬象森羅起舞敢問大眾農夫鼓腹理合如是萬象森羅因甚麼起舞還委悉麼不見道一家有好事引得百家忙上堂佛子住此地則是佛受用常在於其中經行及坐臥以拂子擊禪床云一切智通無障礙釋迦老子來也說道昨日有人從廬山來却得江西信鉢盂口向天燈籠掛露柱四方八面一時來直是無爾迴避處既無迴避處且作麼生商量還委悉麼回而更相涉不爾依位住浴佛上堂九十七種大人相莊嚴微妙淨法身示現誕生出母胎為眾生故作佛事且作麼生是作底佛事良久云下座與首座大眾同入如來香水海助這老子轉大法輪上堂舉僧問趙州學人乍入叢林乞師指示州云爾喫粥了也未僧云喫粥了州云洗鉢盂去其僧於言下有省師云諸方拈掇甚多下注脚亦不少未曾有一人分明說破妙喜今日為諸人分明說破喫粥了便洗鉢盂且道還曾指示無黑豆從來好合醬比丘尼定是師姑上堂舉趙州一日與文遠侍者論義鬪劣不鬪勝勝者輸餬餅遠云請和尚立義州云我是一頭驢遠云某是驢胃州云我是驢糞遠云某是糞中蟲州云汝在彼中作甚麼遠云某在彼中過夏州云把將餬餅來師云文遠在驢糞中過夏面赤不如語直趙州貪他小利贏得箇餬餅檢點將來也是普州人送賊且道畢竟如何良久云鵝王擇乳素非鴨類上堂正說知見時知見即是心當心即知見知見即如今如今即且置古佛與露柱相交占波共新羅鬪額萬里圓光頂後相雲門北斗裏藏身睦州擔板趙州喫茶又作麼生商量遂喝一喝云若不喝住幾乎亂却六十甲子下座上堂舉洞山和尚夏末示眾云初秋夏末兄弟東去西去直須向萬里無寸草處去前後下語者皆不契有僧傳此語到石霜霜云何不道出門便是草洞山聞得深肯之謂瀏陽有古佛出世師云萬里無寸草但請恁麼去出門便是草各自有公據有公據何拘束清風月下守株人涼兔漸遙春草綠中秋上堂人有心看月月無心照人有無成一片方始得惺惺驀拈拄杖卓一下云這箇不可不惺惺擲下云若知撲落非他物始信縱橫不是塵上堂纔方八月中秋又是九月十五拈起拄杖卓一下云唯有這箇不遷擲下云一眾耳聞目覩上堂一二三四五五四三二一返覆數千回總不出今日且道今日事作麼生良久云霜風刮地來法身赤骨𩪸上堂舉盤山道向上一路千聖不傳慈明道向上一路千聖不然師云不傳不然海口難宣須彌頂上駕起鐵船上堂舉僧問雪峯古㵎寒泉時如何峯云瞪目不見底飲者如何峯云不從口入趙州聞舉呵呵大笑云不可從鼻孔入僧却問古㵎寒泉時如何州云苦飲者如何州云死雪峯得聞乃云趙州古佛遂遙作禮云從此不答話師云雪峯不答話疑殺多少人趙州道苦面赤不如語直若是妙喜即不然古㵎寒泉時如何到江扶艣棹出嶽濟民田飲者如何清涼肺腑此語有兩負門若人辯得許爾具參學眼退院再歸上堂去是住時因住是去時果去住與果因無可無不可喝一喝云這裏是甚麼所在說去說住說因說果說可說不可雖然如是這裏却有箇好處且道好在甚麼處良久云再理舊詞連韻唱村歌社舞又重新聖節上堂心同虛空界示等虛空法證得虛空時無是無非法既無是法又無非法謂之無上佛果菩提亦謂之真如佛性亦謂之摩訶般若波羅蜜多所以道般若波羅蜜多能出生一切諸佛法能成就一切菩薩解脫法能成就國王無上法能成就眾生所作法譬如摩尼寶珠體具眾德能鎮毒龍諸惡鬼神能遂人心所求如意且作麼生是如意底事下座與大眾同詣大佛殿啟建天申聖節謹白上堂舉法眼問修山主毫釐有差天地懸隔爾作麼生會修云毫釐有差天地懸隔眼云恁麼會又爭得修云某甲只恁麼未審和尚作麼生眼云毫釐有差天地懸隔修禮拜師云法眼與修山主絲來線去綿綿密密扶竪地藏門風可謂滿目光生若是德山臨濟門下更買草鞋行脚始得為甚如此毫釐有差天地懸隔甚處得這箇消息來上堂今朝又是五月五大鬼拍手小鬼舞驀然撞著桃符神兩手椎胸叫冤苦艾人云休叫苦遂拈拄杖卓一下云只有一處堪回互回互不回互回而更相涉擲下云不爾依位住參上堂今朝又是六月半記得一則舊公案拈拄杖卓一下云拄杖子吞却法身露柱在傍偷眼看看不看拈起秦時鞭轢鑽雖然如是這一則舊公案妙喜與他重剖判擲下云萬別與千差吾道一以貫解夏上堂一百二十日禁足三十五日在外走熨斗煎茶銚不同泥牛解作師子吼今朝法歲已周圓拈得鼻孔失却口以大圓覺為伽藍七七依前四十九上堂秋江清淺時白露和煙島良哉觀世音全身入荒草在荒草不須討為甚麼如此不識大哥妻元來是嫂嫂上堂門外春將半山房總不知可憐拄杖子暗裏自抽枝遂拈起拄杖云這箇是拄杖子那箇是抽底枝擲下云直下來也休眼皷󰋅上堂舉乾峯示眾云舉一不得舉二放過一著落在第二雲門出眾云昨日有人從天台來却往徑山去乾峯遂喚維那云來日不得普請師云乾峯洗面摸著鼻雲門喫飯咬著沙二人驀地相逢著元來却是舊讐家雖然如是只許老胡知不許老胡會上堂撲落非他物縱橫不是塵山河及大地全露法王身驀拈拄杖卓一下云這箇是拄杖子那箇是法王身又舉起云這箇是法王身那箇是拄杖子遂擲下云既已撲落又非他物却是箇甚麼已是頭上安頭喝一喝云更是箇甚麼上堂今朝十月旦為君重衍算兩箇五百文元來是一貫頂門具眼人記取這公案今上皇帝在建邸遣內知客入山供養羅漢祝聖請陞座僧問當來下生彌勒佛一毛頭上現乾坤現在無量壽世尊大光普照河沙界天台五百阿羅漢隨緣赴感靡不周雙徑峯頭老作家超諸方便如何說師云現在未來佛皆同一名號進云恁麼則人間天上無不歸依師云師子窟中師子栴檀林裏栴檀進云可謂是是法住法位世間相常住師云剎竿頭上仰蓮心進云正當恁麼時未審是誰家風月師云是法住法位世間相常住進云和尚分上又作麼生師云天人群生類皆承此恩力進云如是則一身有賴乾坤闊萬事無憂日月高師云龍得水時添意氣虎逢山色長威獰進云道端到這裏只得兵隨印轉將逐符行去也師云靈利衲僧一撥便轉進云人歸大國方知貴水到瀟湘一樣清師云點進云只如教中道天人得道此為證三寶於是現世間以斯妙法濟群生一受不退常寂然如何是妙法師云生鐵鑄成渾鋼打就進云只憑此箇真消息玉葉金枝萬萬春師云天上有星皆拱北人間無水不朝東僧禮拜云誰不恁麼道師乃云欲識佛性義當觀時節因緣時節若至其理自彰敢問大眾作麼生是自彰底理舉起拂子云還見麼又擊禪床云還聞麼聞見分明是箇甚麼若向這裏提得去皇恩佛恩一時報足其或未然徑山打葛藤去也復舉起拂子云看看無量壽世尊在徑山拂子頭上放大光明照不可說不可說又不可說佛剎微塵數世界於諸世界中轉大法輪作無量無邊廣大佛事其中若凡若聖若正若邪若草若木有情無情遇斯光者皆獲無上正等菩提所以諸佛於此得之具一切種智諸大菩薩於此得之成就諸波羅蜜辟支獨覺於此得之出無佛世現神通光明諸聲聞眾洎夜來迎請五百阿羅漢於此得之得八解脫具六神通天人於此得之增長十善修羅於此得之除其憍慢地獄於此得之頓超十地餓鬼傍生及四生九類一切有情於此得之隨其根性各得受用無量壽世尊放大光明作諸佛事已竟然後以四大海水灌彌勒世尊頂與授阿耨多羅三藐三菩提記當於補處作大佛事無量壽世尊有如是神通有如是自在有如是威神到這裏還有知恩報恩者麼若有出來與徑山相見為汝證明如無聽取一頌十方法界至人口法界所有即其舌只憑此口與舌頭祝吾君壽無間歇億萬斯年注福源如海滉漾永不竭師子窟內產狻猊鸑鷟定出丹山穴為瑞為祥遍九垓草木昆蟲盡歡悅稽首不可思議事喻若眾星拱明月故今宣暢妙伽陀第一義中真實說俞御幹請上堂一別二十年驀地又相見如百煉精金始終色不變請我轉法輪增長菩提願直下絕狐疑便悟本來面上堂舉圓通秀和尚示眾云少林九年冷坐剛被神光覷破如今玉石難分只得麻纏紙裹這一箇那一箇更一箇若是明眼人何須重說破師云徑山今日不免狗尾續貂也有些子老胡九年話墮可惜當時放過致令默照之徒鬼窟長年打坐這一箇那一箇更一箇雖然苦口叮嚀却似樹頭風過結夏上堂一年一度解一年一度結只是這箇事何須更多說不多說蹋著秤鎚硬似鐵隆興元年八月十日大慧禪師宗杲示寂于徑山明月堂皇帝聞之嗟惜詔以明月堂為妙喜菴賜諡普覺塔曰寶光用寵賁之其徒以師全身葬於菴之後使了賢來請銘先是上為普安郡王時聞師名嘗遣內都監至徑山謁師師作偈以獻上上甚嘉之及在建邸復遣內知客請師山中為眾說法親書妙喜菴大字及製真讚寄師又二年而上即位始賜號大慧禪師明年復取向所賜宸翰以御寶識之恩寵加厚而師亡矣仰惟主上神聖英武資不世出而惠顧一方外之士如此蓋師於釋氏所謂卓然傑出於當世者忠誠感格得之天理是以上動宸心眷知特異吁其盛哉自昔聖賢以傳心為學誠明合體變化興焉西方之教指心空為解脫究竟蓋得一而不見諸用而悟入要處或幾於盡性者所為後世三宗並行臨濟正傳號為得人超出聲塵不立一法根源直截以證為極焜燿震動卷舒無礙如師子兒游戲自在獲大無畏此固不可以智知識識也臨濟六傳至楊岐楊岐再世而圜悟禪師克勤得法于五祖演被遇兩朝其道蓋盛行矣師實嗣圜悟益光明焉師諱宗杲宣州寧國人姓奚氏年十七為浮圖不欲居鄉里從經論師即出行四方始從曹洞諸老宿游既得其說歎曰是果佛祖意耶去之謁準湛堂準識師眉睫間久謂之曰子談說皆通暢特未可以敵生死吾今疾革他日見川勤當能辦子事勤即圜悟師也湛堂死師謁丞相張公無盡求準塔銘無盡門庭高於天下士亦小許可見師一言而契即下榻朝夕與語名其菴曰妙喜字之曰曇晦且謂子必見圜悟師吾助子往遂津致行李來京師見勤于天寧一日勤陞堂師豁然神悟以語勤勤曰未也子雖有得矣而大法故未明又一日勤舉演和尚有句無句語師言下得大安樂法勤拊掌曰始知吾不汝欺耶自是縱橫踔厲無所疑於心大肆其說如蘇張之雄辯孫吳之用兵如建瓴水轉圓石於千仞之阪諸老歛袵莫當其鋒于時賢士大夫往往爭與之游雅為右丞呂公舜徒所重奏賜紫衣號佛日大師會女真之變其酋欲取禪僧十輩師在選中已而得免蓋若有相之者渡江而南圜悟方主雲居席命師居第一座為眾授道譽望蔚然已而去入雲居山居古雲門學者雲集復避亂走湖南轉江右入閩築菴長樂洋嶼時從之者纔五十有三人未五十日得法者十三輩前此蓋未始有也後皆角立始應給事江公少明之請住小谿雲門菴而浚在蜀時勤親以師囑謂真得法髓浚造朝遂以臨安徑山延之道法之盛冠于一時百舍重趼往赴惟恐後拜其門惟恐不得見至無所容敞千僧大閣以居之凡二千餘眾所交皆俊艾當時名卿如侍郎張公子韶為莫逆友而師亦竟以此遇禍蓋當軸者恐其議己惡之也毀衣焚牒屏居衡州凡十年徙梅州梅州瘴癘寂寞之地其徒裹糧從之雖死不悔噫是非有以真服其心而然耶又五年太上皇帝特恩放還明年復僧服四方虛席以邀率不就最後以朝命住育王聚眾多食或不繼築涂由凡數千頃詔賜其莊名般若又二年移徑山師之再住此山道俗歆慕如見其所親雖老接引後進不少倦居明月堂凡一年以終將示寂親書遺奏及寄聲別右相湯公又貽書於浚了賢請偈復取筆大書不少亂師雖為方外士而義篤君親每及時事愛君憂時見之詞氣其論甚正確晚自徑山來秣陵見浚垂涕言先人不幸無後某之責家貧何所仰願乞一給使名藉公重庶有肯就者浚為惻然興歎遂奏其族弟道源奉師親後既退居明月堂󰂛暑走其鄉上塚葺治所存蓋如此使為吾儒豈不為名士而其學佛亦卓然自立於當世非豪傑丈夫哉卒被光寵表之無窮誠有以自致也所賜御書建閣藏於妙喜菴與茲山不磨矣師壽七十有五坐夏五十八年僧俗從師得法悟徹者不啻數十人皆有聞于時鼎需思嶽彌光悟本守淨道謙遵璞祖元冲密先師而卒我秦國太夫人亦甞於師問道焉嗚呼我識師之早此心默契未言先同從容酬接達旦不倦人間至樂孰與等擬蓋惜其淪沒山林惠利之不博加于人也然而以道觀之安可以隱顯去來索師於形骸之內哉我實知師宜為之銘銘曰死生為一非想非說證徹了悟一息千劫嗟師何為拳拳忠孝欲迪群迷俾趨正教嘻笑怒罵佛事熾然情生智隔疑謗興焉天目巍巍終古莫移師兮道德此山與齊結夏示眾有句無句如藤倚樹孟八郎漢便恁麼去機不到語不副眼裏著得百千萬億須彌山耳裏著得無量無邊香水海機副語語投機眼裏著沙不得耳裏著水不得有般漢聞恁麼道便道見月休觀指歸家罷問程不知垂萬里鉤駐千里烏騅布漫天網打衝浪鯤鯨若是蝦蟆蚯蚓跛鼈盲龜徒勞上鉤徒勞入網須是恁麼人方知恁麼事所以道殺人自有殺人刀活人自有活人劍有殺人刀無活人劍一切死人活不得有活人劍無殺人刀一切活人死不得死得活人活得死人便能刮龜毛於鐵牛背上截兔角於石女腰邊不作奇特商量不作玄妙解會何須九旬禁足三月護生謹守蠟人無繩自縛須知盡十方遍法界無有如針鋒許不是各各當人安居之處便恁麼去更有事在敢問諸人只如不死不活底人出來且作麼生殺作麼生活若殺不得活不得佛法無靈驗直饒殺得活得也未是作家於衲僧分上了無交涉且道衲僧有甚麼長處良久云雖有一雙窮相手未曾低揖等閑人喝一喝示眾恁麼恁麼針劄不入不恁麼不恁麼匙挑不上恁麼中不恁麼鬼面神頭不恁麼中却恁麼披毛戴角阿呵呵且道笑箇甚麼我笑昔日雲門大師有時云聞聲悟道見色明心觀世音菩薩將錢買餬餅放下手云元來只是饅頭乃喝一喝云人無遠慮必有近憂示眾舉雲門一日拈拄杖云凡夫實謂之有二乘析謂之無緣覺謂之幻有菩薩當體即空衲僧見拄杖但喚作拄杖行但行坐但坐總不得動著師云我不似雲門老人將虛空剜窟竉驀拈拄杖云拄杖子不屬有不屬無不屬幻不屬空卓一下云凡夫二乘緣覺菩薩盡向這裏各隨根性悉得受用唯於衲僧分上為害為冤要行不得行要坐不得坐進一步則被拄杖子迷却路頭退一步則被拄杖子穿却鼻孔只今莫有不甘底麼試出來與拄杖子相見如無來年更有新條在惱亂春風卒未休示眾過去諸如來斯門已成就拈拄杖左邊卓一下云且拈向左邊現在諸菩薩今各入圓明右邊卓一下云且拈向右邊未來修學人當依如是法中間卓一下云且拈向中間二邊渾莫立中道不須安一切智智清淨無二無二分無別無斷故昨日有人從淮南來不得江西信報道下江盜賊已平雲門山頭種田博飯喫問著禪道佛法口似磉盤乃喝一喝云適來許多葛藤向甚麼處去也又卓一下云有利無利不離行市示眾自從胡亂後三十年不少鹽醬頂門具眼衲僧到此如何趣向然冤有頭債有主雲門今日和泥合水向炙瘡瘢上更著艾炷要與馬師相見遂以拂子面前畫一畫云還見麼拆東籬補西壁眼見則親手攬不及釋迦彌勒換手椎胸文殊普賢連聲叫屈喝一喝云馬面夜叉纔稽首牛頭獄卒便擎拳示眾永嘉道非不非是不是差之毫釐失千里是則龍女頓成佛非則善星生陷墜永嘉親見六祖來要且只在是非裏雲門即不然非不非是不是仰面看天低頭覷地惺惺時直是惺惺瞌睡時一向瞌睡也無佛法可商量亦無塵勞可回避有時睡裏驚覺來元是猫兒捉老鼠示眾古人道他人住處我不住他人行處我不行不是與人難共聚大都緇素要分明喝一喝云猶有這箇在雲門即不然他人住處我亦住他人行處我亦行瞥喜瞥瞋無理會新羅夜半日頭明且道與古人相去多少試定當看示眾心不是佛智不是道南泉老人和身放倒至今數百年來其間無數善知識出世未曾有一人為他扶起雲門今日擬將燈心拄須彌山試為扶起看遂拈拄杖云南泉放倒雲門扶起放倒扶起有賓有主明眼衲僧商量切忌別作道理既許商量為甚麼不許作道理良久云相罵饒汝接嘴相唾饒汝潑水卓一下示眾諸法本來絕待觸目且無拘礙只因斷臂覓心便有人求懺罪無文印子既成付法傳衣廝賴致令盧老黃梅墜石腰間舂碓將謂有法與人問著却言不會引得後代兒孫盡作韓獹逐塊雖欲扶竪宗乘奈何東倒西儽子細檢點將來直是令人叵耐若也盡令而行一擊須教粉碎有時靜坐思量就中也有可愛且道有甚麼可愛深沙共脩羅結親金剛與土地指背喝一喝示眾拈拄杖卓一下云細不通風大通車馬突出當陽孰辨真假虛空有󰚁柄無手人能把跛驢蹋倒摘茶輪草菴卸下瑠璃瓦又卓一下解夏示眾洞山萬里一條鐵瀏陽一擊百雜碎雲門關字常現前翠巖眉毛在不在乃舉拂子云雲門大師來也還見麼擊禪床云一彩兩賽示眾法法本來法無法無非法何於一法中有法有不法拈起拄杖云這箇是拄杖子那箇是本來法又云這箇是本來法那箇是拄杖子只今莫有斷得出底麼若斷得出非唯自有出身之路亦乃不受人謾若斷不出雲門饒舌去也開口即失閉口非喪如是如是遂卓一下云一椎兩當復舉起云看看寒山拾得掃地倒轉苕帚柄把露柱一摵勃跳上兜率陀天觸破非非想天人鼻孔毘盧遮那如來忍痛不禁走入雲門拄杖子裏藏身雲門一眾呵呵大笑云料掉沒交涉正當恁麼時露柱與燈籠畫眉又增得多少光彩良久云有意氣時添意氣不風流處也風流示眾豁開正眼千聖罔測其由一句全提萬別千差路絕識不可識智莫能知非聖非凡非心非法全體恁麼來全體如是住不見毘耶示疾文殊問言居士所疾為何等相維摩詰曰我病無形不可見又問此病身合耶心合耶曰非身合身相離故亦非心合心如幻故師云身相既離心亦如幻誰是示疾者誰是問疾者還證明得麼若證明得則諸人身病心病俱銷佛病法病齊遣便能回三毒為三聚淨戒回六識為六神通回煩惱為菩提回無明為大智便恁麼去猶是止啼之說未為究竟且究竟一句作麼生道良久云幻人心識本來無罪福皆空無所住喝一喝示眾或是或非人不識逆行順行天莫測隔山人唱鷓鴣詞錯認胡笳十八拍遂舉拂子云這箇只是犛牛尾拂子不得作是非逆順商量作麼生識作麼生測良久云無人過價打與三百擊禪床一下示眾入水不避蛟龍漁父之勇也陸行不避虎兕獵夫之勇也白刃臨前視死若生者將軍之勇也作麼生是衲僧之勇良久云大膽駕頭衝突過小膽哀鳴告所由喝一喝示眾有一人一生為善有一人一生造惡為善者一旦犯不與取戒造惡者一念了悟自心善人犯不與取戒即名為賊惡人了悟自心即名為佛二人同到雲門著那一人即是著善人而却惡人則是著賊而却佛著惡人而却善人則是怕惡而欺善若二人俱著則佛賊不分若二人俱不著則善惡不明若決定指佛是惡人則招謗佛之愆入地獄如箭射若指賊是善人未有善人而做賊者當人未具智眼在到這裏還有斷得者麼若斷不得雲門為諸人斷却賊是善人為佛是惡人做佛賊善惡人不出這兩箇還會麼驀拈拄杖面前畫一畫云建昌紙貴一狀領過示眾荊棘林中善卷舒更於驪頷探神珠南山鼈鼻活拈得乘興猶來捋虎鬚如斯標致未是作家若到雲門不勞拈出直須入林不動草入水不動波坐籌帷幄之中決勝千里之外方有小分相應正當恁麼時不傷物義一句作麼生道良久云但將飯向無心盌自有人提折脚鐺示眾拈拄杖云休誇棒下無生忍撥置當陽掣電機未屙已前驀提得遂卓一下云一擊自然亡所知喝一喝示眾纔涉脣吻便落言詮不落言詮即沈寂默沈寂默則成誑滯言詮則成謗不語不謗不默不誑須知向上別有一路子明眼底知有只是難近傍遂拈拄杖云拄杖子却近傍得只是不知有敢問大眾近傍得底不知有知有底近傍不得正恁麼時那箇在前那箇在後只今眾中莫有不受人謾底麼試出來定當看良久云若不藍田射石虎幾乎誤殺李將軍卓一下示眾多時不說禪口邊生白醭大眾苦相煎便登曲彔木匪論五家宗不引傳燈錄纔開兩片皮業因招薄福釋迦乾屎橛達磨老臭禿一人曲說直一人直說曲彼此大丈夫肯受爾沸𡱰罵佛謗祖師定入拔舌獄佛祖生冤家魔王真眷屬心地黑漫漫口裏水漉漉似恁出家兒定滅瞿曇族臘月三十朝大笑却成哭召大眾云還識雲門村叟麼曾聞一飽忘百饑今日山僧身便是喝一喝示眾舉僧問香嚴如何是道嚴云枯木裏龍吟僧云如何是道中人嚴云髑髏裏眼睛僧又問石霜如何是枯木裏龍吟霜云猶帶喜在如何是髑髏裏眼睛霜云猶帶識在又問曹山如何是枯木裏龍吟山云血脈不斷如何是髑髏裏眼睛山云乾不盡遂有頌云枯木龍吟真見道髑髏無識眼初明喜識盡時消息盡當人那辯濁中清圜悟老人云一人透語滲漏一人透情滲漏一人透見滲漏師云諸人還揀得出麼若揀不出不惜眉毛為諸人說破香嚴透語滲漏被語言縛殺石霜透情滲漏被情識使殺曹山透見滲漏被見聞覺知惑殺分明說了具眼者辯取示眾舉提婆達多在地獄中世尊令阿難傳問云汝在地獄中可忍受否云我雖在地獄中如三禪天樂世尊又令阿難傳問爾還求出否云待世尊入地獄我即出阿難云世尊是三界大師豈有入地獄分云世尊既無入地獄分我豈有出地獄分師云既無出分又無入分喚甚麼作釋迦老子喚甚麼作提婆達多喚甚麼作地獄還委悉麼自携瓶去沽村酒却著衫來作主人示眾舉招慶問羅山有人問巖頭塵中如何辯主頭云銅沙鑼裏滿盛油意作麼生山召大師慶應諾山云獼猴入道場山却問明招或有人問爾作麼生招云箭穿紅日影師云還會麼獼猴入道場箭穿紅日影兩箇老古錐擔雪共填井喝一喝示眾舉招慶普請擔泥次中路按拄杖問僧云上窟泥下窟泥僧云上窟泥慶打一棒又問一僧上窟泥下窟泥僧云下窟泥慶亦打一棒又問明招招放下泥擔叉手云請師鑑招慶便休師云招慶雖然休去爭奈明招不甘雲門當時若見他放下泥擔云請師鑑劈脊也與一棒看他如何折合示眾舉睦州問僧近離甚處僧云河北州云河北有箇趙州和尚上座曾到彼麼僧云某甲近離彼中州云趙州有何言句示徒僧遂舉喫茶話睦州乃云慚愧却問僧趙州意作麼生僧云只是一期方便睦州云苦哉趙州被爾將一杓屎潑了也便打後來雪竇云這僧克由叵耐將一杓屎潑他二員古佛師云雪竇只知一杓屎潑他趙睦二州殊不知這僧末上被趙州將一杓屎潑了却到睦州又遭一杓只是不知氣息若知氣息甚麼處有二員古佛示眾舉僧問雲門如何是超佛越祖之談門云餬餅師云雲門直是好一枚餬餅要且無超佛越祖底道理示眾舉洞山云須知有佛向上事僧問如何是佛向上事山云非佛雲門云名不得狀不得所以言非師云二尊宿恁麼提持佛向上事且緩緩這裏即不然如何是佛向上事拽拄杖劈脊便打免教伊在佛向上桗根示眾舉石門聰和尚云十五日已前諸佛生十五日已後諸佛滅十五日已前諸佛生爾不得離我這裏若離我這裏我有鉤鉤爾十五日已後諸佛滅爾不得住我這裏若住我這裏我有錐錐爾且道正當十五日用鉤即是用錐即是遂有頌云正當十五日鉤錐一時息更擬問如何回頭日又出師云恢張三玄三要扶竪臨濟正宗須是恁麼人始得雖然如是雲門即不然十五日已前諸佛本不曾生十五日已後諸佛本不曾滅十五日已前爾若離我這裏我也不用鉤鉤爾一任橫擔拄杖緊峭草鞵十五日已後爾若住我這裏我也不用錐錐爾一任拗折拄杖高掛鉢囊且道正當十五日合作麼生乃云十五日前後鉤錐徒爾為今朝是十五正好用鉤錐且作麼生用路逢死蛇莫打殺無底籃子盛將歸示眾舉白雲祥和尚問僧不壞假名而談實相作麼生僧云這箇是椅子白雲以手撥云將鞵袋來僧無對白雲云這虛頭漢雲門聞云須是祥兄始得師云雲門扶彊不扶弱爭奈憐兒不覺醜這僧當時若是箇漢待他道將鞵袋來便與掀倒禪床直饒白雲牙如劍樹口似血盆也分疎不下示眾舉石頭問長髭甚處來髭云嶺南來頭云大庾嶺頭一鋪功德成就也未髭云成就久矣只欠點眼在頭云莫要點眼麼髭云便請頭垂下一足髭便禮拜頭云子見箇甚麼便禮拜髭云如紅鑪上一點雪師云眾中商量甚多或云無眼功德有甚點處或云莫要點眼麼待他道便請好劈脊便打若恁麼未免穢污這功德雲門即不然待這老漢垂下一足但道起動和尚示眾舉王大王向雪峯會裏請晏監寺住鼓山雪峯與孚上座送出門回至法堂上乃曰一隻聖箭直射入九重城裏去也孚云和尚是伊未在峯曰渠是徹底人孚云若不信待某甲去勘過遂往路中把住云師兄向甚麼處去鼓山云九重城裏去孚云忽遇三軍圍閉時如何山云他家自有通霄路孚云恁麼則離宮失殿去也山云何處不稱尊孚便回謂雪峯曰好一隻聖箭折却也遂指前話峯云渠語在孚云這老凍膿畢竟有鄉情在師云眾中商量道甚麼處是聖箭折處云鼓山不合答他話是聖箭折處鼓山不合說道理是聖箭折處恁麼批判非唯不識鼓山亦乃不識孚老殊不知孚上座正是一枚賊漢於鼓山面前納一場敗闕懡㦬而歸却來雪峯處拔本大似屋裏販揚州若非雪峯有大人相這賊向甚處容身當時可惜放過却成不了底公案只今莫有為古人出氣底麼試出來我要問爾甚麼處是聖箭折處示眾舉明招向火次僧忽問目前無法意在目前不是目前法非耳目之所到未審此四句那句是賓那句是主明招撥開火云爾向這裏與我拈出一莖眉毛看僧云非但某甲盡大地人喪身失命招云何故自把髻投衙師云這僧有頭無尾明招有尾無頭若人道得頭尾圓全句雲門與爾拄杖子示眾舉南泉坐次一僧問訊叉手而立泉云太俗生僧合掌泉云太僧生僧無語師云合掌太僧生叉手又俗氣總不恁麼時尊體無頓處無頓處有巴鼻唵蘇嚕蘇嚕悉唎悉唎喝一喝云是甚麼近來王令稍嚴不許攙行奪市示眾三十年來弄馬騎今朝却被驢兒攧就地拾得麗水金拈起却是新羅鐵報諸人別不別夜來雪壓雲門凍得烏龜成鼈除夜示眾今夜喚明朝作來年明朝喚今夜作去歲既稱來年今夜合來既號去歲明朝合去來年今夜不見來去歲明朝定不去既不來又不去業識茫茫無本據大圓鏡裏絕纖塵箇中豈著閑家具是則是別又別爍迦晃破秋天月龐公不昧本來身大似飛龍成跛鼈爾諸人瞥不瞥靈利漢須看時節五九盡處又逢春衲僧腦後三斤鐵喝一喝示眾夜來兔子趕大蟲天明走入無何有月下珊瑚長數枝萬象森羅齊稽首驀拈拄杖云拄杖子不唧𠺕渠儂却善分妍醜李公爛醉絕倒時元是張公喫村酒報諸人急回首切忌癡狂外邊走示眾舉麻谷持錫到章敬遶禪床三匝振錫一下卓然而立師云純鋼打就生鐵鑄成敬云是是師云錦上鋪華三五重谷又持錫到南泉遶禪床三匝振錫一下卓然而立師云已納敗闕了也泉云不是不是師云枷上更著杻谷云章敬道是和尚為甚麼道不是師云愁人莫向愁人說泉云章敬則是是汝不是此是風力所轉終成敗壞師云試把火照看南泉面皮厚多少復召大眾云雲門恁麼批判且道肯他不肯他示眾舉南嶽和尚遣僧問馬祖云作麼生祖云自從胡亂後三十年不曾少鹽醬師云雲門即不然夜夢不祥書門大吉示眾俊鷂不打籬邊兔猛虎終不食伏肉毛頭星現北斗前把斷天關并地軸示眾舉僧問雲峯如何是心地法門峯云不從人得僧云不從人得時如何峯云此去衡陽不遠師云雲門即不然如何是心地法門不從人得不從人得時如何看脚下入菴示眾恁麼恁麼理隨事變不恁麼不恁麼事得理融恁麼中不恁麼寬廓非外不恁麼中却恁麼寂寥非內寂寥非內也觀法界於一塵之中寬廓非外也見一塵遍法界之內無始無終無前無後無古無今一時清淨便恁麼去止宿草菴且在門外何故猶是教乘極則未是衲僧本分事直須恁麼中不恁麼不恁麼中却恁麼直下便揑到這裏直得三世諸佛諸代祖師天下老和尚無摸𢱢處更說甚麼內說甚麼外說甚麼理說甚麼事說甚麼法界說甚麼一塵以拂子擊禪床一下云若向這裏證得去在內不寂在外不常在無不減在有不增不住兩頭不居中位乾峯舉一不得舉二放過一著落在第二睦州盞子落地楪子成七片有甚麼過良久喝一喝云任大也須從地起更高爭奈有天何復舉僧問巖頭三界競起時如何頭云坐却著僧云未審師意如何頭云移取廬山來即向汝道師云巖頭古佛向萬仞崖頭垂手鑊湯鑪炭裏橫身蓋為慈悲之故有落草之談今日若有人問雲門三界競起時如何只向他道快便難逢未審師意如何移取雲門山來即向汝道剏菴林司法為考大祥請示眾福城東有大長者居福城東海嶼上於不思議塵劫中承事供養無數佛善哉長者世希有如優曇華時一現發啟廣大真實心剏無佛處阿蘭若若昔智人建梵剎折草插地即成就此心堅固等須彌或讚或毀不搖動魔王軍眾數甚多覩茲殊勝自摧伏長者視身如浮雲變滅須臾不長久當生佛國時節來撒手便行不回顧有子遵義起其家志願身心俱及第仁者則壽語不誣當知今亦未甞死我來居是阿蘭若不見長者生遺恨故說此偈聊發揚同住如來寂滅海示眾以字不成八字非爍迦羅眼不能窺一毛頭上重拈出忿怒那吒失却威示眾一句中具三玄門一玄門有三要路臨濟小廝兒只具一隻眼四方八面來只打中間底卒風暴雨時向古廓裏嚲得過興化老凍膿全未夢見在至道無難唯嫌揀擇是時人窠窟趙州古佛直得五年分疎不下灼然鵝王擇乳素非鴨類有佛處不得住無佛處急走過三千里外逢人不得錯舉揭却腦蓋換却眼睛汝等諸人不用鑽龜打瓦百丈被馬祖一喝直得三日耳聾作麼生圖度切忌停囚長智恁麼也不得不恁麼也不得恁麼不恁麼總不得含元殿裏休問長安莫認驢鞍橋作阿爺下頷既然如是向這裏說高高峯頂立深深海底行得麼香象渡河截流而過得麼如金翅擘海直取龍吞得麼既不許恁麼如今不免且作死馬醫驀拈拄杖卓一下云太陽溢目萬里不掛片雲超佛越祖之談已為掃來填溝塞󱐙了也且道清平木杓笊籬井索錢貫雪峯輥毬禾山打鼓畢竟向衲僧分上成得箇甚麼邊事還委悉麼莫待是非來入耳從前知己反為讎復卓一下喝一喝善友請示眾心空及第無階級直下忘懷罪性空一念廓然三際斷千差萬別盡圓通示眾針鋒頭上透天關著意忘懷兩不堪直下早踰千萬劫即今成佛未同參所以雪峯道望州亭與汝相見了也烏石嶺與汝相見了也僧堂前與汝相見了也若是靈利漢聊聞舉著剔起便行更不周由者也還委悉麼出頭天外看誰是我般人陳氏為考妣懺塔請示眾普賢身相無有二八萬四千毛孔剎一一毛孔一如來一一如來一塔廟舍利堅固金剛身虛空可壞此不朽女子陳氏報劬勞一一塔廟一瞻禮滿足八萬四千拜盡諸毛孔無有遺所獲功德不可量正與普賢行願等用嚴慈父及慈母遍及法界諸有情永離苦海證菩提悉得心空超彼岸福州洋嶼菴語錄泉州小豁雲門菴語錄入菴示眾舉波斯匿王問世尊勝義諦中還有世俗諦否若言其有智不應一若言其無智不應二一二之義其義云何世尊答曰汝於過去龍光佛所曾問此義我今無說汝亦無聞無說無聞是名一義二義師云大小釋迦老子被箇俗漢等閑拽轉鼻孔直得分疎不下今日或有人問雲門勝義諦中還有世俗諦否若言其有智不應一若言其無智不應二一二之義其義云何且作麼生支遣良久云插一枝草建梵剎破妄想塵出經卷饒益廣大諸有情成就無邊希有事驀拈拄杖卓一下云梵剎已建妄想塵已破大經卷已出頓漸偏圓權實半滿一一分明種種法門種種方便種種智慧種種因果種種殊勝種種行願種種莊嚴只在檀越給事一毛端上以妙明心印一印印定還信得及麼若信得及即今成佛不假修治非但檀越給事如是乃至過現未來微塵諸佛諸代祖師古往今來一切知識天下老和尚舌頭亦以此印印定無異無同一一妙明一一具足修如是行成如是事滿如是願獲如是福無古無今無終無始無成無壞無悟無迷如是了達如是證入如是究竟亦只在檀越給事一毛端上不異善財入彌勒樓閣塵沙法門一時頓證無量功德遍處莊嚴如帝網交光互相融通互相攝入互為主伴一一周匝一一無偏普令無數善心不善心眾生覩諸殊勝皆發無上正等菩提之心生希有想非但檀越給事如是雲門今日亦如是非但雲門與給事如是現前僧俗大眾一一平等一一無差一一如是正當恁麼時且道是勝義諦耶是世俗諦耶是有耶是無耶是一義耶是二義耶是說耶是無說耶是智耶是無智耶是聞耶是無聞耶試斷看若斷得出檀越給事建大寶坊作大佛事功不唐捐若斷不出雲門為蛇畫足去也擲下拄杖拍禪床云透過鐵圍山北斗面南看浴佛示眾末後一句子聲前露裸裸蓋天蓋地蓋聲蓋色黃面老子得箇一著子便道未離兜率已降王宮未出母胎度人已畢及至初生則震動一切世界網便一手指天一手指地作大師子吼道天上天下惟我獨尊為一大事因緣故開佛知見示佛知見悟佛知見入佛知見殊不知數千年後被箇跛脚阿師要一棒打殺與狗子喫貴圖天下太平且道釋迦老子過在甚麼處莫是指天指地開大口麼莫是不合鼓弄人家男女麼莫是開佛知見示佛知見悟佛知見入佛知見麼若恁麼商量不唯謗他釋迦老子亦乃辜負雲門大師到這裏若知雲門落處即知自己落處且道落在甚麼處良久云萬古碧潭空界月再三撈摝始應知復舉僧問五祖如何是佛祖云露胸跣足如何是法云大赦不放如何是僧云釣漁船上謝三郎師云此三轉語一轉具三玄三要四料揀四賓主洞山五位雲門三句百千法門無量妙義若人揀得許爾具一隻眼結夏示眾今日是眾僧結制之辰雲門菴比丘宗杲與赤肉團上無位真人現前清淨大眾以法界為伽藍同諸菩薩九十日內安居其中跳金剛圈吞栗棘蓬作夢中佛事降鏡裏魔軍三業清淨六根明潔身四威儀無諸過患懸契如來一百四十大願紹三寶種永不斷絕苟能如是修證如是安居是大丈夫漢是真出家兒不須謹守蠟人如鵝護雪其或未然趙州東壁掛葫蘆莫道不疑好拍禪床下座示眾雲門昨日晝寢夢乘一葉輕舟泛東大洋海騎新修佛殿入螻蟻穴中迤邐行到十字街頭萬人叢裏見一隊彊項衲僧口裏談玄演妙舉古明今說靈雲見桃華悟道香嚴聞擊竹明心雪峯連年輥毬禾山長時打鼓事存函蓋合理應箭鋒拄方作此夢忽然被人驚覺元來却是喜通聚三上座鞵履作聲雲門雖然眼開猶在夢中未惺三上座近前作禮曰請和尚來日為眾說禪雲門夢裏應渠曰諾今日擊動法鼓大眾上來且道說箇甚麼即得昨日夢說禪如今禪說夢夢時夢如今說底說時說昨日夢底昨日合眼夢如今開眼夢諸人總在夢中聽雲門復說夢中夢良久云驢脣先生開口笑阿脩羅王打勃跳海神失却夜明珠擘破彌盧穿七竅三人上座請談禪平地無風浪拍天禪禪不用思量卜度非干文字語言仰之彌高鑽之彌堅巖頭剗之則曰是句非句臨濟用之則曰三要三玄禪禪吞却栗棘蓬透出金剛圈休論趙州老漢庭前柏樹子莫問首山新婦騎驢阿家牽但請一時放下著當人本體自周圓召大眾云且作麼生說箇周圓底道理夢裏明明有六趣覺後空空無大千喝一喝解夏示眾衲僧相見莫疑猜布袋結頭今日開露柱著衫南嶽去燈籠脫帽上天台驀拈拄杖云只有雲門木上座終年無去亦無來有時獨靠古屏畔覷破門前下馬臺擲下拄杖下座示眾舉一不得舉二放過一著落在第二遇貴則賤遇賤則貴築著磕著沒處回避南嶽天台去路通君向西兮我向東風從虎兮雲從龍喝一喝云拈起簸箕別處舂熨斗煎茶銚不同示眾舉僧問雲門如何是道門云透出一字師云透出一字却不相似急轉頭來張三李四下座示眾舉教中道生滅滅已寂滅現前師云真生無可生真滅無可滅寂滅忽現前蝦蟆吞却月示眾舉僧問趙州百骸俱潰散一物鎮長靈時如何州云今朝又風起師云今朝又風起鬧處莫插觜觸著閻羅王帶累陰司鬼示眾舉法眼問覺鐵觜近離甚處覺云趙州眼云承聞趙州有柏樹子話是否覺云無眼云往來皆謂僧問如何是祖師西來意州云庭前柏樹子上座何得道無覺云先師實無此語和尚莫謗先師好師去若道有此語蹉過覺鐵觜若道無此語又蹉過法眼若道兩邊都不涉又蹉過趙州直饒總不恁麼別有透脫一路入地獄如箭射畢竟如何舉起拂子云還見古人麼喝一喝示眾舉青原思和尚問六祖當何所務即不落階級祖云汝曾作甚麼來思云聖諦亦不為祖云落何階級思云聖諦尚不為何階級之有祖深器之師云莫將閑話為閑話往往事從閑話生示眾舉龐居士問靈照女明明百草頭明明祖師意作麼生會照云這老漢頭白齒黃作這箇見解居士云爾作麼生照云明明百草頭明明祖師意師云龐居士先行不到靈照女末後太過直饒齊行齊到若到雲門一坑埋却且道過在甚麼處明明百草頭明明祖師意示眾舉雲門云百草頭上道將一句來眾無語自代云俱圜悟老師云劄師云普復云俱劄普日輪午李將軍射石虎雖然透過那邊枉發千鈞之弩示眾舉僧問趙州四山相逼時如何州云無路是趙州師云無路是趙州老將足機籌關南并塞北當下一時收李參政請示眾舉裴相國入寺見壁間畫像問院主云壁間是甚麼主云高僧裴云形儀可觀高僧在甚麼處主無語裴云這裏莫有禪僧麼時黃檗在眾院主云有一希運上座頗似禪僧裴遂召黃檗舉前話似之檗云但請問來裴云形儀可觀高僧在甚麼處檗召相公公應諾檗云在甚麼處裴於言下領旨師云裴公將錯就錯脫盡根塵黃檗信口垂慈不費心力似地擎山不知山之孤峻如石含玉不知玉之無瑕雖然如是黃檗只有殺人刀且無活人劍今日大資相公或問雲門形儀可觀高僧在甚麼處雲門亦召云相公相公若應諾雲門即向道今日堂中特謝供養示眾舉僧問趙州如何是祖師西來意州云庭前柏樹子僧云和尚莫將境示人州云我不將境示人僧問如何是祖師西來意州云庭前柏樹子師云庭前柏樹子今日重新舉打破趙州關特地尋言語既是打破關為甚麼却尋言語當初將謂茅長短燒了元來地不平蔡郎中請示眾聊聞舉著便承當好肉無端已剜瘡著眼機輪上頭看方知兩兩不成雙驀拈拄杖云見之不取千載難忘三世諸佛諸代祖師天下老和尚被雲門拄杖子一口吞盡一大藏教填溝塞󱐙正當恁麼時設使德山棒如雨點臨濟喝似雷奔還如氈上翻筋斗鞾裏動指頭有甚麼用處恁麼說話太殺壓良為賤不識好惡或被一箇不惜性命底衲僧出來掀倒禪床喝散大眾也怪他不得即今還有麼如無雲門據欵結案去也卓拄杖一下復舉裴相國捧一尊像胡跪於黃檗前云請師安名檗云裴休裴應諾檗云與汝安名竟裴作禮云謝師安名師云裴公黃檗可謂如水入水似金博金雖然如是檢點將來不無滲漏今日蔡郎中或捧一尊像請雲門安名即向道清淨法身毘盧遮那佛若云謝師安名即向道下坡不走快便難逢儲大夫請示眾徹骨徹髓道一句三要三玄絕遮護竺乾四七例皆迷震旦二三渾未悟我說是言非正邪當機覿面休回互慇懃為報雲臺公俊鷹不打籬邊兔俊上座請示眾拈拄杖卓一下云文殊普賢觀音彌勒又卓一下云迦葉阿難寒山拾得又卓一下云只恁麼全是中全非又卓一下云不恁麼全非中全是如來說一合相即非一合相是名一合相放過一著文俊上座好與三十棒且道是賞他是罰他擲下云具眼衲僧試定當看示眾舉外道問佛不問有言不問無言世尊良久外道讚歎云世尊大慈大悲開我迷雲令我得入外道去後阿難問佛外道有何所證而言得入世尊云如世良馬見鞭影而行雪竇云邪正不分過由鞭影師云邪正兩分正由鞭影示眾即心即佛莫妄求非心非佛休別討紅爐焰上雪華飛一點清涼除熱惱示眾行不到處說不難說不到處行不難行說難到不難到拈却門前大案山所以道靈鋒寶劍常露現前亦能殺人亦能活人進前則喪身失命退後則瓦解氷銷不進不退上無衝天之計下無入地之謀正當恁麼時作麼生是衲僧轉身一路還委悉麼好手手中呈好手紅心心裏中紅心示眾舉僧問趙州如何是趙州州云東門南門西門北門僧云不問這箇州云爾問趙州聻師云這僧問趙州趙州答趙州得人一馬還人一牛人平不語水平不流會麼受恩深處宜先退得意濃時便好休為圜悟和尚舉哀拈香指真云這老和尚一生多口攪擾叢林近聞已在蜀中遷化了也且喜天下太平雲門昔年雖曾親近要且不聞他說著箇元字脚所以今日作一分供養點一盞茶燒此一炷香熏他鼻孔即非報德酬恩只要辱他則箇召大眾云既不聞他說箇元字脚又無恩德可報何故特地作這一場笑具還委悉麼冤有頭債有主偶因失脚倒地至今怨入骨髓遂燒香當晚小參舉僧問長沙南泉遷化向甚麼處去沙云東家作驢西家作馬僧云未審意旨如何沙云要騎便騎要下便下師云今日或有人問雲門圜悟老師遷化向甚麼處去即向他道入阿鼻大地獄去也未審意旨如何飲洋銅汁吞熱鐵圓或問還救得也無云救不得為甚麼救不得是這老漢家常茶飯善友請示眾妄心顛倒造諸業回趣真乘即懺摩真妄兩頭俱透脫海南東畔是新羅示眾舉百丈凡參次有一老人常隨眾聽法眾人退老人亦退忽一日不退丈遂問面前立者復是何人老人云某甲非人也於過去迦葉佛時曾住此山因學人問大修行底人還落因果也無對云不落因果五百生墮野狐身今請和尚代一轉語貴脫野狐身老人遂問大修行底人還落因果也無丈云不昧因果老人於言下大悟便脫野狐身師云不落與不昧半明兼半晦不昧與不落兩頭空索索五百生前箇野狐而今冷地謾追呼喝一喝云座中既有江南客休向罇前唱鷓鴣示眾舉道吾與漸源至一家弔慰源拊棺云生耶死耶吾云生也不道死也不道源云為甚麼不道吾云不道不道回至中路源云和尚快與某甲道若不道打和尚去吾云打即任打道即不道師云生也不道死也不道公案兩重一狀領到露刃吹毛截斷綱要脫却鶻臭衫拈了炙脂帽大坐當軒氣浩浩喝一喝下座施主供養羅漢示眾丹霞燒却木佛翠微供養羅漢一人左手擡一人右手按賓主既歷然吾道一以貫師子獨游行豈復求侶伴團圞擘不開打鼓普請看雖不直分文傾國不肯換遂鳴指三下云蘇盧㗭哩薩婆訶端午示眾拈拄杖舉雲門大師道從上諸聖為甚麼不到這裏蓮華峯菴主道古人到這裏為甚麼不肯住師云二尊宿折東籬補西壁抱橋柱澡洗把纜放船即不無要且無為人底道理雲門即不然未到這裏教伊到已到這裏教伊頭破腦裂且道還有為人處也無良久云一二三四五虛空闕處補五四三二一當門書大吉好手揮斤去鼻泥衲僧機妙安能識驀然識百草頭邊露消息且作麼生是露底消息唵部臨唵齒臨急急如律令卓一下示眾舉僧問睦州一言道盡時如何州云老僧在爾鉢囊裏又問雲門一言道盡時如何門云裂破師云或有人問山僧一言道盡時如何這漆桶示眾舉僧問雲門達磨九年面壁意旨如何門云念七師云念七念七全無消息背看分明正觀難識既是正觀為甚麼難識可知禮也示眾舉龐居士問馬大師不昧本來身請師高著眼大師直下覷士云一種沒絃琴唯師彈得妙大師直上覷居士禮拜大師歸方丈居士隨後至方丈云適來弄巧成拙師云且道是馬大師弄巧成拙龐居士弄巧成拙還有緇素得出者麼若緇素不出癩馬繫枯樁直饒緇素得出也是蝦蟆口裏一粒椒示眾舉龐居士云心如境亦如無實亦無虛有亦不管無亦不拘不是聖賢了事凡夫師云白的的清寥寥水不能濡火不能燒是箇甚麼切不得問著問著則瞎却爾眼以拄杖擊香臺一下示眾舉古德云佛法也大有只是舌頭短師云向道莫行山下路果聞猿叫斷腸聲蔡春卿薦考請示眾舉洛浦示眾云孫臏收鋪去也有卜者出來時有僧出曰請和尚一卜浦云汝家爺死僧無語法眼代拊掌三下師云這僧沒興死却爺又被他人拊掌信知禍不單行福無雙至然洛浦善卜法眼善斷若子細思量爻象吉凶二老一時漏逗既占得火風鼎卦何故斷作地火明夷雲門即不然驀拈拄杖云孫臏門下死却郎罷連卓三下云會麼內屬艮宮再求外象又卓三下云千靈萬聖萬聖千靈莫順人情復卓一下云吉凶上卦屏山居士劉寶學請示眾大根大器大丈夫不越一念了大事三世諸佛立下風此人堪作如來使三世諸佛既立下風為甚麼却作如來使良久云鐵輪天子寰中勅須信官差不自由江給事請開佛光明師執筆云教中道清淨慈門剎塵數共生如來一妙相一一諸相莫不然是故見者無厭足又道如來眼有大人相名自在普見雲以眾妙寶而為莊嚴摩尼寶光清淨瑩徹普見一切皆無障礙既然如是為甚麼却要他人點眼還有道得底麼若也道得非獨為黃面老子出氣亦使遍法界眾生悉沾利益若道不得聽取一頌舉頭忽覩明星現因茲眼病見空華遂以筆點云今日還渠舊光彩碧眸炯炯照塵沙秉拂僧問萬鍛爐中鐵蒺蔾當塗佛祖不容伊而今信手拈來用未審如何話此機師云沒這閑家具進云只如廣敷此座是閑不閑師云髑髏粉碎不知痛進云可謂鐵鞭指出胡人路抝曲由來為後人師云鐵蒺䔧在甚麼處進云拶師云笑殺衲僧乃云夷門昔日呈家醜拈出無邊栗棘蓬今日甌峯孤頂上幸然無事又相逢相逢即且置其中事作麼生若有人道得一句便請各自歸堂若道不得打葛藤謾諸人去也諸佛未出世時有即今巴鼻一人人頂門上輝大寶光出世後消息全無一箇箇脚跟下縱橫十字有佛處不得住無佛處急走過拶著不來三千里外穿却鼻孔到這裏直饒置無邊剎境於一毛頭上只這一毛頭從甚麼處得來納百億須彌盧於一粒粟中只這一粒粟又向甚麼處安著如是則易不如是則難休於言上覓莫向意中求如是則難不如是則易識取鉤頭意莫認定盤星衲僧拄杖子拈得便行切忌向平地上釘樁搖艣所以道神光不昧萬古徽猷入此門來莫存知解只如一大藏教說權說實說頓說漸說有說無乃至西天此土諸代祖師古往今來一切知識種種言語種種作用且道是知解耶非知解耶若定奪得出秉拂上座一場敗闕若定奪不出潑第二杓惡水去也喝一喝云是甚麼有照用無向背只許老胡知不許老胡會睦州一向擔板趙州貴買賤賣獨有三聖瞎驢至今遭人笑怪須彌山突出諸人額角邊大海水灌入諸人鼻孔裏即且置馬大師道自從胡亂後三十年不曾少鹽醬又作麼生商量還委悉麼多年曆日無人問驀地拈來愁殺人喝一喝復舉巖頭參德山纔跨門便問是凡是聖山便喝頭便禮拜後有僧舉似洞山山云若不是奯公也大難承當巖頭聞云洞山老漢不識好惡錯下名言我當時一手擡一手搦師云猛虎不識阱阱中身死蛟龍不怖劍劍下身亡巖頭雖於虎阱中有透脫一路向劍刃上有出身之機若子細檢點將來猶欠悟在只今還有為巖頭作主底麼出來與杲上座相見良久喝一喝拍一拍云洎合停囚長智冬至秉拂豁開戶牖妙手畫難成當軒者誰擡眸已蹉過不是心不是佛不是物不是禪不是道三世諸佛說不及六代祖師傳不到便恁麼去只是箇無孔鐵鎚直饒出得荊棘林未免死於平地上所以道言無展事語不投機承言者喪滯句者迷可中有箇出情塵超物外不承言不滯句百草頭上薦得祖師鬧市裏識得自己直下如龍得水似虎靠山脚跟下正好朝打三千暮打八百何故我王庫內無如是刀若是出格道流必不作這般去就雖然如是盡法無民今夜放一線道與諸人相見舉起拂子云君子道長畫一畫云小人道消滴水一滴凍節令不相饒狸奴白牯鼻繩斷水底藏身被火燒擊禪床一下復舉本仁示眾云尋常不欲向聲前句後鼓弄人家男女何故且聲不是聲色不是色有僧問如何是聲不是聲仁云喚作色得麼僧云如何是色不是色仁云喚作聲得麼僧禮拜仁云且道為爾說答爾話若人辯得許爾有箇入處師云本仁將一穿雲居子換却天下人眼睛却被這僧將一條斷貫索不動干戈穿却鼻孔後來舜老夫拈云本仁既已入草這僧又落深村然則陽春雪曲時人難和村歌社舞到處與人合得著師云舜老夫是則也是未免隨摟摗秉拂上座不惜眉毛為諸人說破聲不是聲色不是色馬後驢前神出鬼沒雪曲陽春和不齊村歌社舞且淈𣸩以拂子擊禪床云這箇決定不是聲復舉起云這箇決定不是色且畢竟是箇甚麼喝一喝云此時若不究根源直待當來問彌勒韓德全朝議請秉拂僧問達磨西來將何傳授師云不可總作野狐精見解進云如何是麁入細師云香水海裏一毛孔進云如何是細入麁師云一毛孔裏香水海進云和尚為甚麼却顛倒師云從來有些子問三脚驢子弄蹄行時如何師云蹋斷趙州略彴子乃云作麼作麼擊開無盡藏如是如是抹過太虛空恁麼不恁麼直下便透猶是扶籬摸壁立地死人更擬進步向前如何若何正是外道邪魔滅胡種族即今莫有吾家種草麼有則出來為眾出氣如無更看塗灰抹土一上妙性圓明離諸名相本來無有世界眾生因妄有生因生有滅生滅名妄滅妄名真喝一喝云釋家老子當時若下得這一喝免得漏逗何故既是圓明離相畢竟妄從何起真從何生生從何來滅從何去若也見得徹去山河大地萬象森羅四聖六凡情與無情不消一揑便見氷銷瓦解到這裏也無禪也無道也無心也無性也無玄也無妙露裸裸赤灑灑沒可把便恁麼去更買草鞵行脚三十年也未夢見衲僧氣息在且道衲僧有甚麼長處良久云激電爍開頂門眼隔谿猿呌一聲寒復舉雪峯問僧近離甚處僧云覆船峯云生死海未渡為甚麼覆却船僧無語歸舉似覆船船云何不道渠無生死僧再至雪峯峯再舉前話問僧僧云渠無生死峯云此不是汝語僧云是覆船恁麼道峯云我有二十棒寄與覆船二十棒老僧自喫要且不干闍黎事師云作家宗師天然猶在雖然如是也是作賊人心虛是則不干這僧事二十棒何須自喫但更添二十棒只打覆船便了且道渠過在甚麼處老老大大不合與人代語歲節秉拂僧問舊歲已去新歲到來還有不涉新舊者也無師云有進云那箇是不涉新舊者師云諸佛菩薩畜生驢馬進云今夜小出大遇去也師云我已無端入荒草爾又跳入屎坑裏進云彼此不著便師云果然隨我來乃云百尺竿頭進一步甚麼處得這消息來萬仞峯前露一機墮在時人窠窟裏莫妄想放下著絕伎倆處便肯承當鼻孔索頭在我手裏所以南泉道牽牛向谿東放不免食他國王水草牽牛向谿西放亦不免食他國王水草不如隨分納些些總不見得杲上座隨分納些些去也良久云釋迦掩室於摩竭耕地種蒺蔾淨名杜口於毘耶錮鏴著生鐵須菩提唱無說以顯道餿飯祭閑神釋梵絕聽而雨華果有領受者直饒向上一路千聖不傳硬紏紏活鱍鱍棒下無生忍臨機不見師也是隔鞾抓痒總不恁麼落在無事界中且作麼生通得箇機關應得箇時節去驀拈拄杖卓一下云還委悉麼差之毫釐失之千里孟春猶寒終而復始釋迦老子是繫驢橛一大藏教是破故紙如我按指海印發光汝暫舉心塵勞先起超佛越祖之談未語已前向諸人脚跟下蹉過了也畢竟如何毘婆尸佛早留心直至如今不得妙又卓一下復舉僧問鏡清新年頭還有佛法也無清云有僧云如何是新年頭佛法清云元正啟祚萬物咸新僧云謝師答話清云山僧今日失利又僧問明教新年頭還有佛法也無教云無僧云年年是好年日日是好日為甚麼却無教云張公喫酒李公醉僧云老老大大龍頭蛇尾教云山僧今日失利師云二尊宿一人向高高峯頂立不露頂一人向深深海底行不濕脚是則也是未免有些誵訛今夜或有人問杲上座新年頭還有佛法也無只向他道今日一隊奴僕在茶堂裏村歌社舞弄些神鬼直得點胸尊者惡發把鉢盂峯一擲擲過恒河沙世界之外驚得憍陳如怕怖慞惶倒騎露柱跳入擔板禪和鼻孔裏撞倒舒州天柱峯安樂山神忍俊不禁出來攔胸搊住云尊者爾既稱阿羅漢出三界二十五有塵勞超分段生死因甚麼有許多無明被這一問不勝懡㦬却回佛殿裏第三位打坐依舊點胸點肋道天上天下唯我獨尊自云住住杲上座他問新年頭佛法為甚麼一向虛空裏打筋斗說脫空謾人良久云杲上座今夜失利熊伯莊請秉拂諸法寂滅相不可以言宣釋迦老子在摩竭提國三七日內啟口無由達磨大師對梁武帝盡力提持只道得箇不識若也一向坐却去盡大地更無一人發真歸源先聖幸有第二義門何妨於中通一線路所以道真如淨境界一泯未嘗存能隨染淨緣遂成十法界乃舉起拂子云這箇拂子與過去諸佛未來諸佛現在諸佛同一悲智同一行願同一慈力同一眼觀同一耳聽同一鼻嗅同一舌嘗同一身觸同一意思隨宜說法為諸大菩薩說六波羅蜜令其各證無生法忍為聲聞緣覺說十二緣生四諦真理令其各得八解六通證寂滅樂為諸天眾說一切諸行皆悉無常一切樂具悉皆衰謝令其各得出離三界為諸人眾說不昧因果法令其各各修十善道永淨三業為阿脩羅眾說無我法令其捨離憍慢放逸安住忍地為諸地獄極苦眾生說罪性不在內外中間令其一念頓超十地為諸餓鬼傍生說永斷根本無明法令其捨離饑渴熱惱生人天中拂子如是隨宜說如是法一大藏教也不增一字也不減一字諸人還信得及麼若信不及却聽拂子重說偈言遂擊禪床一下云是聖是凡俱解脫巍巍三界獨稱尊復舉僧問睦州經頭以字不成八字不是未審是甚麼字州彈指一下云會麼僧云不會州云上來講讚無限勝因蝦蟇勃跳上天蚯蚓驀過東海師云這僧只問經頭一字睦州盡將善知眾藝差別字輪以龍龕手鑑唐韻玉篇從頭註解撒在這僧懷裏這僧也不妨奇特直下便肯承當且道甚麼處是他承當處聽取箇註脚以字不成八字不是彈指未終普天匝地擊開四十二般若波羅蜜門參透華嚴會中善知眾藝教內教外一時收世出世間皆周備無邊罪咎如火銷氷無量勝義如恒沙聚更有箇末後句堅牢庫藏永收藏總屬山前熊伯莊秉拂欲識佛性義當觀時節因緣時節若至其理自彰且道即今是甚麼時節莫是坐底坐立底立麼莫是春雨如膏春雲如鶴麼莫是香煙匌匝燈燭熒煌麼莫是僧俗交參同會一處麼若恁麼只見一邊須知微塵諸佛出世降王宮坐道場轉法輪降魔軍度眾生入涅槃總不出這箇時節諸人若信得及無邊剎境自他不隔於毫端十世古今始終不離於當念若信不及說老婆禪去也佛不遠人即心而證獼猴弄黐膠法無所著觸境皆如枯樁繫癩馬不是心不是佛不是物渾家送上渡頭船恁麼也不得不恁麼也不得恁麼不恁麼總不得吐出野狐涎再服平胃散可中有箇漢向未屙已前驀跳得出高高處觀之不足低低處平之有餘可以高超三界獨步大方可以截生死流據佛祖位便恁麼去止宿草菴且居門外何故不見古人道善言言者言所不能言善迹迹者迹所不能迹迹所不能迹無迹言所不能言無言既無言又無迹雲門手中扇子勃跳上三十三天築著帝釋鼻孔東海鯉魚打一棒雨似盆傾畢竟是何宗旨喝一喝云山斷疑休去峯高又起來復舉龍牙頌云一切名山到因脚辛苦年深與󰣿著而今年老不能行手裏把箇破木杓白雲端和尚云龍牙老人可謂熟處難忘師云端和尚恁麼道大似以己方人杲上座即不然家貧難辦素食事忙不及草書結夏秉拂聲前逈逈一路子黃面瞿曇不知一句明明百草頭碧眼胡兒罔措鬧浩浩處靜悄悄靜悄悄處鬧浩浩直下如王寶劍誰敢當頭擬犯鋒鋩橫屍萬里更說甚麼似地擎山不知山之孤峻如石含玉不知玉之無瑕更說甚麼香象渡河徹底截流而過更說甚麼全明全暗雙放雙收須知恁麼來者寸絲不掛恁麼去者堆山積嶽將錯就錯以大圓覺為我伽藍身心安居平等性智九十日內和泥脫墼到這裏若有轉身一路則不守自家活計豈遵先聖軌儀所以道全鋒敵聖罕遇知音同死同生萬中無一且道同死同生底是甚面目驀拈拄杖云趙州和尚來也金佛不度鑪木佛不度火泥佛不度水卓一下云百雜碎沒縫罅明眼衲僧盲聾瘖啞金剛水際藏身非非想天走馬一即一切一切即一盡大地是箇解脫門是人知有且道石室行者蹋碓因甚麼忘却移脚良久喝一喝復舉三聖道我逢人即出出則不為人興化道我逢人即不出出則便為人真淨和尚云這兩箇老古錐竊得臨濟些子活計各自分疆列界氣衝宇宙使明眼人只得好笑師云真淨老人大似欺誣亡沒杲上座即不然豁開三要三玄路坐斷須彌第一峯且道在三聖分上耶在興化分上耶具眼者辯取秉拂僧問古鏡未磨時如何師云火不待日而熱進云磨後如何師云風不待月而涼進云麼與未磨時如何師云交問不與萬法為侶者是甚麼人待汝一口吸盡西江水即向汝道意作麼生師云釘釘膠黏乃云諸祖要妙非競辯而求激揚鏗鏘以摧異見所以德山入門便棒石火迸青天臨濟入門便喝旱雷轟宇宙不是目前法亦非向上機恁麼不恁麼便跳得出正在葛藤窠裏合作麼生評議合作麼生話會不可說大機大用大解脫淨裸裸赤灑灑沒可把了便休還得也無不見風穴和尚道設使言前薦得猶是滯殼迷封縱饒句下精通未免觸塗狂見若是本色衲僧當下領略便能向聲色頭上座聲色頭上臥文殊自文殊解脫自解脫泥我甚麼盌良久云驚群須是英靈漢敵聖還他師子兒選佛若無如是眼假饒千載又奚為以拂子擊禪床一下復舉百丈再參馬祖侍立次祖竪起拂子丈云即此用離此用祖掛拂子於舊處良久云爾他後開兩片皮將何為人丈取拂子竪起祖云即此用離此用丈亦掛拂子於舊處祖便喝後黃檗到百丈一日辭欲禮拜馬祖去丈云馬祖已遷化也檗云未審馬祖有何言句丈遂舉再參因緣云我當時被馬祖一喝直得三日耳聾黃檗聞舉不覺吐舌百丈云子已後莫承嗣馬祖否檗云不然今日因師舉得見馬祖大機之用且不識馬祖若嗣馬祖已後喪我兒孫師云百丈被喝直得三日耳聾黃檗聞舉不覺吐舌百丈疑其承嗣馬祖後因臨濟三度問佛法大意三度打六十棒便與三日耳聾出氣臨濟始覺如蒿枝拂相似敢問大眾既是師承有據因甚麼用處不同會麼曹谿波浪如相似無限平人被陸沈施主看藏經請秉拂佛真法身猶若虛空應物現形如水中月拈起拄杖云釋迦老子來也在杲上座拄杖頭上現妙色身普告大眾云毘盧藏中有大經卷量等三千大千世界書寫三千大千世界中事悉盡無餘我以清淨天眼觀彼大經卷在一微塵內今夜對人天眾前設大方便破彼一塵出此經卷饒益有情去也卓一下召大眾云一塵已破大經卷已出有頓有漸有權有實有半有滿有中有邊有理有事有果有因百千法門無量妙義世出世間一切諸法盡在裏許諸人還信得及麼若信得及出三界越苦海盡未來際悉得受用若信不及釋迦老子却入拄杖裏去也乃舉起云若喚作釋迦老子又是拄杖若喚作拄杖又是釋迦老子釋迦老子穿過拄杖拄杖穿過釋迦老子正當恁麼時是頓耶是漸耶是權耶是實耶是半耶是滿耶是中耶是邊耶是理耶是事耶是因耶是果耶是釋迦老子耶是拄杖耶喝一喝云頓也不可得漸也不可得權也不可得實也不可得半也不可得滿也不可得中也不可得邊也不可得理也不可得事也不可得因也不可得果也不可得釋迦老子也不可得拄杖也不可得一塵亦不可得大經卷亦不可得現今說法者亦不可得聽法者亦不可得只這不可得亦不可得遂以拄杖畫一畫云畫斷葛藤復舉起云正當恁麼時作麼生是各各當人鼻孔良久云千聖不知何處去倚天長劍逼人寒復卓一下復舉昔有一婆子施財請趙州和尚轉大藏經趙州下禪床遶一匝云轉藏已畢人回舉似婆子婆云比來請轉一藏如何和尚只轉半藏師云眾中商量道如何是那半藏或云再遶一匝或彈指一下或咳嗽一聲或喝一喝或拍一拍恁麼見解只是不識羞若是那半藏莫道趙州更遶一匝直饒百千萬億匝於婆子分上只得半藏設使更遶須彌山百千萬億匝於婆子分上亦只得半藏假饒天下老和尚亦如是遶百千萬億匝於婆子分上也只得半藏設使山河大地森羅萬象若草若木各具廣長舌相異口同音從今日轉到盡未來際於婆子分上亦只得半藏諸人要識婆子麼良久云鴛鴦綉出從君看不把金針度與人為高菴悟和尚掛真拈真㡧示眾云蓮華峯頂真實說三塔歸來重泄機兩處路頭俱剔脫剎塵無不盡光輝光輝則是人知有且道高菴老人本來面目何在還委悉麼生佛未具世界未形直是眉目分明十分顯露有人向這裏識得便與此老把手共行不向㡧子上摶量名貌其或未然雲門不免隨例顛倒去也遂展開云還見麼這箇若是則有兩箇這箇若非當面蹉過不蹉過沒兩箇祖堂無位次安排癡兀軒中且閑坐雲居首座寮秉拂終師問僧巖頭纔跨德山門便問是凡是聖德山便喝巖頭禮拜意作麼生僧云好箇消息師云那裏是好處僧便喝師云爾這一喝未有主在出去問僧不是心不是佛不是物爾作麼生會僧云領師云領爾屋裏七代先靈僧便喝師云適來領而今喝干他不是心不是佛不是物甚麼事僧無語師便打出問僧路逢達道人不將語默對時如何僧珍重便行師呵呵大笑次一僧入師云我適來問這僧路逢達道人不將語默對時如何他珍重便行爾道他會不會僧擬問訊師便打出問僧不與萬法為侶者是甚麼人僧云無面目漢師云適來有箇師僧如此道了打出去也僧擬議師便打問僧國師三喚侍者意旨如何僧云魚行水濁師云莫𡱰沸僧無語師便打問僧馬大師道自從胡亂後三十年不曾少鹽醬意作麼生僧云隨家豐儉師云好箇隨家豐儉只是爾不會僧擬議師便喝出僧請益云不知某甲死後向甚麼處去師云爾只今是生是死僧云生也不道死也不道師云這漸源奴僧擬議師便打出復問一僧適來這僧納一場敗闕爾還知麼僧云知師亦打出問僧香嚴上樹話爾作麼生會僧云好對春風唱鷓鴣師云虎頭上座出眾云樹上即不問未上樹請和尚道又作麼生僧云適來向和尚道了也師云好對春風唱鷓鴣是樹上語樹下語僧無對師便打問僧恁麼也不得不恁麼也不得恁麼不恁麼總不得作麼生僧云總得師云拋却甜桃樹緣山摘醋梨問僧爾道禪還受教也無僧云萬里一條鐵師云爭奈觀音院裏有彌勒僧擬議師便打出僧請益夾山境話道聲未了師便喝僧茫然師云爾問甚麼僧擬舉師連打喝出問僧道不用修但莫污染如何是不污染底道僧云某甲不敢道師云爾為甚麼不敢道僧云恐污染師高聲叫云行者將糞箕苕帚來僧茫然師便打出師纔見僧入便云不是出去僧便出師云沒量大人被語脈裏轉却次一僧入師亦云不是出去僧却近前師云向爾道不是更近前覓箇甚麼便打出復一僧入云適來兩僧不會和尚意師低頭噓一聲僧罔措師便打云却是爾會老僧意問僧一切智智清淨無二無二分無別無斷故爾作麼生會僧云一切智智清淨無二無二分無別無斷故某甲只恁麼會師高聲云抱取猫兒來僧無語師便喝出問僧我前日有一問在爾處爾先前日答我了也即今因甚麼瞌睡僧云如是如是師云道甚麼僧云不是不是師連打兩棒云一棒打爾如是一棒打爾不是師纔見僧入便云諸佛菩薩畜生驢馬庭前柏樹子麻三斤乾屎橛爾是一枚無狀賊漢僧云久知和尚有此機要師云我已無端入荒草是爾屎臭氣也不知僧拂袖便出師云苦哉佛陀耶師纔見僧入便云爾不會出去僧便出次一僧入師亦云爾不會出去僧亦出復一僧入師云適來兩箇上座一人解收不解放一人解放不解收爾還辯得麼僧云一狀領過師云領過後別有甚麼好消息僧拍手一下便出師云三十年後悟去在問僧爾名甚麼僧云法如師云僧堂佛殿如否僧云如師云老僧被爾勘破僧擬議師便打問僧還記得話頭麼僧云不記得師云爾來這裏管甚麼事便打問僧五祖道趙州狗子無佛性也勝猫兒十萬倍如何僧云風行草偃師云爾也不亂說却作麼生會僧無語師云學語之流便打出師纔見僧入便云釋迦老子來也僧近前師云元來不是便打次一僧入師亦云釋迦老子來也僧當面問訊便出師云却似真箇問侍者云許多人入室幾人道得著幾人道不著侍者云某甲只管看師展手云我手何似佛手侍者云天寒且請和尚通袖便行師隨後打一竹篦云且道是賞爾是罰爾世尊未離兜率已降王宮未出母胎度人已畢頌云利刃有蜜不須舐蠱毒之家水莫甞不舐不嘗俱不犯端然衣錦自還鄉世尊初生一手指天一手指地云天上天下唯我獨尊頌云老漢纔生便著忙周行七步似顛狂賺他無限癡男女開眼堂堂入鑊湯世尊拈華頌云拈起一枝華風流出當家若言付心法天下事如麻外道問佛頌云兩處牢關擊不通纖塵不動自乖宗忽然業鏡百雜碎黃面瞿曇失却蹤達磨面壁頌云金鼇一掣滄溟竭徒自悠悠泛小舟今日煙波無可釣不須新月更為鉤二祖安心頌云覓心無處更何安嚼碎通紅鐵一團縱使眼開張意氣爭如不受老胡謾女子出定頌云出得出不得是定非正定罔明與文殊喪却窮性命馬祖三十年不少鹽醬頌云見得分明識得親舉來猶自涉塗程直饒不犯毫芒者也是拈䭔舐指人百丈再參馬祖頌云馬駒喝下喪家風四海從茲信息通烈火焰中撈得月巍巍獨坐大雄峯國師三喚侍者頌云啞子得夢與誰說起來相對眼麻彌已向人前輸肺腑從教他自覓便宜溈山有句無句頌云若將此語定綱宗孤負明招獨眼龍笑裏忽分泥水路方知千里共同風明招虎生七子頌云第七菸菟沒尾巴食牛之氣已堪誇叢林悱悱爭脣吻幾箇行人得到家南泉不是心不是佛不是物頌云倒腹傾腸說向君不知何故尚沈吟而今便好猛提取付與世間無事人南泉心不是佛智不是道頌云雨散雲收後崔嵬數十峯倚襴頻顧望回首與誰同黃檗汝等諸人盡是噇酒糟漢頌云身上著衣方免寒口邊說食終不飽大唐國裏老婆禪今日為君注破了臨濟凡見僧入門便喝頌云入門便喝全無巴鼻引得兒孫弄粥飯氣麻谷問臨濟十二面觀音頌云昧却當陽箇一著牽來拽去互施呈不知陰却王維手更有何人畫得成臨濟問僧甚麼處來僧便喝濟便揖坐僧擬議濟便打又一僧來濟竪起拂子僧禮拜濟便打復見僧來亦竪起拂子僧不顧濟亦打頌云五月五日午時書赤口毒舌盡消除更饒急急如律令不須門上畫蜘蛛臨濟無位真人頌云腦後見腮村僧大開眼了作夢雖然趁得老鼠一棒打破油甕趙州訪臨濟頌云一人眼似鼓槌一人頭如木杓兩箇老不識羞至今無處安著南泉平常心是道頌云勸君不用苦勞神喚作平常轉不親冷淡全然沒滋昧一回舉起一回新趙州使得十二時頌云使得十二時辰呼來却教且去倚官挾勢欺人茫茫無本可據趙州訪茱萸頌云深淺聊將拄杖探忽然平地起波瀾傾湫倒嶽驚天地到海方知徹底乾趙州一日從殿上過乃喚侍者一聲侍者應諾州云好一殿功德侍者無對頌云好一殿功德總是過去佛百福相嚴身不使栴檀刻日日香煙夜夜燈看來當甚乾蘿蔔趙州問投子大死底人却活時如何投子云不許夜行投明須到頌云禾黍不陽豔競栽桃李春飜令力耕者半作賣華人趙州勘婆頌云天下禪和說勘破爭知趙州已話墮引得兒孫不丈夫人人點過冷地臥趙州問南泉知有底人向甚麼處去泉云山前檀越家作一頭水牯牛去州云謝師答話泉云昨夜三更月到窓頌云度體裁衣量水打碓毫髮不差且居門外趙州一日在方丈內聞沙彌喝參州向侍者云教伊去侍者纔教去沙彌便珍重州向傍僧云沙彌得入門侍者在門外頌云飋飋風松蕭蕭雨檜師子咬人韓獹逐塊趙州一日在東司上見文遠過遂喚云文遠遠應諾州云東司上不可與爾說佛法頌云趙州有密語文遠不覆藏演出大藏教功德實難量趙州一日共文遠行次忽指面前地云這裏好造箇巡鋪遠便近前展兩手云把將公驗來州與一掌遠云公驗分明過頌云一正一邪一倒一起文遠趙州靴裏動指趙州一日在佛殿上見文遠禮佛以拄杖打一下遠云禮佛也是好事州云好事不如無頌云文遠修行不落空時時瞻禮紫金容趙州拄杖雖然短腦後圓光又一重趙州狗子無佛性頌云有問狗佛性趙州答曰無言下滅胡族猶為不丈夫趙州云金佛不度鑪木佛不度火泥佛度不水真佛內裏坐頌云九十七種妙相顧陸筆端難狀趙州眼目精明覷見心肝五藏青州布袗頌云青州七斤衫盡力提不起打破趙州關總是自家底鎮州蘿蔔頌云參見南泉王老師鎮州蘿蔔更無私拈來塞斷是非口雪曲陽春非楚詞趙州有佛處不得住頌云有佛處不得住生鐵稱鎚被蟲蛀無佛處急走過撞著嵩山破竈墮三千里外莫錯舉兩箇石人相耳語恁麼則不去也此語已行遍天下摘楊華摘楊華唵嚤呢噠哩吽㗶吒趙州問僧甚麼處來僧云雪峯來州云雪峯有何言句示人僧云雪峯尋常道盡大地是沙門一隻眼汝等諸人向甚麼處屙州云上座若回寄箇鍬子去頌云塗路波吒數十州傳言送語當風流不知脚下泥生刺蹋著錐人脚指頭保壽問胡釘鉸頌云直饒釘得遮一縫點檢將來非好手可憐兩箇老禪翁却向俗人說家醜疎山造壽塔頌云鑿壞十方常住地三錢使盡露屍骸羅山古佛雖靈驗未免將身一處埋羅山在禾山送同行矩長老出門次山把拄杖面前一攛矩無對山云石牛攔古路一馬勿雙駒後有僧舉似疎山山云石牛攔古路一馬生三寅頌云出門握手話分携古路迢迢去莫追却笑波心遺劍者區區空記刻舟時德山托鉢頌云一撾塗毒聞皆喪身在其中總不知八十翁翁入場屋真誠不是小兒嬉雲門云世界恁麼廣闊為甚聞鐘聲披七條頌云鐘聲披起欝多羅碧眼胡兒不奈何一箭雙雕隨手落拈來元是柵中鵝德山見僧入門便棒頌云入門便棒郎當不少依而行之胡麻廝繳百丈野狐頌云不落不昧石頭土塊驀路相逢銀山粉碎拍手呵呵笑一場明州有箇憨布袋深明二上座同行見魚跳出網頌云俊哉一躍透重淵霹靂追之去不還却笑龍門燒尾者依前點額在波瀾南泉打破粥鍋頌云南泉打破閑家具浩浩諸方作話看今日為君重舉過明明歷歷不顢頇首山竹篦頌云背觸非遮護明明直舉揚吹毛雖不動遍地是刀槍瑞巖喚主人公頌云瑞巖家風喚主人公昨夜南山虎咬大蟲興化同參相見頌云鏌鎁在握天魔膽落明眼衲僧休更卜度興化打克賓頌云丹生生鸑鷟師子產狻猊棒下摩醯眼徒誇第一機興化紫羅帳裏撒真珠頌云對眾全提摩竭令豈是閑開兩片皮喝下瞎驢成隊走夢中推倒五須彌興化上堂云今日不用如何若何便請單刀直入興化為爾證據時有旻德長老出眾禮拜起來便喝化亦喝德又喝化又喝德禮拜歸眾化云適來若是別人三十棒一棒也較不得何故為他旻德會一喝不作一喝用頌云暗中携手上高山及至天明各自行無限中塗未歸客明明開眼墮深坑三聖云我逢人即出出則不為人興化云我逢人即不出出則便為人頌云陽焰何曾能止渴畫餅幾時充得饑勸君不用栽荊棘後代兒孫惹著衣南泉見鄧隱峯來指淨瓶云淨瓶是境爾不得動著境與我將水來峯將淨瓶傾水於南泉面前泉便休歸宗云鄧隱峯也是亂瀉頌云眼中無翳休挑刮鏡上無塵不用磨信脚出門行大路橫擔拄杖唱山歌石頭云恁麼也不得不恁麼也不得恁麼不恁麼總不得頌云好箇話端阿誰解舉舉得十分未敢相許三聖問雪峯透網金鱗頌云全死中全活全活中全死一箇訝郎當一箇福建子夾山境頌云境話會來雖未是却問如今作麼生清涼元本鼻頭直夾山依舊兩眉橫睦州擔板頌云睦州擔板那容眨眼闊狹短長不須增減僧問睦州一氣還轉得一大藏經也無州云有甚饆鑼䭔子快下將來頌云一氣轉一大藏教頓漸偏圓權與實無邊妙義炳然彰元來一字也不識臨濟會中兩堂首座齊下喝僧問還有賓主也無濟云賓主歷然頌云以平報不平王法本無親臨濟雖明眼也是黃龍精普化明頭來明頭打頌云先師會裏呈真處臨濟堂前喫菜時連此三回露拴索咄這緣臺盤乞兒明招一日天寒上堂大眾纔集招云風頭稍硬不是爾安身立命處且歸煖室商量便歸方丈大眾隨至立定招云纔到煖室便見瞌睡以拄杖一時趁下頌云夜半明星當午現愚夫猶待曉雞鳴可憐自屎不知臭又欲重新拈似人保壽開堂頌云提起須彌第一槌電光石火太遲遲象王行處狐蹤絕師子咆哮百獸危古德莊上喫油餈頌云和尚不赴堂莊主謝臨屈一字入公門九牛撤不出玄沙云若論此事喻一片田地四至界分結契賣與諸人了也只有中心樹子猶屬老僧在頌云祖父田園都賣了四邊界至不曾留奈何猶有中心樹惱亂春風卒未休首山新婦騎驢阿家牽頌云新婦騎驢阿家牽步步相隨不著鞭歸到畫堂人不識從今嬾更出門前烏臼見玄紹二上座來遂問二禪伯近離甚麼處僧云江西臼便打僧云久嚮和尚有此機要臼云爾既不會第二箇近前來僧擬議臼亦打云同坑無異土參堂去頌云猛焰不容蚊蚋泊大海那能宿死屍任是三頭并六臂望風無不竪降旗雲門乾屎橛頌云雲門乾屎橛全超法報化無事出山游百錢杖頭掛雲門須彌山頌云巍巍一座大彌盧荷負非干氣力麁縱使不隨言語會却來當面受塗糊大愚鋸解稱鎚頌云問佛如何是宗師即便酬稱鎚將鋸解言外度迷流僧問興化四方八面來時如何化云打中間底僧便禮拜化云興化今日赴箇村齋向來中路撞著一陣卒風暴雨却向古廟裏閃避得過頌云古廟裏頭回避得紙錢堆畔暗嗟吁閑神野鬼皆驚怕只為渠儂識梵書雪峯望州亭相見頌云望州烏石與僧堂業識茫茫不可當提起衲僧拄杖子五湖四海沸如湯夾山目前無法意在目前不是目前法非耳目之所到頌云癡人面前休說夢生鐵團上須尋縫明明說與却佯聾只管外邊閑打閧無業國師云若一毫頭凡聖情念未盡不免入驢胎馬腹裏去白雲端和尚云設使一毫頭凡聖情念淨盡亦未免入驢胎馬腹裏去頌云移身不移步移步不移身走却金師子捉得玉麒麟靈雲見桃華頌云總道見桃華悟道此語不知還是無茫茫宇宙人無數那箇男兒是丈夫玄沙云諦當甚諦當敢保老兄未徹在頌云打破鬼門關日輪正當午一箭中紅心大地無寸土洞山云言無展事語不投機承言者喪滯句者迷頌云言無展事語不投機承言者喪滯句者迷逢人不得錯舉舉道者訪琅琊頌云奪得驪珠即便回小根魔子盡疑猜拈來拋向洪波裏撒手大家空去來僧問風穴語默涉離微如何通不犯穴云常憶江南三月裏鷓鴣啼處百華香頌云忽爾出門先見路纔方洗脚便登船神仙祕訣真堪惜父子雖親不可傳趙州訪道吾吾見來著豹皮裩把吉撩棒在三門前等候纔見州來便高聲唱喏而立州云小心祇候著吾又唱喏一聲而去頌云有禮有樂有唱有酬人平不語水平不流臨濟遷化時示眾云吾滅後不得滅却吾正法眼藏三聖出云爭敢滅却和尚正法眼藏濟云已後有人問爾向他道甚麼三聖便喝濟云誰知吾正法眼藏向遮瞎驢邊滅却頌云瞎驢一跳眾皆驚正法那堪付與人三要三玄俱喪盡堂堂擺手出重城僧問乾峯十方薄伽梵一路涅槃門頌云撦破雲門一柄扇抝折乾峯一條棒二三千處管絃樓四五百條華柳巷雲門大師云聞聲悟道見色明心作麼生是聞聲悟道見色明心乃云觀世音菩薩將錢來買餬餅放下手云元來只是饅頭頌云見色明心事已差聞聲悟道更交加觀音妙智慈悲力荊棘林生優鉢華雲門大師拈起拄杖舉教云凡夫實謂之有二乘析謂之無緣覺謂之幻有菩薩當體即空乃云衲僧見拄杖但喚作拄杖行但行坐但坐總不得動著頌云剔開金殿鎖撞動玉樓鐘泣露千般草吟風一樣松陸亘大夫問南泉肇法師也甚奇怪解道天地與我同根萬物與我一體泉指庭前華召大夫云時人見此一株華如夢相似頌云天地同根伸一問未曾擡步已亡家無陰陽處華重發玉本無瑕却有瑕玄沙三種病人頌云玄沙三種病人話透出雲門六不收莫待是非來入耳從前知己返為讎玄沙見新到纔禮拜沙云因我得禮爾頌云夫子不識字達磨不會禪玄沙無此語切莫妄流傳南院上堂云赤肉團上壁立千仞時有僧問赤肉團上壁立千仞豈不是和尚道院云是僧便掀倒禪床院云爾看這瞎漢亂做僧擬議院便打趁出院頌云赤肉團邊用得親主賓有理各難伸兩箇駝子相逢著世上如今無直人百丈侍馬祖游山歸忽然哭同事問云憶父母耶丈云無同事云被人罵耶丈云無同事云哭作甚麼丈云問取和尚同事往問馬祖祖云爾去問取他同事回至寮中見百丈呵呵大笑同事云適來為甚麼哭如今為甚麼笑丈云適來哭而今笑同事罔然頌云有時笑兮有時哭悲喜交并暗催促此理如何舉向人斷絃須得鸞膠續楊岐和尚問僧栗棘蓬爾作麼生吞金剛圈爾作麼生跳頌云金剛圈栗棘蓬玄沙三種病石鞏一張弓直截為君說新羅在海東僧問楊岐如何是佛岐云三脚驢子弄蹄行僧云便恁麼去時如何岐云湖南長老頌云楊岐一頭驢只有三隻脚潘閬倒騎歸攧殺黃幡綽僧問青原思和尚如何是佛法大意原云廬陵米作麼價頌云老青原沒縫罅問佛法酬米價差毫釐成話󰚁無面目得人怕僧問巖頭古帆未掛時如何頭云後園驢喫草頌云後園驢喫草一老一不老驀地撞出來鬪湊得恰好僧問巖頭古帆未掛時如何頭云小魚吞大魚頌云小魚吞大魚直路太縈紆古帆休更問處處得逢渠僧問五祖演和尚如何是臨濟下事祖云五逆聞雷頌云五逆聞雷曾參顏回一粒豆子爆出冷灰僧問圜悟和尚如何是佛悟云口是禍門頌云口是禍門電激雷奔娑竭出海震動乾坤佛眼和尚讀靈源十二時歌有偈云一日日一時時龍門老心自知頌云日日日日時時時時違時失候箇老古錐南禪師云鐘樓上念讚床脚下種菜時如何黃檗勝禪師云猛虎當路坐頌云直出直入當面不識更擬如何著甚死急二十四祖尊者因罽賓國王秉劍於前曰師得蘊空否曰已得曰既得蘊空離生死否曰已離曰既離生死可施我頭否曰身非我有豈況於頭王便斬之白乳湧高數尺王臂自墮頌云殺人須是殺人漢當下一刀成兩段頭臂雖虧劍刃鋒何似秦時𨍏轢鑽芭蕉拄杖頌云十字街頭現成行貨擬欲商量漆桶蹉過汾陽十智同真頌云兔角龜毛眼裏栽鐵山當面勢崔嵬東西南北無門入曠劫無明當下灰雲門抽顧頌鑒咦頌云雲門鑒咦少有人知咄無孔鐵鎚龐居士問馬大師不與萬法為侶者是甚麼人大師云待汝一口吸盡西江水即向汝道頌云一口吸盡西江水甲乙丙丁庚戊己咄咄咄囉囉哩法華經云大通智勝佛十劫坐道場佛法不現前不得成佛道頌云燕坐道場經十劫一一從頭俱漏泄世間多少守株人掉棒擬打天邊月維摩經云其施汝者不名福田供養汝者墮三惡道頌云獨坐許誰知青山對落暉華須連夜發莫待曉風吹圓覺經云居一切時不起妄念於諸妄心亦不息滅住妄想境不加了知於無了知不辯真實頌云荷葉團團團似鏡菱角尖尖尖似錐風吹柳絮毛毬走雨打梨花蛺蝶飛楞嚴經云見見之時見非是見見猶離見見不能及頌云春至自開華秋來遷落葉黃面老瞿曇休搖三寸舌文殊菩薩所說般若經云清淨行者不入涅槃破戒比丘不入地獄頌云壁上安燈盞堂前置酒臺悶來打三盞何處得愁來楞伽經云五法三自性二種無我頌云陝府鐵牛白癩嘉州大像耳聵兩箇病痛一般咄哉漆桶不快殃崛摩羅尊者於一長者家持鉢適值其家婦人產難長者遂白尊者曰尊者是佛弟子如何救得我家產難尊者云我乍入道未能相救當去問佛尊者往見佛具陳斯事佛言汝但去說我自從賢聖法來未曾殺生尊者依佛所說往告長者婦人聞之當時分免頌云華陰山前百尺井中有寒泉徹骨冷誰家女子來照影不照其餘照斜領浮盃和尚因凌行婆問盡力道不得底句分付阿誰盃云浮盃無剩語婆云未到浮盃不妨疑著盃云別有長處不妨拈出婆歛手哭云蒼天中更添冤苦盃無語婆云語不識偏正理不知倒邪為人即禍生頌云掌內摩尼曾不顧誰能護惜孃生袴浮盃不會老婆禪直至如今遭點污後有僧舉似南泉泉云苦哉浮盃被這老婆摧折一上婆聞笑云王老師猶少機關在時有幽州澄一禪客乃問婆南泉為甚少機關婆哭云可悲可痛澄一罔措婆乃問會麼澄一合掌而立婆云猗死禪和如麻似粟後澄一舉似趙州州云我若見這臭婆問教口啞澄一云未審和尚怎生問他州便打澄一云為甚却打某甲州云似這猗死禪和不打更待何時頌云電光石火尚猶遲猗死禪和那得知轉面回頭擬尋討夕陽已過綠梢西婆聞却云趙州合喫婆手中棒州聞哭云可悲可痛婆聞乃歎云趙州眼光爍破四天下州聞令人去問云如何是趙州眼婆乃豎起拳州聞乃作頌送云當機覿面提覿面當機疾報爾凌行婆哭聲何得失婆答云哭聲師已曉已曉復誰知當時摩竭令幾喪目前機頌云眼光爍破四天下婆子拳頭沒縫罅當機覿面事如何猛虎脊梁誰解跨南泉云三世諸佛不知有狸奴白牯却知有頌云三世諸佛不知有老老大大外邊走眼皮蓋盡五須彌大洋海裏飜筋斗狸奴白牯却知有瀑布不溜青山走堪笑無端王老師錯認簸箕作熨斗臨濟問寺主甚麼處去來云州中糶黃米去來濟以拄杖畫一畫云還糶得這箇麼生便喝濟便打次典座至濟乃舉似典座座云寺主不會和尚意濟云爾又作麼生座禮拜濟亦打頌云一堆紅焰亘晴空不問金鍮鐵錫銅入裏盡教成水去那容蚊蚋泊其中五祖和尚舉僧問趙州如何是祖師西來意州云庭前柏樹子恁麼會便不是了也如何是祖師西來意庭前柏樹子恁麼會方始是頌云崎崎嶇嶇平坦坦平坦坦處甚崎嶇驀地跛驢能蹴蹋抹過追風天馬駒師室中常舉竹篦問學者曰喚作竹篦則觸不喚作竹篦則背眾下語皆不契因僧請益復成五頌示之頌云雲門舉起竹篦開口知君話墮上方香積不餐甘伏食人涕唾雲門舉起竹篦禪和切忌針錐鸞鳳不棲荊棘󱑭󱑭偏守空池雲門舉起竹篦通身帶水拕泥奉報參玄上士撒手懸崖勿遲雲門舉起竹篦擬議知君亂統直饒救得眼睛當下失却鼻孔雲門舉起竹篦露出心肝五臟可憐猗死禪和猶自魂飛膽喪豁開頂門眼照徹大千界既作法中王於法得自在又作偈大根大器大力量荷擔大事不尋常一毛頭上通消息遍界明明不覆藏御賜真讚師演成四偈生滅不滅如水中月不可攬觸妙在甄別常住不住是真實義一幅丹青輝天鑑地圓覺空明胡來漢現一點靈光萬化千變隨物現處廓清寰宇不動神情氣吞項羽稽首十力大導師三界獨尊無比況示現成佛轉法輪廣演無邊契經海眾生心想念念殊所轉法輪亦差別法輪功德不可量盡思竭力無能測有大經卷在一塵量等三千大千界世有聰慧明達人具足天眼悉知見破塵出經作佛事不作實與非實想又以無邊法界空納在佛身一毛孔須彌鐵圍及大海一一包容無迫隘一毛既爾餘悉然導師方便亦如是念念普遍諸毛孔念念克證金剛慧念念成就佛菩提念念滿足普賢願而不生於戲論心亦不住於深境界如夢如幻如水月如優曇華出世間如是常轉大經卷了無能轉所轉者三世諸佛諸菩薩聲聞獨覺及天人地獄修羅鬼畜等一一皆承此經力我今復與諸佛子各生殊勝難遇心還攝此經一歸塵安住毘盧法寶藏近來學佛人少見不顛倒唯務資談柄棄大而就小昧却直截事外邊打之遶畢竟那一著何曾得分曉獨有莊居士真實沒虛矯斷除煩惱根烈火燒乾草心地既安然魔境豈能擾任爾鬧浩浩我常靜悄悄末後示真歸如脫破布襖加趺入禪定皓月臨清沼透過生死關擊碎無價寶剛正大丈夫一了一切了骨肉都還父母了不知那箇是那吒一毛頭上翻身轉一一毛頭渾不差言前薦得已天涯句後承當路轉賒一擊鐵關如粉碎水天空闊雁行斜江月老人牓所居之室曰轉物蓋取首楞嚴若能轉物即同如來之義書來索銘妙喜宗杲為之銘曰若能轉物即同如來咄哉瞿曇誑諕癡獃物無自性我亦非有轉者為誰徒勞心手知無自性復是何物瞥起情塵捫空揣骨此菴無作住者何人具頂門眼試辨疎親樞密富公閱華嚴大教娛戲毘盧性海隨所寓揭名曰妙高堂蓋取法界勝樂妙高之義作自受用佛事書來索銘妙喜某為之銘曰妙高堂隨所至牓未懸落第二似猛焰藏蚊蚋擬承當生妄計德雲師安有作在別峯亦寬廓住佛地何所託我作銘任圖度偉哉廣大寂滅心譬如虛空不分別擬心求淨即染污況復比倫諸佛土又如夢中所見物所見雖有不可取如是通達無有疑淨心之義炳然現是義現矣難測量超諸色相離言說過去未來現在世佛及菩薩與聲聞一切含識有情類平等於義如實了善哉奇特過量人只以此閣演是義演已便息隨所緣亦與夢中無差別我以父母所生口說此無上妙伽陀莊嚴廣大寂滅心為諸來者作饒益薌林居士於所居園臨池作無熱軒將於北埭起連輝觀取華嚴無熱大龍王宮流出四河華林寶樹接影連輝之義樂谷韓公司諫為之記居士來索鄙語乃說是偈勇猛精進過量人號曰薌林大居士住無變易真實處而常順行諸佛法不作世間顛倒業成辦出世勝方便而能於此方便中幻出難思諸境界復於難思境界中而現種種殊勝事華林寶樹咸放光接影連輝相鑒徹光色清淨如金剛世間無有能壞者又如無熱大寶池四面分流入於海是海廣大無邊際不出居士一毛孔於一毛孔放光明八萬四千同時發不勞居士轉舌相只以此光宣妙法是法即是此光明不離是光說此法大海毛孔亦復爾此是薌林無熱義是義如空不可量一一包羅世間相我今以此無義語略為居士出隻手佛子來登無熱軒眾寶妙沙開戶牖快活居士結菴於南嶽之陽以小名之蓋取石頭和尚菴雖小含法界之義居士欲予書其牓因說是偈此菴非小亦非大堪笑石頭空揑怪不知法界即此菴彊謂此菴含法界而今欲識住菴人萬象之中獨露身妙喜為寫此菴牓要與太虛為近隣不於三界現身意棹舉何如憒憒時寄語軒中燕坐者好看新月下前谿人言至樂在此谷孰信樂為谷所移以樂均施不樂者方名真樂丈夫兒非湛非搖此法源當機莫厭假名存直須過量英靈漢方入無邊廣大門萬境交羅元不二六窓晝夜未嘗昏飜思龐老事無別擲劍揮空豈有痕塵無自性攬真成立擬和其光同亦俱失外既匪寬內亦不窒是義非虛亦復非實菴中主人如玉處石作如是觀千載一息萬物備於我我觀卒未休智者返觀我縱橫得自由善住菴中人從來無所住只這無住心便是安身處紫巖分惠建谿茗妙喜答以青州衫得人一牛還一馬前三三與後三三毛錐子上通消息爭似亡言絕見知後夜一輪空界月清光千里共依依上苑玉池方解凍人間楊柳又垂春山堂盡日焚香坐長憶毘耶多口人一毛頭上無邊剎決定識情難測量直下不生邪險見壺中日月自然長總別同異成壞行布圓融無礙塵入眾剎非寬剎入眾塵非隘居士筆端宣暢果海因源自在我今說偈讚揚同證一真法界長樂沙坑鄭了然不依本分要參禪自言已到無參處哥羅管爾米疆年說不到處著一句風前截斷千差路超佛越祖只如今壁立萬仞無回互一棒打破生死窟當時凡聖絕行蹤返笑趙州心不歇老來猶自走西東奪却衲僧拄杖當下便無伎倆喝下鐵眼忽開直據千峯頂上面門豎亞摩醯眼肘後斜懸奪命符瞎却眼解却符趙州東壁掛葫蘆龜毛拈得笑咍咍一擊萬重關鎖開慶快平生在今日孰云千里賺吾來萬仞崖頭解放身起來依舊却惺惺飢餐渴飲渾無事那論昔人非昔人一口吞盡三世佛正是吾家客作兒爭似璞禪無用處一毛頭上便忘機言前超佛祖日輪正當午豁開三要關一擊塗毒鼓既發上頭機莫問千鈞弩放去絕遮攔揑聚非回互咄哉老瞿曇住住住住住未點先行不唧𠺕不撥自轉已出醜那堪更鼓兩片皮豈止鑿空開戶牖火中木馬空嘶鳴水底泥牛謾哮吼用禪用禪聽我言拶到懸崖須放手直出直入直行直坐直禪上人直須恁麼本自圓成不立功課飢來喫飯寒來向火不在瞿曇非干達磨擬心思量返遭殃禍我說是言已招口過明眼人前一場話墮請事斯語無忘骨剉覆為鍾仰為鼎自是法輪家風妙喜爭敢馳騁思禪人固相請援毫臨紙忽猛省一聲直透須彌頂桶底脫時大地闊命根斷處碧潭清好將一點紅爐雪散作人間照夜燈真人十八界元空三十一人同姓呂分散游山各占山三十一人又同處坐斷金輪第一峯千妖百怪自潛蹤年來又得真消息說道楊岐正脈通人言棒頭出孝子我道憐兒不覺醜長蘆長老恁麼來妙喜空費一張口從教四海妄流傳野干能作師子吼孰云無物贈伊行喝下鐵圍山倒走正覺山前折却本三七日內心頭悶却來鹿苑討便宜好與拽飜椎一頓居士何曾病是病因問有兩眼對兩眼世醫咸拱手過去正法明現前觀自在眼觀諸音聲耳聽眾妙色二義俱寂滅誰受此說者是說亦寂滅誰為此說者能觀及所觀能聽洎所聽返觀觀聽者是亦無所有大哉觀世音快說如是法是法不思議聽者亦希有我今以一毛遍量法界空作此如幻言讚是真實相世間種種音聲相眾以耳聽非目覩唯此大士眼能觀瞑目諦觀為佛事於眼境界無所取耳鼻舌身意亦然善哉心洞十方空六根互顯如是義眼色耳聲鼻嗅香身觸意思無差別當以此觀如是觀取此為實成妄想若離妄想取實法展轉惑亂失本心本心既失隨顛倒不見大士妙色身無眼耳鼻舌身意互顯之義亦寂滅亦無大士妙色身亦無種種音聲相佛子能作如是觀永離世間生死苦冷坐毘耶城百病一時發不得文殊來幾乎無合殺默坐半百春無喜亦無瞋東西行七步抖擻舊精神來時已沒當門齒去時唯有一隻履葱嶺那邊逢宋雲十分彰露醜舉止天上無彌勒地下無彌勒拍版與門槌畢竟是何物擔柴賣火村裏漢舌本瀾翻不奈何自道來時元沒口却能平地起風波以一毛端智遍量法界空智空無自性空智在其中男女不婚嫁隨緣賣笊籬這般滋味子豈與外人知庭柏無根虛空有骨十分魯鈍似遼天鶻熱至乘涼寒燒榾柮夫是之謂趙州古佛驀口一橈玄路絕藥山之道始流傳離鉤三寸無消息覺海方乘般若船稱鎚上揑出汁枯骨裏敲出髓全無些子蘊藉一味賣弄口嘴更說甚麼三要三玄四種料揀大似青天白日十字街頭見神見鬼咄開雪峯口出睦州氣袖手儼然耽耽虎視我說是言有語無義石火電光咄哉鈍滯伽梨勃窣知是誰有人續得末後句許爾親見渠儂三千威儀都不修八萬細行渾不顧只因鬧市等箇人被人喚作破落戶兜率內院久拋離縱歸迷却來時路稽首彌勒世尊得恁寬腸大肚肩擔一條吉撩棒棒頭挂雙破木履盡力撮却布袋口不知裏許有甚底落落魄魄鬧市行䖃䖃苴苴沒羞恥龍華會上若逢渠定與椎落當門齒金華聖者誰識撞著猪頭便喫雖然無愛無憎其奈有損有益使得破落僧徒也道逆行順行天莫測若無末後一著至今有口難分析贈以之中語咸云祕密言誰知此老子非妙亦非玄直截不藏覆當機火裏蓮誰人明此意端坐自擎拳旋陀羅尼三昧語默元無罣礙攪衣著屐走街剛被時人笑怪問伊住止何處向道我儂弗會進前擬議思量咄哉漆桶不快太湖三萬六千頃之渺茫即師之口也洞庭七十一二朵之巍峭即師之舌也不動口不搖舌已說現說當說無少無剩也回狂瀾起既倒活必死之疾於膏肓即師荷擔大法而主盟此道也至於飛鯤鵬於藕絲竅中置須彌盧於蟭螟睫上而無寬曠迫隘之量也我生師之後而不識師今覩師之遺像而作是言者蓋欲一類闡提毛道凡夫與夫敗善根非器眾生使其知有吾門單傳直指之妙而已也異類中行拕犁拽耙栗棘金圈是何言話少處更減多處又添達磨不會却反西天飢餮渴飲閑坐困眠赤手殺人血濺梵天赤骨力地有裩無袴敢與海神爭先鬪富說大脫空荷擔佛祖七八圓全不成三五村歌社舞可憐生引得兒孫弄泥土被底禮寅朝去住隨風掃名呼章相公侮嫚圓照老不托和尚兩拳打翻回頭妖僧一句罵倒只看這幾著子不必問他禪道箇是金毛師子兒狐狸野干徒叫譟嵌嵌枯枯磊磊落落暗嗚叱咤萬人氣索宴坐胡床傾湫倒嶽秉殺活劍解生死縛不墮塵緣寧居寂寞豁開濟北三要三玄提持關西末後一著慧日之影沈姑谿泥牛觸折祥麟角頭如杓面如楪口無舌說無竭是而非同而別種空華抽暗楔死木蛇活如蝎擊塗毒腦門裂是阿誰甘露滅凜凜孤風世所稀碧眸炯炯電光輝貧兒示與衣中寶富者教伊赤體歸毒手慣曾烹佛祖洪鑪常用大鉗鎚小根魔子還知否此是吾家真白眉道大德備之詞讚師之真此處無金二兩俗人酤酒三升超佛越祖之談讚師之禪削圓方竹杖鞔却紫茸氈無可諭無可說正是守著繫驢橛那堪更言七坐道場三奉詔旨大似鄭州出曹門且喜沒交涉降此之外畢竟如何江南兩浙春寒秋熱寄語諸方不要饒舌風雷為舌虛空為口應群生機作師子吼眼光爍破四天下驚起法身藏北斗箇是楊岐嫡孫喝下須彌倒走這老漢無置錐之地而不貧有無價之寶而不富覩眾善而不欣遇諸惡而不怖一著當陽全提要且秋毫不露有時石火裏藏身却向電影中回互塞却臨濟三玄門截斷巖頭末後句示無作相擊塗毒鼓行無緣慈誅佛誅祖如是見得普融妙喜未敢相許直下來也如龍似虎一槌打破太虛空至今一缺無人補厚重如山嚴冷似鐵破毘盧印坐衲僧舌派出靈源源清流徹指曜靈寒呼顧兔熱謂此是長靈眼中重著屑謂此非長靈知君猶未瞥是耶非耶俱為剩說真耶妄耶水中捉月而今要見這老人剔起眉毛須辨別嘉州大像喫一槌陝府鐵牛流出血慣說五家宗派禪不將玄妙與人傳晚年一處真奇特食罷長伸兩脚眠天姿出格蕭灑胸次過人惺惺臨濟頂中髓楊岐眼裏睛棒頭明殺活喝下顯疎親孤鸞無伴侶師子不同群鍾山佛鑑之嫡子雙徑山僧之法兄讚歎竹菴也是妙喜罵詈竹菴也是妙喜讚之罵之各有所以讚之者為渠具衲僧正眼罵之者為渠浸在醋甕裏或曰如竹菴之為宗師也不可讚不可罵精金美玉自有定價讚之罵之徒增話𣠽妙喜聞之笑而不答但拊掌叩齒三下從教渠讚龜打瓦烹佛烹祖大鑪韛鍛凡鍛聖惡鉗鎚起曹洞於已墜之際針膏肓於必死之時善說法要罔涉離微不起于座而變荊棘林為梵釋龍天之宮而無作無為神澄定靈雪頂龐眉良工幻出兮不許僧繇知虛堂張挂兮梁寶公猶迷箇是天童老古錐妙喜知音更有誰觸處無礙得大自在達磨脊梁釋迦腦蓋夫是之謂普明老人敢與諸塵作對者也大慧普覺禪師讚佛祖終這漢沒量罪過不合引惹措大被渠笑裏藏刀殺却吾祖達磨不知有底冤讐一向興災作禍杲上座諾惺惺著莫教話墮這箇村和尚少人能近傍黑漆麁竹篦佛來也一棒沒秋毫人情有萬千無狀慈悲時觀音菩薩之所不如瞋恚時阿脩羅王亦難比況世上可憎可惡者是這般底阿師如何也有人畫渠供食參得圜悟禪擔起睦州版透過祖師關瞎却頂門眼肚裏黑漫漫心中平坦坦性氣得人憎發時渾不管鞏縣茶缾喫一槌擊碎饒州白瓷盌賦性暴舉止傲說甚禪談甚道有箇沒意智獃郎隨例妄想顛倒蔡郎中還見麼若也當面諱却便是監主自盜手裏指東畫西口中胡說亂道生慣打葛藤天真不屬做造有箇蔡正卿時時來著到水流濕火就燥馬面團圝隨人所好咄哉無知半憨半癡黑豆換人眼睛十分愛討便宜一朝死入地獄定墮鑊湯泥犁佛也救爾不得任爾鳳林吒之雲門妙喜真雲臺居士畫利鈍不相資展向虛堂挂妙喜利中鈍鈍得顢頇雲臺鈍中利利得脫灑如今利鈍都挂壁師子飜身絕蹤跡蹤跡無便塗糊一時分付儲大夫唵摩尼達里悉利蘇盧謂汝是善人耶嫉惡之太甚謂汝是惡人耶好賢而樂善而於善惡兩塗之間了無遺恨好箇自是漢高談無畔岸成佛作祖且緩緩這一則公案分付趙通判湛不搖處正好著力欲識吾真出陰界入一毛端頭師子返擲赤肉團上萬仞壁立沖密湛然知不知鐵牛生得玉猫兒我讚我真孰能委悉火風煗動地水堅濕俱屬現量擬心則失就而明之是妄非實背而捐之土木瓦石吾說是言如箭射的離此別求幻惑無識龐老曾升馬祖堂西江吸盡更無雙而今妙喜朱居士覿面分明不覆藏謂汝太惺惺時復放淈𣸩謂汝太褊急間或又容物既作人天師開口便輕忽莊嚴賢劫中且無如此佛寄語聞子清莫信這箇賊這尊慈無摸𢱢忽地喜忽地惡喜也和氣如春百華開萼怒也雷電風雲一時俱作似恁麼做處若非阿脩羅王即是金僊大覺唐道人緊收却逢人不用展開卷來送在壁角渠本宣州人生緣在寧國前不尊釋迦後不敬彌勒家貧無飯噇出家去投佛行脚走諸方江南遍江北纔參臨濟禪便作白拈賊眼裏有瞳人肚中無點墨還如跛阿師說得行不得汝求吾之讚復讚吾之真大海絕涓滴須彌無一塵以訐為直而非直以察為明而非明象王回旋師子嚬呻性不可會瞥喜瞥瞋與佛祖為冤敵與魔外為親姻自是其是而人不汝是自神其神而人不汝神如此為人善知識少喫酸醋三五升一條白棒佛祖俱打超宗禪人大膽不怕畫我來乞讚鬼門上帖卦三十年後此話大行任一切人讚龜打瓦蕭蕭灑灑有取有捨䖃䖃苴苴無真無假客來須看賊來須打一條竹篦天上天下背觸當鋒任人酬價咄哉村僧少說大話龜年收取挂高堂從他讚歎從他罵身心一如身外無餘咄這瞎驢付與鼎需蘊聞聞自性自性離聞蘊吾真亦復然逈超千聖頂宣傳吾真吾為宣說眨上眉毛大巧若拙兩耳卓朔口門窄兩眼皮薄鼻露竅一生舌本謾瀾翻何曾唱得胡家調一千七百癡衲子圍遶這箇無明叟細膩渾沒一星兒麁慥却有七八斗未甞寂寂入禪定終日波波廊下走為人巴鼻亦好笑更不容人謾開口盲枷瞎棒當慈悲是與不是劈脊婁如斯主法作宗師枉續牟尼子孫後本禪千萬莫學伊學伊和爾不唧𠺕這無狀世間稀住佛屋著佛衣噇佛飯說佛非多忿怒少慈悲畫得似差毫氂寶禪者應自知瞋恚癡未除心意識顛倒談禪信口開舌頭胡亂掃其施汝者不名福田供養汝者墮三惡道箇是雲門村僧即非杜撰長老臨濟燒黃檗禪版香嚴哭溈山拄杖雲門村叟效顰也作這般伎倆作麼生是這般伎倆傳來鐵鉢盛猫飯磨衲袈裟入墨盆祖翁活計都壞了不知將底付兒孫這漢一生空倔彊偏向人前放軟頑涅槃路上栽荊棘解脫門前緊著關不別法身三種病豈識楞嚴義八還謾把少林無孔笛等閑吹過汩羅灣虛空裏揣出骨閃電中作窠窟有問妙喜家風此外更無別物䖃苴全似川僧蕭灑渾如浙客偏向情未生時拈出報慈一隔尊性不定莫可窺測見小時嫌蟭螟眼太寬見大時謂太虛空忒窄似這般底阿師如何受人天供養好與劈腮一摑這村僧無明大少柔和多褊隘愛罵人舌頭快受佛蔭破佛戒不精進常懈怠謗般若彌天罪入地獄永不悔聞者憎見者怪攪叢林尤叵耐虛銷信施三十年異世出頭償夙債就中只有一處長解道雞嶼洋無蓋佛祖有密語有說即不密密禪畫吾真密意已漏泄如析栴檀香片片體非別密意在其中密亦如是說咄這擔版漢從來無所知曾經一頓飽忘却累年飢動便觸人諱拍盲不識時平生沒活計赤手討便宜真兮妄兮兩孤作對待兮偏枯水凌虛而風靜兮月非無即妄即真兮毒藥與醍醐到此誰人識得渠不曾動著舌頭葛藤已遍天下等閑一擊虛空隨手便成縫罅法宏貌得吾真彷彿鎮州普化我今寫讚上頭要作叢林佳話有德必有光其光無間隔名實要相稱非青黃赤白參徹佛祖頂𩕳禪不是等閑相誑嚇我所參得底只要涅槃堂裏用且不聽杜撰禪師三千八百畫吾為作證明他年將作軌格吾於閩有大因緣夜夢晝思無間然他日定歸洋嶼去楞伽室內作終焉慧空抓著吾痒處吾甞劄著伊痛處痛處痒痒處痛不與千聖同途豈與衲僧共用莫言掃帚竹裏無錢筒蒿枝叢林無梁棟雖然家醜不可外揚也要諸方眼目定動而今各自不得已一任畫出這般不唧𠺕底老凍󱓕但將懸向壁角落頭使來者瞻之仰之晝夜六時燒兜樓婆畢力迦沈水栴檀之香作七代祖翁之供畫得百千本都盧秖這是師玿好承當楊岐第七世咄哉滅胡種面目真可惡過橋便拆橋得路便塞路雖欲彊柔和畢竟觸人怒萬事類如此誰敢相親附乞兒囊本空常誇敵國富聞說閻羅王未免生怕怖休更放大言嫌佛不肯做鄒搜歛似天烝棗輕輕觸著便煩惱身著如來三事衣口中謗佛法僧寶從來纖芥不與人一毫不就他人討驀然合眼入黃泉定須聒譟閻羅老上無片瓦蓋頭下無卓錐之地赤骨𩪸箇渾身與人爭甚閑氣些子無明不奈何說甚祖師西來意鐵蛇在握毒氣爍爍擬議不來劈口便著秉炬入塔這箇上座了五蘊性空悟諸法無我纔覺四大乖違知是收因結果預於三兩日前洗浴剃頭親寫遺言問我乞一把火不顧頂後萬里神光豈戀目前玄關金鎖無明業識癡團一一從頭點過如此了事衲僧世間能有幾箇彥維那既恁麼更有一事須說破若到天台雁蕩遊傳語嵩山破竈墮人人皆有四大充禪獨有五大地水火風之餘更有一枚笠大此笠內空外空內外空包含欲界色界無色界說甚須彌鐵圍江河大海萬象森羅總在裏許無迫無隘而今四大已乖張唯有笠大鎮長在這笠大甚奇怪一唱兩唱三唱貴亦不賣賤亦不賣畢竟如何打與充禪同入火光三昧以火炬指龕云這箇是已滅底法燈復舉起火炬云這箇是無漏底智火無漏智火然法燈然也滅也無不可燈監寺還知麼灰飛煙滅後優曇華一朵山下麥黃蠶已斷一隊死人送活漢活人身似鐵金剛即今再入紅鑪鍛捧起骨云靈山話月曹谿指月妙喜今朝捧月子細窮究將來一時未得勦絕何以故却被這箇阿師盡把機關漏泄既漏泄看看又是中秋節無物堪比倫教渠自家說呈起左手骨云這箇是眉州益呈起右手骨云這箇是饒州照一人會禪一人會教雖然各自行畢竟同時到且道同時到底事作麼生誰家別館池塘裏一對鴛鴦畫不成師臨示寂親書遺奏畢侍僧乞留頌師厲聲曰無頌便死不得也乃大書云生也只恁麼死也只恁麼有偈與無偈是甚麼熱大宗師垂語切忌錯會要須識得真實受用處方證大自在解脫安樂法也隆興甲申季夏十日紫巖居士張浚書師到雪峯值建菩提會請普說問話畢乃云菩提宿將坐重圍劫外時聞木馬嘶寸刃不施魔膽碎望風先已竪降旗雪峯法窟真歇場中人人懷報佛報祖之心箇箇抱安國安家之略智如鶖子辯若滿慈雲門今日到來只得結舌有分然官不容針私通車馬既到這裏不可徒然略借主人威光與大眾赴箇時節遂拈起拄杖云還委悉麼天高群象正海闊百川朝卓一下復云大凡參學之士須遇本分人始得若不遇本分人只是箇掠虛漢只如適來上座問芭蕉拄杖子話本分答他却理會不得如今諸方多少錯商量學家既眼不明出來伸一問禪床上瞎漢將合頭語祇對便道扶過斷橋水伴歸明月村一句來一句去道我答得玄答得妙學者不識好惡𡎺向皮袋裏將去到處合合得著則倒來印可宗師合不著便將這般不村不淨蘊在胸襟輕薄好人作地獄業爾看他真歇說禪都不計較據學人問處信口便說更無滯礙自然如風吹水只為他實見實說如普賢菩薩從佛華莊嚴三昧起普慧菩薩如雲興致二百問普賢菩薩如缾瀉以二千酬又何曾思量計較來蓋得法自在稱法性說如今人不曾親證親悟只管百般計較明日要陞座一夜睡不著這箇冊子上記得兩句那箇冊子上記得兩句鬪鬪湊湊說得一片如華似錦被明眼人冷地覷見只成一場笑具奉勸諸人明眼宗師難逢難遇既得遭逢如靠一座須彌山相似直須退步放下許多人我無明從前冊子上記持學得底撥置一邊不要彊作主宰他時異日閻羅老子打鬼骨臀便是打這般彊作主宰底不是雲門謾爾諸人這話有分付處面前頓却一千五百人善知識為爾作證不向這裏說更向何處說所以此事決定不在言語上若在言語上一大藏教諸子百家遍天遍地豈是無言更要達磨西來直指作麼畢竟甚麼處是直指處爾擬心早曲了也如僧問趙州如何是祖師西來意州云庭前柏樹子這箇忒殺直又僧問洞山如何是佛山云麻三斤又僧問雲門如何是佛門云乾屎橛這箇忒殺直爾擬將心湊泊他轉曲也法本無曲只為學者將曲心學縱學得玄中又玄妙中又妙終不能敵他生死只成學語之流本是箇無事人却返被這些惡毒在心識中作障作礙不得自在所以教中道法不可見聞覺知若行見聞覺知是則見聞覺知非求法也喻似有人問城中路從甚麼處去指云從這裏去聞說便行早曲了也這箇如何將知見解會計較得失玄妙是非底心去學得爾要真箇參但一切放下如大死人相似百不知百不會驀地向不知不會處得這一念子破佛也不奈爾何不見古人道懸崖撤手自肯承當絕後再穌欺君不得諸人既來雪峯參禪切不得容易此是明眼宗師可以依附堪為法式或者見真歇勸人發菩提心生謗議云既稱禪師自有宗門本分事只管勞攘却如箇座主相似我且問爾那箇是本分事苦哉自既不能為善返笑他人為善這般底人我生滅嫉妬不除自是其是善知識既不勸人發菩提心不可教人殺人放火去這箇曲彔木床上不是爾討名討利嫉妬生滅之處以道眼觀之如鑊湯罏炭劍樹刀山一般擊動法鼓諸天龍神齊集道眼不明諸天龍神見爾口吐黑煙寧不怖畏豈不見教中道未得謂得者是增上慢謗大般若人不通懺悔譬如窮人妄號帝王自取誅滅況復法王如何妄竊因地不真果招紆曲須是真實始得夫稱善知識者引導一切眾生令見佛性當須觀根設教應病與藥不可對三家村裏人說拄杖子朝到西天暮歸東土扇子𨁝跳上三十三天築著帝釋鼻孔東海鯉魚打一棒雨似盆傾去也雖是本分說話教他如何理會這老漢爾禪和子尚自覓他縫罅不得況他俗人處身塵網現行無明若無善巧方便接引令其純熟如何便領會得此會盡是一二十程拋家遠來一人入社發心轉北多人為善寧無利益這箇是善知識本分合做底事豈是彊為雲門今夏在廣因開箇燈心皂角鋪子隨家豐儉說些麁禪室中問學者一句子如不思量計較天真自然道得一句更與一拶擬議不來劈脊一棒別無細膩忽然打發一箇半箇却教上來雪峯就大鑪鞴事同一家早來真歇舉世尊入舍衛大城乞食飯食訖收衣鉢洗足已敷座而坐須菩提出眾作禮曰希有世尊真歇云釋迦老子幸自可憐生被須菩提出來道箇希有當下氷銷瓦解好大眾釋迦老子未曾說一字須菩提見箇甚麼便道希有諸人要會麼但向真歇氷銷瓦解處看忽然看得破一生參學事畢只如真歇尋常見學者多認目前鑑覺求知見覓解會無有歇時不得已教人向劫外承當據實而論這一句已是多了此是一期方便如指月示人當須看月莫認指頭如今人理會不得將謂實有恁麼事祖師所謂錯認何曾解方便既不識方便語便向燃燈佛肚裏座黑山下鬼窟裏不動坐得骨臀生胝口裏水漉漉地肚裏依前黑漫漫地驢年夢見麼雲門今夜對人天眾前合諸聖說話各自記取言多去道轉遠適來真歇有一段公案未了雲門為他結絕却昔有一老宿訪臨濟纔相見提起坐具云禮拜即是不禮拜即是臨濟喝宿便禮拜濟云這賊宿云賊賊便出濟云莫道無事好首座侍立次濟云還有過也無座云有濟云賓家有過主家有過座云二俱有過濟云過在甚麼處座便出濟云莫道無事好師云臨濟暗中輸了一籌却向明中贏得一著雖然有輸有贏有明有暗爭奈傍觀者醜且道誰是傍觀者良久云若到諸方不得錯舉定光大師請普說僧問一法若有毘盧墮在凡夫萬法若無普賢失其境界去此二塗請師速道師云脫殼烏龜飛上天進云親切已蒙師指示一句無私利有情師云作麼生是親切處進云昨夜清風生八極今朝流水漲前谿師云洎不問過乃云諸佛本不曾出世亦復無有般涅槃以本自在大願力示現無邊希有法是法不可以思惟究竟非心所行處既非心所行即非希有法既非希有法此法無實亦無虛既無虛實喚作有亦不得喚作無亦不得喚作亦有亦無亦不得喚作非有非無亦不得喚作非非有非非無亦不得不見適來禪客問一法若有毘盧墮在凡夫萬法若無普賢失其境界去此二塗請師速道雲門答他道脫殼烏龜飛上天諸人且作麼生辨明為是有耶是無耶是虛耶是實耶試出來道看如無更引些葛藤所以先聖道有時先照後用有時先用後照有時照用同時有時照用不同時若也先照後用則瞎一切人眼若也先用後照則開一切人眼若也照用同時即半瞎半開若也照用不同時則全開全瞎此四則語有一則有賓無主有一則有主無賓有一則賓主俱無有一則全具賓主即今眾中或有箇不受人謾底漢也來道這裏是甚麼所在說有說無說虛說實說照說用說賓說主攔胸搊住拽下禪床爛椎一頓也怪他不得還有恁麼人麼如無杓柄却在雲門手裏放行把住說有說無說虛說實說照說用說賓說主總由這裏且道即今放行好把住好良久云開人眼瞎人眼一手推一手挽不是三要三玄亦非四種料揀畢竟是箇甚麼舉拂子云雪峯輥毬睦州擔板復云諸人總道來這裏參禪我且問爾禪作麼生參既為無常迅速生死事大己事未明求師決擇要得自己明白心地安樂不是兒戲而今人箇箇道我怕死參禪參來參去日久月深打入葛藤窠裏只贏得一場口滑於自己分上添得些兒狼藉返不如未入眾時却無許多事此蓋末上一錯不遇好人遞相沿襲以致如此近來佛法可傷魔彊法弱禪和家每人有一肚皮禪到處鬪百草相似驢年得休歇麼尋常向爾諸人道祖師西來只是作得箇證明底人亦無禪道傳與人若有禪道可傳則各自傳與父母傳與六親眷屬去也既無可傳須是當人自悟始得爾擬心求悟早錯了也豈況多知多解恣意亂統不見香嚴和尚在百丈會裏直是聰明靈利數年參禪不得只為多知多解百丈遷化後到溈山山云我聞汝在百丈先師處問一答十問十答百此是汝聰明靈利意解識想生死根本父母未生時試道一句看香嚴被溈山一問直得茫然却歸寮中將平日看過底文字從頭檢過要尋一句可將酬對意不能得乃自歎曰畫餅不可充飢屢上堂頭乞溈山說破山云我若說似汝汝已後罵我去我說底是我底終不干汝事香嚴奈何不得肚裏只管悶又怪溈山不為他說破遂將平昔所集文字以火爇却曰休休此生不學佛法也且作箇長行粥飯僧免役心神從此一時放下禪也不思量道也不思量善也不思量惡也不思量父母未生時底也不思量即今底也不思量四楞著地一切放下便辭溈山直過南陽覩忠國師遺跡遂憩止卓菴一日芟除草木因颺瓦礫驀然擊著一竿竹作聲不覺打著父母未生時鼻孔當時如病得醫如暗得燈如貧得寶如子得母歡喜無量遂沐浴焚香遙禮溈山歎曰和尚大悲恩逾父母當時若為我說破豈有今日事乃有頌曰一擊亡所知爾看他得底人發言自是不同初聞擊竹作聲忽然大悟所悟底心便絕消息如彌勒彈指樓閣門開命善財入善財心喜入已還閉便是這箇道理香嚴悟處既絕消息父母未生時事頓爾現前纔作箇頌子便有為人底方便下面註曰更不假修治動容揚古路不墮悄然機處處無蹤跡聲色外威儀諸方達道者咸言上上機多見禪和子愛去到處問長老長老家無著口處便為他解說爾怕他香嚴說得未分曉在更要註解又有一般人也道因擊物作聲有箇悟處或問他爾試說看便擊物作聲曰多少分明有甚麼交涉大似隔鞾使拳頭爬痒如何得快活去又不見昔日俱胝和尚住菴時因一尼戴箇笠子直來遶他繩床一匝云道得即放下笠子俱胝當時道不得尼拂袖便行俱胝云何不且住尼云道得即住俱胝又無語尼去後俱胝自歎云我雖是箇丈夫漢却不如箇婦人便要燒菴下山忽夜夢神人曰和尚不須下山且候當有肉身大士來為和尚說法也過數日果見天龍和尚到來俱胝遂舉前話似之天龍曰爾問我我與爾道俱胝曰道得即放下笠子天龍遂豎起一指俱胝忽然大悟後凡有所問只豎一指每曰我得天龍一指頭禪一生受用不盡瑯瑘覺和尚嘗有頌曰俱胝一指教君知朝生鷂子摶天飛若無舉鼎拔山力千里烏騅不易騎爾看這一頌便是會得這一指頭禪分曉也這箇如何學得俱胝身畔有一供過童子每見人問他事也學豎指祇對有人謂俱胝曰和尚這童子也不可得亦會佛法凡有人問他皆如和尚豎指俱胝聞得一日潛將一柄刀在袖中喚童子近前來聞爾也會佛法是否云是俱胝曰如何是佛童子便豎起指頭被俱胝捉住以刀斫斷童子叫喚走出俱胝遂喚童子童子回頭俱胝曰如何是佛童子不覺將手起不見指頭忽然大悟奇哉信知佛法不可傳不可學俱胝得處不在指頭上香嚴悟處不在擊竹邊且道在甚麼處一時說了也諸人還會麼此事非難非易差之毫釐失之千里奉勸諸人退步自看一切現成便請直下承當不用費力爾擬動一毫毛地便是千里萬里沒交涉也諸人既在這裏須生慚愧不得容易過時若不存誠般若中將甚麼銷他信施不見汾陽無業禪師曰看他古德道人得意之後茅茨石室向折脚鐺中煮飯喫過三二十年名利不干懷財寶不為念大忘人世隱跡巖叢君王命而不來諸侯請而不赴豈同我輩貪名愛利汩沒世塗如短販人有少希求而忘大果灼然兄弟那時早有如此說話也更教他見我輩如今做處也好慚惶殺人兄弟光陰可惜時不待人各自打辦精神打教徹去亦不虛受佛廕亦不辜負平生學道之志近日道上座自雪峯來再三求入室云直為無常迅速生死事大己事未明欲乞開示因舉馬祖不是心不是佛不是物教渠看更與他註解一遍不得作道理會不得作無事會不得作擊石火閃電光會不得向意根下卜度不得向舉起處承當不是心不是佛不是物合作麼生渠遂疑著更不敢開口今日却來燒香禮拜曰妙道學般若多有魔障欲請今晚為對人天眾前舉揚般若以憑懺悔願法界一切有情皆得頓悟甚深般若同報佛恩雲門曰古聖有言怖心難生善心難發自未得度先度人者菩薩發心既知怖罪回心向道此亦希有遂從其請為渠懺悔且罪性不在內外中間將甚麼懺然無有有罪底聖人亦無無罪底凡夫凡夫造罪皆自妄想心起都無實體雖無實體受報時亦須妄受如影隨形不可逃避雖妄受報亦無實體所以道若罪性有體則盡虛空界不能容受何故為凡夫造罪者多今道上座發一念心欲直取無上佛果菩提此心一發所作之罪如積乾草高須彌山所發之心如芥子許火悉能燒盡無有遺餘還信得及麼此一念心既發當時成佛已竟盡未來際永不退失以何為驗不見教中天帝釋白法慧菩薩曰佛子菩薩初發菩提之心所得功德其量幾何法慧菩薩曰此義甚深難說難知難分別難信解難證難行難通達難思惟難度量難趣入雖然我當承佛威神之力而為汝說假使有人以一切樂具供養東方阿僧祇世界所有眾生經於一劫然後教令盡持五戒南西北方四維上下亦復如是於意云何此人功德寧為多不天帝釋言此人功德唯佛能知其餘一切無能量者法慧曰此人功德比菩薩初發心功德百分不及一千分不及一百千分不及一如是億分百億分千億分百千億分乃至阿僧祇分無數無量無邊不可說分不可說不可說分亦不及一次第引眾生欲樂邊際諸根差別從十至百從百至千從千至萬從萬至億從億至不可說不可說阿僧祇數眾生盡令持五戒十善乃至第二人復倍前人之數展轉至百人一人倍一人之數盡令證須陀洹斯陀含阿那含阿羅漢辟支佛果所得功德比菩薩初發心功德百分不及一乃至不可說算數譬喻亦不能及盡其譬喻無較量處何故此一念心與三世諸佛平等無二無別故梵語懺摩此云悔過謂之斷相續心一懺永不復造此心一發永不退失若能直下無心去初發心功德比無心功德百分千分百千分百千萬億分乃至算數譬喻不可說不可說阿僧祇分亦不及一何故初發心時與三世諸佛平等故此心尚無三世諸佛向甚處摸𢱢所以一念無心功德又無較量處若爾則亦無生亦無死亦無聖亦無凡亦無人亦無我亦無佛亦無法若能如是見得是真懺悔道上座既具大丈夫志氣決定要參禪但恁麼參須是豁然悟去直下無心方得安樂若不悟只是口頭道得幾箇無無更引些古人說無處錯證據了便道我得休歇我且問爾還歇得也未乃是將心無心若將心去無心心却成有如何硬無得古聖訶為落空亡底外道魂不散底死人謗大般若不通懺悔雖是善因而招惡果這般見解如稻麻竹葦打殺百千萬箇有甚罪過這般底管取有一肚皮疑在若自無疑始有方便為他人決疑若自有疑如何為人除得疑擬欲除他疑再與他添得一重疑所謂我眼本正因師故邪諸人要知自無疑能與人除疑者麼昔世尊在靈山會上說法有五百比丘得四禪定具五神通未得法忍以宿命智通各各自見過去世時殺父害母及諸重罪於自心內各各懷疑於甚深法不能證入是時文殊知眾疑怖承佛神力遂手握利劍持逼如來世尊乃謂文殊曰住住不應作逆勿得害吾吾必被害為善被害文殊師利爾從本已來無有我人但以內心見有我人內心起時我必被害即名為害於是五百比丘自悟本心如夢如幻於夢幻中無有我人乃至能生所生父母於是五百比丘同聲說偈讚文殊曰文殊大智士深達法源底自手握利劍持逼如來身如劍佛亦爾一相無有二無相無所生是中云何殺大眾文殊雖然為眾決疑費力不少雲門今日為道上座決疑且不用利劍只有箇不是心不是佛不是物若向這裏疑情脫去天下橫行若不然者聽取箇註脚一刀截斷生死路摩醯正眼頂門開無邊業障俱銷殞畢竟如何寒山拾得在天台以拂子擊禪床一下喝一喝下座黃德用請普說師云邵武高士黃端夫信向佛乘知有此事捐家財起菴一所以圜悟揭名屢有書來乞分楊岐一枝佛法去彼為眾生作大利益雲門不敢容易諾之又託吳元昭學士再三懇禱亦未敢輕許不幸端夫忽爾化去聞啟手足時呼其二子再三囑之曰若為吾於雲門請得一本分住菴人則死無遺恨矣言訖長往二子不忘遺訓求元昭學士撰疏遣專使請彌光禪人作菴主見其至誠遂令應命今德用昆仲特詣當菴揮金辦供命山僧普說舉揚宗旨以答諸聖加被之恩且喚甚麼作宗旨宗旨又如何舉揚近代佛法可傷邪師說法如恒河沙各立門風各說奇特逐旋揑合疑誤後昆不可勝數參禪者既不具擇法眼為師者又道眼不明以至如是雲門初與元昭不相識頃在江西見渠跋所施華嚴梵行品自言於梵行品有悟入處不疑天下老師舌頭那時已得其要領即與兄弟說此人只悟得箇無梵行而已已被邪師印破面門了也雲門若見須盡力救他及乎在長樂相見便來咨問入室即時將渠悟入處只兩句斷了曰公所悟者永嘉所謂豁達空撥因果莽莽蕩蕩招殃禍耳更為渠引梵行品中錯證據處曰於身無所取於修無所著於法無所住過去已滅未來未至現在空寂無作業者無受報者此世不移動彼世不改變此中何法名為梵行梵行從何處來誰之所有體為是誰由誰而作為是有為是無為是色為非色為是受為非受為是想為非想為是行為非行為是識為非識如是觀察梵行法不可得故若依此引證謂無梵行是真梵行則是謗大般若入地獄如箭射更為渠說而今諸方邪師輩各各自言得無上菩提各說異端欺胡謾漢將古人入道因緣妄生穿鑿或者以無言無說良久默然為空劫已前事教人休去歇去歇教如土木瓦石相似去又怕人道坐在黑山下鬼窟裏隨後便引祖師語證據云了了常知故言之不可及歇得如土木瓦石相似時不是冥然無知直是惺惺歷歷行住坐臥時時管帶但只如此修行久久自契本心矣或者以脫去情塵不立窠臼為門戶凡古人公案舉了早會了也或師家問不是心不是佛不是物爾作麼生會便云和尚不妨惺惺或云和尚甚麼處去來或云不可矢上更加尖或云謾却多少人或再舉一遍云不是心不是佛不是物凡問他古人因緣皆向舉起處承當擊石火閃電光處會舉了便會了凡有所問皆不受喚作脫灑自在得大快樂或者以三界唯心萬法唯識為主宰引一類古人相似處作證明以眼見耳聞為得力處凡通入處未有不由見物而悟者未有不由聞聲而悟者凡有施設倣効古人相似處有人問話只黏定學家問頭便答謂之言下合無生正如福州人聯麻相似喚作綿密不落情塵如僧問古德如何出得三界去云把將三界來為爾出或云喚甚麼作三界或云會得這僧問頭出三界也不難如僧問法眼如何是曹源一滴水答云是曹源一滴水慧超咨和尚如何是佛答云汝是慧超引如此之類作證乃全是全不是又如論藥山夜間示眾云我有一句子待特牛生兒即向汝道有僧出眾云特牛已生兒也自是和尚不道藥山云點燈來其僧便歸眾後來法燈出語云且道生底是牯牛是牸牛自代云雙生也商量時亦作言下作無生會藥山云我有一句子待特牛生兒便是道了也所以這僧領得便出來道特牛已生兒也自是和尚不道直是綿密不露鋒鋩法燈徵云且道生底是牯牛是牸牛又自代云雙生也亦只作言下合無生會云他自問牯牛牸牛乃自代云雙生也更無少剩佛眼也覷不見將此等語作以的破的不露鋒鋩不費氣力會又如古人指一片石問學者云此一片石在心內在心外答云在心內古德云爾著甚死急心內著一片石眾中商量云不合以內外答他若以內外答則法有少剩矣出語云大好一片石或云痛領一問或云喚甚麼作一片石或云諾諾或云在法堂前或云謝師指示或云和尚還識羞麼或云鈍置殺人凡答如此話只以一句包却謂之綿密謂之不走作如此之見叢林甚多或者謂一切語言總不干事凡舉覺時先大瞠却眼如小兒患天弔見神見鬼一般只於瞠眉努眼處領略更錯引古人言句證據曰舉不顧即差互擬思量何劫悟舉時須要以眼顧視只是以古人言句提撕一遍喚作不在言句上如柏樹子洗鉢盂麻三斤之類若過得一箇時餘者撥牌子過更不費力如此之類比擊石火閃電光底只添得箇瞠眉努眼而已亦各各自謂得祖師巴鼻莫謗他古人好如舉僧問雲門如何是透法身句門云北斗裏藏身爾作麼生會學者即大瞠却眼云北斗裏藏身師家或權為沮抑學者又連叫數聲云北斗裏藏身北斗裏藏身以謂把得定作得主不受轉喚師家奈何不下亦喚作實頭方始問其意旨如何遂下語云佛眼也覷不見或云舉頭天外看或問如何是祖師西來意庭前柏樹子即下語云一枝南一枝北或云能為萬象主不逐四時凋已上盡在瞠眉努眼提撕處然後下合頭語以為奇特癡漢不可瞠眉努眼時便有禪不瞠眉努眼時便無禪也不可提撕時便有禪不提撕時便無禪也或者見雲門如此說便又錯會云提撕時也是不提撕時也是更無兩般似這般底更是救不得或者都不理會纔說著佛法說著悟處便是發狂更錯引古人言句云本無迷悟人只要今日了凡古人因緣謂之設權亦謂之建立實頭底只在不作佛法商量處凡有問答一一據實祇對平常無事天是天地是地露柱是木頭金剛是泥塑飢來喫飯困來打眠更有何事豈不見真淨和尚云莫將無事會無事困人心往往中無事毒者却以此言為非或者見古人公案不可以理路商量處便著一轉沒交涉底語一應應過謂之玄妙亦謂之不涉義路亦謂之當機透脫如僧問趙州萬法歸一一歸何所州云我在青州作一領布衫重七斤之類多少人錯商量云這僧致得箇問頭奇特不是趙州有出身之路便奈何不得云萬法歸一一更無所歸若有所歸即有實法所以趙州識得破當機妙用一應應過云我在青州作一領布衫重七斤多少奇特或者商量道萬法歸一一歸何所一若無所歸即落空去所以趙州道我在青州作一領布衫重七斤趙州這一轉語直是奇特不落有無答得甚妙或者謂雲門如此說只是怕人執著若不執著便是祖師心要只要得是事不著自由自在非離真而立處立處即真更有甚麼事或問他父母未生時如何是爾本來面目便云無侍者祗對和尚將箇業識作本命元辰如此之流盡是癡狂外邊走又有一般底自知道眼不明禪不取信於人無以開示學者自來又不曾聽教旋於座主處作短販逴得一言半句狐媚聾俗臨濟和尚曰有一般瞎禿兵向教乘中取意度商量成於句義如將屎塊子口中含了却吐與別人直是叵耐元昭初見如此說心中雖疑口頭甚硬尚對山僧冷笑當晚來室中只問渠箇狗子無佛性話便去不得方始知道參禪要悟在長樂住十日二十遍到室中呈盡伎倆奈何不得方始著忙山僧實向渠道不須呈伎倆直須啐地折嚗地斷方敵得生死呈伎倆有甚了期仍向渠道不須著忙今生參不得後世參遂乃相信便辭去隔十餘日忽然寄書來并頌古十首皆山僧室中問渠底因緣書中云在延平路上驀然有省某終不敢自謾方信此事不從人得其中一首曰不是心不是物不是物通身一串金鎖骨趙州參見老南泉解道鎮州出蘿蔔山僧甚是疑著時光禪便問據此頌還了得生死否雲門向渠道了得了不得却請問取元昭去比得光禪書云學土相見盡如和尚所說大眾且道說箇甚麼咦疑殺天下人具眼者辨取今時參禪者不問了得生死了不得生死只求速効且要會禪無有一箇不說道理如檀越給事見其愛說道理遂將箇沒道理底因緣與渠看僧問雲門如何是佛門云乾屎橛又恐渠作道理會先與渠說不得云道在屎溺道在稊稗道在瓦礫即色明心附物顯理不得道處處真塵塵盡是本來人之類渠看此話奈何不下用盡氣力去看終看不破忽然一日省得此事不可以道理通便道我有箇悟處遂連作數頌來呈見解一曰太虛寥廓彊為名任是僧繇畫不成何用尋源問端的都無一法可當情又曰到家豈復說塗程萬木春來自向榮若遇上流相借問扶桑東畔日輪生又曰𦏰半過後絕追尋妙訣空傳在少林閑把無弦彈一曲清風明月兩知音又曰撒手懸崖信不虛根塵頓盡更無餘始知佛法無多子向外馳求轉見疎山僧向渠道作得頌也好說得道理也是只是去道轉遠渠不甘又作一頌曰切忌談玄說妙那堪隨聲逐色和這一橛掃除大家都無見識又有書來云看此話直得言語道斷心行處滅無言可說無理可伸不起纖毫修學心百不知百不會不涉思惟不入理路直是安樂山僧又向渠道這箇是出格底道理若是乾屎橛話如此說得落時如鋸解秤鎚麻三斤狗子無佛性一口吸盡西江水不是心不是佛不是物有句無句如藤倚樹即心即佛語皆可如此說得也既不可如此須是悟始得悟則事同一家不悟則萬別千差差之毫釐失之千里切須子細從教人道雲門待檀越無禮但心不負人面無慚色渠見山僧如此至誠相告方知佛法無人情乃相信既相信只教看如何是佛乾屎橛亦只要得渠啐地折嚗地斷若以渠作從官捨財剏菴置莊田供眾乃至供養山僧之故便以為是則盡大地窮漢更無參禪分也非但失却善知識辨人眼亦乃賺他百劫千生不是小事今夏更有數人衲子不肯向省力處做工夫只管熱忙亦來呈見解作頌古雲門向他道不是這箇道理便道把定他不肯放過我且問爾爾還自放得過也未趙州云諸方難見易識我這裏易見難識雲門尋常問學者喚作竹篦則觸不喚作竹篦則背不得下語不得無語十箇有五雙眼󱓆󰋅地縱有作聰明呈見解者盡力道得箇領字或來手中奪却竹篦或拂袖便行自餘邪解不可勝數更無一箇皮下有血古德云此事如八十翁翁入場屋不是小兒戲若可揑合得時揑合千千萬萬了也既不可揑合須是悟始得此外別無道理若爾實有悟處師家故言不是亦招因果不小今日因齋慶讚舉似大眾蓋黃端夫知有雲門始因元昭光禪往彼住菴亦因元昭端夫二子今日設齋請山僧普說亦因元昭雲門打這一場葛藤亦因元昭既然如是且道元昭畢竟事作麼生良久云待渠冬間親到雲門那時始與諸人說破拍禪床下座秦國太夫人請普說僧問圓覺經道譬如清淨摩尼寶珠映於五色色未現時珠在甚麼處師云圓覺經何曾恁麼道進云未審作麼生會師云圓覺經不曾麼麼道更會甚麼進云畢竟如何師云靜處薩婆訶問胡張三黑李四即不問嘉州大像鼻孔長多少師云長二百來丈進云得恁麼郎當師云爾川僧自合知進云為甚麼被陝府鐵牛吞却師云誰恁麼道進云高高處觀之不足低低處平之有餘師云爾試向不高不低處道看進云險師云這箇猶是高低處底進云有意氣時添意氣師云草賊大敗乃云今日是秦國太夫人計氏法真慶誕之辰謹施淨財遠詣當山修設清淨禪眾香齋仍命山野陞干此座為眾普說舉揚般若所願進道無魔色身安樂此是秦國太夫人意旨這婆子平生行履處川僧無有不知者唯魯子僧未知今日因齋慶讚舉似大眾見說這婆子三十左右歲時先太師捐館徽猷與相公尚幼卓卓立身凜然有不可犯之色東隣西舍望風知畏極方教二子讀書處事極有家法尋常徽猷與相公左右侍奉不教坐亦不敢坐其嚴毅如此相公常說今日做官皆是老母平昔教育所致所得俸資除逐日家常菜飯外老母盡將布施齋僧用祝吾君之壽常有無功受祿之慊聞先師歸蜀受渠供養不少只是未知參禪徽猷與相公却於先師處各有發明向謙禪在他家徽猷與相公親向謙道老母修行四十年只欠這一著公久侍徑山和尚多所聞見且留公早晚相伴說話蓋某兄弟子母分上難為開口見說每日與謙相聚只一味激揚此事一日問謙徑山和尚尋常如何為人謙云和尚只教人看狗子無佛性話竹篦子話只是不得下語不得思量不得向舉起處會不得去開口處承當狗子還有佛性也無無只恁麼教人看渠遂諦信日夜體究每常愛看經禮佛謙云和尚尋常道要辦此事須是輟去看經禮佛誦呪之類且息心參究莫使工夫間斷若一向執著看經禮佛希求功德便是障道候一念相應了依舊看經禮佛乃至一香一華一瞻一禮種種作用皆無虛棄盡是佛之妙用亦是把本修行但相聽信決不相誤渠聞謙言便一時放下專專只是坐禪看狗子無佛性話聞去冬忽一夜睡中驚覺乘興起來坐禪舉話驀然有箇歡喜處近日謙歸秦國有親書并作數頌來呈山僧其間一頌云逐日看經文如逢舊識人勿言頻有礙一舉一回新山僧常常為兄弟說參得禪了凡讀看經文字如去自家屋裏行一遭相似又如與舊時相識底人相見一般今秦國此頌乃暗合孫吳爾看他是箇女流宛有丈夫之作能了大丈夫之事謙禪昨日上來告山僧子細說些禪病且與秦國結大眾般若緣山僧向他道禪有甚麼病可說禪又不曾患頭疼又不曾患脚痛又不曾患耳聾又不曾患眼暗只是參禪底人參得差別證得差別用心差別依師差別因此差別故說名為病非謂禪有病也如何是佛即心是佛有甚麼病狗子還有佛性也無無有甚麼病喚作竹篦則觸不喚作竹篦則背有甚麼病如何是佛麻三斤有甚麼病如何是佛乾屎橛有甚麼病爾不透了纔作道理要透便千里萬里沒交涉也擬心湊泊他擬心思量他向舉起處領略擊石火閃電光處會遮箇方始是病世醫拱手然究竟不干禪事趙州云要與空王為弟子莫教心病最難醫記得舍利弗問月上女曰汝於今者行何乘也為行聲聞乘為行辟支佛乘為行大乘月上女答曰舍利弗汝既問我行何乘者我今還問舍利弗惟願隨意答我如舍利弗所證法者為行聲聞乘為行辟支佛乘為行大乘舍利弗言非也月上女所以者何然彼法者無可分別亦無言說非別非一亦非眾多月上女曰舍利弗是故不應分別諸法一相異相無別異相於諸相中無有可住師云舍利弗恁麼問月上女恁麼答且道與秦國太夫人所證之法相去幾何還有人斷得麼試出來斷看如無且向葛藤裏薦取所以道夫參學者須參活句莫參死句活句下薦得永劫不忘死句下薦得自救不了爾諸人每日上來下去寮舍裏喫茶喫湯莊上搬鹽搬麵僧堂裏行益長廓下擇菜後園裏擔糞磨坊下推磨當恁麼時佛眼也覷爾不見且道是死句是活句是不死不活句試定當看直饒定當得出也未免在三句裏豈不見僧問南泉和尚即心是佛又不得非心非佛又不得師意如何泉云爾但信即心是佛便了更說甚麼得與不得只如大德喫飯了從東廊上西廊下不可總問人得與不得也遮裏若識得南泉方不被三句所使便能使得三句既使得三句始與南泉同一眼見同一耳聞同一鼻嗅同一舌嘗同一身髑同一意思更無差別只為爾執藥為病舊病未除新病復作却被死句活句使得來七顛八倒將他古人徑截處一時紆曲了且那箇是古人徑截處我更為爾舉一兩則只如南泉道牽牛向谿東放不免食他國王水草牽牛向谿西放不免食他國王水草不如隨分納些些總不見得這箇公案有多少人錯斷如何是納些些底道理便道著衣喫飯有甚麼難向驢前馬後作活計且莫謗他南泉好爾既錯會這箇定又錯會黃檗道汝等諸人盡是噇酒糟漢恁麼行脚何處有今日還知大唐國裏無禪師麼時有僧出云只如諸方匡徒領眾又作麼生檗云不道無禪只是無師這箇話頭便是箇禍胎莫道未悟者錯會直饒悟得徹頭徹尾大法不明也覷他黃檗不見只如黃檗道不道無禪只是無師爾如何理會眾中商量道人人分上誰不丈夫豈假師承噇酒糟便是咬言語言語乃古人糟粕也且喜沒交涉欲得不招無間業莫謗如來正法輪豈不見溈山舉此話問仰山云黃檗意作麼生仰山云鵝王擇乳素非鴨類溈山云此實難辨只如溈山仰山恁麼問答又作麼生商量到這裏須是箇人始得既不會這箇便將庭前柏樹子麻三斤乾屎橛鋸解秤鎚之類盡為糟粕既錯會這箇定又錯會洞山問蟾首座佛真法身猶若虛空應物現形如水中月作麼生說箇應底道理蟾云如驢覷井山云道則大殺道只道得八成蟾云和尚作麼生山云如井覷驢諸方商量道如驢覷井是有迹如井覷驢是無迹又喚作亡情拂迹且喜沒交涉要且不是這箇道理既錯會這箇定又錯會南嶽和尚道譬牛駕車車若不行打車即是打牛即是馬祖聞舉忽然大悟而今禪和家理會道牛喻心車喻法但只明心法自明矣但只打牛車自行矣且喜沒交涉若恁麼馬祖驢年也不能得悟去這老漢始初將謂佛可以坐得成禪可以坐得悟一向坐地等南嶽和尚知其不凡故將甎去他菴前磨祖云和尚磨甎作甚麼南嶽云磨作鏡祖云磨甎豈得成鏡南嶽云磨甎既不成鏡坐禪豈得成佛馬祖被他動一動心中熱忙便問如何即是只這裏鼻孔索頭便在南嶽和尚手裏了也所以道欲識佛性義當觀時節因緣南嶽和尚知他時節已至即向他道汝學坐禪為學坐佛若學坐禪禪非坐臥若學坐佛佛非定相於無住法不應取捨汝若坐佛即是殺佛若執坐相非達其理一時籍沒了他家計却更要他納物事教他無所從出始肯捨命討箇死處命既捨了便解問如何用心即合無相三昧南嶽云汝學心地法門如下種子我說法要譬彼天澤汝緣合故當見其道又問道非色相云何能見南嶽云心地法眼能見乎道無相三昧亦復然矣祖云有成壞否南嶽云若以成壞聚散而見道者非也馬祖於是泮然無疑所謂不入虎穴不得虎子悟了若不遇人十箇有五雙杜撰決定為人不得諸人要識悟了遇人者麼只這馬祖便是樣子也馬祖既得法直往江西建立宗旨一日南嶽和尚曰道一在江西說法總不見持箇消息來遂囑一僧云汝去待他上堂便問作麼生看他道甚麼記取來其僧依教去見上堂便出問作麼生祖云自從胡亂後三十年不曾少鹽醬師召大眾云祖師門下穿人鼻孔底盡從這一句子來爾道這一句子從甚麼處來從打牛打車處來爾若會得這箇便會得臺山路上婆子每有僧問臺山路向甚麼處去婆云驀直去僧纔行婆云好箇阿師却恁麼去趙州聞得云待我去勘過這婆子趙州去見婆子亦如是問婆子亦如是答歸來謂眾云臺山路上婆子被老僧勘破了也諸人還會麼寰中天子勅塞外將軍令但恁麼看取山僧昔年理會不得曾請益一杜撰長老為山僧註解云這僧纔問臺山路向甚麼處去便被婆子勘破了也婆云驀直去僧便行正是隨聲逐色如何不被勘破又道纔開口便勘破了也今日思量直是叵耐山僧為爾說破若會得趙州道臺山路上婆子被老僧勘破了也便會婆子道好箇阿師却恁麼去山僧嘗頌云天下禪和說勘破爭知趙州已話墮引得兒孫不丈夫人人黠過冷地臥此頌甚分明切不得錯會既錯會這箇定又錯會睦州喚僧大德僧回首州云擔版漢曾有箇禪頭舉這話問僧爾作麼生會纔見僧開口便云果然擔版且喜沒交涉雪竇拈云睦州只具一隻眼這僧喚既回頭因甚却成擔版晦堂云雪竇亦只具一隻眼這僧一喚便回為甚不成擔版這兩箇老漢可與睦州把手共行若是箇靈利漢纔聞舉著眼似銅鈴終不向這裏打之遶既不會這箇定又錯會百丈野狐話便道不落也是不昧也是只是當時答此話不合帶疑所以墮野狐謂野狐性多疑故且喜沒交涉既錯會這箇定又錯會祖師云不是風動不是幡動仁者心動山僧亦曾請益一箇長老意旨如何長老將衫袖搖作風動勢云是甚麼苦哉苦哉慚惶殺人鈍置殺人有者道不是風動不是旛動定是心動山僧尋常問學者不是風動不是旛動不是心動作麼生這裏豈容眨眼既錯會這箇定又錯會文殊是七佛之師為甚麼出女子定不得罔明菩薩為甚麼出得女子定眾中商量道杓柄在女子手裏且喜沒交涉既錯會這箇定又錯會雪峯道望州亭與汝相見了也烏石嶺與汝相見了也僧堂前與汝相見了也如今諸方商量道作麼生是望州亭相見處便道南頭買賤北頭賣貴烏石嶺相見意旨如何便道石頭大底大小底小僧堂前相見又作麼生便道歸堂喫茶去且喜沒交涉自餘邪解不可勝數山僧尋常亦問學者望州亭與汝相見了也烏石嶺與汝相見了也僧堂前與汝相見了也作麼生這箇便是金剛圈栗棘蓬爾如何吞如何透爾要識能吞能透者麼豈不見保福問鵝湖僧堂前且置望州亭烏石嶺甚麼處相見鵝湖驟步歸方丈保福便入僧堂汾陽和尚頌曰望州烏石與堂前相見相知幾萬千唯有鵝湖并保福此時相見解推遷此頌分明為爾說了也既不會這箇定又錯會玄沙道諸方總道接物利生或遇三種病人來合作麼生接患盲者拈鎚竪拂他又不見患聾者語言三昧他又不聞患啞者教伊說又說不得若接此人不得佛法無靈驗師顧視大眾云要識玄沙麼平生心膽向人傾相識還如不相識當時地藏和尚在座下便出來道某甲有口不啞有眼不盲有耳不聾和尚作麼生接師云非父不生其子玄沙呵呵大笑師云笑裏有刀山僧有時舉此話問學者有來依樣畫葫蘆也道某甲有口有耳有眼和尚作麼生接山僧向他道咬人屎橛不是好狗又却去不得既錯會這箇定又錯會香嚴道如人上樹口銜樹枝手不攀枝脚不蹋樹樹下有人問西來意不對則違他所問若對又喪身失命師云好與玄沙一坑埋却山僧昔年曾請益一箇尊宿未審香嚴意旨如何遂以拂子柄銜在口中緊閉却眼便作銜樹枝勢搖手擺脚祇對山僧師乃彈指云如此者亦是當年馳聲走譽底尚作這般去就其餘作怪不在言也爾要會麼但只作一句看我先為爾說莫見道作一句看便向舉起處會舉了便會了且不是這箇道理是甚麼道理如人上樹口銜樹枝手不攀枝脚不蹋樹樹下有人問西來意不對則違他所問若對又喪身失命如何這裏間不容髮當時香嚴會中只有箇虎頭上座領得香嚴意便出來為香嚴出氣云上樹即不問未上樹請和尚道師云雖得一場榮刖却一雙足香嚴呵呵大笑師云鐵作面皮又云回天輪轉地軸後來雪竇拈云樹上道即易樹下道即難老僧上樹也致將一問來雪竇雖為虎頭上座出氣爭奈蹉過香嚴今時有般謬漢聞雪竇恁麼道便引洞山語云但能莫觸當今諱也勝前朝斷舌才謂香嚴立此箇問頭喻如一團火相似不可觸雖然如此不可斷却言句有問如何是佛麻三斤如何是祖師西來意庭前柏樹子又且何妨爾不妨會得好不見汾陽和尚頌曰香嚴銜樹示多人要引同袍達本真師云依實供通擬議却從言下覓喪身失命數如塵師云不是苦心人不知汾陽為爾開天路雲散長空月色新師云閑言語雖然如是若向這裏提得一生參學事畢既提不得定又錯會百丈問溈山五峯雲嚴云併却咽喉脣吻作麼生道溈山云却請和尚道百丈云我不辭向汝道恐已後喪我兒孫五峯云和尚也須併却百丈云無人處斫額望汝雲嚴云和尚有也未百丈云喪我兒孫眾中商量道百丈大似抱贓叫屈掩耳偷鈴三子恁麼祗對大家走入荒草裏且喜沒交涉向爾道此事決定不在言語上既不在言語上當恁麼時合作麼生我早是與爾說了也既錯會這箇定又錯會德山道今夜不答話問話者三十棒時有僧出禮拜德山便打僧云某甲話也未問為甚打某甲山云爾是甚處人僧云新羅人山云未蹋船舷好與三十棒後來法眼云大小德山話作兩橛圓明云大小德山龍頭蛇尾雪竇拈云二老宿雖善裁長補短捨重從輕要見德山亦未可何故德山大似握閫外威權有當斷不斷不招其亂底劍要識新羅僧麼只是撞著露柱底箇瞎漢眾中商量道某甲話也未問便好打德山不打却問爾是甚處人這裏便是話作兩橛龍頭蛇尾處且喜沒交涉又道這僧若是作家纔見他問爾是甚處人便好掀倒禪床他既不能却被德山道末蹋船舷好與三十棒這裏是當斷不斷不招其亂底劍所以雪竇云要識新羅僧麼只是撞著露柱底箇瞎漢且喜沒交涉禪若是恁麼地會得時更不消悟也聰明靈利底一時隨語生解解註將去便了我且問爾恁麼解註得一時有下落了生死到來却如何支遣而今分明向爾道遮些閑言長語便是出生死底徑路爾莫去徑路上栽荊棘掘屎窖或若有箇衲僧出來道和尚現在這裏栽荊棘掘屎窖也不是却作麼生祇對山僧有箇推托處且如何惟托聽取一偈女流中有大丈夫示現其身化其類以戒定慧解脫法攝彼貪欲瞋恚癡雖處於中作佛事如風行空無所依過去未來及現在塵沙諸佛及菩薩異口同音發是言善哉奇特世希有心源清淨無憂喜不作無喜無憂想逢場作戲隨世緣而於世緣無所著六月火雲燒碧空雷聲忽震三千界銷除熱惱獲清涼是彼丈夫誕時節我說此偈助光明普施法界諸女人喝一喝錢計議請普說僧問昔日僧問楊岐和尚如何是佛答云三脚驢子弄蹄行未審意旨如何師云天上天下沒蹤跡進云只如威音王已前是甚麼人騎師云威音王已後是甚麼人騎僧擬議師便喝乃云威音王已前三脚驢兒𨁝跳威音王已後楊岐老人絕消息既絕消息却因甚麼三脚驢兒𨁝跳若也於斯明得方知威音王已前三脚驢兒果然𨁝跳若明不得楊岐老人一生受屈正當恁麼時如何是雪屈一句喝一喝云洎合弄險復云蘊聞上座今日代子虛來請為眾普說老漢曰說箇甚麼即得聞曰請和尚拈出楊岐金剛圈栗棘蓬布施大眾又曰如忠國師大珠和尚說法諸方大有疑其拕泥帶水不徑截說義理禪願和尚疏決真偽解大眾疑惑此亦是請普說檀越之意老漢曰諾所以大覺世尊初悟此事在摩竭提國三七日內無下口處自云我寧不說法疾入於涅槃信知說法之難豈同容易尋念過去佛所行方便力然後起道樹詣鹿苑隨眾生根器說一大藏教末後收因結果却云始從鹿野苑終至跋提河於是二中間未曾說一字只這便是楊岐所謂金剛圈栗棘蓬也直是難吞難透到這裏直下承當得了大法未明亦奈何不得敢問諸人何者名為大法金剛圈却如何透栗棘蓬却如何吞不見巖頭道若將實法繫綴人土亦銷不得況十方信施耶諸佛出世祖師西來無非只為爾諸人作箇證明底主宰而已若有法可傳可授則諸佛慧命豈到今日故祖師云心地隨時說菩提亦只寧事理俱無礙當生即不生若會得此四句即透得金剛圈吞得栗棘蓬不須要明大法大法自明矣以至古人差別異旨因緣心性玄妙大法若明纔舉起時便會得恰如磁石見鐵相似輕輕一引便動須是舉一明三目機銖兩點著南邊動北邊舉起時便明得而今諸方有數種邪禪大法若明只這邪禪便是自己受用家具好擊石火閃電光一棒一喝底定不愛說心說性者只愛機鋒俊快謂之大機大用好說心說性底定不愛擊石火閃電光一棒一喝者只愛絲來線去謂之綿綿密密亦謂之根脚下事殊不知正是箇沒用處弄泥團底漢看他前輩大法明底尊宿用處轉轆轆地如南陽忠國師大珠和尚是也唯楊文公具眼修傳燈錄時將忠國師大珠和尚列在馬祖下諸尊宿之右將廣語所有言句盡入其中六祖下收忠國師語最多為他家活大門戶大法性寬波瀾闊難湊泊遮般法難說他禪備眾體如三喚侍者話喚作說老婆禪拕泥帶水得麼一日喚侍者侍者應諾如是三喚侍者三應師云國師三喚侍者何曾有辜負侍者三應甚麼處是辜負處國師曰將謂吾辜負汝誰知汝辜負吾師云平地起骨堆復云叢林中喚作國師三喚侍者話自此便有一絡索唯雪竇見透古人骨髓云國師三喚侍者點即不到師云灼然侍者三應到即不點師云却不恁麼將謂吾辜負汝誰知汝辜負吾謾雪竇不得師云誰道復召大眾云好箇謾雪竇不得雖然如是雪竇亦謾妙喜不得妙喜亦謾諸人不得諸人亦謾露柱不得玄沙云侍者却會雪竇云停囚長智師云兩彩一賽雲門道作麼生是國師辜負侍者處會得也是無端雪竇云元來不會師云雪峯道底雲門又云作麼生是侍者辜負國師處粉骨碎身未報得雪竇云無端無端師云垛生招箭法眼云且去別時來雪竇云謾我不得師云却是法眼會興化云一盲引眾盲雪竇云端的瞎師云親言出親口弘覺徵問僧云甚處是侍者會處僧云若不會爭解恁麼應覺云汝少會在又云若於此見得去便識玄沙師云慚惶殺人翠巖芝云國師侍者總欠會在師云猶較些子投子云抑逼人作麼雪竇云垛根漢師云理長即就復云唯有趙州多口阿師下得箇註脚令人疑著僧問國師三喚侍者意旨如何州云如人暗中書字字雖不成文彩已彰雪竇便喝師云且道遮一喝在國師侍者分上在趙州分上隨後喝一喝復云若不是命根五色索子斷如何透得這裏過雪竇云若有人問雪竇雪竇便打也要諸方檢點師云作賊人心虛雪竇復有一頌云師資會遇意非輕師云此語有兩負門無事相將草裏行師云普州人送賊負汝負吾人莫問師云放待冷來看任從天下競頭爭師云即今休去便休去若覓了時無了時復云爾要求玄妙解會只管理會國師三喚侍者話那裏是國師辜負侍者處那裏是侍者辜負國師處有甚麼交涉鵝王擇乳素非鴨類這箇便是國師用劍刃上事為復只這些子為復別更有在一日問紫璘供奉甚麼處來奉曰城南來國師曰城南草作何色奉曰作黃色國師乃問童子城南草作何色童子曰作黃色國師曰只這童子亦可簾前賜紫對御談玄爾道國師說老婆禪拕泥帶水得麼為復只這些子為復別更有在一日肅宗帝請看戲國師曰檀越有甚心情看戲法雲圓通禪師曰且道國師在甚處著到妙喜敢問諸人且道圓通禪師在甚處著到於斯見得三老相去不遠肅宗帝又問如何是十身調御國師直拔向他道檀越蹋毘盧頂上行更問甚麼十身調御諸人要見忠國師麼只在爾眼睛裏開眼也蹉過合眼也蹉過既在眼睛裏為甚麼却蹉過妙喜恁麼道亦蹉過不少爾更看他有箇無情說法話老漢尋常不曾說今日已是不識好惡不避口業盡情為諸人抖擻為他雪屈且不得作義理會僧問如何是古佛心國師曰牆壁瓦礫是師云恁麼答話若玄妙解路心不絕命根不斷大法不明決定不敢如此四楞塌地一棒一喝一挨一拶擊石火閃電光却易這般說話却難入作前所謂家活大門戶大法性寬波瀾闊命根斷方能如是僧曰牆壁瓦礫豈不是無情國師曰是僧曰無情還解說法否國師曰常說熾然說無間歇僧曰某甲為甚麼不聞國師曰汝自不聞不可妨他聞者也僧曰未審甚麼人得聞國師曰諸聖得聞僧曰和尚還聞否國師曰我不聞僧曰和尚既不聞爭知無情解說法國師曰賴我不聞我若聞則齊於諸聖汝即不聞我說法僧曰恁麼則眾生無分也國師曰我為眾生說不為諸聖說僧曰眾生聞後如何國師曰即非眾生師云奇哉爾看他轉轆轆地不滯在一隅不負他來問賴我不聞我若聞則齊於諸聖汝即不聞我說法爾喚作郎當得麼不是得諸佛諸祖心髓如何轉得爾莫喚作無得失這箇是無得失中有得失有得失中無得失喚作入泥入水騎賊馬趕賊隊借婆帔子拜婆年難奈何又僧問發心出家本擬求佛未審如何用心即得成佛國師曰無心可用即得成佛師云這僧難容恰如箇鼠粘子相似這箇老子軟頑又撞著這僧軟頑粘住便問無心可用阿誰成佛國師曰無心自成佛成佛亦無心僧曰佛有大不可思議為能度眾生若也無心阿誰度眾生國師曰無心是真度生若見有生可度者即是有心宛然生滅僧曰今既無心能仁出世說許多教跡豈可虛言國師曰佛說教亦無心僧曰說法無心應是無說國師曰說即無無即說僧曰說法無心造業有心否國師曰無心即無業今既有業心即生滅何得無心僧曰無心即成佛和尚即今成佛未國師曰心尚自無誰言成佛若有佛可成還是有心有心即有漏何處得無心僧曰既無佛可成和尚還得佛用否國師曰心尚自無用從何有僧曰茫然都無莫落斷見否國師曰本來無見阿誰道斷僧曰本來無見莫落空否國師曰無空可落僧曰有可墮否國師曰空既是無墮從何立僧曰能所俱無忽有人持刀來取命為是有是無國師曰是無僧曰痛否國師曰痛亦無僧曰痛既無死後生何道國師曰無死無生亦無道僧曰既得無物自在飢寒所逼若為用心國師曰飢即喫飯寒即著衣僧曰知飢知寒應是有心國師曰我問汝有心心作何體段僧遲疑良久覓心與飢寒體段了不可得遂依實供通曰心無體段國師曰汝既知無體段即是本來無心何得言有僧曰山中逢見虎狼如何用心國師曰見如不見來如不來彼即無心惡獸不能加害僧曰寂然無事獨脫無心名為何物國師曰名金剛大士師喝一喝云好人不肯做却要屎裏臥僧曰金剛大士有何體段國師曰本無形段師云何不早恁麼道僧曰既無形段喚何物作金剛大士國師曰喚作無形段金剛大士僧曰金剛大士有何功德國師曰一念與金剛相應能滅殑伽沙劫生死重罪得見殑伽沙諸佛其金剛大士功德無量非口所說非意所陳假使殑伽沙劫住世說亦不可得盡這僧當下大悟如睡夢覺如蓮華開似這般底便是金剛圈栗棘蓬爾若吞不得透不得不見古人行履處定起謗無疑透得這裏方能作大舟航不著此岸不著彼岸不住中流善知識下得這般脚手入得這般窠窟方始為得人師家若不具許多差別眼目如心性解路上得箇入處底定不愛擊石火閃電光却愛這般說話又却錯做實法會了如一機一境一棒一喝上得箇入處底定不愛這般說話又是錯會了真所謂所見不同互有得失教中所謂菩薩見水如甘露天人見水如瑠璃凡夫見水是水餓鬼見水如膿血是也或有箇愛高禪底衲子出來道妙喜有如是等見耶即向他道逢人但恁麼舉所以正法眼藏中收僧問忠國師古德云青青翠竹盡是法身欝欝黃華無非般若有人不許云是邪說亦有信者云不思議不知若為國師曰此蓋普賢文殊境界非諸凡小而能信受皆與大乘了義經意合故華嚴經云佛身充滿於法界普現一切群生前隨緣赴感靡不周而恒處此菩提座翠竹既不出於法界豈非法身乎又般若經云色無邊故般若亦無邊黃華既不越於色豈非般若乎深遠之言不省者難為措意又華嚴座主問大珠和尚曰禪師何故不許青青翠竹盡是法身欝欝黃華無非般若珠曰法身無像應翠竹以成形般若無知對黃華而顯相非彼黃華翠竹而有般若法身故經云佛真法身猶若虛空應物現形如水中月黃華若是般若般若即同無情翠竹若是法身翠竹還能應用座主會麼主曰不了此意珠曰若見性人道是亦得道不是亦得隨用而說不滯是非若不見性人說翠竹著翠竹說黃華著黃華說法身滯法身說般若不識般若所以皆成諍論師云國師主張青青翠竹盡是法身直主張到底大珠破青青翠竹不是法身直破到底老漢將一箇主張底將一箇破底收作一處更無拈提不敢動著他一絲毫要爾學者具眼透國師底金剛圈又吞大珠底栗棘蓬具眼者辨得出不具眼者未必不笑宗杲雖參圜悟和尚打失鼻孔元初與我安鼻孔者却得湛堂和尚只是為人時下刃不緊若是說禪病無人過得甞思教中有一段因緣殃崛摩羅要千人指頭作華冠然後登王位已得九百九十九指唯少一指要斷其母指填數佛知其緣熟故往化之殃崛纔舉意欲下刀取母指時忽聞振錫聲遂捨其母指而問佛教化一指曰既是瞿曇在此望施我一指頭滿我所願纔舉刀世尊拽脫便去世尊徐行殃崛急趕不上乃高聲叫曰住住世尊曰我住久矣是汝不住殃崛忽然感悟投佛出家佛却令持鉢至一長者門其家婦人正值產難長者曰瞿曇弟子汝為至聖當有何法能免產難殃崛曰我乍入道未知此法待我回問世尊却來相報及返具事白佛佛告殃崛汝速去報言我自從賢聖法來未曾殺生殃崛當便奉佛語往彼告之其婦得聞即免產難師云這裏使棒使喝掀倒禪床引經教說理事擊石火閃電光夜半捉烏雞得麼因請益湛堂和尚纔舉起此話湛堂曰爾爬著我痒處這話是金屎法不會如金會得如屎曰豈無方便湛堂曰我有箇方便只是爾剗地不會曰望和尚慈悲湛堂曰殃崛云我乍入道未知此法待問世尊未到佛座下他家生下兒子時如何我自從賢聖法來未曾殺生殃崛持此語未至他家已生下兒子時如何老漢當時理會不得後因在虎丘看華嚴經至菩薩登第七地證無生法忍云佛子菩薩成就此忍即時得入菩薩第八不動地為深行菩薩難可知無差別離一切相一切想一切執著無量無邊一切聲聞辟支佛所不能及離諸諠諍寂滅現前譬如比丘具足神通得心自在次第乃至入滅盡定一切動心憶想分別悉皆止息此菩薩摩訶薩亦復如是住不動地即捨一切功用行得無功用法身口意業念務皆息住於報行譬如有人夢中見身墮在大河為欲度故發大勇猛施大方便以大勇猛施方便故即便󰍖寤既󰍖寤已所作皆息菩薩亦爾見眾生身在四流中為救度故發大勇猛起大精進以勇猛精進故至此不動地既至此以一切功用靡不皆息二行相行皆不現前此菩薩摩訶薩菩薩心佛心菩提心涅槃心尚不現起況復起於世間之心師云到這裏打失布袋湛堂為我說底方便忽然現前方知真善知識不欺我真箇是金剛圈須是藏識明方能透得又有箇尊宿喚作洛浦和尚久為臨濟侍者濟每稱美之謂之臨濟門下一隻箭子便是欺負人游歷罷直往夾山頂卓菴經年夾山知乃修書遣僧馳到洛浦接得便坐却再展手索僧無對浦便打曰歸去舉似和尚僧回舉似夾山山曰這僧看書三日內必來若不看書此人救不得師云古人喚作撈摝人不知書中有甚閑言長語洛浦却吞他鉤線三日內果來夾山預令人伺其出菴便燒其居師云只這便是金剛圈浦不顧師云成佛作祖須是這般漢直造夾山方丈不禮拜乃當面叉手而立山曰雞棲鳳巢非其同類出去浦曰自遠趨風乞師一接山曰目前無闍梨此間無老僧浦便喝山曰住住且莫草草怱怱雲月是同谿山各異截斷天下人舌頭即不無闍梨爭教無舌人解語師云洛浦却低頭思量這一道真言理會不得被夾山劈脊便打穿了鼻孔遂承嗣夾山後來示眾道末後一句始到牢關把斷要津不通凡聖須知上流之士不將佛祖見解貼在額頭上如靈龜負圖自取喪身之本師云他悟後便解明他這一道真言這些子藥頭不問雲門下臨濟下曹洞下法眼下溈仰下大法若不明各宗其宗各師其師各父其父各子其子只管理會宗旨熱大不緊老漢在眾中時嘗請益一尊宿禪門中說有語中無語無語中有語尊宿為我引證云有語中無語路逢死蛇莫打殺無底籃子盛將歸喚這箇作有語中無語又喚作無語中有語如何是有語中無語路逢死蛇莫打殺如何是無語中有語無底籃子盛將歸只這一句便具此兩義路逢死蛇莫打殺是無語中有語無底籃子盛將歸乃是有語中無語謂既是死蛇更不消打殺又云如何是同中有異鷺鸞立雪非同色如何是異中有同明月蘆華不似他我如此說時爾便會得了却濟得甚麼事似這般底莫要學大法明後舉一絲毫便一時會得恰似殃崛摩羅因緣湛堂說底方便我乍入道也使不著佛有神通也使不著既使不著因甚麼生下兒子若向這裏見得釋迦老子即是殃崛摩羅殃崛摩羅即是釋迦老子若也不會釋迦自釋迦殃崛自殃崛不干產難人家事乃合掌云即將上來舉揚般若所有一言一句契佛契祖底功德奉為計議錢公薦室安人呂氏伏願出此沒彼常為般若之親姻捨身受身永作菩提之眷屬召大眾云還委悉麼若欲直下便休去莫記我今說底喝一喝下座傅菴主請普說師云傅菴主入堂挂塔就今日設供仍請雲門為眾普說且道說箇甚麼即得若是全鋒敵勝同死同生正按旁提橫來竪去蟠根錯節結角羅紋於諸人分上正是小孩兒則劇家事不勞拈出既不許恁麼各請解下腰間多年曆日聽取雲門說箇古話記得二祖問達磨曰弟子心未寧請師與安達磨曰將心來與汝安二祖良久曰內外中間覓心了不可得達磨曰與汝安心竟二祖當時便休歇去又三祖問二祖曰弟子身纏風恙請師懺罪二祖曰將罪來與汝懺三祖良久曰內外中間覓罪了不可得二祖曰與汝懺罪竟三祖當時便休歇去這兩則語叢林舉唱者如麻如粟錯會者如稻似穀若不作心性會便作玄妙會不作玄妙會便作理事會不作理事會便作直截會不作直截會便作奇特會不作奇特會便向擊石火閃電光處會不向擊石火閃電光處會便颺在無事甲裏不颺在無事甲裏便喚作古人兩則公案向三條椽下七尺單前閉目合眼坐在黑山下鬼窟裏思量卜度若作這一絡索道理欲明此事大似鄭州出曹門且喜沒交涉既不許恁麼又如何理會雲門已是面皮厚三寸分明為諸人說破第一不得錯會我說底達磨從西天將得箇無文印子來把二祖面門一印印破二祖得此印不移易一絲頭把三祖面門印破自後一人傳虛萬人傳實遞相印授直至江西馬祖馬祖得此印於南嶽和尚便道自從胡亂後三十年不曾少鹽醬師喝一喝云印文生也百丈大智禪師得此印於馬祖翻身跳入五百生前野狐窟裏頭出頭沒直至如今不肯回黃檗和尚得此印於百丈便道汝等諸人盡是噇酒糟漢恁麼行脚何處有今日還知大唐國裏無禪師麼臨濟和尚得此印於黃檗便解到處作白拈賊至今累及兒孫興化和尚得此印於臨濟便解向雲居處權借一問以為影草南院和尚得此印於興化直得赤肉團上壁立千仞有僧問古殿重興時如何曰明堂瓦插簷僧曰恁麼則莊嚴畢備也曰斬草蛇頭落風穴和尚得此印於南院則曰夫參學眼目直須大用現前勿自拘於小節設使言前薦得猶是滯殼迷封縱然句下精通未免觸塗狂見汝等諸人應是從前學解明昧兩岐如今為汝一時掃却直須箇箇如師子兒吒髿地哮吼一聲壁立千仞誰敢正眼覻著覻著則瞎却渠眼有問語默涉離微如何通不犯則曰長憶江南三月裏鷓鴣啼處百華香首山和尚得此印於風穴便拈起竹篦問學人曰喚作竹篦則觸不喚作竹篦則背有問如何是佛則曰新婦騎驢阿家牽汾陽和尚得此印於首山則曰汾陽門下有西河師子當門踞坐但有來者即便咬殺作何方便入得汾陽門見得汾陽人慈明和尚得此印於汾陽把臨濟金剛王寶劍折作兩段只用釣絲絞水楊岐和尚得此印於慈明便向無煙火於死柴頭畔白雲和尚得此印於楊岐便向多處添些子少處減些子五祖和尚得此印於白雲賤賣擔版漢貼稱麻三斥百千年滯貨無處著渾身圜悟老師得此印於五祖將三百六十骨節八萬四千毛竅一時撒向諸人懷裏師驀拈拄杖面前畫一畫云不得過界復舉起云這一隊不唧𠺕老漢性命盡在雲門手裏即今對眾將這印子為他打破欲使後代兒孫各各別有生涯免得承虛接響遞相鈍置遂卓一下云印子百雜碎了也且道這一隊老漢在甚麼處安身立命還見麼良久云眼睫眉毛都落盡轉使傍觀笑不休復卓一下喝一喝劉侍郎親書華嚴經施師仍請普說僧問擲大千於方外納須彌於芥中是甚麼人分上事師云是沒量大人分上事進云因甚麼被學人蹋在脚下師云爾見箇甚麼道理便開許大口僧便喝師云好一喝未有主在進云須知五十三人善知識到這裏也摸𢱢不著師云爾分上事作麼生進云今日逢彊則弱師云何不禮拜僧便禮拜師乃云五十三人善知識摸𢱢不著處即是諸人日用消息諸人摸𢱢不著處即是五十三人善知識日用消息諸人日用消息五十三人善知識決定摸𢱢不著五十三人善知識日用消息諸人決定摸𢱢不著所以道諸法無作用亦無有體性是故彼一切各各不相知亦如大火聚猛焰同時發各各不相知諸法亦如是便恁麼去擲大千於方外納須彌於芥中豈是分外雖然如是第一不得向祖師門下過若向祖師門下過定打折爾驢腰以拂子擊禪床一下復云杼山居士劉公以手寫大方廣佛華嚴經一部施妙喜道人受持仍揮金辦供以伸慶懺妙喜今日登曲彔木為居士發揚且要大家知有佛言一切世界諸群生少有欲求聲聞乘求獨覺者轉復少趣大乘者甚難遇趣大乘者猶為易能信此法倍更難今有信此法者手寫是經黑底是墨白底是紙喚甚麼作此法此法又如何舉揚即今還有能信此法者麼出來為杼山居士證明若證明得居士功不唐捐若證明不得妙喜乘便下坡為諸人說箇影子黃面瞿曇始成正覺時在摩竭提國阿蘭若法菩提場中於一塵內破此一塵演說如來廣大境界妙音遐暢無處不及豈不是此法不離一切菩提樹下而上升須彌向天帝釋妙勝殿普光明藏師子座上說十住品豈不是此法不離一切菩提樹下及須彌山頂而向夜摩天宮寶莊嚴殿寶蓮華藏師子座上入菩薩善思惟三昧說十行品豈不是此法不離於此菩提樹下及須彌頂夜摩天宮而往詣兜率陀天一切妙寶所莊嚴殿摩尼藏師子座上說十回向品豈不是此法不離兜率陀天而往詣他化自在天宮摩尼寶藏殿住一切菩薩智所住境入一切如來智所入處說十地品豈不是此法不離他化自在天宮復至摩竭提國普光明殿入佛華莊嚴三昧說離世間品豈不是此法不離摩竭提國向室羅筏國逝多林給孤獨園大莊嚴重閣入不可說佛剎微塵數神變海及種種三昧門說入法界品豈不是此法毘盧遮那及諸大菩薩七處九會咸集其所互為主伴一一交參現大神變乃至善財不離自所住處入普賢毛孔剎中行一步過不可說不可說佛剎微塵數世界如是而行盡未來劫猶不能知一毛孔中剎海次第剎海藏剎海差別剎海普入剎海成剎海壞剎海莊嚴所有邊際乃至念念周遍無邊剎海教化眾生令向阿耨多羅三藐三菩提當是之時善財童子則次第得普賢菩薩諸行願海與普賢等與諸佛等一身充滿一切世界剎等行等正覺等神通等法輪等辯才等言辭等及不可思議解脫自在悉皆同等豈不是此法若爾則須知杼山居士未動毛錐未形紙墨時已與毘盧遮那如來及不可說微塵數剎土諸佛菩薩廣大境界一一平等一一無差別以至周旋八十一卷行布圓融亦與善財未見文殊未發阿耨多羅三藐三菩提心及發心已來遍歷諸城承事諸善知識次第滿足普賢諸行願海亦無差別如上所說豈不是此法杼山居士既爾妙喜老漢亦爾妙喜老漢既爾現前大眾亦爾現前大眾既爾森羅萬象大地山河亦爾所謂塵塵爾念念爾法法爾一法既爾諸法亦然一塵既爾諸塵亦然諸塵既然則不越此念不破此塵入息不居陰界出息不涉萬緣常轉如是經百千萬億卷又何勞杼山居士明窓淨几引筆行墨特地周遮妙喜老漢承虛接響鼓舌搖脣無風起浪雖然如是要且只明得此法影子邊事與此法正文了無交涉諸人要識正文麼諦聽諦聽汲水炷香天女侍長者之著論剝皮析骨菩薩讚毘盧之發心欲見聞以成善因故筆墨而為佛事偕眾香之一鉢餉妙喜於東方伏願知識如善財之眾多行願如普賢之殊勝具十回向證三菩提我人眾生等無差別佛法僧寶共作證明上來講讚無限勝因一切智智清淨無二無二分無別無斷故夜來州前石師子無端𨁝跳撞入陳四公酒樓咬破湘山祖師鼻孔杜順和尚忍痛不禁出來道懷州牛喫禾益州馬腹脹天下覓醫人灸猪左膊上纔作是說各各平復如故汝等諸人還知決定義也無良久云不見道能信此法倍更難喝一喝下座傅經幹請普說師云經幹道友妙喜初不相識去歲經由衡陽特來相訪一見便如故人蓋為信得此段大事因緣及何以故豈不見華嚴會上智首菩薩問文殊師利菩薩言佛子菩薩云何得無過失身語意業等事文殊答以善用其心則獲一切勝妙功德為說行住坐臥四威儀中一百四十大願謂之無濁亂清淨行大功德此功德皆從信地而發故文殊普為已發信心者作不請友以偈問賢首菩薩曰我今已為諸菩薩說佛往修清淨行仁亦當於此會中演暢修行勝功德賢首菩薩以偈答之其中曰以法威力現世間則獲十地十自在亦是說初發心從信地起之義末後善財到毘盧樓閣前彌勒為說一百二十種菩提心亦是此義其中有一種喻曰如師子王哮吼師子兒聞皆增勇健餘獸聞之即皆竄伏佛師子王菩提心吼應知亦爾諸菩薩聞增長功德有所得者聞皆退散亦是此義既有信根即是成佛基本忽地與現行相應便證阿耨多羅三藐三菩提如釋迦老子初在正覺山前舉頭見明星出現忽然悟道遂乃歎曰奇哉一切眾生具有如來智慧德相但以妄想執著而不證得謂上至十方諸佛下至六道四生含蠢蠕動於我悟處以平等印一印印定更無差別爾看黃面老子纔悟了便見得如此廣大然後興慈運悲於生死海不著此岸不著彼岸不住中流而能運載此岸眾生到欲彼岸不住生死中流這箇道理亦不出自家信種所以無盡居士注海眼經題說佛成就云始覺合本之謂佛他雖是箇俗人然却見得徹識得根本謂始覺時從明星上起信忽然覺悟自性本來是佛大地有情更無差別無盡喚作始覺合本覺方始成佛參禪人能恁麼辨白得了然後休歇身心識取本來面目不要麁心古聖得了便於得處滅却生滅心亦不住在寂滅地謂之寂滅現前於寂滅地獲二殊勝一者上合十方諸佛與佛如來同一慈力二者下合六道眾生與諸眾生同一悲仰前所云興慈運悲救拔惡道是也眾生為不覺故輪轉生死先覺之士若無慈悲如何得眾生界空信知佛恩難報今日經幹道友請妙喜普說不獨為先考承事追修而已要與現前一眾說些禪病故柳子厚以天台教為司南言禪病最多誠哉是言天台智者之教以空假中三觀攝一切法教人把本修行禪無文字須是悟始得妙喜自十七歲便疑著此事恰恰參十七年方得休歇未得已前常自思惟我今已幾歲不知我未託生來南閻浮提時從甚麼處來心頭黑似漆並不知來處既不知來處即是生大我百年後死時却向甚麼處去心頭依舊黑漫漫地不知去處既不知去處即是死大謂之無常迅速生死事大爾諸人還曾恁麼疑著麼現今坐立儼然孤明歷歷地說法聽法賓主交參妙喜簸兩片皮牙齒敲磕臍輪下鼓起粥飯氣口裏忉忉怛怛在遮裏說說者是聲此聲普在諸人髑髏裏諸人髑髏同在妙喜聲中這箇境界他日死了却向甚處安著既不知安著處則撞入驢胎馬腹亦不知生快樂天宮亦不知禪和子尋常於經論上收拾得底問著無有不知者士大夫向九經十七史上學得底問著亦無有不知者却離文字絕却思惟問他自家屋裏事十箇有五雙不知他人家事却知得如此分曉如是則空來世上打一遭將來隨業受報畢竟不知自家本命元辰落著處可不悲哉所以古人到這裏如救頭然尋師決擇要得心地開通不疑生死然有學而知之者有生而知之者那箇是學而知之者如僧問趙州學人乍入叢林乞師指示州云爾喫粥了也未僧云喫粥了州云洗鉢盂去僧於言下忽然大悟當下休歇便知生死去處妙喜常說不易這僧有力量趙州將一百二十斤檐子一送送在他肩上這僧荷得一氣走一百二十里更不回頭如將梵位直授凡庸心裏便怗怗地興得慈力運得悲願此是學而知之者那箇是生而之知者如趙州作沙彌時同本師行脚到南泉值南泉臥次本師禮拜了趙州方禮拜南泉問云近離甚處州云近離瑞像泉云還見瑞像麼州云瑞像則不見面前只見臥如來南泉遂起問爾是有主沙彌無主沙彌州云是有主沙彌泉云那箇是爾主若是如今禪和家便近前彈指打箇圓相喝一喝拍一拍拂袖便行放出這般惡氣息爾看他趙州緩緩地近前道孟春猶寒伏惟和尚尊候萬福泉乃喚維那云此沙彌別處安排次日却來問如何是道南泉也不行棒也不下喝也不談玄也不說妙也不牽經也不引論也不舉古人公案亦不說事亦不說理只實頭向他道平常心是道為他趙州已理會得平常心了便却問還假趣向也無泉云擬向即乖州云不擬爭知是道泉云道不屬知不屬不知知是妄覺不知是無記若真達不疑之道猶如太虛廓然蕩豁豈可於中彊是非耶趙州於言下千了百當南泉道道不屬知不屬不知圭峯謂之靈知荷澤謂之知之一字眾妙之門黃龍死心云知之一字眾禍之門要見圭峯荷澤則易要見死心則難到這裏須是具超方眼說似人不得傳與人不得所以圜悟先師說趙州禪只在口脣皮上難奈他何如善用兵者不齎糧行就爾水草糧食又殺了爾有一秀才問佛不違眾生願是否州云是才云弟子欲就和尚手中乞取拄杖得否州云君子不奪人所好才云某甲不是君子州云老僧亦不是佛又一僧問如何是祖師意州乃敲禪床脚僧云莫只這便是否州云是則脫取去又一僧問諸方盡向口裏道和尚如何示人州以脚跟打火爐示之僧云莫便是也無州云恰認得老僧脚跟又僧問如何是趙州州云東門南門西門北門僧云某甲不問這箇州云爾問我趙州聻又僧問如何是道州云牆外底僧云某甲不問這箇道州云爾問那箇道僧云某甲問大道州云大道通長安爾不得作無事會不得作玄妙會不得作奇特會不得作平常會趙州不在無事上不在玄妙上不在奇特上不在平常上畢竟在甚麼處具眼者辨取這老漢有時云未出家被菩提使出家後使得菩提汝諸人被十二時使老僧使得十二時又云佛之一字吾不喜聞佛之一字尚不喜聞達磨灼然是甚老臊胡十地菩薩是擔糞漢等妙二覺是破凡夫菩提涅槃是繫驢橛十二分教是鬼神簿拭瘡膿紙四果三賢初心十地是守古塚鬼爾既不到這箇田地是事理會不得也學人麁走大步便把一句子禪要祗對人且不是這箇道理所以妙喜室中常問禪和子喚作竹篦則觸不喚作竹篦則背不得下語不得無語不得思量不得卜度不得拂袖便行一切總不得爾便奪却竹篦我且許爾奪却我喚作拳頭則觸不喚作拳頭則背爾又如何奪更饒爾道箇請和尚放下著我且放下著我喚作露柱則觸不喚作露柱則背爾又如何奪我喚作山河大地則觸不喚作山河大地則背爾又如何奪有箇舟峯長老云某看和尚竹篦子話如籍沒却人家財產了更要人納物事妙喜曰爾譬喻得極妙我真箇要爾納物事爾無從所出便須討死路去也或投河赴火󱁲得命方始死得死了却緩緩地再活起來喚爾作菩薩便歡喜喚爾作賊漢便惡發依前只是舊時人所以古人道懸崖撒手自肯承當絕後再甦欺君不得到這裏始契得竹篦子話復說偈云佛之一字尚不喜有何生死可相關當機覿面難回互說甚楞嚴義八還悅禪人請普說僧問臨濟示眾云有時奪人不奪境有時奪境不奪人有時人境兩俱奪有時人境俱不奪如何是奪人不奪境師云三千里外絕誵訛進云如何是奪境不奪人師云拔出眼中楔進云臨濟道煦日發生鋪地錦嬰孩垂髮白如絲未審與和尚答底是同是別師云咬人屎橛不是好狗進云王令已行天下遍將軍塞外絕煙塵時如何師云適來猶自可而今更郎當問十方薄伽梵一路涅槃門未審王氏今日是生耶是死耶師云生耶死耶進云今古應無墜分明在目前師云抽却腦後箭進云只如十二時中不依倚一物人來師還接否師云喚甚麼作一物進云不可重說偈言師云礙塞殺人乃云生耶死耶非得非失不道不道有理有事若向有理有事處得箇入處只在教乘裏頭出頭沒若於非得非失處得箇入處敢保諸人十二時中未有安身立命處既未有安身立命處則不知王氏落處若知得王氏落處即知自己安身立命處且道王氏即今是生耶是死耶是不生耶是不死耶若道不生爭奈死何若道不死爭奈生何若道亦生亦死又是戲論說若道非生非死又是相違說直饒離四句絕百非直下如明鏡當臺明珠在掌胡來現胡漢來現漢當人各各脚跟下淨裸裸明歷歷生死如夢幻空華去來如浮雲水月猶未是徹頭處縱饒如實見得昔日之生本不曾生今日之滅本不曾滅亦是無夢說夢何以故生而不生鏡裏之形滅而不滅水中之月正當恁麼時那裏是王氏出身處若委悉得去王氏只今與諸人把手共行同入如來大寂滅海其或未然有寒暑兮促君壽有鬼神兮妬君福復云這箇是近悅上座為母王氏請妙喜老漢說法底意旨且法作麼生說不見道法不可見聞覺知若行見聞覺知是則見聞覺知非求法也見聞覺知既不可以入道莫是不見不聞不覺不知便是麼良久高聲云更是箇甚麼妙喜盡力說只說得到這裏此事決定不在言語上所以從上諸聖次第出世各各以善巧方便忉忉怛怛唯恐人泥在言語上若在言語上一大藏教五千四十八卷說權說實說有說無說頓說漸豈是無言說因甚麼達磨西來却言單傳心印不立文字語言直指人心見性成佛因何不說傳玄傳妙傳言傳語只要當人各各直下明自本心見自本性事不獲已說箇心說箇性已大段狼藉了也若要拔得生死根株盡切不得記我說底縱饒念得一大藏教如瓶瀉水喚作運糞入不名運糞出却被這些子障却自己正知見不得現前自己神通不能發現只管弄目前光影理會禪理會道理會心理會性理會奇特理會玄妙大似掉棒打月枉費心神如來說為可憐愍者古人凡有一言半句設一箇金剛圈栗棘蓬教伊吞教伊透若是箇英靈獨脫出情塵超理性者金剛圈栗棘蓬是甚麼弄猢猻家具察鬼神茶飯蓋爾不能一念緣起無生只管一向在心意識邊作活計纔見宗師動口便向宗師口裏討玄討妙却被宗師倒翻筋斗自家本命元辰依舊不知落處脚跟下黑漫漫依前只是箇漆桶只如適來上座問奪人不奪境一段話只知冊子上念將來如法答他又理會不得問一段未了又問一段恰如村人打傳口令相似我今不惜口業為爾諸人葛藤註解一遍臨濟一日示眾云有時奪人不奪境有時奪境不奪人有時人境兩俱奪有時人境俱不奪會麼良久左右顧視便下座遮箇便是金剛王寶劍我昨日說底將蜈蚣毒蛇蝎子并諸雜毒貯在一甕裏爾試將手就中拈一箇不毒底出來看若拈得出不妨於此事有少分相應若拈不出自是爾根性遲鈍夙無靈骨也怪妙喜不得臨濟當時道這幾句閑言長語面目現在自是爾不會看得出爾若領得此意自從胡亂後三十年不少鹽醬鐘樓上念讚床脚下種菜之類不著問人一一自知下落古人垂箇方便豈是間開口須知爛泥裏有刺當時有箇克符道者理會得臨濟意便出來問如何是奪人不奪境臨濟當時不知那裏得許多閑言長語鬪湊得恰好便道煦日發生鋪地錦嬰孩垂髮白如絲諸人還會麼煦日發生鋪地錦是境嬰孩垂髮白如絲是人此兩句一句存境一句奪人克符又作頌曰奪人不奪境緣自帶聱訛師云有甚麼聱訛擬欲求玄旨思量反責麼師云誣人之罪驪珠光燦爛蟾桂影婆娑師云何不早恁麼道覿面無差互還應滯網羅師云依稀似曲纔堪聽又被風吹別調中此頌大概在驪珠光燦爛蟾桂影婆娑之上蓋此兩句是境學者問不奪境擬欲求玄旨思量反責麼大意只是不可思量擬議思量擬議者人也蹉却覿面相呈一著子即被語言網羅矣克符此頌專明煦日發生鋪地錦所以有驪珠光燦爛蟾桂影婆娑之句乃是存境而奪人故曰覿面無差互還應滯網羅奪人之義醍醐毒藥一道而行具眼者方能辨別又問如何是奪境不奪人答云王令已行天下遍將軍塞外絕煙塵師云王令已行天下遍是奪了境將軍塞外絕煙塵是存人而不奪頌曰奪境不奪人尋言何處真師云也須閑處作隄防問禪禪是妄究理理非親師云好事不如無日照寒光澹山遙翠色新師云貧兒思舊債直饒玄會得也是眼中塵師云自起自倒爾要會日照寒光澹山遙翠色新麼此兩句是境直饒玄會得也是眼中塵便奪了也其餘人境兩俱奪人境俱不奪盡是依語就學家問處答又問如何是人境兩俱奪答云并汾絕信獨處一方便有人境兩俱奪面目頌曰人境兩俱奪從來正令行師云已落第二不論佛與祖那說聖凡情師云買石得雲饒擬犯吹毛劍還如值木盲師云識法者懼進前求妙會特地斬精靈師云前箭猶輕後箭深正令既行不留佛祖到這裏進之退之性命都在師家手裏如吹毛劍不可犯其鋒又問如何是人境俱不奪答云王登寶殿野老謳歌頌曰人境俱不奪思量意不偏師云會麼是法住法位主賓言不異師云世間相常住問答理俱全師云添一毫不得減一毫不得蹋破澄潭月師云猶有這箇在穿開碧落天師云勞而無功不能明妙用師云動著即錯淪溺在無緣師云却依舊處著這箇是適來上座請益底公案謂之四料揀爾若要分明理會得臨濟意但向他當時垂示處看如何看山僧有時奪人不奪境有時奪境不奪人有時人境兩俱奪有時人境俱不奪若恁麼便是爾若作山僧有時奪人不奪境有時奪境不奪人有時人境兩俱奪有時人境俱不奪便不是了也所以五祖師翁有言如何是祖師西來意庭前柏樹子恁麼會便不是了也如何是祖師西來意庭前柏樹子恁麼會方始是爾諸人還會麼這般說話莫道爾諸人理會不得妙喜也自理會不得我此門中無理會得理會不得蚊子上鐵牛無爾下嘴處須信古人垂慈則有法無法不垂慈道眼未開大法未明豈免向他人口裏覓禪覓道覓玄覓妙覓得了唯恐人知及至說時又恐說盡了末後無可說這箇是無限量底法爾以有限量心擬窮他落處且莫錯只如世尊在靈山會上百萬眾前拈華普示獨迦葉破顏微笑何曾怕人知又何曾密室裏傳授來我這裏禪許爾眾人聞不許爾眾人會如上所解註者四料揀爾諸人齊聞齊會了臨濟之意果如是乎若只如是臨濟宗旨豈到今日爾諸人聞妙喜說得落將謂止如此我實向爾道此是第一等惡口若記著一箇元字脚便是生死根本也爾諸人諸方學得底玄中又玄妙中又妙是甚麼屎禪一向𡎺在皮袋裏將謂實有恁麼事莫錯諸上座爾真箇要參妙喜禪盡將諸方學得底掃向他方世界百不知百不會虛却心來共爾理會復說偈云無諸比丘名近悅為母王氏請普說妙喜便登曲彔床忉忉怛怛恣饒舌從來法本離言詮不假思量與分別說甚地獄及天堂四聖六凡俱泯絕縱有魔王欲作難金剛寶劍當頭截王氏養子要參禪只這一念永不滅彈指頓明諸法門釋迦彌勒齊超越還如塗毒鼓當軒一擊聞之皆腦裂無邊煩惱悉蠲除夙業舊殃湯沃雪末後一句為重宣凝然萬里一條鐵喝一喝下座禮侍者斷七請普說僧問和尚室中道喚作竹篦則觸不喚作竹篦則背不得下語不得無語遂以坐具打地一下云學人為蛇畫足却請和尚頭上安頭師云自起自倒得人憎進云也要和尚相委悉師云切忌靴裏動指頭進云還有為人處也無師云無進云却較些子師云換却爾眼睛乃云喚作竹篦則觸不喚作竹篦則背不得下語不得無語不得思量不得擬議當恁麼時釋迦老子達磨大師雖有鼻孔直是無出氣處還委悉麼遇貴則賤遇賤則貴若向貴賤處著到更須買草鞵行脚始得所以道不可以有心求不可以無心得不可以語言造不可以寂默通雖然如是如天普蓋似地普擎全放全收全殺全活妙喜恁麼道也不離這箇消息正如適來禪客以坐具打地一般乃拍禪床一下云且道明甚麼邊事斯辰比丘了賢為近體侍者將俗家寄來衣物估唱請老漢舉揚宗旨莊嚴報地可惜這兄弟方始於竹篦子話有箇發明處而今已是說前年話一日問他喚作竹篦則觸不喚作竹篦則背如何渠答不得却曰望和尚為某作箇方便指示山僧向他道爾是福州人我說箇喻子向爾如將名品荔枝和皮殼一時剝了以手送在爾口邊只是爾不解吞渠聞之不覺失笑曰和尚吞著即禍事過得幾時又問他前日吞了底荔枝只是爾不知滋味渠曰若知滋味轉見禍事我愛他這兩轉語所謂從門入者不是家珍信知宗師家無實法與人且如世間工巧技藝有樣子便做得若是這一解須是自悟始得得之於心應之於手若未得箇安樂處一向求知見覓解會這般雜毒纔入心如油入麫永取不出縱取得出亦費料理此事如青天白日元無障礙却被這些雜毒障却所以於法不得自在老漢常愛真淨和尚道如今人多是得箇身心寂滅前後際斷休去歇去一念萬年去似古廟裏香爐去冷湫湫地去便為究竟殊不知却被此勝妙境界障蔽自己正知見不能現前神通光明不能發露或又執箇一切平常心是道以為極則天是天地是地山是山水是水僧是僧俗是俗大盡三十日小盡二十九凡百施為須要平常一路子以為穩當定將去合將去更不敢別移一步怕墮坑落塹長時一似雙盲人行路一條拄杖子寸步拋不得緊把著憑將去步步依倚一日若道眼谿開頓覺前非拋却杖子撒開兩手十方蕩蕩七縱八橫東西南北無可不可到這裏方得自在如今人能有幾箇放得杖撒得手昔因真淨和尚新開語錄其時我老和尚在五祖堂中作首座五祖一日廊下見僧把一冊文字祖曰爾手中是甚文字僧曰是真淨和尚語錄祖遂取讀即讚歎曰慚愧末世中有恁地尊宿乃喚首座我老和尚時在後架洗󰣿聞呼很忙走出來祖曰我得一本文字不可思議所謂善說法要爾試看休去歇去一念萬年前後際斷諸方如今有幾箇得到這田地他却喚作勝妙境界舊時寶峯有箇廣道者便是這般人一箇渾身都不理會都不見有世間事世間塵勞昧他不得雖然恁麼却被這勝妙境界障却道眼須知到一念不生前後際斷處正要尊宿如水潦和尚因採藤次問馬祖曰如何是祖師西來意祖曰近前來向爾道水潦纔近前馬祖當胸一蹋蹋倒水潦忽然大悟不覺起來呵呵大笑祖曰爾見箇甚麼道理潦曰百千法門無量妙義只向一毛頭上便識得根源去這箇教中謂之入流亡所所入既寂動靜二相了然不生纔得箇入處便亡了定相定相既亡不墮有為不墮無為動靜二相了然不生便是觀音入理之門他既悟了便打開自己庫藏運出自己家珍乃曰百千法門無量妙義只向一毛頭上便識得根源去又呵呵大笑馬祖知他已到這箇田地更不采他亦無後語後來住水潦菴禪和家來參他有百十眾纔舉揚便賣弄這一蹋云自從一喫馬師蹋直至而今笑不休渠又何曾有峯巒疊翠㵎水潺湲岸柳含煙庭華笑日鸎啼喬木蝶舞芳叢底說話來只道自從一喫馬師蹋直至而今笑不休這箇便是第一箇入流亡所動靜二相了然不生底樣子又不見雲門問洞山近離甚處山曰查渡門曰夏在甚處山曰湖南報慈門曰幾時離彼山曰八月二十五門曰放爾三頓棒古人淳樸據實祇對自言我此回實從查渡來有甚麼過便道放我三頓棒大丈夫漢須共這老漢理會始得至明日便去問曰昨日蒙和尚放三頓棒未審過在甚麼處問曰飯袋子江西湖南便恁麼去洞山忽然大悟更無消息可通亦無道理可拈出只禮拜而已既悟了便打開自己庫藏運出自己家珍乃曰他後向無人煙處住箇草菴不蓄一粒米不種一莖菜接待十方往來盡與伊出却釘拔却楔拈却炙脂帽子脫却鶻臭布衫教伊灑灑地作箇衲僧豈不俊哉雲門曰爾身如椰子大開得許大口這箇是第二箇入流亡所動靜二相了然不生底樣子又鼓山晏國師在雪峯多年一日雪峯知其緣熟忽起搊住曰是甚麼晏釋然了悟唯舉手搖曳而已峯曰子作道理耶晏曰何道理之有後來楊大年收在傳燈錄中謂之亡其了心此是第三箇入流亡所動靜二相了然不生底樣子又灌谿和尚一日見臨濟濟下繩床纔擒住谿便云領領這箇是第四箇入流亡所動靜二相了然不生底樣子這箇說似人不得傳授人不得老漢十七年參也曾零零碎碎悟來雲門下也理會得些子曹洞下也理會得些子只是不能得前後際斷後來在京師天寧見老和尚陞堂舉僧問雲門如何是諸佛出身處門曰東山水上行若是天寧即不然如何是諸佛出身處薰風自南來殿閣生微涼向這裏忽然前後際斷譬如一綟亂絲將刀一截截斷相似當時通身汗出雖然動相不生却坐在淨裸裸處得一日去入室老和尚曰也不易爾到這箇田地可惜爾死了不能活不疑言句是為大病不見道懸崖撒手自肯承當絕後再甦欺君不得須信有這箇道理老漢自言我只據如今得處已是快活更不能理會得也老和尚却令我在擇木寮作不釐務侍者每日同士大夫須得三四回入室只舉有句無句如藤倚樹纔開口便道不是如是半年間只管參一日同諸官員在方丈藥石次我只把箸在手都忘了喫食老和尚曰這漢參得黃楊木禪却倒縮去我遂說箇譬喻曰和尚這箇道理恰如狗看著熱油鐺相似要舐又舐不得要捨又捨不得老和尚曰爾喻得極好只這箇便是金剛圈栗棘蓬一日因問老和尚見說和尚當時在五祖曾門這箇話不知五祖和尚如何答和尚不肯說老漢曰和尚當時不可獨自問須對大眾前問如今說又何妨老和尚乃曰我問有句無句如藤倚樹時如何祖曰描也描不成畫也畫不就又問忽遇樹倒藤枯時如何祖曰相隨來也老漢纔聞舉便理會得乃曰某會也老和尚曰只恐爾透公案未得老漢曰請和尚舉老和尚遂連舉一絡索誵訛公案被我三轉兩轉截斷如箇太平無事時得路便行更無滯礙老和尚曰如今方知道我不謾爾我既會了却倒疑著幾箇禪頭乃問老和尚老和尚曰我箇禪如大海相似是爾將得箇大海來傾取去始得若只將得鉢盂來盛得些子去便休是爾器量只如此教我怎奈何能有幾箇得到爾田地舊時只有一箇璟上座與爾一般只是死了過得幾時便舉我立僧後來在雲居首座寮夜間常與兄弟入室老和尚愛來聽有時入室了却上方丈見老和尚同在火爐頭坐老和尚曰或有箇禪和子得似老僧爾又如何支遣老漢曰何幸如之正如東坡說作劊子得一箇肥漢剮我却倒與老和尚入室被我拶得上壁老和尚呵呵大笑思量這老和尚粉骨碎身亦未能報得因禮上座聲老漢舉福州人喫荔枝有箇瞥地處所以說到這裏這兄弟在叢林中規行矩步無衲子之過可惜尺頭短然打箇筋斗出來決定昧他不得有一則古話舉似大眾教中道吾不見時何不見吾不見之處若見不見自然非彼不見之相若不見吾不見之地自然非物云何非汝後來湛堂和尚頌曰老胡徹底老婆心為阿難陀意轉深韓幹馬嘶青草渡戴嵩牛臥綠楊陰妙喜亦有箇頌子雖不甚文彩却不在湛堂之下荒田無人耕耕著有人爭無風荷葉動決定有魚行師紹興二十六年三月十一日於臨江軍新淦縣東山寺被旨還僧謝恩罷拈香祝聖畢乃就座云青氈本是吾家物今日重還舊日僧珍重聖恩何以報萬年松上一枝藤遂拈起拄杖云一枝藤在這裏且報恩一句作麼生道若也道得粉骨碎身未足酬一句了然超百億其或未然山僧不免為諸人道破長將日月為天眼指出須彌作壽山新淦縣眾官請普說僧問聖恩已受僧相再圓學人上來乞師指示重新底佛法師云雨過谿光澹雲開嶽色新進云恁麼則龍圖增久固佛日轉光輝師云一道舊行路高下自分明進云只如大顛叩齒韓文公直下知歸黃檗安名裴相國便知落處未審和尚今日與知縣朝議相見有何指示師云兩眼對兩眼進云莫便是指示也無師云一任鑽龜打瓦僧禮拜師乃云問得亦好不問更親何故聲前一路千聖不傳學者勞形如猿捉影可中有箇英靈漢恁麼不恁麼聊聞舉著剔起便行猶在葛藤窠裏直得內無所證外無所修似地擎山如石含玉亦未是衲僧放身命處若也知得塵塵念念皆無空闕折旋俯仰盡在其中正當恁麼時畢竟是誰家風月還委悉麼千聖不知何處去倚天長劍逼人寒復云這箇是知縣朝議今日率諸同官洎寄居賢士大夫同來隨喜宗杲披剃請說法底意旨此一段因緣問佛有因況宗杲自居衡梅首尾十七年今日不覺不知一來新淦同此法會豈非前報世中曾在靈山會上同為聽法之人元來說法自有時處若時節因緣未會說法不成所以釋迦老子說法三百六十餘會皆立時處何謂時處豈不見圓覺經末上云如是我聞一時婆伽婆入於神通大光明藏三昧正受只這箇便是今日說法底時節所以道欲識佛性義當觀時節因緣時節若至其理自彰不見天台智者大師因讀法華經至藥王菩薩焚身處云是真精進是名真法供養如來於此豁然前後際斷便證法華三昧於三昧中見靈山會上釋迦老子與百萬大眾儼然未散如今說與人若是不曾入得這般境界剗地不信何故智者自是陳隋時人與釋迦老子相去二千年如何因是真精進是名真法供養如來便於法華三昧中見靈山一會儼然未散為復是謾人耶是假說耶此事唯證乃知難可測須知妙喜今日說法與釋迦老子在靈山會上說法無異與智者大師在南嶽證得是真精進是名真法供養如來亦無異真實證者必不相欺未證者一似說夢所以道過去一切劫安置未來今未來現在劫回置過去世以海印三昧一印印定更無透漏無去無來無前無後非但妙喜一人如是判府郎中亦如是非但判府郎中如是判縣朝議與諸同官寄居賢士大夫亦如是非但判縣朝議與諸同官寄居賢士大夫如是乃至現前若僧若俗若貴若賤亦如是如是之法在天同天在人同人應以佛身得度者即現佛身而為說法應以宰官身乃至婆羅門婦女身得度者悉現其身而為說法此是一味清淨平等法門若向這裏明得各人本地風光本來面目方知一大藏教五千四十八卷句句不說別事無常迅速莫作等閑所以道努力今生須了却莫教永劫受餘殃人身難得為貴人復難不見釋迦老子說四十二章經裏面有二十難謂貧窮布施難豪貴學道難有勢不臨難就中有箇𢬵命不死難爾諸人還會麼若𢬵得命無有不死者如何說不死底道理若會得這箇方始把二十難一翻翻轉來總是易底事𢬵命不死也易貧窮布施也易豪貴學道也易有勢不臨也易若悟即易不悟即難然難易兩字亦不干本地風光本來面目事何故此箇法門本無難本無易若能向不難不易處急著眼看外息諸緣內心無喘方知本無難易底法如今聰明靈利底人不能便悟病在於何却為心意識先行被心意識障却自己光明塞却行路進步不得所以這裏使聰明靈利不著要須內不放出外不放入內不放出則是內心無喘外不放入即是外息諸緣內心既定則諸緣亦定故曰那伽常在定無有不定時這一段大事因緣大底如是若能如是信如是解如是修如是證則三世諸佛即是汝諸人汝諸人即是三世諸佛無古無今同一解脫世間有如此殊勝之事可惜百姓日用而不知然今日一會亦非小緣又承諸山禪師洎諸善男信女同此聽法伏願一聞千悟得大總持一歷耳根永為道種久立伏惟珍重錢計議請普說師云法不可見聞覺知若行見聞覺知是則見聞覺知非求法也既離見聞覺知外却喚甚麼作法到這裏如人飲水冷煖自知除非親證親悟方可見得若實曾證悟底人拈起一絲毫頭盡大地一時明得今時不但禪和子便是士大夫聰明靈利博極群書底人箇箇有兩般病若不著意便是忘懷忘懷則墮在黑山下鬼窟裏教中謂之昏沈著意則心識紛飛一念續一念前念未止後念相續教中謂之掉舉不知有人人脚跟下不沈不掉底一段大事因緣如天普蓋似地普擎未有世界早有此段大事因緣世界壞時此段大事因緣不曾動著一絲毫頭往往士大夫多是掉舉而今諸方有一般默照邪禪見士大夫為塵勞所障方寸不寧怗便教他寒灰枯木去一條白練去古廟香爐去冷湫湫地去將這箇休歇人爾道還休歇得麼殊不知這箇猢猻子不死如何休歇得來為先鋒去為殿後底不死如何休歇得此風往年福建路極盛妙喜紹興初入閩住菴時便力排之謂之斷佛慧命千佛出世不通懺悔彼中有箇士人鄭尚明極聰明教乘也理會得道藏也理會得儒教則故是也一日持一片香來妙喜室中怒氣可掬聲色俱厲曰昂有一片香未燒在欲與和尚理會一件事只如默然無言是法門中第一等休歇處和尚肆意詆訶昂心疑和尚不到這田地所以信不及且如釋迦老子在摩竭提國三七日中掩室不作聲豈不是佛默然毘耶離城三十二菩薩各說不二法門末後維摩詰無語文殊讚善豈不是菩薩默然須菩提在巖中宴坐無言無說豈不是聲聞默然天帝釋見須菩提在巖中宴坐乃雨華供養亦無言說豈不是凡夫默然達磨游梁歷魏少林冷坐九年豈不是祖師默然魯祖見僧便面壁豈不是宗師默然和尚因甚麼却力排默照以為邪非妙喜曰尚明爾問得我也是待我與爾說我若說不行却燒一炷香禮爾三拜我若說得行却受爾燒香禮拜我也不與爾說釋迦老子及先德言句我即就爾屋裏說所謂借婆帔子拜婆年乃問爾曾讀莊子麼曰是何不讀妙喜曰莊子云言而足終日言而盡道言而不足終日言而盡物道物之極言默不足以載非言非默義有所極我也不曾看郭象解并諸家註解只據我杜撰說破爾這默然豈不見孔夫子一日大驚小怪曰參乎吾道一以貫之曾子曰唯爾措大家纔聞箇唯字便來這裏惡口却云這一唯與天地同根萬物一體致君於堯舜之上成家立國出將入相以至啟手足時不出這一唯且喜沒交涉殊不知這箇道理便是曾子言而足孔子言而足其徒不會却問曰何謂也曾子見他理會不得却向第二頭答他話謂夫子之道不可無言所以云夫子之道忠恕而已矣要之道與物至極處不在言語上不在默然處言也載不得默也載不得公之所說尚不契莊子意何況要契釋迦老子達磨大師意耶爾要理會得莊子非言非默義有所極麼便是雲門大師拈起扇子云扇子𨁝跳上三十三天築著帝釋鼻孔東海鯉魚打一棒雨似傾盆爾若會得雲門這箇說話便是莊子說底曾子說底孔子說底一般渠遂不作聲妙喜曰爾雖不語心未伏在然古人決定不在默然處坐地明矣爾適來舉釋迦掩室維摩默然且看舊時有箇座主喚作肇法師把那無言說處說出來與人云釋迦掩室於摩竭淨名杜口於毘耶須菩提唱無說以顯道釋梵絕聽而雨華斯皆理為神御故口以之而默豈曰無辯辯所不能言也這箇是理與神忽然相撞著不覺到說不得處雖然不語其聲如雷故云豈曰無辯蓋辯所不能言也這裏世間聰明辯才用一點不得到得恁麼田地方始是放身捨命處這般境界須是當人自證自悟始得所以華嚴經云如來宮殿無有邊自然覺者處其中此是從上諸聖大解脫法門無邊無量無得無失無默無語無去無來塵塵爾剎剎爾念念爾法法爾只為眾生根性狹劣不到三教聖人境界所以分彼分此殊不知境界如此廣大却向黑山下鬼窟裏默然坐地故先聖訶為解脫深坑是可怖畏之處以神通道眼觀之則是刀山劍樹鑊湯鑪炭裏坐地一般座主家尚不滯在默然處況祖師門下客却道纔開口便落今時且喜沒交涉尚明不覺作禮妙喜曰公雖作禮然更有事在至晚間來入室乃問他今年幾歲曰六十四又問爾六十四年前從甚麼處來渠開口不得被我將竹篦劈脊打出去次日又來室中曰六十四年前尚未有昂在如何和尚却問昂從甚麼處來妙喜曰爾六十四年前不可元在福州鄭家只今這聽法說法一段歷歷孤明底未生已前畢竟在甚麼處曰不知妙喜曰爾若不知便是生大今生且限百歲百歲後爾待飛出三千大千世界外去須是與他入棺材始得當爾之時四大五蘊一時解散有眼不見物有耳不聞聲有箇肉團心分別不行有箇身火燒刀斫都不覺痛到這裏歷歷孤明底却向甚麼處去曰昂也不知妙喜曰爾既不知便是死大故曰無常迅速生死事大便是這箇道理這裏便聰明也不得記持也不得我更問爾平生做許多之乎者也臘月三十日將那一句敵他生死須是知得生來死去處分曉始得若不知即是愚人渠方心伏從此遂救他不坐在無言無說處肯來這下做工夫今日一會同此聽法須知人人有此一段大事因緣亘古亘今不變不動也不著忘懷也不著著意但自時時提撕妄念起時亦不得將心止遏止動歸止止更彌動只就動止處看箇話頭便是釋迦老子達磨大師出來也只是這箇僧問趙州狗子還有佛性也無州云無爾措大家多愛穿鑿說道這箇不是有無之無乃是真無之無不屬世間虛豁之無恁麼說時還敵得他生死也無既敵他生死不得則未是在既然未是須是行也提撕坐也提撕喜怒哀樂時應用酬酢時總是提撕時節提撕來提撕去沒滋味心頭恰如頓一團熱鐵相似那時便是好處不得放捨忽然心華發明照十方剎便能於一毛端現寶王剎坐微塵裏轉大法輪汝等諸人聞恁麼說話往往心裏道妙喜老漢搖脣鼓舌說得也相似不知他肚裏如何須知妙喜說得底便是行得底更無兩般所以西天第十三祖迦毘摩羅尊者欲求一弟子繼紹祖位謂深山窮谷中必有高人居止因往求之故知非但弟子求師切師求弟子亦切遂入山果見一人出迎曰深山孤寂龍蟒所居大德至尊何枉神足祖曰吾非至尊來訪賢者彼默念曰此師得決定性明道眼否是大聖繼真乘否祖曰汝雖心語吾已意知但辦出家何慮吾之不聖彼聞已悔謝於是投祖出家即第十四祖龍樹是也今時學道者多不自疑却疑他人所以道大疑之下必有大悟且道悟得箇甚麼良久云我不敢輕於汝等汝等皆當作佛下座鄭成忠請普說師云平江信士鄭偲知有此段大事因緣得得來見妙喜要聞般若所將供養真身舍利寶塔洎齋雲堂清淨禪眾請普說功德不為別事專用回向無上佛果菩提觀其發心亦已廣大只這一念廣大之心能變大地作黃金攪長河為酥酪有者不信這般說話多執事難理如富樓那執相難性問世尊曰若地性遍云何容水水性周遍火則不生復云何明水火二性俱遍虛空不相陵滅世尊地性障礙空性虛通云何二俱周遍法界去這裏執相生疑是故釋迦老子先為阿難說性水真空性空真水乃至地水火風一一周遍法界隨眾生心循業發現嘗記得山僧往年行脚將入京師到鄧州天寧有蔡州道士忘其姓名以醫來南陽一日見他教人來藏司借寶積華嚴二經山僧竊知其為佳士翌日相見與之說話果然契合因問所以借經之意曰某粗聽好人說話來若要理會本命元辰下落須還釋迦老子始得話間忽問山僧佛具正遍知世界上事一一說盡何故不曾見說金木水火土之所緣起吾師有所聞見無惜開示方是時自家漆桶未破未暇理會這般底只向他道藏經中莫須說著某尚居學地方要見人二俱懡㦬而休逮到夷門打發此事了因讀楞嚴經元來裏面說得極分曉佛謂富樓那曰同異擾亂相待生勞勞久發塵自相渾濁由是引起塵勞煩惱起為世界靜成虛空虛空為同世界為異彼無同異真有為法覺明空昧相待成搖故有風輪執持世界由是而知世界成就因風輪所持蓋風性動搖動搖不息忽生堅礙故曰因空生搖堅明立礙彼金寶者明覺立堅故有金輪保持國土蓋風與金二物相觸於中生火故曰堅覺寶成搖明風出風金相摩故有火光為變化性寶明生潤火光上烝故有水輪含十方界火騰水降交發立堅濕為巨海乾為洲潭以是義故彼大海中火光常起彼洲潬中江河常注水勢劣火結為高山是故山石擊則成焰融則成水土勢劣水抽為草木是故林藪遇燒成土因絞成水交妄發生遞相為種以是因緣世界相續看他釋迦老子恁麼說金木水火土可殺分曉惜乎不復見此道士待點似他元來看教乘文字也要大法明後自然不費力自家參得禪了一把來看便見得富樓那執相難性又見如來為阿難就性上說地水火風一一清淨本然周遍法界胸中了無凝滯如今心地未明底不免疑道世界從甚麼處起將來却向甚麼處滅為復先有世界為復先有人若道先有世界古德不應云三界唯心所現萬法唯識所變若道先有人既未有世界人却在甚麼處安頓這些子不妨被他窒礙說先有世界也不是先有人也不是大法一明不著排遣自然分曉適來所謂變大地作黃金攪長河為酥酪不是差事以至芥子納須彌須彌納芥子之類亦非假於他術只如須彌納芥子則故是芥子裏面如何著得一座須彌山到這裏也須親見一回始得這一叚事人人本有各各天真只為無始時來無明業識所覆所以不能現前却去外頭別覓家舍尋常室中問兄弟不是心不是佛不是物是甚麼未問時幸自在家裏坐纔問他是甚麼便離却本位走出門前譬如問人爾在那裏云在家裏却問他屋裏家兒事子便忘却家去外面討言語來祗對所謂差之毫釐失之千里若要真實理會此事決定不在言語上今時學者出這幾路不得向他道不在言語上便去機境上作解會又向道不在機境上便去舉起處承當不是心不是佛不是物舉了便會了圜悟先師常說近來諸方盡成窠窟五祖下我與佛鑑佛眼三人結社參禪如今早見漏逗出來也佛鑑下有一種作狗子叫鵓鳩鳴取笑人佛眼下有一種覷燈籠露柱指東畫西如眼見鬼一般我這裏且無這般病痛山僧曰大好無病痛先師曰何謂山僧曰擊石火閃電光引得無限人弄業識舉了便會了豈不是佛法大窠窟先師不覺吐舌乃曰莫管他我只以契證為期若不契證斷定不放過山僧曰說契證即得第恐後來只恁麼傳將去舉了便會了硬主張擊石火閃電光業識茫茫未有了日先師深以為然更有一般底說靜是根本悟是枝葉靜得久自然悟去山僧敢道他亂道又引淨極光通達為證且莫錯會好先聖不奈何說箇淨極光通達寂照含虛空譬如良醫應病與藥如今不信有妙悟底返道悟是建立豈非以藥為病乎世間文章技藝尚要悟門然後得其精妙況出世間法只恁麼了得這裏一千二百衲子箇箇有一知半解每來室中道得諦當者甚眾跳得兩跳後更與一拶便去不得蓋卒未能󱁲身捨命所以道懸崖撒手自肯承當絕後再甦欺君不得莫道無恁麼事嘗記得張無盡有言先佛所說於一毛端現寶王剎坐微塵裏轉大法輪是真實義法華會上多寶如來在寶塔中分半座與釋迦文佛過去佛現在佛同坐一處實有如是事非謂表法天台智者大師讀法華經至是真精進是名真法供養如來悟得法華三昧見靈山一會儼然未散山僧常愛老杲和尚每提唱及此未嘗不歡喜踊躍以手搖曳曰真箇有恁麼事不是表法爾輩冬瓜瓠子那裏得知蓋他根本下明但拙於語言三昧發其要妙爾此所謂唯證乃知難可測今日鄭成忠請山僧普說之意要聞禪和子做工夫底道理不見雲門道不可說時便有不說時便無思量時便有不思量時便無只如不思量時又是箇甚麼怕爾不會又隨後道更是箇甚麼這般尊宿慈悲之故為人痛的的地山僧在眾日溈仰曹洞雲門法眼下都去做工夫來臨濟下則故是後來方知道悟則事同一家不悟則萬別千差既同一箇達磨祖師又何處有許多般差別來如何是佛乾屎橛這裏有甚麼差別德山見僧入門便棒僧罔措復云不得作棒會臨濟見僧入門便喝已是兩手分付擬欲覷捕則眼睛落地了也況復說理說事絲來線去正是師子咬人狂狗趁塊無常迅速生死事大彈指便是來生到來但虛却心子細推窮窮來窮去善念既相續惡念自然不生但如實修行時節因緣到來自然悟去若不悟說到彌勒佛下生只是說底且作麼生修行聽取一頌惡念既不生善念常相續諸波羅蜜門一切自具足孫通判請普說師云說法不應時總是非時語所以道未離兜率已降王宮未出母胎度人已畢李長者著華嚴論乃云此經決定是佛成道十日後說初於正覺山前從定而起因見明星忽然悟道便見自己本來面目信知時節若至其理自彰妙喜常思無盡居士這一箇人不知幾百生中學般若來今生如此得大受用所註清淨海眼經說八成就謂如是我聞一時佛在云理無不如之謂是事無不是之謂如自來不曾有人如此說蓋為他見徹釋迦老子骨髓所以取之左右逢其源佛初生下一手指天一手指地云天上天下唯我獨尊所以云三界獨尊之謂我所謂我者非人我之我如孟子所謂萬物皆備於我也心洞十方之謂聞蓋世間人皆以耳聞一切音聲唯普賢菩薩乃以心聞故經云心聞洞十方生于大因力多之所宗之謂一且如現前一千大眾從首座數起自一而之百自百而之千所以言一者多之所宗也一之所起之謂時這箇時便是妙心居士請妙喜為大眾說法之時也當知此時能該括十方三世乃至塵沙諸佛六道四生若凡若聖若草若木若有情若無情乃以拂子擊禪床一下云盡向這裏成等正覺無出此時也又云始覺合本之謂佛言以如今始覺合於本覺往往邪師輩以無言默然為始覺以威音王那畔為本覺固非此理既非此理何者是覺若全是覺豈更有迷若謂無迷爭奈釋迦老子於明星現時忽然便覺知得自家本命元辰元來在這裏所以言因始覺而合本覺如禪和家忽然摸著鼻孔便是這箇道理然此事人人分上無不具足昨日因與妙心居士說令叔尚書文章學問可謂儒林宗工但聞於此道自以為難往往士大夫只知所謂佛者千劫學威儀萬劫修相好乃至三大阿僧祇劫修而後成云何博地凡夫現行無明為富貴所折困何時與道相應纔作是念便是於心意識中推出一座須彌山一障障了道眼不能明見本地風光本來面目正所謂所知不是障是障障所知近世士大夫多作此見如韓子蒼與某在臨川鼻孔廝拄著半年亦不自信每言此一段事吾輩但知歸向則可如何便要入手亦是自作障難或者更錯會先佛所言大通智勝佛十劫坐道場佛法不現前不得成佛道謂佛道之難成如此殊不知一念普觀無量劫無去無來亦無住如是了知三世事超諸方便成十力釋迦老子纔瞥地後便言奇哉一切眾生具有如來智慧德相但以妄想執著而不證得所謂妄想執著者正說著今時士大夫病痛先德所以指示一切人脚跟下無不圓成無不具足故有父不可以傳子臣不可以獻君之說蓋使自證自悟匪從人得所以不壞假名而談實相肇法師云寂兮寥兮寬兮廓兮分兮別兮上則有君下則有臣父子親其居尊卑異其位起教敘其因然後國分其界人部其家各守其位豈非是法住法位世間相常住者耶佛不云乎應以佛身得度者即現佛身而為說法應以宰官身乃至長者居士婆羅門比丘比丘尼身得度者悉現其身而為說法又曰應眼時若千日萬象不能逃影質應耳時若幽谷大小音聲無不足法門既如此殊勝奈何學者多不向此時節領覽乃爾自生退屈正是不信自殊勝甘為下劣人若是靈利漢便向這裏提得去方知道一塵纔起大地全收一毛頭師子百億毛頭現千頭萬頭但識取一頭且那箇是一頭不見南臺和尚聞版聲有頌云善哉三下版知識盡來參既善知時節吾今不再三復以拂子擊禪床一下云適來所謂盡向這裏成等正覺是真實義所以韶國師云如來於一切處或等正覺於刀山劍樹上成等正覺於鑊湯鑪炭裏成等正覺於棒下成等正覺於喝下成等正覺然雖如是如人飲水冷煖自知豈不見善財童子至毘盧遮那大樓閣前舉體投地從地而起作是念言此大樓閣是解空無相無願者之所住處是於一切法無分別者之所住處是行一劫入一切劫以一切劫入一劫而不壞其相者之所住處是以一佛入一切佛以一切佛入一佛而不壞其相者之所住處乃至不著一切世間窟宅者之所住處何謂世間窟宅便是於無上道自作障難者若執一切世間窟宅不能捨離則吾輩所謂長老者亦莫住院一向杜絕世故乃可得行此道如此則是壞世間相而談實相何道之有常愛東坡為文章庶幾達道者也縱使未至於道而語言三昧實近之矣人謂是五祖戒和尚後身而不知以何因緣中忘此意第亦暫時不著便者觀其作維摩畫像讚從始至終不死在言下其詞曰我觀眾工工一師人持一藥療一病風勞欲寒氣欲煖肺肝胃腎更相剋挾方儲藥如丘山卒無一藥堪施用有大醫王拊掌笑謝遣眾工病隨愈言其醫王遣去眾醫曰爾輩用藥都無是處眾工既去其病隨愈或問醫王君以何藥而病損乎曰不出眾工之所用者但彼不善用耳故曰問大醫王以何藥還是眾工所用者我觀三十二菩薩各以意談不二門而維摩詰默無語三十二義一時墮我觀此義亦不墮維摩初不離是說這箇雖是死蛇解弄却活若彼三十二人所論真箇負墮時即是無言勝有言情知古人之意決不如此所以立箇喻云譬如油蠟作燈燭不以火點終不明忽見默然無語處三十二說皆光焰佛子若讀維摩經當作是念為正念我觀維摩方丈室能受九百萬菩薩三萬二千師子座皆悉容受不迫窄經中所載此是維摩居士不思議大解脫神通之力所以借座燈王取飯香積斷取妙喜世界如陶家輪如持鍼鋒舉一棗葉蓋真實之理不可以智知不可以識識故曰又能分布一鉢飯饜飽十方無量眾斷取妙喜佛世界如持鍼鋒一棗葉云是菩薩不思議住大解脫神通力我觀石子一處士麻鞵破帽露兩肘能使筆端出維摩神力又過維摩詰若言此畫無實相毘耶城中亦非實佛子若見維摩像應作是觀為正觀此是東坡說底禪豈不是言語到若非前世熏習得來爭解恁麼道所以妙喜之意亦欲尚書公於此事信得及妙心居士請持此語歸舉似令叔恐因妙喜之言直下信得及異日忽然噴地一發便乃截生死流據祖佛位做箇出世間沒量大人始不負妙喜相期之意妙心居士近日畫得入定觀音且以妙喜昔年所作讚題其上蓋在衡陽時因道友藺庭彥所請當時信意一筆寫成與維摩讚言語雖不同大意相似曰世間種種音聲相眾以耳聽非目覩一切音聲須以耳聽觀音却以眼觀故曰唯此大士眼能觀如何見得曰瞑目諦觀為佛事到這裏便轉了曰於眼境界無所取眼境界既取不得即眼界寂滅眼界既寂滅不可耳界不寂滅所以云耳鼻舌身意亦然善哉心洞十方空六根互顯如是義觀音菩薩以眼聞而普賢菩薩以心聞即此是互顯之義所謂互顯者眼處作耳處佛事耳處作鼻處佛事鼻處作舌處佛事舌處作身處佛事身處作意處佛事於意界中作無量無邊廣大佛事得恁麼受用自在了眼依舊觀色耳依舊聽聲乃至鼻舌身意一一依本分故曰眼色耳聲鼻嗅香身觸意思無差別適來所謂是法住法位世間相常住是也當以此觀如是觀取此為實成妄想到這裏又轉了曰若離妄想取實法展轉惑亂失本心本心既失隨顛倒不見大士妙色身云何顛倒眼見色隨色轉耳聞聲隨聲轉是謂眾生顛倒迷己逐物以逐物故不見大士妙色身無眼耳鼻舌身意此乃教有明文眼耳鼻等既無其體互顯之義依何而立故曰互顯之義亦寂滅亦無大士妙色身亦無種種音聲相佛子能作如是觀永離世間生死苦大凡文字須教說得行若說不行不成文章適來因論時節因緣所以說善財方立于樓閣之前早已讚歡許多殊勝之事然未能得入乃白彌勒菩薩言唯願大聖開樓閣門令我得入時彌勒菩薩前詣樓閣彈指出聲其門即開命善財入善財心喜入已還閉閉時如何便是觀音入流亡所底消息然後善財於樓閣中見百億四天下百億兜率陀天一一皆有彌勒菩薩降神誕生遊行七步觀察十方現為童子居處宮殿為一切智出家苦行降伏諸魔成等正覺梵王勸請轉正法輪升天宮殿而演說法劫數壽量眾會莊嚴所淨國土所修行願住持教法皆悉不同善財非但見彌勒菩薩一周佛事又自見其身在彼一切諸如來所亦見於彼一切眾會一切佛事以海印三昧一印印定更無秋毫以為透漏既見如是無量殊勝一切莊嚴自在境界已彌勒菩薩即攝神力入樓閣中又彈指作聲告善財言善男子起法性如是此是菩薩知諸法智因緣聚集所現之相如是自性如幻如夢如影如像悉不成就爾時善財聞彈指聲從三昧起於此時節忽然打失布袋然後彌勒示以如上境界無有去處亦無住處非寂非常遠離一切師召大眾云既是來無所從去無所至則雲門大師手中扇子𨁝跳上三十三天築著帝釋鼻孔東海鯉魚打一棒雨似盆傾又有甚麼過當知這箇時節具無量廣大智慧門無量神通門無量言詞門無量可不說又不可說一切佛菩薩自在受用門諸人若能如是信如是入方知先聖道過去一切劫安置未來今未來現在劫回置過去世乃喝一喝云若不喝住打葛藤直到明朝擊禪床下座佛言若有欲知佛境界當淨其意如虛空遠離妄想及諸取令心所向皆無礙佛境界非是外境界有相佛乃自覺聖智之境界也決欲知此境界不假莊嚴修證而得當淨意根下無始時來客塵煩惱之染如虛空之寬曠遠離意識中諸取虛偽不實妄想亦如虛空則此無功用妙心所向自然無滯礙矣佛又言不應於一法一事一身一國土一眾生道於如來應遍於一切處見於如來佛者覺義謂於一切處常遍覺故所謂遍見者見自己本源自性天真佛無一時一處一法一事一身一國土一眾生界中而不遍故也眾生迷此而輪轉三界受種種苦諸佛悟此而超諸有海受殊勝妙樂然苦樂皆無實體但迷悟差別而苦樂異途耳故枉順云法身流轉五道名曰眾生眾生現時法身不現是也擔荷此段大事因緣須是有決定志若半信半疑則沒交涉矣古德云學道如鑽火逢煙且莫休直待金星現歸家始到頭欲知到頭處自境界他境界一如是也既學此道十二時中遇物應緣處不得令惡念相續或照顧不著起一惡念當急著精彩拽轉頭來若一向隨他去相續不斷非獨障道亦謂之無智慧人昔溈山問嬾安汝十二時中當何所務安云牧牛山云汝作麼生牧安云一回入草去驀鼻拽將回山云子真牧牛也學道人制惡念當如嬾安之牧牛則久久自純熟矣他弓莫把他馬莫騎他人之事莫知此雖常言亦可為入道之資糧但常自檢察從旦至暮有甚利人自利之事稍覺偏枯當須自警不可忽也昔道林禪師居秦望山長松之上時人謂之鳥窠和尚白居易侍郎鎮錢塘特入山謁之乃問禪師坐處甚危險師曰老僧有甚危險侍郎險尤甚曰弟子位鎮江山何險之有師曰薪火相交識性不停得非險乎又問如何是佛法大意師曰諸惡莫作眾善奉行曰三歲孩兒也解恁麼道師曰三歲孩兒雖道得八十老人行不得白遂作禮而去今欲省心力莫管他三歲孩兒道得道不得八十老人行得行不得但諸惡莫作便了此語信也著不信也著請思之世人現行無明矯而為善善雖未至豈不勝寡廉鮮恥託善而為惡者教中謂之因地不真果招紆曲苟能直心直行直取無上菩提可謂真大丈夫之所為矣塵劫來事只在如今如今會得塵劫來事即時瓦解氷銷如今不會更經塵劫亦只如是如是之法亘古恒然未嘗移易一絲毫許此事許聰明靈利漢擔荷若使聰明靈利則無擔荷分聰明靈利者雖易入而難保任蓋入處不甚深而力弱故也聰明靈利者纔聞善知識說著箇中事便眼目定動早將心意識領解了也似此者自作障礙永劫無有悟時外鬼作殃猶可治此乃家親作祟不可禳禱也永嘉云損法財滅功德莫不由茲心意識此之謂也士人博覽群書本以資益性識而返以記持古人言語蘊在胸中作事業資談柄殊不知聖人設教之意所謂終日數他寶自無半錢分看讀佛教亦然當須見月亡指不可依語生解古德云佛說一切法為度一切心我無一切心何用一切法有志之士讀書看教能如是方體聖人之意少分也昔李文和都尉參石門慈照聰禪師悟臨濟宗旨有一偈曰學道須是鐵漢著手心頭便判直取無上菩提一切是非莫管妙哉斯言可以為光明種子發機之助也世間塵勞之事如鉤鎖連環相續不斷得省處便省為無始時來習得熟若不力與之爭日久月深不知不覺入得頭深臘月三十日卒著手脚不辦要得臨命終時不顛錯便從如今作事處莫教顛錯如今作事處顛錯欲臨命終時不顛錯無有是處古德有言尋牛須訪跡學道訪無心跡在牛還在無心道易尋所謂無心者非如土木瓦石頑然無知謂觸境遇緣心定不動不取著諸法一切處蕩然無障無礙無所染污亦不住在無染污處觀身觀心如夢如幻亦不住在夢幻虛無之境到得如此境界方始謂之真無心且非口頭說底無心若未得真無心只據說底與默照邪禪何以異哉佛是眾生藥眾生病除藥亦無用或病去藥存入佛境界而不能入魔境界其病與眾生未除之病等病瘥藥除佛魔俱掃始於此段大事因緣有少分相應耳歸宗斬蛇南泉斬猫兒學語之流多謂之當機妙用亦謂之大用現前不存軌則殊不知總不是這般道理具超方眼舉起便知落處若大法不明打瓦鑽龜何時是了欲空萬法先淨自心自心清淨諸緣息矣諸緣既息體用皆如體即自心清淨之本源用即自心變化之妙用入淨入穢無所染著若大海之無風如太虛之雲散得到如是田地方可謂之學佛人未得如是請快著精彩近日叢林以古人奇言妙語問答為差別因緣狐媚學者殊不本其實諸佛說法唯恐人不會縱有隱覆之說則旁引譬喻令眾生悟入而已如僧問馬祖如何是佛祖云即心是佛於此悟入又有何差別於此不悟即此即心是佛便是差別因緣凡看經教及古德入道因緣心未明了覺得迷悶沒滋昧如咬鐵橛相似時正好著力第一不得放捨乃是意識不行思想不到絕分別滅理路處尋常可以說得道理分別得行處盡是情識邊事往往多認賊為子不可不知也有一種人早晨看經念佛懺悔晚間縱口業罵詈人次日依前禮佛懺悔卒歲窮年以為日課此乃愚之甚也殊不知梵語懺摩此云悔過謂之斷相續心一斷永不復續一懺永不復造此吾佛懺悔之意學道之士不可不知也學道人十二時中心意識常要寂靜無事亦須靜坐令心不放逸身不動搖久久習熟自然身心寧怗於道有趣向分寂靜波羅蜜定眾生散亂妄覺耳若執寂靜處便為究竟則被默照邪禪之所攝持矣趙州和尚云老僧十二時中除二時粥飯是雜用心餘無雜用心處此是這老和尚真實行履處不用作佛法禪道會善惡皆從自心起且道離却舉足動步思量分別外喚甚麼作自心自心却從甚麼處起若識得自心起處無邊業障一時清淨種種殊勝不求而自至矣生從何處來死向何處去知得來去處方名學佛人知生死底是阿誰受生死底復是阿誰不知來去處底又是阿誰忽然知得來去處底又是阿誰看此話眼眨眨地理會不得肚裏七上八下方寸中如頓却一團火相似底又是阿誰若要識但向理會不得處識取若便識得方知生死決定不相干涉學道人逐日但將檢點他人底工夫常自檢點道業無有不辦或喜或怒或靜或鬧皆是檢點時節趙州狗子無佛性話喜怒靜鬧處亦須提撕第一不得用意等悟若用意等悟則自謂我即今迷執迷待悟縱經塵劫亦不能得悟但舉話頭時略抖擻精神看是箇甚麼道理趙州云佛之一字吾不喜聞佛字尚不喜聞想無閑工夫管閑事逐日波波地檢點他人也古人提持此事或就理或就事或據時節或向上提持俱無定準教中所謂佛以一音演說法眾生隨類各得解是也獻臣道友在富貴中不為富貴所迷知有此一段大事因緣決定透脫生死予得譴來衡陽與之相聚首尾四年只同一日守官政事不苟簡凡百從寬廉謹重厚未嘗談人過惡此真佛菩薩所行之行也因以此軸求指示故書此二十六段似之亦以其純誠向道甚力故欲贊成之庶幾依此做工夫將來發明大事如楊大年張無盡諸大老作吾家內外護菩薩則予之言不虛發耳欲學此道當於自己脚跟下理會纔涉秋毫知見即蹉過脚跟下消息脚跟下消息通了種種知見無非盡是脚跟下事故祖師云正說知見時知見即是心當心即知見知見即如今若如今不越一念向脚跟下頓亡知見便與祖師把手共行未能如是切忌向知見上著到士大夫學道利根者蹉過鈍根者難入難入則自生退屈蹉過則起謗無疑若要著中但將蹉過底移在難入處却將難入底移在蹉過處自然怗怗地不作難入蹉過之解矣得如此了却好向遮裏全身放下放下時亦不得作放下道理古德所謂放蕩長如癡兀人他家自有通人愛又清涼云放曠任其去住靜鑑覺其源流語證則不可示人說理則非證不了而今人纔聞恁麼說話將為實有恁麼事便道我證我悟將出呈似人不得一向說高禪七縱八橫胡說亂道謾神諕鬼將謂祖師門下事只如此殊不知親證親悟底唯親證親悟底人不假言詞自然與之默默相契矣相契處亦不著作意和會如水入水似金博金舉一明三目機銖兩到這箇田地方可說離言說相離文字相離心緣相不是彊為法如是故近世叢林邪法橫生瞎眾生眼者不可勝數若不以古人公案舉覺提撕便如盲人放却手中杖子一步也行不得將古德入道因緣各分門類云這幾則是道眼因緣這幾則是透聲色因緣這幾則是亡情因緣從頭依次第逐則摶量卜度下語商量縱有識得此病者將謂佛法禪道不在文字語言上即一切撥置噇却現成粥飯了堆堆地坐在黑山下鬼窟裏喚作默而常照又喚作如大死底人又喚作父母未生時事又喚作空劫已前事又喚作威音那畔消息坐來坐去坐得骨臀生胝都不敢轉動喚作工夫相次純熟却將許多閑言長語從頭作道理商量傳授一遍謂之宗旨方寸中依舊黑漫漫地本要除人我人我愈高本要滅無明無明愈大殊不知此事唯親證親悟始是究竟纔有一言半句作奇特解玄妙解祕密解可傳可授便不是正法正法無傳無授唯我證爾證眼眼相對以心傳心令佛祖慧命相續不斷然後推己之餘為物作則故達磨云吾本來茲土傳法救迷情一華開五葉結果自然成是也所謂傳法者乃心法也心法無形段所傳者前所云我證爾證底是也若彼此不證向心外取證則有宗旨玄妙奇特可傳可授便有我會爾不會生輕薄想增長我見如來說為可憐愍者妙喜禪無難參易參之異只要參禪人向未痾已前坐斷生死路頭直下不疑佛不疑祖不疑生不疑死難參易參差別在人不干禪事往往聰明靈利漢多是求速效要口裏有可得說面前有可得憑仗殊不知此事得者如生師子返擲在當人日用二六時中如水銀落地大底大圓小底小圓不用安排不假造作自然活鱍鱍地常露現前正當恁麼時方始契得一宿覺所謂不見一法即如來方得名為觀自在苟未能如是且暫將這作聰明說道理底置在一邊却向沒撈摸處沒滋味處試撈摸咬嚼看撈摸來撈摸去咬嚼來咬嚼去忽然向沒滋味處咬著舌頭沒撈摸處打失鼻孔方知趙州老人道未出家時被菩提使出家後使得菩提有時拈一莖草作丈六金身有時將丈六金身却作一莖草用建立亦在我掃蕩亦在我說道理亦在我不說道理亦在我我為法王於法自在說即有若干不說即無若干得如是自在了何適而不自得梵語般若此云智慧未有明般若而有貪欲瞋恚癡者未有明般若而毒害眾生者作如此等事底與般若背馳焉得謂之有智慧妙喜尋常為箇中人說纔覺日用應緣處省力時便是當人得力處得力處省無限力省力處得無限力往往見說得多了却似泗州人見大聖殊不知妙喜恁麼說正是平昔行履處恐有信不及者不免再四提撕舉覺拕泥帶水蓋曾為浪子偏憐客爾從上諸聖無言語傳授只說以心傳心而已今時多是師承學解背却此心以語言傳授謂之宗旨為人師者眼既不正而學者又無決定志急欲會禪圖口不空有可說耳欲得心地開通到究竟安樂之處不亦難乎古德云句能剗意意能剗句意句交馳是為可畏又云意中不停句句中不停意如招慶問羅山云巖頭和尚道恁麼恁麼不恁麼不恁麼意旨如何羅山遂喚大師招慶應諾山云雙明亦雙暗慶便作禮而去三日後復來問前日和尚意旨如何山云我盡情向汝道了也慶云大師是把火行山云若如是據爾疑處問將來慶云如何是雙明亦雙暗山云同生亦同死慶又禮謝而去後又僧問羅山同生不同死時如何山云如牛無角又問同生亦同死時如何山云如虎戴角欲了從上來事當以此段因緣時時在念然不得著意穿鑿穿鑿即錯莫愛諸方奇言妙句宗師各自主張密室傳授底古人公案之類此等雜毒收拾在藏識中劫劫生生取不出生死岸頭非獨不得力日用亦被此障礙道眼不得明徹古人不得已見汝學者差別知解多而背道泥語言故以差別之藥治汝差別之病令汝心地安樂到無差別境界今返以差別語言為奇特執藥為病可不悲夫古德云佛是眾生藥有眾生病即用無眾生病用藥即藥返為病甚於有病者前所云雜毒不可收拾在藏識中亦此之謂也日用塵勞中種種不如意事是眾生病一念回光返照是佛藥苟能於佛於眾生直下不生分別則病瘥藥除始契得龐公所謂日用事無別唯吾自偶諧頭頭非取捨處處勿張乖之語矣學此道未得箇入頭處時覺得千難萬難聞宗師舉覺愈覺難會蓋以取證求歇底心不除返被此作障礙此心纔歇方知非難非易亦非師家可以傳授知迷不悟是大錯執迷待悟其錯益大何以故為不覺故迷執迷待悟乃不覺中又不覺迷中又迷決欲破此兩重關請一時放下著若放不下迷迷悟悟盡未來際何時休歇學道人日用空境易而空心難境空而心不空心為境所勝但空心而境自空矣若心已空而更起第二念欲空其境則是此心未得空復為境所奪此病不除生死無由出離不見龐公呈馬祖偈云十方同聚會箇箇學無為此是選佛場心空及第歸此心既空矣心外復有何物而可空耶思之但得本莫愁末空却此心是本既得本則種種語言種種智慧日用應物隨緣七顛八倒或喜或怒或好或惡或順或逆皆末也於隨緣處能自覺知則無少無剩古人入門便棒便喝唯恐學者承當不性燥況忉忉怛怛說事說理說玄說妙草裏輥耶近年已來此道衰微據高座為人師者只以古人公案或褒或貶或密室傳授為禪道者或以默然無言為威音那畔空劫已前事為禪道者或以眼見耳聞舉覺提撕為禪道者或以猖狂妄行擊石火閃電光舉了便會了一切撥無為禪道者如此等既非却那箇是著實處若有著實處則與此等何異具眼者舉起便知此道無限劑世間塵勞亦無限劑但看當人日用所向如何爾故華嚴經云於諸世間心如虛空無所染著普觀諸法真實之相發大誓願滅眾生苦永不厭捨大乘志願滅一切見修諸菩薩平等行願所謂平等行願乃亦無限劑心所向處無障無礙是也學世間事用心不到則學不成學出世間法無爾用心處纔擬用心推求則千里萬里沒交涉矣雖然如是無用心處無摸𢱢處無著力處正好著力莫見恁麼道又節外生枝云既無用心無摸𢱢無著力却如何趣向若作此見轉沒交涉矣無常迅速生死事大眾生界中順生死底事如麻似粟撥整了一番又一番到來若不把生死兩字貼在鼻尖兒上作對治則直待臘月三十日手忙脚亂如落湯螃蟹時方始知悔則遲也若要直截請從而今便截斷學世間法須要理會得分曉學出世間法却全要理會不得方有趣向分既理會不得却如何趣向但恁麼究取佛是眾生界中了事漢眾生是佛界中不了事漢欲得一如但佛與眾生一時放下則無了無不了故古德云但於事上通無事見色聞聲不用聾僧問趙州柏樹子還有佛性也無州云有僧云幾時成佛州云待虛空落地僧云虛空幾時落地州云待柏樹子成佛看此話不得作柏樹子不成佛想虛空不落地想畢竟如何虛空落地時柏樹子成佛柏樹子成佛時虛空落地定也思之佛是無事底人住世四十九年隨眾生根性應病與藥權實頓漸半滿偏圓說一大藏教皆無事法也眾生無始時來為心意識之所流轉流轉時渾不覺知故佛在般若會上說諸法空相謂眼耳鼻舌身意色聲香味觸法皆空徒有名字而已到究竟處名字亦空空亦不可得若人夙有善根種性只向不可得處死却心意識方知釋迦老子道始從鹿野苑終至跋提河於是二中間未甞說一字是真實語禪不在靜處不在鬧處不在思量分別處不在日用應緣處然雖如是第一不得捨却靜處鬧處日用應緣處思量分別處參忽然眼開都是自家屋裏事今時士大夫學道多是半進半退於世事上不如意則火急要參禪忽然世事遂意則便罷參為無決定信故也禪乃般若之異名梵語般若此云智慧當人若無決定信又無智慧欲出生死無有是處欲學此道須是具決定信逢逆順境心不動搖方有趣向分佛言信能永滅煩惱本信能專向佛功德信於境界無所著遠離諸難得無難又云信能超出眾魔路示現無上解脫道如上所說教有明文佛豈欺人耶若半明半暗半信半不信則觸境遇緣心生疑惑乃是於境界心有所著不能於此道決定無疑滅煩惱本遠離諸難諸難者為無決定信被自己陰魔所撓若能一念緣起無生則不越此念即時超出魔路所謂魔路亦非他物乃是昧却此心於此心外妄生差別諸見而此心即隨差別妄念流轉故成就魔境若能直下信此心決定本來成佛頓亡諸見即此魔路便是當人出生死菩提路也參禪人看經教及古德入道因緣但虛却心不用向聲名句義上求玄妙求悟入若起此心即障却自己正知見永劫無有入頭處盤山云譬如擲劍揮空莫論及之不及不可忽淨名云法過眼耳鼻舌身意欲徹此法先須屏除六根門頭使無少過患何為過患被色聲香味觸法所轉而不能遠離於經教及古德言句上求知見覓解會者是苟能於經教及古德入道因緣中不起第二念直下知歸則於自境界他境界無不如意無不自在者德山見僧入門便棒臨濟見僧入門便喝諸方尊宿喚作劈面提持直截分付妙喜喚作第一等拕泥帶水直饒向一棒一喝下全身擔荷得已不是丈夫漢被他驀頭澆一杓惡水了也況於一棒一喝下求奇特覓妙會乃是不唧𠺕中又不唧𠺕者上士聞道如印印空中士聞道如印印水下士聞道如印印泥此印與空水泥無差別因上中下之士故有差別耳如今欲徑入此道和印子擊碎然後來與妙喜相見火宅塵勞何時是了安樂得一日便是千萬日樣子也於一日中心不馳求不妄想不緣諸境便與三世諸佛諸大菩薩相契不著和會自然成一片矣世尊說火宅喻正為此也經云是舍唯有一門而復狹小諸子幼稚未有所識戀著戲處或當墮落為火所燒我當為說怖畏之事具在經中是舍唯有一門而復狹小謂信根狹劣在火宅中無智慧而戀著塵勞之事為樂不信有出火宅露地而坐清淨妙樂故也若在其中信得及識得破不戀著幼稚戲處心不馳求不妄想不緣諸境即此火宅塵勞便是解脫出三界之處何以故佛不云乎於一切境無依無住無有分別明見法界廣大安立了諸世間及一切法平等無二故遠行地菩薩以自所行智慧力故出過一切二乘之上雖得佛境界藏而示住魔境界雖超魔道而現行魔法雖示同外道行而不捨佛法雖示隨順一切世間而常行一切出世間法此乃火宅塵勞中真方便也學般若人捨此方便而隨順塵勞定為魔所攝持又於隨順境中彊說道理謂煩惱即菩提無明即大智步步行有口口談空自不責業力所牽更教人撥無因果便言飲酒食肉不礙菩提行盜行婬無妨般若如此之流邪魔惡毒入其心腑都不覺知欲出塵勞如潑油救火可不悲哉塵勞之儔為如來種教有明文譬如高原陸地不生蓮華卑濕淤泥乃生此華在火宅塵勞中頭出頭沒受無量苦忽於苦中而生厭離始發無上菩提之心塵勞之儔為如來種正謂此也俗人學道與出家兒逈然不同出家兒自小遠離塵勞父母不供甘旨六親固以棄離身居清淨伽藍目覩紺容聖相念念在道心心無間所觀底書無非佛書所行底事無非佛事不見可欲受佛禁戒佛所讚者方敢依而行之佛所訶者不敢違犯有明眼宗師可以尋訪有良朋善友可以咨決縱有習漏未除者暫時破佛律儀已為眾所擯斥以俗人較之萬不及一俗人在火宅中四威儀內與貪欲瞋恚癡為伴侶所作所為所聞所見無非惡業然若能於此中打得徹其力却勝我出家兒百千萬億倍打得徹了方可說煩惱即菩提無明即大智本來廣大寂滅妙心中清淨圓明蕩然無一物可作障礙如太虛空一般佛之一字亦是外物況更有塵勞煩惱恩愛作對待耶在火宅中打得徹了不須求出家造妖揑怪毀形壞服滅天性絕祭祀作名教中罪人佛不教人如此只說應以佛身得度者即現佛身而為說法應以宰官身得度者即現宰官身而為說法乃至應以比丘比丘尼優婆塞優婆夷身得度者即皆現之而為說法又云治生產業皆順正理與實相不相違背但只依本分隨其所證化其同類同入此門便是報佛深恩也但念念不要間斷莫管得不得便是夙與般若無緣今生未打得徹臨命終時亦不被惡業所牽於日用二六時中亦不被塵勞所困後世出頭來亦得現成受用學道無他術以悟為則今生若不悟儘崖到盡未來際常存此心今生雖未悟亦種得般若種子在性地上世世不落惡趣生生不失人身不生邪見家不入魔軍類況忽然心華發明耶當此之時三世諸佛證明有分諸大祖師無處安著非是彊為法如是故真如道人欲學此道但只依此做工夫久久自然撞著矣如上所說乃一期應病與藥耳若作實法會又却不是也古人云見月休觀指歸家罷問程寫至此興雖未已而紙已盡且截斷葛藤更數日真如道人又連黏此軸來致謝曰聞前日老師興尚未已更望鋪華錦上不識可否予應之曰已展不縮復為續此葛藤云歸到家了自然不問程途見真月了自然不看指頭矣佛說一大藏教大喻三千小喻八百頓漸偏圓權實半滿無不是這箇道理淨名云依於義不依語依了義經不依不了義經佛只說因語入義不說因義入語禪家千差萬別種種言句亦如是今時學道人不問僧俗皆有二種大病一種多學言句於言句中作奇特想一種不能見月亡指於言句悟入而聞說佛法禪道不在言句上便盡撥棄一向閉眉合眼做死模樣謂之靜坐觀心默照更以此邪見誘引無識庸流曰靜得一日便是一日工夫苦哉殊不知盡是鬼家活計去得此二種大病始有參學分經云不著眾生所言說一切有為虛妄事雖復不依言語道亦復不著無言說又云觀語與義非異非不異觀義與語亦復如是若語異義者則不因語辨義而以語入義如燈照色所以云依義不依語依了義經不依不了義經語默二病不能除決定障道不可不知知得了始有進修趣向分第一莫把知得底為事業更不求妙悟謂我知他不知我會他不會墮我見網中為我相所使於未足中生滿足想此病尤重於語默二病良醫拱手此病不除謂之增上慢邪見人除夙有靈骨方能到這裏得轉身一路既能轉身即能轉物既能轉物方謂之了義人既了其義即了此心既了此心試於了處微細揣摩元無可了於無可了處剔起便行有時拈一莖草作丈六金身有時將丈六金身却作一莖草種種變化成就一切法毀壞一切法七顛八倒皆不出此無所了心正當恁麼時不是如來禪不是祖師禪不是心性禪不是默照禪不是棒喝禪不是寂滅禪不是過頭禪不是教外別傳底禪不是五家宗派禪不是妙喜老漢杜撰底禪既非如上所說底禪畢竟是箇甚麼到這裏莫道別人理會不得妙喜老漢亦自理會不得真如道人請自看取擔荷此事直是具決定志一棒打不回頭底若半進半退似信不信縱得箇入頭處亦禁大鑪鞴烹鍛不得況欲向千差萬別處作主宰耶妙喜這般說話如在鬧市裏颺石頭著者方知空慧道人不須疑著乍得心身寧靜切須努力不得便向寧靜處挅根教中謂之解脫深坑可畏之處須教轉轆轆如水上葫蘆自由自在不受拘牽入淨入穢不礙不沒方於衲僧門下有少親近分若只抱得不哭孩兒有甚用處空慧思之大珠和尚云心逐物為邪物從心為正雖一期應病與藥未免垛生招箭而今未了底聞此語而不疑則大珠空費老婆心已了底聞此語而不疑則心與物俱是剩法畢竟如何不許夜行投明要到既有箇趣向狗子無佛性話冷地裏謾提撕則箇若道知是般事便休我說此人智眼未明在妙喜雖似平地起風雷然亦不出雪峯道底五通仙人問佛佛有六通我有五通如何是那一通佛遂召五通仙人五通仙人應諾佛云那一通汝問我今時有一種弄泥團漢往往多在那一通處錯認定盤星國師三喚侍者話瑞巖喚主人公話睦州擔板漢話投子漆桶話雪峯輥毬話風穴佛話這六箇老古錐各欠悟在妙喜恁麼道大似掉棒打月旁觀看之不為分外學世間法全仗口議心思學出世間法用口議心思則遠矣佛不云乎是法非思量分別之所能解永嘉云損法財滅功德莫不由茲心意識蓋心意識乃思量分別之窟宅也決欲荷擔此段大事因緣請猛著精彩把這箇來為先鋒去為殿後底生死魔根一刀斫斷便是徹頭時節正當恁麼時方用得口議心思著何以故第八識既除則生死魔無處捿泊生死魔無捿泊處則思量分別底渾是般若妙智更無毫髮許為我作障所以道觀法先後以智分別是非審定不違法印得到這箇田地了儘作聰明儘說道理皆是大寂滅大究竟大解脫境界更非他物故盤山云全心即佛全佛即人是也未得如是直須行住坐臥勿令心意識得其便久久純熟自然不著用力排遣矣思之龐居士一日在草菴中獨坐驀地云難難十碩油麻樹上攤龐婆聞得接聲云易易百草頭上祖師意女子靈照云也不難也不易飢來喫飯困來睡妙喜曰此三人同行不同步同得不同失若以心意識摶量卜度非獨不見三人落著處十二時中亦自昧却自己本地風光不見本來面目未免被難易不難易牽挽不得自在欲得自在請將此三人道底作一句看妙喜已是他泥帶水下註脚了也古德有言但辦肯心必不相賺只恐當人信不及於日用應緣處被外境所奪不能純一做工夫則成間斷當間斷時未免方寸擾擾正擾擾時却是箇好底時節佛言居一切時不起妄念於諸妄心亦不息滅住妄想境不加了知於無了知不辨真實便是這箇道理也這箇道理說似人不得唯證悟者舉起便知落處梁武帝問達磨朕造寺度僧不可勝數有何功德達磨曰無功德帝曰云何無功德達磨曰此但人天小果有漏之因如影之隨形雖有而非實曰如何是真功德答曰淨智妙圓體自空寂如是功德不以世求帝始問如何是聖諦第一義答曰廓然無聖曰對朕者誰答曰不識帝不契達磨遂渡江之魏如今要見真功德不用別求只向不識處薦取若透得此二字一生參學事畢祖師云心隨萬境轉轉處實能幽隨流認得性無喜亦無憂真實契此心者內不見有能證之人外不見有所證之法祖師說箇轉處與隨流皆為迷此心向外取證之者赴箇程限耳佛說一大藏教大喻三千小喻八百只是說程限底文字而已若謂如來實有恁麼事則是謗佛法僧心火熾然熠熠不息貪欲瞋恚癡繼之如鉤鎖連環相續不斷若無猛烈志氣日月浸久不覺被五陰魔所攝持若能一念緣起無生不離貪欲瞋恚癡倒用魔王印驅諸魔侶以為護法善神且非彊為法如是故故淨名云佛為增上慢人說離婬怒癡為解脫耳若無增上慢者佛說婬怒癡性即是解脫增上慢謂大闡提敗善根非器眾生不信有佛乘生死岸頭可憑可仗者如此輩人雖不信然亦於平等法無所欠少龐居士問馬大師云如水無筋骨能勝萬斛舟時如何祖云我這裏無水亦無舟更說甚麼筋骨居士於言下頓息諸緣遂回南嶽見石頭和尚一日石頭問居士自見老僧後日用事作麼生居士云若問某甲日用事直是無開口處頭云知子恁麼方始問子居士遂述一偈曰日用事無別唯吾自偶諧頭頭非取捨處處勿張乖朱紫誰為號丘山絕點埃神通并妙用運水及搬柴這箇是俗士中參禪樣子決欲究竟此事請依此老法式彼既丈夫我寧不爾不可忽勉之勉之以斯道覺斯民儒者之事也吾佛亦曰性覺妙明本覺明妙又佛者覺也既已自覺而以此覺覺諸群迷故曰大覺又德山曰捫空追響勞汝心神夢覺覺非覺亦非覺彥舉道友儒釋俱學而不偏故取是義而名其所居曰覺軒以此軸來求法語仍書尾囑之曰覺軒之義是大神呪是大明呪是無上呪是無等等呪彥舉既知是義大神大明無上無等等矣又何必妙喜再下註脚然彥舉之意非獨欲發明是義以自覺而已蓋因是義以覺諸未覺者法施之普亦佛菩薩之用心也予嘉其志故直書以示之凡登是軒者當見其義而亡軒可也苟執軒以為義則非獨不了其義而亦未覩其軒也軒義俱亡覺心獨朗始可與言覺也矣覺義深遠言不能盡繼之以偈曰覺空空覺空空覺覺覺空空空亦空欲識無窮好消息都盧只在此軒中信筆信意一揮以塞來命而已妙喜與如是老人素昧平昔紹興丙子暮春邂逅渝川江亭一見便得之詞色之間雖未相酬酢而心已許之既而來驛舍吐露若合符契自慶驗人之眼不讓古人又喜般若社中得一箇英靈漢可以扶此大法幢然此大法炬為吾家內外護次日同赴任宰飯飯罷復坐兀齋如是老人盡發所蘊字字句句皆有落著不似今時士大夫說世之所謂口鼓子禪因說夢一巡到這裏方信三世諸佛說夢六代祖師說夢天下老和尚說夢即今妙喜與如是老人又在夢中說夢忽然有箇沒量大漢夢裏覺來方信三世諸佛所說者不是夢六代祖師所說者不是夢天下老和尚所說者不是夢何以故夢與覺一語與默一說與無說一所以云二由一有一亦莫守一心不生萬法無咎如是之法說亦如是默亦如是三世諸佛亦如是六代祖師亦如是天下老和尚亦如是妙喜即今與老如是人所說者亦如是所證者亦如是如是老人當如是受用如是修行與如是人說如是事令未得者得入如是境界同報佛恩使如是之法眾生界中相續不斷則如是老人不虛說夢妙喜老漢不虛證明矣且道如何是不虛證明底道理還委悉麼如是如是且截斷葛藤聰明利智之士往往多於脚根下蹉過此事蓋聰明利智者理路通纔聞人舉著箇中事便將心意識領覽了及乎根著實頭處黑漫漫地不知下落却將平昔心意識學得底引證要口頭說得到心裏思量計較得底彊差排要教分曉殊不知家親作祟決定不從外來故永嘉有言損法財滅功德莫不由茲心意識以是觀之心意識之障道甚於毒蛇猛虎何以故毒蛇猛虎尚可回避聰明利智之士以心意識為窟宅行住坐臥未甞頃刻不與之相酬酢日久月深不知不覺與之打作一塊亦不是要作一塊為無始時來行得這一路子熟雖乍識得破欲相遠離亦不可得故曰毒蛇猛虎尚可回避而心意識真是無爾回避處除是夙有靈骨於日用現行處把得住作得主識得破直下一刀兩段便從脚跟下做將去不必將心等悟亦不須計較得在何時但將先聖所訶者如避毒蛇猛虎如經蠱毒之鄉滴水莫教入口然後却以三教聖人所讚者茶裏飯裏喜時怒時與朋友相酬酢時侍奉尊長時與妻兒聚會時行時住時坐時臥時觸境遇緣或好或惡時獨居暗室時不得須臾間斷若如此做工夫道業不成辦三教聖人皆是妄語人矣士大夫平昔在九經十七史內娛嬉興亡治亂或逆或順或正或邪無有一事不知無有一事不會或古或今知盡會盡有一事一知一事不會便被人喚作寡聞無見識漢他人屋裏事盡知得盡見得盡識得下筆做文章時如缾注水引古牽今不妨錦心繡口心裏也思量得到口頭亦說得分曉他人行履處他人逆順處他人邪正處一一知得下落一一指摘得無纖毫透漏及乎緩緩地問他爾未託生張黃李鄧家作兒子時在甚麼處安身立命即今作聰明說道理爭人爭我縱無明使業識檢點他人不是能分別邪正好惡底百年後却向甚麼處去既不知來處即是生大既不知去處即是死大無常迅速生死事大便是這些道理也儒者亦云死生亦大矣棒打石人頭嚗嚗論實事臘月三十日無常殺鬼到來不取爾口頭辦不遷怒不貳過孔子獨稱顏回謂聖人無怒無怒則不為血氣所遷謂聖人無過無過則正念獨脫正念獨脫則成一片成一片則不二矣邪非之念纔干正則打作兩橛作兩撅則其過豈止二而已不遷怒不貳過之義如是而已不必作玄妙奇特商量士大夫學先王之道止是正心術而已心術既正則邪非自不相干邪非既不相干則日用應緣處自然頭頭上明物物上顯心術是本文章學問是末近代學者多棄本逐末尋章摘句學華言巧語以相勝而以聖人經術為無用之言可不悲夫孟子所謂不揣其本而欲齊其末方寸之木可使高於岑樓是也孟弼正是春秋鼎盛之時瞥地得早能回作塵勞惡業底心要學出生死法非夙植德本則不能如是信得及把得住作得主宰時時以生死在念真火中蓮華也既以生死事在念則心術已正心術既正則日用應緣時不著用力排遣既不著排遣則無邪非無邪非則正念獨脫正念獨脫則理隨事變理隨事變則事得理融事得理融則省力纔覺省力時便是學此道得力處也得力處省無限力省力處得無限力得如此時心意識不須按捺自然怗怗地矣雖然如是切忌墮在無言無說處此病不除與心意識未寧時無異所以黃面老子云不取眾生所言說一切有為虛妄事雖復不依言語道亦復不著無言說纔住在無言說處則被默照邪禪幻惑矣前所云毒蛇猛虎尚可回避心意識難防便是這箇道理也日用隨緣時撥置了得靜處便靜雜念起時但舉話頭蓋話頭如大火聚不容蚊蚋螻蟻所泊舉來舉去日月浸久忽然心無所之不覺噴地一發當恁麼時生也不著問人死也不著問人不生不死底也不著問人作如是說者也不著問人受如是說者也不著問人如人喫飯喫到飽足處自不生思食想矣千說萬說曲說直說只為羅孟弼疑情不破他時後日驀然失脚蹋著鼻孔妙喜忉忉怛怛寫許多惡口却向甚處安著妙喜自云因地而倒因地而起起倒在人畢竟不干這一片田地事寫至此一軸紙已盡且截斷葛藤近世士大夫多欲學此道而心不純一者病在雜毒入心雜毒既入其心則觸途成滯觸途成滯則我見增長我見增長則滿眼滿耳只見他人過失殊不能退步略自檢察看逐日下得床來有甚利他利己之事能如是檢察者謂之有智慧人趙州云老僧逐日除二時粥飯是雜用心餘外更無雜用心處且道這老漢在甚處著到若於這裏識得他面目始可說行亦禪坐亦禪語默動靜體安然未能如是當時時退步向自己脚跟下子細推窮我能知他人好惡長短底是凡是聖是有是無推窮來推窮去到無可推窮處如老鼠入牛角驀地偷心絕則便是當人四楞塌地歸家穩坐處妙喜不得已說這惡口於了事漢分上看來正是不識好惡撒屎撒尿忽然撞著箇皮下有血底爛椎一頓也怪他不得今既無其人不妨教這漢恣意亂說已是不識好惡不免向泥裏洗土說些沒滋味話然第一不得向我說處會此是士大夫作聰明底第一義也世間出世間法不得言一不得言二不得言有不得言無一二有無於光明藏中亦謂之毒藥亦謂之醍醐醍醐毒藥本無自性作一二有無之見者對病醫方耳光明藏喻太虛空一二有無喻日月晝夜夜暗時太虛空未嘗暗晝明時太虛空未嘗明日月晝夜自相傾奪如一二有無之見相傾相奪於光明藏無異可中有箇英靈漢不受這般惡水潑一念緣起無生只這相傾相奪底皆是當人逐日受用底家事前所云醍醐毒藥是也士大夫學此道多求速效宗師未開口時早將心意識領解了也及乎緩緩地根著一似落湯螃蟹手忙脚亂無討頭處殊不知閻家老子面前受鐵棒吞熱鐵圓者便是這領解求速效者更不是別人所謂希得返失務精益麁如來說為可憐愍者近世士大夫千萬人中覓一箇半箇無此病者了不可得紹興丙子秋經由鄂渚邂逅熊使君叔雅一見傾倒便以此道相契却能退步向實頭處著到如說而行不似泛泛者彊知彊會彊領略直要到古人脚蹋實地處不疑佛不疑孔子不疑老君然後借老君孔子佛鼻孔要自出氣真勇猛精進勝丈夫所為願猛著精彩努力向前說處行處已不錯但少噴地一下而已若有進無退日用二六時中應緣處不間斷則噴地一下亦不難然第一不得存心在噴地一下處若有此心則被此心障却路頭矣但於日用應緣處不昧則日月浸久自然打成一片何者為應緣處喜時怒時判斷公事時與賓客相酬酢時與妻子聚會時心思善惡時觸境遇緣時皆是噴地一發時節千萬記取千萬記取世間情念起時不必用力排遣前日已曾上聞但只舉僧問趙州狗子還有佛性也無州云無纔舉起這一字世間情念自怗怗地矣多言復多語由來返相誤千說萬說只是這些子道理驀然於無字上絕却性命這些道理亦是眼中花此事如青天白日皎然清淨不變不動無減無增各各當人日用應緣處頭頭上明物物上顯取之不得捨之常存蕩蕩無礙了了空虛如水上放葫蘆拘牽他不得惹絆他不得古來有道之士得之向生死海內頭出頭沒全體受用無欠無餘不見有生死塵勞之狀如析栴檀片片皆是將甚麼作生死塵勞生死塵勞從甚麼處起收因結果時却向甚麼處著既無著處則佛是幻法是幻三界二十五有十二處十八界空蕩蕩地到得這箇田地佛之一字亦無著處佛之一字尚無著處真如佛性菩提涅槃何處有也故傅大士有言恐人生斷見權且立虛名學道人理會不得一向去古人入道因緣上求玄求妙求奇特覓解會不能見月亡指直下一刀兩段永嘉所謂空拳指上生實解根境法中虛揑怪於五蘊十二處十八界二十五有塵勞中妄自囚執如來說為可憐愍者不見巖頭和尚有言汝但無欲無依便是能仁都來只有一箇父母所生底肉塊子一點氣不來便屬他人所管肉塊子外更有甚麼把甚麼作奇特玄妙把甚麼作菩提涅槃把甚麼作真如佛性士大夫要究竟此事初不本其實只管要於古人公案上求知求解直饒爾知盡解盡一大藏教臘月三十日生死到來時一點也使不著又有一種纔聞知識說如是事又將心意識摶量卜度云若如此則莫落空否士大夫十箇有五雙作這般見解妙喜不得已向他道爾未曾得空何怕之有如船未翻先要跳入水去見伊不領略不惜口業又為打葛藤一上云只這怕落空底還空得也無爾眼若不空將甚麼觀色耳若不空將甚麼聽聲鼻若不空將甚麼知香臭舌若不空將甚麼嘗味身若不空將甚麼覺觸意若不空將甚麼分別萬法佛不云乎無眼耳鼻舌身意無色聲香味觸法乃至十二處十八界二十五有乃至聲聞緣覺菩薩佛及佛所說之法菩提涅槃真如佛性及說此法者聽此法者作如是說者受如是說者皆悉無有得如是了喚作空耶喚作不空耶喚作佛耶喚作菩薩耶喚作聲聞耶喚作緣覺耶喚作菩提涅槃耶喚作真如佛性耶道我聰明靈利不受人謾試向這裏定當看若定當得出止宿草菴且在門外若定當不出切忌開大口說過頭話大丈夫漢決欲究竟此一段大事因緣一等打破面皮性燥堅起脊梁骨莫順人情把自家平昔所疑處貼在額頭上常時一似欠了人萬百貫錢被人追索無物可償生怕被人恥辱無急得急無忙得忙無大得大底一件事方有趣向分若道我世間文字至於九經十七史諸子百家古今興亡治亂無有不知無有不會只有禪一般我也要知我也要會自無辨邪正底眼驀地撞著一枚杜撰禪和被他狐媚如三家村裏傳口令口耳傳授謂之過頭禪亦謂之口鼓子禪把他古人糟粕遞相印證一句來一句去末後我多得一句時便喚作贏得禪了也殊不肯退步以生死事在念不肯自疑愛疑他人纔聞有箇士大夫要理會這事先起無限疑了也謂渠要做美官又有聲色之好如何辦得這般事似這般底比比皆是無一人真實把做一件未了底事晝三夜三孜孜矻矻茶裏飯裏喜時怒時淨處穢處妻兒聚頭處與賓客相酬酢處辦公家職事處了私門婚嫁處都是第一等做工夫提撕舉覺底時節昔李文和都尉在富貴叢中參得禪大徹大悟楊文公參得禪時身居翰苑張無盡參得禪時作江西轉運使只這三大老便是箇不壞世間相而談實相底樣子也又何曾須要去妻孥休官罷職咬菜根苦形劣志避喧求靜然後入枯禪鬼窟裏作妄想方得悟道來不見龐居士有言但自無心於萬物何妨萬物常圍遶鐵牛不怕師子吼恰似木人見花鳥木人本禮自無情花鳥逢人亦不驚心境如如只這是何慮菩提道不成在世俗塵勞中能不忘生死事雖未即打破漆桶然亦種得般若種智之深異世出頭來亦省心力亦不至流落惡趣中大勝耽染塵勞不求脫離謂此事不可容易且作歸向信敬處似此見解者不可勝數士大夫學道與我出家兒大不同出家兒父母不供甘旨六親固以棄離一瓶一鉢日用應緣處無許多障道底冤家一心一意體究此事而已士大夫開眼合眼處無非障道底冤魂若是箇有智慧者只就裏許做工夫淨名所謂塵勞之儔為如來種怕人壞世間相而求實相又說箇喻云譬如高原陸地不生蓮華卑濕淤泥乃生此華若就裏許如楊文公李文和張無盡三大老打得透其力勝我出家兒二十倍何以故我出家兒在外打入士大夫在內打出在外打入者其力弱在內打出者其力彊彊者謂所乖處重而轉處有力弱者謂所乖處輕而轉處少力雖力有彊弱而所乖則一也方外道友徐敦濟乃妙喜三十年前夷門道舊纔一邂逅便以此道相期與令弟敦立時時來圜悟先師處激揚箇事決欲臘月三十日四大分散時要得這一著子有下落非如他人要資談柄紹興初予住徑山因持鉢吳門再得一見又二十年復在鄂渚相遇因以此軸求指示信意一揮寫至此不知前面所說何事面一軸已終千說萬說直說曲說只是為徐敦濟生死疑根未拔只教就未拔處看箇話頭僧問趙州狗子還有佛性也無州云無行住坐臥但時時提掇驀然噴地一發方知父母所生鼻孔只在面上勉之勉之諸佛出世祖師西來隨眾生根器所宜應箇時節而已據實而論無說無示無聞無得故巖頭有言若以實法繫綴人莫道受他信施只土亦銷不得以是觀之諸佛諸祖亦只作得箇證明底主人耳不見舍利弗問文殊師利曰諸佛如來不覺法界耶文殊答曰諸佛尚不可得云何有佛而覺法界法界尚不可得云何法界為諸佛所覺如是則亦不見有師亦不見有弟子亦不見有說法者亦不見有聽法者亦不見有說如是義者亦不見有受如是義者亦無文殊亦無舍利弗亦無諸佛亦無祖師亦無法界為諸佛所覺亦無諸佛而覺法界亦不曾有鮑居士此軸子亦無來處妙喜亦不曾引筆行墨既是一切皆不曾有即今忉忉怛怛一絡索惡口却安頓在甚麼處咄若有安頓處則有也鮑居士但恁麼觀作是觀者名為正觀作他觀者名為邪觀如或尚作邪正見也怪妙喜不得既已知有此段大事因緣決定不從人得則便好頓捨外塵時時向自己脚跟下推窮推來推去內不見有能推之心外不見有所推之境淨裸裸赤灑灑沒可把如水上放葫蘆無人動著常蕩蕩地拘牽他不得惹絆他不得撥著便動觸著便轉如是自在如是瞥脫如是靈聖不與千聖同途不與衲僧徣借直能號令佛祖佛祖號令他不得當人知是般事便好猛著精彩向百尺竿頭快進一步如進得這一步則不異善財童子於普賢毛孔剎中行一步過不可說不可說佛剎微塵數世界如是而行盡未來劫猶不能知一毛孔中剎海次第剎海藏剎海差別剎海普入剎海成剎海壞剎海莊嚴所有邊際似這般境界亦不是外邊起心用意修證得來只是當人脚跟下本來具足底道理耳不見德山和尚有言汝但無事於心無心於事則虛而靈空而妙若毛端許言之本末者皆為自欺何故毫釐繫念三塗業因瞥爾情生萬劫羈鎖聖名凡號盡是虛聲殊相劣形皆為幻色汝欲求之得無累乎及其厭之又成大患恁麼說話棒打石人頭嚗嚗論實事前所云內不見有能推之心外不見有所推之境便是這箇道理也這箇道理向事上覷則疾若向意根下思量卜度則轉疎轉遠矣所以釋迦老子在法華會上只度得箇八歲底女人華嚴會上只度得箇童子涅槃會上只度得箇屠兒看他這三箇成佛底樣子又何曾向外取證辛勤修學來佛亦只言我今為汝保任此事終不虛也只說為他保任而已且不說有法可傳令汝向外馳求然後成佛幸有如此體格何故不信苟能直下信得及不向外馳求亦不於心內取證則二六時中隨處解脫何以故既不向外馳求則內心寂靜既不於心內取證則外境幽閑故祖師云境緣無好醜好醜起於心心若不彊名妄情從何起妄情既不起真心任遍知當知內心外境只是一事切忌作兩般看記得溈山問仰山妙淨明心子作麼生會仰山云山河大地日月星辰溈山云汝只得其事仰山云和尚適來問甚麼溈山云妙淨明心仰山云喚作事得麼溈山云如是如是觀使師重身生富貴之家不為富貴囚執而夙植德本自然知有此段不可思議事可以於生死岸頭為舟為航為憑為仗故時時退步肯向脚跟下推究乃為立道號曰妙淨居士師重勉之行住坐臥造次顛沛不可忘了妙淨明心之義妄念起時不必用力排遣只舉僧問趙州狗子還有佛性也無州云無舉來舉去和這舉話底亦不見有只這知不見有底亦不見有然後此語亦無所受驀地於無所受處不覺失聲大笑一巡時便是歸家穩坐處也多言多語返相鈍置且截斷葛藤是人知得世間有為虛妄不實底道理及至對境遇緣驀地撞在面前不隨他去則被伊穿却鼻孔定也蓋無始時來熟處太熟生處太生雖暫識得破終是道力不能勝他業力且那箇是業力熟處是那箇是道力生處是然道力業力本無定度但看日用現行處只有一箇昧與不昧耳昧却道力則被業力勝却業力勝則觸途成滯觸途成滯則處處染著處處染著則以苦為樂故釋迦老子謂滿慈子曰汝以色空相傾相奪於如來藏而如來藏隨為色空周遍法界是故於中風動空澄日明雲暗眾生迷悶背覺合塵故發塵勞有世間相這箇是昧道力而被業力勝者釋迦老子又曰我以妙明不滅不生合如來藏而如來藏唯妙覺明圓照法界是故於中一為無量無量為一小中現大大中現小不動道場遍十方界身含十方無盡虛空於一毛端現寶王剎坐微塵裏轉大法輪這箇是現行處不昧道力而勝業力者然兩處皆歸虛妄若捨業力而執著道力則我說是人不會諸佛方便隨宜說法何以故不見釋迦老子曰若取法相即著我人眾生壽者若取非法相即著我人眾生壽者是故不應取法不應取非法前所云道力業力本無定度是也若是有智慧丈夫兒借道力為器仗攘除業力業力既除道亦虛妄所以道但以假名字引導於眾生未識得破時千難萬難識得破後有甚難易龐居士曰凡夫智量狹妄說有難易離相如虛空盡契諸佛智戒相亦如空迷人自作持病根不肯拔只是弄花枝要識病根麼不是別物只是箇執難執易妄生取捨者這箇病根拔不盡生死海裏浮沈直是無出頭時昔張拙秀才纔被尊宿點著病源便解道斷除煩惱重增病趣向真如亦是邪隨順世緣無罣礙涅槃生死是空花要得直截不疑佛祖不疑死生但常放教方寸虛豁豁地事來則隨時撥置如水之定如鑑之明好惡妍醜到來逃一毫不得信知無心自然境界不可思議近世叢林有一種邪禪執病為藥自不曾有證悟處而以悟為建立以悟為接引之詞以悟為落第二頭以悟為枝葉邊事自己既不曾有證悟之處亦不信他人有證悟者一味以空寂頑然無知喚作威音那畔空劫已前事逐日噇却兩頓飯事事不理會一向嘴盧都地打坐謂之休去歇去纔涉語言便喚作落今時亦謂之兒孫邊事將這黑山下鬼窟裏底為極則亦謂之祖父從來不出門以己之愚返愚他人釋迦老子所謂譬如有人自塞其耳高聲大叫求人不聞此輩名為可憐愍者有一種士大夫末上被這般雜毒入在心識中縱遇真正善知識與說本分話返以為非此輩正如世之所謂虎鬼者不獨被伊害却性命又返為之用殊不知覺除非夙有願力常以生不知來處死不知去處二事貼在鼻孔尖上茶裏飯裏靜處鬧處念念孜孜常似欠却人萬百貫錢債無所從出心胸煩悶回避無門求生不得求死不得當恁麼時善惡路頭相次絕也覺得如此時正好著力只就這裏看箇話頭僧問趙州狗子還有佛性也無州云無看時不用摶量不用註解不用要得分曉不用向開口處承當不用向舉起處作道理不用墮在空寂處不用將心等悟不用向宗師說處領略不用掉在無事甲裏但行住坐臥時時提撕狗子還有佛性也無無提撕得熟口議心思不及方寸裏七上八下如咬生鐵橛沒滋味時切莫退志得如此時却是箇好底消息不見古德有言佛說一切法為度一切心我無一切心何用一切法非但祖師門下如是佛說一大藏教盡是這般道理眾生惡業障重逐日下得床來便心識紛飛思量名利擔却人我妄想顛倒從旦至暮如鉤鎖連環相續不斷都不厭惡乍起一念向此箇門中著意思量便要我會心意識安排不到便生煩惱早要罷休有著甚來由之說如此者不可勝數舜元道友即不然既知缺減界中種種虛妄一心一意向自己脚跟下理會生從何處來死向何處去既不知來處又不知去處現今歷歷孤明與人分是非別好醜底決定是有是無是真實是虛妄直待到如人飲水冷煖自知不向他人口頭受處分忽然噴地一發到究竟安樂大休大歇處方始自肯以此軸來求指示掇筆信手一揮遂成一段葛藤然則事不孤起起必有由若一向作葛藤會又爭得不見昔日子胡和尚有言祖師西來也只箇冬寒夏熱夜暗日明只為爾徒無意立意無事生事無內外彊作內外無東西謾說東西所以奢摩不能明了以至根境不能自由以是評量舜元不曾來妙喜處求法語妙喜元不曾寫一字冬寒夏熱夜暗日明內外中間東西南北元不曾移易增減一絲毫許何以故我宗無語句亦無一法與人既無一法與人即今寫底是箇甚麼說冬寒夏熱內外中間者又是箇甚麼東西南北不曾移易一絲毫者又是箇甚麼有也不可得無也不可得冬寒夏熱也不可得內外中間也不可得作如是說者亦不可得受如是說者亦不可得一絲毫亦不可得舜元亦不可得妙喜亦不可得不可得亦不可得不可得中只麼得舜元到這裏合作麼生參只這作麼生參亦無著處然後此語亦不受此語既不受妙喜決定無說舜元決定無聞無說處是真說無聞處是真聞如是則妙喜即是舜元舜元即是妙喜妙喜舜元無二無二分無別無斷故嘉州大像喫黃連陝府鐵牛滿口苦苦不苦分明覷見沒可覩快然居士羅宗約紹興丁丑暮春得得來鄮山見妙喜欲究竟此段大事因緣屢隨眾到室中呈伎倆逞解會都與列下忽一日喜見眉宇知渠管中窺豹轉身動腦袖間已有頌子雖未拈出妙喜即時與撥轉關棙子渠雖未能赤骨𩪸地跳出葛藤窠然却知得飯是米做麫在麥裏正好著力之際驀來相別云要急歸嫁女以此軸來乞做工夫底道理昔龐居士有言有男不婚有女不嫁大家團圝頭共說無生話後來元豐間有箇士人謂之無為居士姓楊名傑字次公嘗參前輩於宗門中有真實得力處曾和龐公此偈云男大須婚女長須嫁討甚間工夫更說無生話這兩箇俗漢子將他十方常住一片田地不向官中印契各自分疆列界道我知有而時時向無佛處稱尊當時亦有箇不平底謂之海印信禪師時住蘇州定慧因見無為此偈亦有一偈曰我無男婚亦無女嫁困來便打眠誰管無生話這三箇老漢說此三偈快然居士開眼也著合眼也著不開不合也著妙喜只得冷地看看則不無畢竟快然居士向開眼處著到耶合眼處著到耶不開不合處著到耶若在開眼處著到則落在龐公圈䙡裏在合眼處著到則落在楊無為圈䙡裏在不開不合處著到則落在海印禪師圈䙡裏快然見恁麼說定道總不恁麼若總不恁麼又落在妙喜圈䙡裏要出三老圈䙡則易要出妙喜圈䙡則難快然畢竟如何出得待歸延平嫁了女却緩緩地來為爾說破因記得古德一偈併書其後庶幾快然不在中途挅根亦老婆心之切耳偈曰學道如鑽火逢煙且莫休直待金星現歸家始到頭更有一箇問頭且那裏是快然歸底家若透得這一問男婚女嫁都在裏許若未識得家且業識茫茫儘在外邊走亦怪妙喜不得決欲究竟此事應是從前作聰明說道理文字語言上記持於心意識內計較摶量得底颺在他方世界都不得有絲毫頭許頓在胸中掃除得淨盡也然後向心思意想不及處試進一步看若進得這一步便如善財童子於普賢毛孔剎中行一步過不可說不可說佛剎微塵數世界如是而行盡未來劫猶不能知一毛孔中剎海次第剎海藏剎海差別剎海普入剎海成剎海壞剎海莊嚴所有邊際亦不能知佛海次第佛海藏佛海差別佛海普入佛海生佛海滅所有邊際亦不能知菩薩眾海次第菩薩眾海藏菩薩眾海差別菩薩眾海普入菩薩眾海集菩薩眾海散所有邊際亦不能知入眾生鬼界眾生根教化調伏諸眾生智菩薩所住甚深自在菩薩所入諸地諸道如是等海所有邊際信知無念無作有如是功德這一步雖曰難進若夙曾種得善根種子只向信得及處看看來看去內無所住外無所緣不覺不知打失布袋當恁麼時方知龐居士道無念清涼寺蘊空真五臺對境心無垢當情心死灰妙理於中現優曇空裏開無求真法眼離相即如來若能如是學不動出三災是真語實語不誑不妄然雖如是莫見恁麼道便向無作無為處閉眉合眼做死模樣謂之默而常照硬捉住箇猢猻繩子怕他勃跳古德喚作落空亡外道魂不散死人真實要絕心生死浣心垢濁伐心稠林須是把這猢猻子一棒打殺始得若一向緊緊地把定繩頭將心調伏我說是人執之失度真可憐愍正眼觀之盡是天魔外道魍魎妖精非吾眷屬此事要得渾鋼打就生鐵鑄成底擔荷若有心擔荷則又蹉過也古人不得已見爾迷却路為爾作箇指路頭主人而已亦無禪道佛法可以傳授纔說有傳有授便是邪法何以故不見金剛經中道若言如來有所說法即為謗佛是人不解我所說義又云法尚應捨何況非法著實而論說真如佛性說菩提涅槃說理說事說邪說正盡是非法那堪更說有玄有妙可以傳可以授乎不見先德有言說箇學道早是接引之辭耳又何曾教爾起模畫樣特地馳求來所以云擬將心意學玄宗狀似西行却向東臨濟云爾但歇得念念馳求心則與釋迦老子不別七地菩薩求佛智心未歇謂之法塵煩惱既有決定志必有決定得入手時且那箇是得入手時噴地一發心意識滅絕氣息時是佛言理則頓悟乘悟併銷事非頓除因次第盡要識這些道理便是善財聞彌勒彈指之聲樓閣門開善財心喜入已還閉香嚴聞擊竹作聲忽然契悟便解道一擊亡所知更不假修治動容揚古路不墮悄然機之類是也自家悟處自家安樂處自家得力處他人不知拈出呈似人不得除已悟已安樂已得力者一見便默默相契矣疑情未破但只看箇古人入道底話頭移逐日許多作妄想底心來話頭上則一切不行矣僧問趙州狗子還有佛性也無州云無只這一字便是斷生死路頭底刀子也妄念起時但舉箇無字舉來舉去驀地絕消息便是歸家穩坐處也此外別無奇特前所云難進底一步不覺驀然過矣既知無常迅速生死事大決欲親近善知識孜孜矻矻不捨晝夜常以生死二字貼在額頭上茶裏飯裏坐時臥時指揮奴僕時幹辦家事時喜時怒時行時住時酬酢賓客時不得放捨常常恰似方寸中有一件緊急未了底事礙塞決欲要除屏去教淨盡方有少分相應也若見宗師說時方始著急理會不說時又却放緩則是無決定之志要得生死根株斷則無有是處此事不在男之與女僧之與俗若於宗師一言之下啐地折嚗地斷便是徹頭處也佛說火宅喻直是為眾生開方便門示真實相痛的的地其中有言是舍唯有一門而復狹小諸子幼稚未有所識謂眾生根器狹劣無決定志戀著生死塵勞於塵勞中頭出頭沒於三界火宅不能捨離故設種種方便令眾生捨方便直出火宅露地而坐此是釋迦老子徹底老婆心凡看經教及古德入道因緣當見月亡指切不得泥在言語中若於語上尋玄妙言中求奇特落處如此做工夫則失方便矣妙喜從來無實法與人直是據欵結案將平生悟得底開口見膽明白直說與人有信得及底依而行之雖乍聞說似難承當若當人無始時來種得般若種子纔聞舉著便兩眉卓竪眼睛定動矣老僧頃年初住此山常州許宅有箇無著道人法名妙總三十歲便打硬修行遍見諸方尊宿皆蒙印可然渠真實畏生死苦故要真實理會本命元辰下落去處特來山中度夏時同夏者一千七百衲子馮濟川少卿亦在此山不動軒隨眾一日因老僧陞座舉藥山和尚初參石頭問石頭云三乘十二分教某甲粗亦研窮曾聞南方有直指人心見性成佛實未明了乞師指示石頭云恁麼也不得不恁麼也不得恁麼不恁麼總不得藥山不契石頭云爾往江西問取馬大師去藥山依教到馬大師處如前問馬大師曰有時教伊揚眉瞬目有時不教伊揚眉瞬目有時教伊揚眉瞬目者是有時教伊揚眉瞬目者不是藥山於言下大悟更無伎倆可呈但低頭禮拜而已馬大師曰子見箇甚麼道理便禮拜山曰某在石頭和尚處如蚊子上鐵牛相似馬大師然之是時陞座纔再提撕無著於言下忽然省悟下座後亦不來通消息時馮濟川隨老僧後上方丈云某甲理會得老僧問伊居士如何濟川云恁麼也不得蘇嚧娑婆訶不恁麼也不得㗭哩娑婆訶恁麼不恁麼總不得蘇嚧㗭哩娑婆訶老僧亦不向他道是亦不向他道不是却以濟川語舉似無著無著云曾見郭象注莊子識者云却是莊子注郭象老僧見他語異亦不問他却舉巖頭婆子話問之無著遂作一偈云一葉扁舟泛渺茫呈橈舞棹別宮商雲山海月俱拋棄贏得莊周蝶夢長老僧亦休去後一年濟川疑他不實得得自平江招無著到他船中問婆生七子六箇不遇知音只這一箇也不消得便棄在江中老師言道人理會得且如何會無著云已上供通並是詣實濟川大驚又嘗到室中老僧問他古人不出方丈為甚麼却去莊上喫油糍無著云和尚放妙總過妙總方敢通消息老僧向伊道我放爾過爾試道看無著云妙總亦放和尚過老僧云爭奈油糍何無著喝一喝便出去是時一眾皆聞渠如此祗對看他纔得一滴水便解興波作浪蓋渠脫離世緣早信得這一著子及雖嘗被邪師印破面門却能退步知非決定以悟為則故纔見善知識提撕便於言下千了百當永寧郡夫人曹氏善因聰明靈利有智見知有此段大事因緣決定可以出生入死不被世間塵勞中事牽絆雖在富貴中而不被富貴所羅籠亦要退步親近善知識決擇生死大事但未遇真知識激發耳屬者在城中因節使公請就渠菴園說法善因聞老僧提持此段大事因緣遂熏起種性當下身心寧怗雖未能十成透脫已識得火宅塵勞中許多虛妄不實底事臘月三十日到來恩愛也使不著勢力也使不著財寶也使不著性氣也使不著官職也使不著富貴也使不著眼光落地時唯有平昔造善造惡兩路境界一一現前作惡多作善少則隨惡業流浪將去作惡少作善多則隨善業生人天十善之家去既知得這兩路子皆屬虛幻然後發勇猛精進堅固不退之心決欲超情離見透脫生死臘月三十日善惡兩路拘執我不得既知有如是殊勝事恐在火宅之中不能得時時親近善知識故得得上徑山住旬日隨眾聽法滋浸善緣發大誓願永不退轉臨行以此軸求指示要在火宅中時時以此自警自覺老僧嘉其志趣勇猛不與泛泛者同故引無著道人一段入道因緣令其見賢思齊他日妙喜社中出二無著豈不為末世光明種子作大利益乎勉之勉之從上諸佛諸祖真實為人處先教立決定志所謂決定志者決欲此生心地開通直到諸佛諸祖無障礙大休歇大解脫境界無決定之志則無決定信矣佛不云乎信為道元功德母長養一切諸善法又云信能增長智功德信能必到如來地如來地即大休歇大解脫境界是也在昔歸宗拭眼禪師曾有僧問如何是佛宗云我向汝道汝還信否僧云和尚誠言焉敢不信宗云只汝便是僧聞宗語諦審思惟良久曰只某便是佛却如何保任宗曰一翳在目空華亂墜其僧於言下忽然契悟這僧初無決定信聞歸宗直指之言猶懷疑惑欲求保任方能自信歸宗老婆心切向他所乖執處以金剛王寶劍用事劈面便揮這僧方在萬仞崖頭獨足而立被歸宗一揮始肯放身捨命又羅山法寶大師嘗致問於石霜普會曰起滅不停時如何石霜云直須寒灰枯木去一念萬年去函蓋相應去全清絕點去羅山不契復持此語問巖頭問聲未絕被巖頭震威一喝曰是誰起滅羅山於言下大悟又教中說菩薩修行從初地入第八不動地為深行菩薩難可知無差別離一切相一切想一切執著無量無邊一切聲聞辟支佛所不能及離諸諠諍寂滅現前乃至入滅盡定一切動心憶想分別悉皆止息謂從初地至菩薩第八不動地即捨一切功用行得無功用法身口意業念務皆息謂不起第二念又怕人理會不得更引喻云譬如有人夢中見身墮在大河為欲度故發大勇猛施大方便以大勇猛施方便故即便󰍖寤既󰍖寤已所作皆息菩薩亦爾見眾生身在四流中為救度故發大勇猛起大精進以勇猛精進故至不動地既至此已一切功用靡不皆息如生梵世欲界煩惱皆不現前住不動地亦復如是一切心意識行皆不現前第八地菩薩佛心菩薩心菩提心涅槃心尚不現起況復起於世間之心世間心既滅寂滅心即現前寂滅心既現前則塵沙諸佛所說法門一時現前矣法門既得現前即是寂滅真境界也得到此境界方可興慈運悲作諸饒益事是亦從決定志乘決定信成就者也若無決定志則不能深入如來大寂滅海無決定信則於古人言句及教乘文字中不能動轉如六祖大師為江西志徹禪師說常無常義徹問祖曰弟子嘗覽涅槃經未曉常無常義乞師慈悲略為宣說祖曰無常者即佛性也有常者即善惡一切諸法分別心也曰和尚所說大違經文祖曰吾傳佛心印安敢違於佛經曰經說佛性是常和尚却言無常善惡諸法乃至菩提心皆是無常和尚却言是常此即相違令學人轉加疑惑祖曰涅槃經吾昔者聽尼無盡藏讀誦一遍便為講說無一字一義不合經文乃至為汝終無二說曰學人識量淺昧願和尚委曲開示祖曰汝知否佛性若常更說甚麼善惡諸法乃至窮劫無有一人發菩提心者故吾說無常正是佛說真常之道也又一切諸法若無常者即物物皆有自性容受生死而真常性有不遍之處故吾說常者正是佛說真無常義也佛比為凡夫外道執於邪常諸二乘人於常計無常共成八倒故於涅槃了義教中破彼偏見而顯說真常真樂真我真淨汝今依言背義以斷滅無常及確定死常而錯解佛之圓妙最後微言縱覽千遍有何所益此亦徹禪師決定志中乘決定信而感報祖師決定說之一也又記得安楞嚴看楞嚴經至知見立知即無明本知見無見斯即涅槃處不覺破句讀了曰知見立知即無明本知見無見斯即涅槃沈吟良久忽然大悟後讀是經終身如所悟更不依經文此亦決定志中乘決定信依義而不依文字之一也妙智居士有決定志而乘決定信於此一段大事因緣矻矻孜孜以徹證不疑為決定義但未得噴地一下耳因以此軸求指示故引祖師為志徹禪師巖頭為羅山安楞嚴破句讀楞嚴經悟道數段葛藤且作他時噴地一發之契券云耳佛言若有欲知佛境界當淨其意如虛空遠離妄想及諸取令心所向皆無礙佛境界即當人自心現量不動不變之體也佛之一字向自心體上亦無著處借此字以覺之而已何以知之佛者覺義為眾生無始時來不信自心現量本自具足而隨逐客塵煩惱流轉三界受種種苦故苦相現時自心現量之體隨苦流蕩故諸佛愍眾生流蕩之故借佛字以覺之既已覺則佛之一字亦無用處佛是眾生藥眾生病除則佛藥無用凡看經教及古德因緣當如是學眾生日用現行無明順無明則生歡喜逆無明則生煩惱佛菩薩則不然借無明以為佛事為眾生以無明為窟宅逆之則是破他窟宅順之則隨其所著而誘導之淨名云塵勞之儔為如來種永嘉云無明實性即佛性幻化空身即法身便是這箇道理也此事不可以有心求不可以無心得不可以語言造不可以寂默通於此四句無用心處方始可以提撕此箇消息也佛說世出世間功德無如無心功德最大而不可思議不見釋迦老子在般若會上問文殊師利菩薩云汝入不思議三昧耶文殊云弗也世尊我即不思議不見有心能思議者云何而言入不思議三昧我初發心欲入是定如今思惟實無心想而入三昧如人學射久習則巧後雖無心以久習故箭發皆中我亦如是初學不思議三昧繫心一緣若久習成就則更無心想常與定俱得到這箇田地方始可說那伽常在定無有不定時所以佛說無心功德直是殊勝直是無較量處今說無心非如世間土木瓦石頑然無知之無心差之毫釐失之千里不可不諦審觀察也佛說一百二十種菩提心說一百二十箇譬喻其中有一喻云譬如有人依附於王不畏餘人菩薩摩訶薩亦復如是依菩提心大勢力王不畏障蓋惡道之難世間有人得近一至尊而不畏餘人則有之肯依菩提心大勢力王不畏障蓋惡道之難者殊未見也又有一喻云譬如摩訶那伽大力勇士若奮威怒於其額上必生瘡疱瘡若未合閻浮提中一切人民無能制伏菩薩摩訶薩亦復如是若起□悲必定發於菩提之心心未捨來一切世間魔及魔民不能為害如上二種譬喻皆為出世間大心有力量者說何以故二種譬喻非世間常得之法故佛說此以啟迪過量奇特丈夫欲其擔荷大乘擔子耳士大夫不曾向佛乘中留心者往往以佛乘為空寂之教戀著箇皮袋子聞人說空說寂則生怕怖殊不知只這怕怖底心便是生死根本佛自有言不壞世間相而談實相又云是法住法位世間相常住寶藏論云寂兮寥兮寬兮廓兮上則有君下則有臣父子親其居尊卑異其位以是觀之吾佛之教密密助揚至尊聖化者亦多矣又何嘗只談空寂而已如俗謂李老君說長生之術正如硬差排佛談空寂之法無異老子之書元不曾說留形住世亦以清淨無為為自然歸宿之處自是不學佛老者以好惡心相誣謗爾不可不察也愚謂三教聖人立教雖異而其道同歸一致此萬古不易之義然雖如是無智人前莫說打爾頭破額裂雪峯三上投子九到洞山緣法不契末後得巖頭掃屏從前零碎所得方得心地開通巖頭云若欲他時播揚大教須是一一從自己胸襟流出蓋天蓋地始是大丈夫所為巖頭之語非特發明雪峯根器亦可作學此道者萬世規式所謂胸襟流出者乃是自己無始時來現量本自具足纔起第二念則落比量矣比量是外境莊嚴所得之法現量是父母未生前威音那畔事從現量中得者氣力麁從比量中得者氣力弱氣力麁者能入佛又能入魔氣力弱者入得佛境界往往於魔境界打退鼓不可勝數此事不在聰明靈利亦不在鈍根淺識據實而論只以噴地一發為準的耳纔得這箇消息凡有言句非離真而立處立處即真所謂胸襟流出蓋天蓋地者如是而已非是做言語求奇特他人道不出者錦心繡口意句尖新以為胸襟流出也十回被師家問著九回祇對不得不妨只怕向髑髏前彊作主宰纔見宗師開口動舌便領將去似這般底佛出世亦救他不得叔遲根性雖鈍却得便宜真實要敵生死故矻矻孜孜心心念念不肯放捨前所云得便宜便是這些鈍底家風也既有決定志得之入手自有時節亦莫管得在何時老僧常與衲子輩說要參妙喜禪須是辦得一生不會始得若要求速效則定是相誤何以故只為從來無法與人但為人做得箇指頭路底漢子耳古德云有所得是野干鳴無所得是師子吼佛是通變底人於四十九年中三百六十餘會說法隨其根性而引導之故於十法界內一音演說眾生隨類各獲饒益譬如東風一拂萬卉齊敷佛所說法亦復如是若有意於十法界內作饒益則是以我說法欲使眾生隨類得度不亦難乎不見舍利弗在般若會上問文殊曰諸佛如來不覺法界耶文殊曰弗也舍利弗諸佛尚不可得云何有佛而覺法界法界尚不可得云何法界為諸佛所覺看他兩人恁麼激揚又何曾著意來從上諸佛諸祖為人皆有如是體裁自是後來兒孫失其宗旨遂各立門戶造妖揑怪耳叔遲既於世間灰心則已省得無限事了也不壞世間相而談實相佛佛授手祖祖相傳無差無別自是學此道者錯認方便故傳習將去殊不本其源流耳如何是不壞世間相而談實相妙喜為爾說破奉侍尊長承順顏色子弟之職當做者不得避忌然後隨緣放曠任性逍遙日用四威儀內常自檢察更以無常迅速生死事大時時提撕無事亦須讀聖人之書資益性識苟能如是世出世間俱無過患矣天台智者大師悟法華三昧以空假中三觀該攝一大藏教無少無剩言空者無假為中無不空言假者無空無中無不假言中者無空無假無不中得斯旨者獲旋陀羅尼是知從上諸佛諸祖莫不皆從此門證入故大師證入時因讀法華經至是真精進是名真法供養如來乃見釋迦老子在靈山說此經儼然未散或者謂之表法唯無盡居士張公因閱首楞嚴經至是人始獲金剛心中處忽思智者當時所證見靈山一會儼然未散非表法也嘗謂余曰當真實證入時全身住在金剛心中李長者所謂無邊剎境自他不隔於毫端十世古今始終不離於當念智者見靈山一會儼然未散唯證是三昧者不待引喻而自默默點頭矣眾生境界差別不等所見不同互有得失除夙有靈骨不被法縛不求法脫於經教及古德入道因緣捨方便而自證入則亦不待和會差排自然見月亡指矣昔藥山和尚初發心求善知識時到南嶽石頭和尚處遂問三乘十二分教某甲粗亦妍窮承聞南方有直指人心見性成佛實未明了乞師指示石頭云恁麼也不得不恁麼也不得恁麼不恁麼總不得藥山聞而不領良久無言石頭云會麼藥山云不會石頭云恐子緣不在此往江西問取馬大師去藥山依教直至江西見馬師以問石頭話端依前問之馬師曰我有時教伊揚眉瞬目有時不教伊揚眉瞬目有時教伊揚眉瞬目者是有時教伊揚眉瞬目者不是藥山聞馬師語便獲金剛心中更無奇特玄妙可通消息但作禮而已馬師知其已證入亦無別道理傳授只向他道汝見箇甚麼便禮拜藥山亦無道理可以呈似馬師但云某在石頭如蚊子上鐵牛相似馬師亦無言語與之印可一日忽見便問子近日見處如何山曰皮膚脫落盡唯有一真實馬師曰子之所得可謂協於心體布於四肢既然如是將三條篾束取肚皮隨處住山去藥山云某甲又是何人敢言住山馬師云未有長行而不住未有長住而不行欲益無所益欲為無所為宜作舟航無久住此遂辭馬師去住山此亦獲金剛心中之效驗者仲堪道友妙喜與之素昧平昔紹興丙子冬邂逅宛陵一見風采未語而心已許之嘗過其舍遂蒙傾倒因而詰之自言於中字法門而有趣向自爾每與對談未嘗一語及世間事古人隔江橫趨時節亦有之矣為政不苛不察而姦蠹為之膽落此亦證中字法門效驗也別來恰九箇月忽專介以此軸來求道號因思無盡張公之言頗與仲堪所入門戶略相似故不覺引前葛藤仍為立道號曰中證居士中證之義在吾佛則曰金剛心心至中曰忠中無定方見於行事而利他自利世出世間了無遺恨矣中證不偏而上下相應如析栴檀片片非別木非如他人說得盛水不漏於行事時手足俱露如此等輩欲入中字法門大似掉棒打月不亦難乎中證居士勉之妙喜異日忽地撞到面前那時相見更若守著這一字則不中矣士大夫多以有所得心求無所得法何謂有所得心聰明靈利思量計較者是何謂無所得法思量不行計較不到聰明靈利無處安著者是不見釋迦老子在法華會上舍利弗殷勤三請直得無啟口處然後盡力道得箇是法非思量分別之所能解此是釋迦老子初悟此事開方便門示真實相之椎輪也昔雪峯真覺禪師為此事之切三度到投子九度上洞山因緣不相契後聞德山周金剛王化遂造其室一日問德山從上宗風以何法示人德山云我宗無語句亦無一法與人後又問從上宗乘中事學人還有分也無德山拈拄杖便打云道甚麼雪峯於棒下方打破漆桶以是觀之思量計較聰明靈利於此箇門中一點也用不著古德有言般若如大火聚近之則燎却面門擬議尋思便落意識永嘉云損法財滅功德莫不由茲心意識故知心意識非獨障道亦使得人七顛八倒作諸不善既有究竟此道之心須有決定之志不到大休大歇大解脫處誓畢此生不退不墮佛法無多子久長難得人世間塵勞中事無盡無窮撥置了一重又一重來如連環如鉤鎖相續不斷志意下劣者往往甘心與伊作侶伴不覺不知被伊牽挽將去除是當人夙有願力方肯退步思量永嘉又云無明實性即佛性幻化空身即法身法身覺了無一物本源自性天真佛若如是思量驀然向思量不及處見得無一物底法身即是當人出生死處前所云無所得法不可以有所得心求便是這箇道理也士大夫一生在思量計較中作活計纔聞善知識說無所得法便心裏疑惑怕落空去妙喜每見如此說者即問他只這怕落空者還空也無十箇有五雙分疎不下蓋平時只以思量卜度為窟宅乍聞說著不得思量底話便茫然無討巴鼻處殊不知只這無討巴鼻處便是自家放身命底時節也敦立道友靖康中在夷門相會是時春秋鼎盛便知有此段大事因緣可以脫離生死與乃兄敦濟時來扣問圜悟先師但妙年身心未能純一專志理會箇事別來忽地過了三十餘年紹興己卯秋予因到育王經由越上時敦立提總憲綱始獲再會握手劇談坐間只以此一段因緣為未了更不及世間塵勞之事非百劫千生曾承事真善知識種得般若種子在藏識中則不能如是把得定作得主宰信得諦當不退初心真火中蓮華也但以博極群書於九經十七史內入得太深聰明太過理路太多定力太少被日用應緣處牽挽將去故於脚跟下不能得啐地折曝地斷耳若時時正念現前怕生死之心不變則日月浸久生處自熟熟處自生矣且那箇是熟處聰明靈利思量計較底是那箇是生處菩提涅槃真如佛性絕思惟分別摶量卜度不到無爾用心安排底是驀然時節到來或於古人入道因緣上或因看經教時或於日用應緣若善若不善若身心散亂若逆順境界現前若暫得心意識寧靜時忽地蹋翻關棙子不是差事佛說一切法為度一切心我無一切心何用一切法法本無法心亦無心心法兩空是真實相而今學道之士多怕落空作如是解者錯認方便執病為藥深可憐愍故龐居士有言汝勿嫌落空落空亦不惡又云但願空諸所有切勿實諸所無若覷得這一句子破無邊惡業無明當下瓦解氷銷如來所說一大藏教亦注解這一句子不出當人若具決定信知得有如是大解脫法只在知得處撥轉上頭關棙子則龐公一句與佛說一大藏教無異無別無前無後無古無今無少師剩亦不見有一切法亦不見有一切心十方世界空蕩蕩地亦莫作空蕩蕩地見若作是見則便有說空者便有聞說空者便有一切法可聽便有一切心可證既可聽可證則內有能證之心外有所證之法此病不除教中謂之以我說法亦謂之謗佛法僧又教中云若取法相即著我人眾生壽者若取非法相即著我人眾生壽者前所云內有能證之心外有所證之法便是這箇道理也佛弟子陳惇知身是妄知法是幻於幻妄中能看箇趙州狗子無佛性話忽然洗面摸著鼻孔有書來呈見解試手說禪如虎生三日氣已食牛其間通消息處雖似吉撩棒打地有著處則入地數寸不著處則全無巴鼻然大體基本已正而大法未明亦初心入道之常病耳苟能知是般事撥向一邊却把諸佛諸祖要妙門一時塞斷向威音那畔討箇生涯處方於法得自在矣釋迦老子云若但讚佛乘眾生沒在苦信知如是事以我所證擴而充之然後不被法縛不求法脫恁麼也得不恁麼也得恁麼不恁麼總得凡有言句凡所受用如壯士展臂不借他力箭既離弦無返回勢非是彊為法如是故得如此了始可言無善無惡無佛無眾生等事而今大法未明若便說恁麼話恐墮在永嘉所謂豁達空撥因果莽莽蕩蕩招殃禍中不可不知也但得本莫愁末久久淹浸得熟不愁不成一片勉之勉之佛是凡夫鏡子凡夫却是佛鏡子凡夫迷時生死垢染影像全體現佛鏡子中忽然悟時真淨妙明不生不滅佛影像却現凡夫鏡子中然佛本無生滅亦無迷悟亦無鏡子亦無影像可現由凡夫有若干故隨凡夫發明耳而今欲除凡夫病與佛祖無異請打破鏡來為爾下箇註脚祖師云心地隨時說菩提亦只寧事理俱無礙當生即不生欲知此箇道理但將平昔坐禪處得底看經教處得底語錄上記得底宗師口頭言下領覽得底一時掃向他方世界却緩緩地子細看他德山何故見僧入門便棒臨濟何故見僧入門便喝若識二大老用處則於日用觸境逢緣處不作世諦流布亦不作佛法理論既不著此二邊須知自有一條活路不見臨濟一日侍立德山德山良久驀回顧云老漢今日困臨濟云這老漢寐語作甚麼德山擬拈拄杖要打臨濟便掀倒禪床爾看他了事漢等閑驀路相逢自然各各有出身之路後來雲峯悅禪師拈云此二員作家一拶一捺略露風規大似把手上高山雖然如是未免旁觀者醜且道誰是旁觀者良久喝一喝據妙喜所見雲峯亦未免和泥合水好與這兩箇老漢一狀領過一坑埋却且道過在甚麼處夷吾居士夙植德本信得此段大事因緣及雖在塵勞中能自省察雖未得一刀兩段直下坐斷報化佛頭然却自有箇信入處如虎生三日氣已食牛欲行千里一步為初最初一步已進得不錯直須擴而充之決定知得三世諸佛敗闕處六代祖師敗闕處妙喜敗闕處然後打開自己庫藏運出自己家財拯濟一切豈非在家菩薩之用心哉勉之勉之欲超生死越苦海應當竪起精進幢直下信得及只這信得及處便是超生死越苦海底消息故釋迦老子曰信為道元功德母長養一切諸善法又云信能遠離生死苦信能必到如來地要識如來地麼亦只是這信得及底既信得及不須起心動念求出生死但十二時中念念不離決定要得入手方為勇猛之士若半信半疑則不相續矣此事不論男之與女貴之與賤大之與小平等一如何以故世尊在法華會上只度得一箇女子成佛涅槃會上亦只度得一箇廣額屠兒成佛當知此二人成佛亦別無功用亦只是直下信得及更無第二念便坐斷報化佛頭徑超生死亦別無道理妙圓道人雖是女流立志不在成佛底女子下又能知有此段奇特因緣決定要出生死因以此紙乞指示掇筆揮汗書此示之仍令看箇話頭僧問馬祖如何是佛祖云即心是佛妙圓道人日用只如此看祝祝利根上智之士身在富貴中而不被富貴所折困能於富貴中作大饒益利樂有情非夙願力則不能如是信得及既信得及當於信得及處乘自願力隨緣應用則自然頭頭上明物物上顯矣昔普賢菩薩在華嚴會上入一切諸佛毘盧遮那如來藏身三昧普入一切佛平等性能於法界示眾影像廣大無礙同於虛空法界海旋靡不隨入出生一切諸三昧法普能包納十方法界三世諸佛智光明海皆從此生十方所有諸安立海悉能示現含藏一切佛力解脫諸菩薩智能令一切國土微塵普能容受無邊法界成就一切佛功德海顯示如來諸大願海一切諸佛所有法輪流通護持使無斷絕如此世界中普賢菩薩於世尊前入此三昧如是盡法界虛空界十方三世微細無礙廣大光明佛眼所見佛力能到佛身所現一切國土及此國土所有微塵一一塵中有世界海微塵數佛剎一一剎中有世界海微塵數諸佛一一佛前有世界海微塵數普賢菩薩皆亦入此一切諸佛毘盧遮那如來藏身三昧從三昧起時在會聽法之眾皆獲此三昧皆得此三昧力無不被其饒益者太虛居士鄧伯壽身處富貴又與常人不同日侍至尊所聞所見皆不可思議事與普賢菩薩於如來前入毘盧遮那藏身三昧又何異哉但恐中忘此意十二時中不能照管微細流注恃恩凌鑠於人則不相當也諸佛出世祖師西來亦無一法可以傳授何以故有傳有授是無明法是有為法非智慧法非無為法巖頭和尚有言若以實法繫綴人土亦難消昔南印土彼國之人多信福業十四祖龍勝特往化之彼曰人有福業世間第一徒言佛性誰能覩之龍勝曰汝欲見佛性先須除我慢彼曰佛性大小龍勝曰非大非小非廣非狹無福無報不死不生此乃直示心要也彼一眾聞之皆悟正理然悟在當人不從他得前所云諸佛出世祖師相傳皆無實法便是這箇道理也佛法無多子久長難得人伯壽正是春秋鼎盛之時於日用應緣處能自警覺回世間惡業底心要學無上佛果菩提非百劫千生曾承事無邊諸佛諸善知識熏習般若種智則不能如是精進如是清淨如是自在如是正直孜孜矻矻以此段大事因緣在念既有是心莫管得在何時若卒討巴鼻不著但只看箇古人入道底話頭僧問趙州如何是祖師西來意州云庭前柏樹子僧云和尚莫將境示人州云我不將境示人僧云既不將境示人却如何是祖師西來意州只云庭前柏樹子其僧於言下忽然大悟伯壽但日用行住坐臥處奉侍至尊處念念不間斷時時提撕時時舉覺驀然向柏樹子上心意識絕氣息便是徹頭處也前所云普賢菩薩於世尊前入毘盧遮那如來藏身三昧從三昧起在會諸菩薩皆獲是益願伯壽於至尊前亦時時入是三昧忽然從三昧起其益與普賢菩薩無二無別勉之不可忽道由心悟不在言傳近年以來學此道者多棄本逐末背正投邪不肯向根脚下推窮一味在宗師說處著到縱說得盛水不漏於本分事上了沒交涉古人不得已見學者迷頭認影故設方便誘引之令其自識本地風光明見本來面目而已初無實法與人如江西馬祖初好坐禪後被南嶽讓和尚將甎於他坐禪處磨馬祖從禪定起問磨甎何為讓曰欲其成鏡耳馬祖笑曰磨甎豈得成鏡耶讓曰磨甎既不成鏡坐禪豈得成佛蓋讓和尚嘗問馬祖坐禪何圖馬祖以求成佛答之教中所謂先以定動後以智拔馬祖聞坐禪豈得成佛之語方始著忙遂起作禮致敬曰如何即是讓知其時節因緣已到始謂之曰譬牛駕車車若不行打牛即是打車即是又曰汝學坐禪為學坐佛若學坐禪禪非坐臥若學坐佛佛非定相於無住法不應取捨汝若坐佛即是殺佛若執坐相非達其理馬祖於言下忽然領旨遂問如何用心即合無相三昧讓曰汝學心地法門如下種子我說法要譬彼天澤汝緣合故當見其道又問道非色相云何能見讓曰心地法眼能見乎道無相三昧亦復然矣曰有成壞否讓曰若以成壞聚散而見道者非也前所云方便誘引此是從上宗乘中第一箇樣子妙明居士請依此參昔大珠和尚初參馬祖祖問從何處來曰越州大雲寺來祖曰來此擬須何事曰來求佛法祖曰自家寶藏不顧拋家散走作甚麼我這裏一物也無求甚麼佛法珠遂作禮問那箇是慧海自家寶藏祖曰即今問我者是汝寶藏一切具足更無欠少使用自在何假外求珠於言下識自本心不由知覺後住大珠凡有扣問隨問而答打開自己寶藏運出自己家財如盤走珠無障無礙曾有僧問般若大否珠曰般若大曰幾許大曰無邊際曰般若小否曰般若小曰幾許小曰看不見曰何處是何處不是爾看他悟得自家寶藏底還有一星兒實法傳授與人否妙喜常常說與學此道者若是真實見道之士如鐘在虛如谷應響大扣大鳴小扣小應近代佛法可傷為人師者先以奇特玄妙蘊在胸襟遞相沿襲口耳傳授以為宗旨如此之流邪毒人心不可治療古德謂之謗般若人千佛出世不通懺悔此是宗門善巧方便誘引學者底第二箇樣子妙明居士決定究竟當如此樣子參既辦此心要理會這一著子先須立決定志觸境逢緣或逆或順要把得定作得主不受種種邪說日用應緣時常以無常迅速生死二字貼在鼻孔尖頭上又如欠了人萬百貫債無錢還得被債主守定門戶憂愁怕怖千思萬量求還不可得若常存此心則有趣向分若半進半退半信半不信不如三家村裏無智愚夫何以故為渠百不知百不解却無許多惡知惡覺作障礙一味守愚而已古德有言研窮至理以悟為則近年以來多有不信悟底宗師說悟為誑謼人說悟為建立說悟為把定說悟為落在第二頭披却師子皮作野干鳴者不可勝數不具擇法眼者往往遭此輩幻惑不可不審而思思而察也此是宗師指接群迷令見月亡指底第三箇樣子妙明居士欲跳出生死窟作是說者名為正說作他說者名為邪說思之怕怖生死底疑根拔不盡百劫千生流浪隨業受報頭出頭沒無休息時苟能猛著精彩一拔淨盡便能不離眾生心而見佛心若夙有願力遇真正善知識善巧方便誘誨則有甚難處不見古德有言江湖無礙人之心佛祖無謾人之意只為時人過不得不得道江湖不礙人佛祖言教雖不謾人只為學此道者錯認方便於一言一句中求玄求妙求得求失因而透不得不得道佛祖不謾人如患盲之人不見日月光是盲者過非日月咎此是學此道離文字相離分別相離語言相底第四箇樣子妙明居士思之疑生不知來處死不知去處底心未忘則是生死交加但向交加處看箇話頭僧問趙州和尚狗子還有佛性也無州云無但將這疑生不知來處死不知去處底心移來無字上則交加之心不行矣交加之心既不行則疑生死來去底心將絕矣但向欲絕未絕處與之廝崖時節因緣到來驀然噴地一下便了教中所謂絕心生死止心不善伐心稠林浣心垢濁者也然心何有垢心何有濁謂分別善惡雜毒所鍾亦謂之不善亦謂之垢濁亦謂之稠林若真實得噴地一下只此稠林即是栴檀香林只此垢濁即是清淨解脫無作妙體此體本來無染非使然也分別不生虛明自照便是這些道理此是宗師令學者捨邪歸正底第五箇樣子妙明居士但只依此參久久自築著磕著也道無不在觸處皆真非離真而立處立處即真教中所謂治生產業皆順正理與實相不相違背是故龐居士有言日用事無別唯吾自偶諧頭頭非取捨處處勿張乖朱紫誰為號丘山絕點埃神通并妙用運水及搬柴然便恁麼認著不求妙悟又落在無事甲裏不見魏府老華嚴有言佛法在爾日用處行住坐臥處喫粥喫飯處語言相問處所作所為舉心動念又却不是也又真淨和尚有言不擬心一一明妙一一天真一一如蓮華不著水迷自心故作眾生悟自心故成佛然眾生本佛佛本眾生由迷悟故有彼此也又釋迦老子有言是法住法位世間相常住又云是法非思量分別之所能解此亦是不許擬心之異名耳苟於應緣處不安排不造作不擬心思量分別計較自然蕩蕩無欲無依不住有為不墮無為不作世間及出世間想這箇是日用四威儀中不昧本來面目底第六箇樣子也本為生死事大無常迅速己事未明故參禮宗師求解生死之縛却被邪師輩添繩添索舊縛未解而新縛又加却不理會生死之縛只一味理會閑言長語喚作宗旨是甚熱大不緊教中所謂邪師過謬非眾生咎要得不被生死縛但常教方寸虛豁豁地只以不知生來不知死去底心時時向應緣處提撕提撕得熟久久自然蕩蕩地也覺得日用處省力時便是學此道得力處也得力處省無限力省力處却得無限力這些道理說與人不得呈似人不得省力與得力處如人飲水冷煖自知妙喜一生只以省力處指示人不教人做謎子摶量亦只如此修行此外別無造妖揑怪我得力處他人不知我省力處他人亦不知生死心絕他人亦不知生死心未忘他人亦不知只將這箇法門布施一切人別無玄妙奇特可以傳授妙明居士決欲如妙喜修行但依此說亦不必向外別求道理真龍行處雲自相隨況神通光明本來自有不見德山和尚有言汝但無事於心無心於事則虛而靈空而妙若毛端許言之本末者皆為自欺這箇是學此道要徑底第七箇樣子也如上七箇樣子佛病法病眾生病一時說了更有第八箇樣子却請問取妙圓道人又代妙圓道人下一轉語云大事為爾不得小事妙明居士自家擔當佛言若有欲知佛境界當淨其意如虛空遠離妄想及諸取令心所向皆無礙決有此志學無上菩提常令方寸虛豁豁地不著言說不墮空寂無言無說兩頭俱勿依怙善惡二事無取無捨日用二六時中將思量計較之心坐斷不於空寂處住著內不放出外不放入如空中雲如水上泡瞥然而有忽然而無只向這裏翻身一擲抹過太虛當恁麼時安排他不得䬦飣他不得何以故大法本來如是非是彊為不見釋迦老子有言不取眾生所言說一切有為虛妄事雖復不依言語道亦復不著無言說今時士大夫學此道者平昔被聰明靈利所使多於古人言語中作道理要說教分曉殊不知枯骨頭上決定無汁可覓縱有聞善知識所訶肯離言說相離文字相又坐在無言無說處黑山下鬼窟裏不動欲心所向無礙無窒不亦難乎既為無常迅速生死事大決定有志直取無上菩提世間種種虛妄不實底事一筆句下却向不可取不可捨處謾覷捕看是有是無直得無用心處無開口處方寸中如一團熱鐵相似時莫要放却只就這裏看箇話頭僧問雲門殺父殺母向佛前懺悔殺佛殺祖時却向甚處懺悔雲門云露若有決定志但只看箇露字把思量分別塵勞中事底心移在露字上行行坐坐以此露字提撕日用應緣處或喜或怒或善或惡侍奉尊長處與朋友相酬酢處讀聖人經史處盡是提撕底時節驀然不知不覺向露字上絕却消息三教聖人所說之法不著一一問人自然頭頭上明物物上顯矣佛不云乎菩薩摩訶薩以無障無礙智慧信一切世間境界是如來境界古德云入得世間出世無餘便是這箇道理也只怕無決定信決定志耳無決定信則有退轉心無決定志則學不到徹頭處且那箇是有決定信而無退轉心有決定志而學到徹頭處者昔牛頭山第二世智巖禪師曲阿人也姓華氏弱冠智勇過人身長七尺六寸隋大業中為郎將常以弓挂一濾水囊隨行所至汲用累從大將征討頻立戰功唐武德中年方四十遂乞出家入舒州皖公山從寶月禪師為弟子後一日晏坐覩異僧身長丈餘神姿爽拔辭氣清朗謂巖曰卿八十生出家宜加精進言訖不見又嘗在谷中入定山水瀑漲巖怡然不動其水自退有獵者過之因改過修善復有昔同從軍者二人聞巖隱遁乃共入山尋之既見謂巖曰郎將狂耶何為住此巖曰我狂欲惺君狂正發夫嗜色淫聲貪榮冒寵流轉生死何由自出二人感悟歎息而去貞觀中歸建鄴入牛頭山謁懶融禪師發明大事懶融謂巖曰吾受信大師真訣所得都亡設有一法過於涅槃吾說亦如夢幻夫一塵飛而翳天一芥墮而覆地汝今已過此見吾復何云山門化導當付於汝遂為牛頭第二世祖師此乃有決定信而無退轉心有決定志而學到徹頭處底樣子也三教聖人所說之法無非勸善誡惡正人心術心術不正則姦邪唯利是趨心術正則忠義唯理是從理者理義之理非義理之理也如尊丈節使見義便為逞非常之真勇乃此理也圭峯禪師云作有義事是惺悟心作無義事是狂亂心狂亂由情念臨終被業牽惺悟不由情臨終能轉業亦此理也佛云理則頓悟乘悟併銷事則漸除因次第盡亦此理也李長者云圓融不礙行布即一而多行布不礙圓融即多而一亦此理也永嘉云一地具足一切地一法遍含一切法一月普現一切水一切水月一月攝亦此理也華嚴云佛法世間法若見其真實一切無差別亦此理也其差別在人不在法也忠義姦邪與生俱生忠義者處姦邪中如清淨摩尼寶珠置在淤泥之內雖百千歲不能染污何以故本性清淨故姦邪者處忠義中如雜毒置於淨器雖百千歲亦不能變改何以故本性濁穢故前所云差別在人不在法便是這箇道理也如姦邪忠義二人同讀聖人之書聖人之書是法元無差別而姦邪忠義讀之隨類而領解則有差別矣淨名云佛以一音演說法眾生隨類各得解是也忠義之士見義則本性發姦邪之人見利則本性發如磁石遇鐵而火逢燥薪雖欲禁制不可得也如尊丈節使雄烈過人唱大義於萬眾之中聳動時聽亦本性忠義而見義則發非造作非安排教中所謂譬如摩訶那伽大力勇士若奮威怒於其額上必生瘡疱瘡若未合閻浮提中一切人民無能制伏佛以此喻發菩提心者菩提心則忠義心也名異而體同但此心與義相遇則世出世間一網打就無少無剩矣予雖學佛者然愛君憂國之心與忠義士大夫等但力所不能而年運往矣喜正惡邪之志與生俱生永嘉所謂假使鐵輪頂上旋定慧圓明終不失予雖不敏敢直下自信不疑季恭志趣不凡春秋鼎盛正是奔走塵勞之時能以此時回來學無上菩提非夙植德本焉能信得及把得定作得主宰願堅固此心終始如一觸境遇緣不變不動方名有力大人無常迅速生死事大若念念以此一段大事因緣為未了未說直下超證是省得日用應緣處許多障道底惡業況一念相應轉凡成聖耶但辦肯心必不相賺古來自有為善底樣式博極群書只要知聖人所用心處知得了自家心術即正心術正則種種雜毒種種邪說不相染污矣季恭立志學儒須是擴而充之然後推其餘可以及物何以故學不至不是學學至而用不得不是學學不能化物不是學學到徹頭處文亦在其中武亦在其中事亦在其中理亦在其中忠義孝道乃至治身治人安國安邦之術無有不在其中者釋迦老子云常在於其中經行及坐臥便是這箇消息也未有忠於君而不孝於親者亦未有孝於親而不忠於君者但聖人所讚者依而行之聖人所訶者不敢違犯則於忠於孝於事於理治身治人無不周旋無不明了行看尊丈節使立大功凱旋而歸季恭一躍青雲之上成氏之門有武有文無可疑者季恭勉之為學為道一也為學則學未至聖人而期於必至為道則求其放心於物我物我一如則道學雙備矣士大夫博極群書非獨治身求富貴取快樂道學兼具擴而充之然後推己之餘可以及物近世學者多棄本逐末背正投邪只以為學為道為名專以取富貴張大門戶為決定義故心術不正為物所轉俗諺所謂只見錐頭利不見鑿頭方殊不知在儒教則以正心術為先心術既正則造次顛沛無不與此道相契前所云為學為道一之義也在吾教則曰若能轉物即同如來在老氏則曰慈曰儉曰不敢為天下先能如是學不須求與此道合自然默默與之相投矣佛說一切法為度一切心我無一切心何用一切法當知讀經看教博極群書以見月亡指得魚亡筌為第一義則不為文字語言所轉而能轉得語言文字矣不見昔有僧問歸宗和尚初心如何得箇入處宗以火著敲鼎蓋三下云還聞否僧云聞宗云我何不聞宗又敲三下問還聞否僧云不聞宗云我何以聞僧無語宗云觀音妙智力能救世間苦潤甫道友夙植德本信得此段大事因緣及念念無間斷但於一切文字語言上未能見月亡指得魚亡筌爾苟於歸宗示誨處領略方知觀音悟圓通與歸宗聞與不聲之義無二無別何以知其然也初於聞中入流亡所所入既寂動靜二相了然不生動相不生則世間生滅之法滅矣靜相不生則不為寂滅所留係矣如於此二中間不住動相亦不為靜相所困則觀音所謂生滅既滅寂滅現前得到這箇田地始得身心一如身外無餘頭頭上明物物上顯矣非是彊為法如是故潤甫勉之十三祖迦毘摩羅訪十四祖龍樹於山窟中龍樹預知其來即出迎接纔見便云深山孤寂龍蟒所居大德至尊何枉神足摩羅曰吾非至尊來訪賢者龍樹默念曰此師得決定性明道眼否是大聖繼真乘否摩羅曰汝雖心語吾已意知但辦出家何慮吾之不聖樹聞示誨即投出家古來尊宿以法求人師勝資彊動絃別曲一言一句一語一默並不虛施可謂心眼相照膠漆相投也今即不然為人師者卒歲窮年與學者打葛藤終不知其到不到明不明學者亦不別其師是邪是正蓋緣初學心麁師授莽鹵以故正宗淡泊邪法橫生如此等輩欲報先德莫大之恩所謂明道眼繼真乘者不亦難乎參禪學道不為別事只要臘月三十日眼光落地時這一片田地四至界分著實分明非同資談柄作戲論也近世此道寂寥師資不相信須假一片故紙上放些惡毒不材不淨付與學者謂之禪會子苦哉苦哉吾道喪矣不見昔日臨濟和尚辭黃檗檗問子甚處去濟曰不是河南便是河北檗便打濟約住棒與一掌檗呵呵大笑喚侍者將百丈先師禪板來濟亦召侍者將火來檗曰汝但將去已後坐却天下人舌頭去在後溈山舉此話問仰山臨濟莫辜負他黃檗麼仰山曰不然溈山曰子作麼生仰山曰知恩方解報恩看他過量人等閑露異類中些子頭角便與常人不同後臨濟果興江西宗旨於河北此所謂龍象蹴蹋非驢所堪也遵璞禪人昔嘗侍圜悟老師於蔣山與祥雲曇懿長老為道伴二人俱在老師處得少為足點胸自許鼻孔遼天以謂世莫有過之者甲寅春予自江左來閩懿已開法於莆中浩浩談禪衲子輻輳璞亦從其行相為表裏予知其未穩當恐誤學者以書致懿令告假暫來懿以畏得失遲遲其行遂因小參痛斤其非揭牓于門以告四眾懿聞之不得已乃破夏來詰其所證只如舊時無少異者至誠以語之曰汝恁麼見解何敢嗣圜悟老人果欲究竟此事便退却院來懿曰然夏末歸菴懿果不食言與璞繼至二人同到室中久之皆未造其實一日問璞三聖興化出不出為人不為人話爾道這兩箇老漢還有出身處也無璞於予膝上打一拳予曰只爾這一拳為三聖出氣為興化出氣速道速道璞擬議予劈脊與一棒仍謂之曰爾第一不得忘了這一棒久未之入一日因聽別僧入室予問僧曰德山見僧入門便棒臨濟見僧入門便喝雪峯見僧入門便道是甚麼睦州見僧入門便道現成公案放爾三十棒爾道這四箇老漢還有為人處也無僧曰有予曰剳僧擬議予便喝出璞聞之忽然脫去從前許多惡知惡解今遂成箇灑灑地衲僧雖向上眼未開徹而了知從上來事果無限量茲可喜耳懿亦相繼於一言之下脚蹋實地今皆勇銳向前方知予平昔用心不在世諦也乙卯上元後璞來告假歸長谿省母且乞法語因信筆書前語以遺之建善有佛眼和尚得法上首藏六翁彼上人者訶佛罵祖具擇法眼不減龐老子試以此呈似此老必有批判矣仍請此老相與作證夏前復歸究竟末後一段大事因緣切勿秤鎚落井道人分上千里同風更不果作藏六翁書也定光大師妙道問雲門此心此性迷悟向背如何乞省要處指示雲門良久不答妙道再問雲門笑曰若論省要處則不可指示於人若可指示則不省要矣妙道曰豈無方便令學人趣向雲門曰若論方便則心無迷悟性無向背但人立迷悟見執向背解欲明此心見此性而此心此性即隨人顛倒錯亂流入邪途以故佛魔不辯邪正不分蓋不了此心此性之夢幻妄立二種之名言以向背迷悟為實認此心此性為真殊不知若實若不實若妄若非妄世間出世間但是假言說故淨名云法不可見聞覺知若行見聞覺知是則見聞覺知非求法也又古德云若取自己自心為究竟必有他物他人為對治又佛謂富樓那曰汝以色空相傾相奪於如來藏而如來藏隨為色空周遍法界我以妙明不滅不生合如來藏而如來藏唯妙覺明圓照法界如來藏即此心此性也而佛權指色空相傾相奪為非以妙明不滅不生為是此兩段是藥語治迷悟二病非佛定意也為破執迷悟心性向背為實法者之言耳不見金剛藏菩薩曰一切三世唯是言說一切諸法於言說中無有依處一切言說於諸法中亦無依處苟迷悟見亡向背解絕則此心洞明如皎日此性寬廓等虛空當人脚跟下放光動地照徹十方覩斯光者盡證無生法忍到恁麼時自然與此心此性默默相契方知昔本無迷今本無悟悟即迷迷即悟向即背背即向性即心心即性佛即魔魔即佛一道清淨平等無有平等不平等者皆吾心之常分非假於他術既得恁麼亦是不得已而言之不可便以為實若以為實則又是不識方便認定死語重增虛妄展轉惑亂無有了期到這裏無爾用心處不若知是般事撥置一邊却轉頭來看馬大師即心是佛非心非佛不是心不是佛不是物趙州庭前柏樹子雲門須彌山大愚鋸解秤鎚嚴陽尊者土塊汾陽莫妄想俱胝竪指頭畢竟是何道理此乃雲門方便也妙道思之道不可學學而得之非實得也道亦不可不學不學亦無得期學與不學得與不得於此道了無交涉請快著精彩向無交涉處轉身一擲則學心無學心得心非得心如湯沃雪始知從前作祟皆是本自家親總不干他閑神野鬼之事所以睦州纔見僧入門便云現成公案放爾三十棒趙州見僧入門便云辜負老僧二老如金翅擘海直取龍吞懵懂之流如何商量如何湊泊還有為人底道理麼不可聞恁麼道了便只恁麼休去歇去還歇得也未古人訶為落空亡底外道魂不散底死人要得直截無事但於不可學處試進一步看若進得這一步三乘十二分教天下老和尚橫說竪說直說曲說讚說毀說隨俗說顯了說當甚熱盌鳴聲嚴禪還信得及麼莫記吾語昔靈雲和尚因見桃華忽然悟道有偈曰三十年來尋劍客幾回葉落又抽枝自從一見桃花後直至如今更不疑溈山和尚詰其所悟與之符契乃印可曰從緣悟達永無退失又雪峯和尚自作壽塔銘序曰夫從緣有者始終而成壞非從緣得者歷劫而常堅此二尊宿所見且道是一般是兩般若道是一般一人以從緣而得為是一人以從緣而得為非若道兩般不可二大老各立門戶疑惑後人鵝王擇乳素非鴨類知立禪人還知二大老落處麼若不知雲門直為爾說破二由一有一亦莫守一心不生萬法無咎已上兩段不同收歸上科衲子參禪要明心地秀才讀書須當及第讀書五車而不及第終身只是箇秀才喚作官人即錯參禪衲子心地不明則不能了生死大事終身只是箇破凡夫喚作佛即錯只這兩錯實有恁麼事實無恁麼事言實有則讀書人及第做官者時時見之言實無則參禪人作佛未嘗目擊以此易彼八兩半斤耳此說至淺近而至深遠往往學者以有所得心參向無所得處墮坑落塹多矣雲門此語遂成虛設真所謂醍醐上味為世所珍遇斯等人翻成毒藥昔智常禪師至曹谿見祖師舉大通和尚所示心要祖師據其所疑為說偈曰不見一法存無見大似浮雲遮日面不知一法守空知還如太虛生閃電此之知見瞥然興錯認何曾解方便汝當一念自知非自己靈光常顯現常聞偈當下疑情頓釋大悟祖師方便乃述一偈呈祖師末云不入祖師室茫然趣兩頭妙詮禪人要知實有恁麼事實無恁麼事落處麼莫管凡夫與佛秀才與官人但識取雲門方便苟能識得潮陽去曹谿不遠其或未然脚跟下且照顧大顛和尚辯龍蛇眼擒虎兕機非超越格量不繫塵緣之士即以是說為戲論故臨濟宗風難其繼紹近世學語之流多爭鋒逞口快以胡說亂道為縱橫胡喝亂喝為宗旨一挨一拶如擊石火似閃電光擬議不來呵呵大笑謂之機鋒俊快不落意根殊不知正是業識弄鬼眼睛豈非謾人自謾誤他自誤耶不見臨濟侍立德山次山回顧曰有事相借問得麼濟云老漢寐語作甚麼山擬拈棒濟便掀倒禪床山便休去且道二老漢恁麼激揚還有商量處否信知龍象蹴蹋非驢所堪非真實具如是眼得如是用未免向得失中摶量卜度又臨濟同普化在鎮州赴施主家齋次濟問毛吞巨海芥納須彌為是神通妙用為是法爾如然普化便趯倒飯床濟云太麁生化云這裏是甚所在說麁說細濟休去次日又同赴一施主齋濟復問今日供養何似昨日化又趯倒飯床濟云是則是太麁生化云瞎漢佛法說甚麁細濟又休去且道臨濟兩次休去還有商量分也無若有且如何商量冲密禪人在叢林最久往往都商量得講說得批判得自謂千了百當後始知非遂一時撥置就無商量處做工夫今始覷得見信得及方知此事傳不得學不得計較不得商量不得侍吾南來相從於寂寞之濱閱四載因吾舉先師為寂壽道人舉不是心不是佛不是物話驀向火爐邊拾得一粒煼豆喫了自此香積妙供亦無心趣向但烝餅不托少渠一頓不得耳因來別吾暫歸浙江携此軸求指示仍贈二偈云蓋天蓋地那一著無今無古絕承當謾將分付密禪者一任諸方亂度量瞎驢滅却正法眼臨濟宗風始大張可憐裨販如來者盡將蓋覆錯商量昔馬祖問亮座主曰聞汝大講得經論是否曰不敢祖又問將甚麼講曰將心講祖曰心如工技兒意如和技者又爭解講得經曰心既講不得莫是虛空講得否祖曰却是虛空講得亮不肯拂袖便行祖遂喚云座主亮回首豁然契悟遂作禮而去直入西山別無言語可通消息直下坐斷凡聖路頭如今人似有似無或於師家口頭認得麥裏有麫飯是米做便向麥裏米裏求解覓會須要師家知道我已得這箇道理生怕師家不知如此等輩只認得箇驢前馬後欲得如亮座主於馬祖一言之下便亡其所證不亦難乎蓋亮公是箇渾鋼打就生鐵鑄成底故能千了百當便跳出教乘玄妙窠窟即時前後際斷了無一法可作了不了道理如今講人纔聞宗師說却是虛空講得便向虛空裏東撈西摸不疑則謗道明座主亦是講經者知得那一著決定不在文字語言中文字語言乃標月指也念欲求善知識理會這離言說相離文字相離心緣相底一著子故得得來尋妙喜妙喜憐其至誠直書此一段公案示之異日忽然向紙墨文字上識得教外別傳底消息方知麥裏無麫飯不是米做恁麼知得了便能於講未講時將一條死蛇弄得來活鱍鱍地說虛空解講經虛空不解講經總是自家屋裏事教內教外更不作了未了之見二見既亡講時即是不講時底不講時即是講時底默時說說時默大施門開無壅塞是真語者實語者如語者不誑語者不妄語者恁麼說話大似無夢說夢開眼尿床恁麼寫底也好與三十拄杖雖然如是但以假名字引導於眾生亦不妨於講經處理會祖師教外別傳消息道明但只如此做工夫但如此講經論不妨紙已盡且截斷這一絡索古聖云道不假修但莫污染山僧道說心說性是污染說玄說妙是污染坐禪習定是污染著意思惟是污染只今恁麼形紙筆是特地污染降此之外畢竟如何是著實得力處金剛寶劍當頭截莫管人間是與非總禪但恁麼參開頃在長沙得圜悟老師書稱公晚歲相從所得甚是奇偉念之再三今八年矣常恨未獲親聞緒餘惟切景仰開自幼年發心參禮知識扣問此事弱冠之後即為婚宦所役用工夫不純因循至今老矣未有所聞常自愧歎然而立志發願實不在淺淺知見之問以為不悟則已悟則須直到古人親證處方為大休歇之地此心雖未嘗一念退屈自覺工夫終未純一可謂志願大而力量小也向者痛懇圜悟老師老師示以法語六段其初直示此事後舉雲門趙州放下著須彌山兩則因緣令下鈍工常自舉覺久久必有入處老婆心切如此其奈鈍滯太甚今幸私家塵緣都畢閑居無他事政在痛自鞭策以償初志第恨未得親炙教誨耳一生敗闕己一一呈似必能洞照此心望委曲提警日用當如何做工夫庶幾不涉他途徑與本地相契也如此說話敗闕亦不少但方投誠自難隱逃良可愍故至扣承敘及自幼年至仕宦參禮諸大宗匠中間為科舉婚宦所役又為惡覺惡習所勝未能純一做工夫以此為大罪又能痛念無常世間種種虛幻無一可樂專心欲究此一段大事因緣甚愜病僧意然既為士人仰祿為生科舉婚宦世間所不能免者亦非公之罪也以小罪而生大怖懼非無始曠大劫來承事真善知識熏習般若種智之深焉能如此而公所謂大罪者聖賢亦不能免但知虛幻非究竟法能回心此箇門中以般若智水滌除垢染之穢清淨自居從脚下去一刀兩段更不起相續心足矣不必思前念後也既曰虛幻則作時亦幻受時亦幻知覺時亦幻迷倒時亦幻過去現在未來皆悉是幻今日知非則以幻藥復治幻病病瘥藥除依前只是舊時人若別有人有法則是邪魔外道見解也公深思之但如此崖將去時時於靜勝中切不得忘了須彌山放下著兩則語但從脚下著實做將去己過者不須怖畏亦不必思量思量怖畏即障道矣但於諸佛前發大誓願願此心堅固永不退失仗諸佛加被遇善知識一言之下頓亡生死悟證無上正等菩提續佛慧命以報諸佛莫大之恩若如此則久久無有不悟之理不見善財童子從文殊發心漸次南行過一百一十城參五十三善知識末後於彌勒一彈指頃頓亡前來諸善知識所得法門復依彌勒教思欲奉覲文殊於是文殊遙伸右手過一百一十由旬按善財頂曰善哉善哉善男子若離信根心劣憂悔功行不具退失精勤於一善根心生住著於少功德便以為足不能善巧發起行願不為善知識之所攝護乃至不能了知如是法性如是理趣如是法門如是所行如是境界若周遍知若種種知若盡源底若解了若趣入若解說若分別若證知若獲得皆悉不能文殊如是宣示善財善財於言下成就阿僧祇法門具足無量大智光明入普賢門於一念中悉見三千大千世界微塵數諸善知識悉皆親近恭敬承事受行其教得不忘念智莊嚴藏解脫以至入普賢毛孔剎於一毛孔行一步過不可說不可說佛剎微塵數世界與普賢等諸佛等剎等行等及解脫自在悉皆同等無二無別當恁麼時始能回三毒為三聚淨戒回六識為六神通回煩惱為菩提回無明為大智如上這一絡索只在當人末後一念真實而已善財於彌勒彈指之間尚能頓亡諸善知識所證三昧況無始虛偽惡業習氣耶若以前所作底罪為實則現今目前境界皆為實有乃至官職富貴恩愛悉皆是實既是實則地獄天堂亦實煩惱無明亦實作業者亦實受報者亦實所證底法門亦實若作這般見解則盡未來際更無有人趣佛乘矣三世諸佛諸代祖師種種方便翻為妄語矣承公發書時焚香對諸聖及遙禮菴中而後遣公誠心至切如此相去雖不甚遠未得面言信意信手不覺忉怛如許雖若繁絮亦出誠至之心不敢以一言一字相欺苟欺公則是自欺耳又記得善財見最寂靜婆羅門得誠語解脫過去現在未來諸佛菩薩於阿耨菩提無已退無現退無當退凡有所求莫不成滿皆由誠至所及也公既與竹椅蒲團為侶不異善財見最寂靜婆羅門又發雲門書對諸聖遙禮而後遣只要雲門信許此誠至之劇也但相聽只如此做工夫將來於阿耨菩提成滿無疑矣又公處身富貴而不為富貴所折困非夙植般若種智焉能如是但恐中忘此意為利根聰明所障以有所得心在前頓放故不能於古人直截徑要處一刀兩段直下休歇此病非獨賢士大夫久參衲子亦然多不肯退步就省力處做工夫只以聰明意識計較思量向外馳求乍聞知識向聰明意識思量計較外示以本分草料多是當面蹉過將謂從上古德有實法與人如趙州放下著雲門須彌山之類是也巖頭曰却物為上逐物為下又曰大統綱宗要須識句甚麼是句百不思時喚作正句亦云居頂亦云得住亦云歷歷亦云惺惺亦云恁麼時將恁麼時等破一切是非纔恁麼便不恁麼是句亦剗非句亦剗如一團火相似觸著便燒有甚麼向傍處今時士大夫多以思量計較為窟宅聞恁麼說話便道莫落空否喻似舟未翻先自跳下水去此深可憐愍近至江西見呂居仁居仁留心此段因緣甚久亦深有此病渠豈不是聰明宗杲嘗問之曰公怕落空能知怕者是空耶是不空耶試道看渠佇思欲計較祗對當時便與一喝至今茫然討巴鼻不著此蓋以求悟證之心在前頓放自作障難非干別事公試如此做工夫日久月深自然築著磕著若欲將心待悟將心待休歇從脚下參到彌勒下生亦不能得悟亦不能得休歇轉加迷悶耳平田和尚曰神光不昧萬古徽猷入此門來莫存知解又古德曰此事不可以有心求不可以無心得不可以語言造不可以寂默通此是第一等入泥入水老婆說話往往參禪人只恁麼念過殊不子細看是甚道理若是箇有筋骨底聊聞舉著直下將金剛王寶劍一截截斷此四路葛藤則生死路頭亦斷凡聖路頭亦斷計較思量亦斷得失是非亦斷當人脚跟下淨裸裸赤灑灑沒可把豈不快哉豈不暢哉不見昔日灌谿和尚初參臨濟濟見來便下繩床驀胸擒住灌谿便云領領濟知其已徹即便推出更無言句與之商量當恁麼時灌谿如何思量計較祗對得古來幸有如此牓樣如今人總不將為事只為麁心灌谿當初若有一點待悟待證待休歇底心在前時莫道被擒住便悟便是縛却手脚遶四天下拕一遭也不能得悟也不能得休歇尋常計較安排底是識情隨生死遷流底亦是識情怕怖慞惶底亦是識情而今參學之人不知是病只管在裏許頭出頭沒教中所謂隨識而行不隨智以故昧却本地風光本來面目若或一時放得下百不思量計較忽然失脚蹋著鼻孔即此識情便是真空妙智更無別智可得若別有所得別有所證則又却不是也如人迷時喚東作西及至悟時即西便是東無別有東此真空妙智與太虛空齊壽只這太虛空中還有一物礙得他否雖不受一物礙而不妨諸物於空中往來此真空妙智亦然生死凡聖垢染著一點不得雖著不得而不礙生死凡聖於中往來如此信得及見得徹方是箇出生入死得大自在底漢始與趙州放下著雲門須彌山有少分相應若信不及放不下却請擔取一座須彌山到處行脚遇明眼人分明舉似一笑又老龐云但願空諸所有切勿實諸所無只了得這兩句一生參學事畢今時有一種剃頭外道自眼不明只管教人死獦狙地休去歇去若如此休歇到千佛出世也休歇不得轉使心頭迷悶耳又教人隨緣管帶忘情默照照來照去帶來帶去轉加迷悶無有了期殊失祖師方便錯指示人教人一向虛生浪死更教人是事莫管但只恁麼歇去歇得來情念不生到恁麼時不是冥然無知直是惺惺歷歷這般底更是毒害瞎却人眼不是小事雲門尋常見此輩不把做人看待彼既自眼不明只管將冊子上語依樣教人這箇作麼生教得若信著這般底永劫參不得雲門尋常不是不教人坐禪向靜處做工夫此是應病與藥實無恁麼指示人處不見黃檗和尚云我此禪宗從上相承以來不曾教人求知求解只云學道早是接引之辭然道亦不可學情存學道却成迷道道無方所名大乘心此心不在內外中間實無方所第一不得作知解只是說汝而今情量處為道情量若盡心無方所此道天真本無名字只為世人不識迷在情中所以諸佛出來說破此事恐爾不了權立道名不可守名而生解也前來所說瞎眼漢錯指示人皆是認魚目作明殊守名而生解者教人管帶此是守目前鑑覺而生解者教人硬休去歇去此是守忘懷空寂而生解者歇到無覺無知如土木瓦石相似當恁麼時不是冥然無知又是錯認方便解縛語而生解者教人隨緣照顧莫教惡覺現前這箇又是認著髑髏情識而生解者教人但放曠任其自在莫管生心動念念起念滅本無實體若執為實則生死心生矣這箇又是守自然體為究竟法而生解者如上諸病非干學道人事皆由瞎眼宗師錯指示耳公既清淨自居存一片真實堅固向道之心莫管工夫純一不純一但莫於古人言句上只管如疊塔子相似一層了又一層枉用工夫無有了期但只存心於一處無有不得底時節因緣到來自然築著礚著噴地省去耳不起一念還有過也無云須彌山一物不將來時如何云放下著這裏疑不破只在這裏參更不必自生枝葉也若信得雲門及但恁麼參別無佛法指示人若信不及一任江北江南問王老一狐疑了一狐疑又細讀來書乃知四威儀中無時間斷不為公冗所奪於急流中常自猛省殊不放逸道心愈久愈堅固深愜鄙懷然世間塵勞如火熾然何時是了正在鬧中不得忘却竹椅蒲團上事平昔留心靜勝處正要鬧中用若鬧中不得力却似不曾在靜中做工夫一般承有前緣駁雜今受此報之歎獨不敢聞命若動此念則障道矣古德云隨流認得性無喜亦無憂淨名云譬如高原陸地不生蓮華卑濕淤泥乃生此華老胡示真如不守自性隨緣成就一切事法又云隨緣赴感靡不周而常處此菩提座豈欺人哉若以靜處為是鬧處為非則是壞世間相而求實相離生滅而求寂滅好靜惡鬧時正好著力驀然鬧裏撞翻靜時消息其力能勝竹椅蒲團上千萬億倍但相聽決不相誤又承以老龐兩句為行住坐臥之銘箴善不可加若正鬧時生厭惡則乃是自擾其心耳若動念時只以老龐兩句提撕便是熱時一服清涼散也公具決定信是大智慧人久做靜中工夫方敢說這般話於他人分上則不可若向業識茫茫增上慢人前如此說乃是添他惡業擔子禪門種種病痛已具前書不識曾子細理會否又承諭外息諸緣內心無喘可以入道是方便門借方便門以入道則可守方便而不捨則為病誠如來語山野讀之不勝歡喜踊躍之至今諸方漆桶輩只為守方便而不捨以實法指示人以故瞎人眼不少所以山野作辯邪正說以救之近世魔彊法弱以湛入合湛為究竟者不可勝數守方便不捨為宗師者如麻似粟山野近嘗與衲子輩舉此兩段正如來書所說不差一字非左右留心般若中念念不間斷則不能洞曉從上諸聖諸異方便也公已捉著󰚁柄矣既得󰚁柄在手何慮不捨方便門而入道耶但只如此做工夫看經教并古人語錄種種差別言句亦只如此做工夫如須彌山放下著狗子無佛性話竹篦子話一口吸盡西江水話庭前柏樹子話亦只如此做工夫更不得別生異解別求道理別作伎倆也公能向急流中時時自如此提掇道業若不成就則佛法無靈驗矣記取記取承夜夢焚香入山僧之室甚從容切不得作夢會須知是真入室不見舍利弗問須菩提夢中說六波羅蜜與覺時同別須菩提云此義幽深吾不能說此會有彌勒大士汝往彼問咄漏逗不少雪竇云當時若不放過隨後與一剳誰名彌勒誰是彌勒者便見氷消瓦解咄雪竇亦漏逗不少或有人問只如曾待制夜夢入雲門之室且道與覺時同別雲門即向他道誰是入室者誰是為入室者誰是作夢者誰是說夢者誰是不作夢會者誰是真入室者咄亦漏逗不少又來書細讀數過足見辦鐵石心立決定志不肯草草但只如此崖到臘月三十日亦能與閻家老子廝抵更休說豁開頂門眼握金剛王寶劍坐毘盧頂上也宗杲嘗謂方外道友曰今時學道之士只求速效不知錯了也却謂無事省緣靜坐體究為空過時光不如看幾卷經念幾聲佛佛前多禮幾拜懺悔平生所作底罪過要免閻家老子手中鐵棒此是愚人所為而今道家者流全以妄想心想日精月華吞霞服氣尚能留形住世不被寒暑所逼況回此心此念全在般若中耶先聖明明有言喻如太末蟲處處皆泊唯不能泊於火焰之上眾生亦爾處處能緣唯不能緣於般若之上苟念念不退初心把自家心識緣世間塵勞底回來抵在般若上雖今生打未徹臨命終時定不為惡業所牽流落惡道來生出頭隨我今生願力定在般若中現成受用此是決定底事無可疑者眾生界中事不著學無始時來習得熟路頭亦熟自然取之左右逢其原須著撥置出世間學般若心無始時來背違乍聞知識說著自然理會不得須著立決定志與之作頭抵決不兩立此處若入得深彼處不著排遣諸魔外道自然竄伏矣生處放教熟熟處放教生政為此也日用做工夫處捉著󰚁柄漸覺省力時便是得力處也邴近扣籌室伏蒙激發蒙滯忽有省入顧惟根識暗鈍平生學解盡落情見一取一捨如衣壞絮行草棘中適自纏繞今一笑頓釋欣幸可量非大宗匠委曲垂慈何以致此自到城中著衣喫飯抱子弄孫色色仍舊既亡拘滯之情亦不作奇特之想其餘夙習舊障亦稍輕微臨別叮嚀之語不敢忘也重念始得入門而大法未明應機接物觸事未能無礙更望有以提誨使卒有所至庶無玷於法席矣示諭自到城中著衣喫飯抱子弄孫色色仍舊既亡拘滯之情亦不作奇特之想宿習舊障亦稍輕微三復斯語歡喜躍躍此乃學佛之驗也儻非過量大人於一笑中百了千當則不能知吾家果有不傳之妙若不爾者疑怒二字法門盡未來際終不能壞使太虛空為雲門口草木瓦石皆放光明助說道理亦不柰何方信此段因緣不可傳不可學須是自證自悟自肯自休方始徹頭公今一笑頓亡所得夫復何言黃面老子曰不取眾生所言說一切有為虛妄事雖復不依言語道亦復不著無言說來書所說既亡拘滯之情亦不作奇特之想暗與黃面老子所言契合即是說者名為佛說離是說者即波旬說山野平昔有大誓願寧以此身代一切眾生受地獄苦終不以此口將佛法以為人情瞎一切人眼公既到恁麼田地自知此事不從人得但且仍舊更不須問大法明未明應機礙不礙若作是念則不仍舊矣承過夏後方可復出甚愜病僧意若更熱荒馳求不歇則不相當也前日見公歡喜之甚以故不敢說破恐傷言語今歡喜既定方敢指出此事極不容易須生慚愧始得往往利根上智者得之不費力遂生容易心便不修行多被目前境界奪將去作主宰不得日久月深迷而不返道力不能勝業力魔得其便定為魔所攝持臨命終時亦不得力千萬記取前日之語理則頓悟乘悟併銷事則漸除因次第盡行住坐臥切不可忘了其餘古人種種差別言句皆不可以為實然亦不可以為虛久久純熟自然默默契自本心矣不必別求殊勝奇特也昔水潦和尚於採藤處問馬祖如何是祖師西來意祖云近前來向爾道水潦纔近前馬祖攔胸一蹋蹋倒水潦不覺起來拍手呵呵大笑祖曰汝見箇甚麼道理便笑水潦曰百千法門無量妙義今日於一毛頭上盡底識得根源去馬祖便不管他雪峯知皷山緣熟一日忽然驀胸擒住曰是甚麼皷山釋然了悟了心便亡唯微笑舉手搖曳而已雪峯曰子作道理耶皷山復搖手曰和尚何道理之有雪峯便休去蒙山道明禪師趁盧行者至大庾嶺奪衣鉢盧公擲於石上曰此衣表信可力爭耶任公將去明舉之不動乃曰我求法非為衣鉢也願行者開示盧公曰不思善不思惡正當恁麼時那箇是上座本來面目明當時大悟通身汗流泣淚作禮曰上來密語密意外還更有意旨否盧公曰我今為汝說者即非密意汝若返照自己面目密却在汝邊我若說得即不密也以三尊宿三段因緣較公於一笑中釋然優劣何如請自斷看還更別有奇特道理麼若更別有則却似不曾釋然也但知作佛莫愁佛不解語古來得道之士自己既充足推己之餘應機接物如明鏡當臺明珠在掌胡來胡現漢來漢現非著意也若著意則有實法與人矣公欲大法明應機無滯但且仍舊不必問人久久自點頭矣臨行面稟之語請書於座右此外別無說縱有說於公分上盡成剩語矣葛藤太多姑置是事又邴比蒙誨答備悉深旨邴自有驗者三一事無逆順隨緣即應不留胸中二宿習濃厚不加排遣自爾輕微三古人公案舊所茫然時復瞥地此非自昧者前書大法未明之語蓋恐得少為足當擴而充之豈別求勝解耶淨除現流理則不無敢不銘佩信後益增瞻仰不識日來隨緣放曠如意自在否四威儀中不為塵勞所勝否寤寐二邊得一如否於仍舊處無走作否於生死心不相續否但盡凡情別無聖解公既一笑豁開正眼消息頓亡得力不得力如人飲水冷煖自知矣然日用之間當依黃面老子所言刳其正性除其助因違其現業此乃了事漢無方便中真方便無修證中真修證無取捨中真取捨也古德云皮膚脫落盡唯一真實在又如栴檀繁柯脫落盡唯真栴檀在斯違現業除助因刳正性之極致也公試思之如此說話於了事漢分上大似一柄臘月扇子恐南地寒暄不常也少不得一笑人生一世百年光陰能有幾許公白屋起家歷盡清要此是世間第一等受福底人能知慚愧回心向道學出世間脫生死法又是世間第一等討便宜底人須是急著手脚冷却面皮不得受人差排自家理會本命元辰教去處分明便是世間出世間一箇了事底大丈夫也承連日去與參政道話甚善甚善此公歇得馳求心得言語道斷心行處滅差別異路覷見古人脚手不被古人方便文字所羅籠山僧見渠如此所以更不曾與之說一字恐鈍置他直候渠將來自要與山僧說話方始共渠眉毛廝結理會在不只恁麼便休學道人若馳求心不歇縱與之眉毛廝結理會何益之有正是癡狂外邊走耳古人云親近善者如霧露中行雖不濕衣時時有潤但頻與參政說話至禱至禱不可將古人垂示言教胡亂穿鑿如馬大師遇南嶽和尚說法云譬牛駕車車若不行打車即是打牛即是馬師聞之言下知歸這幾句兒言語諸方多少說法如雷如霆如雲如雨底理會不得錯下名言隨語生解見與舟峯書尾杜撰解註山僧讀之不覺絕倒可與說如來禪祖師禪底一狀領過一道行遣也來頌子細看過却勝得前日兩頌自此可已之頌來頌去有甚了期如參政相似渠豈是不會做頌何故都無一字乃識法者懼耳間或露一毛頭自然抓著山僧痒處如出山相頌云到處逢人驀面欺之語可與叢林作點眼藥公異日自見矣不必山僧註破也某近見公頓然改變為此事甚力故作此書不覺縷縷示諭蚤歲知信向此道晚年為知解所障未有一悟入處欲知日夕體道方便既荷至誠不敢自外據欵結案葛藤少許只這求悟入底便是障道知解了也更別有甚麼知解為公作障畢竟喚甚麼作知解知解從何而至被障者復是阿誰只此一句顛倒有三自言為知解所障是一自言未悟甘作迷人是一更在迷中將心待悟是一只這三顛倒便是生死根本直須一念不生顛倒心絕方知無迷可破無悟可待無知解可障如人飲水冷煖自知久久自然不作這般見解也但就能知知解底心上看還障得也無能知知解底心上還有如許多般也無從上大智慧之士莫不皆以知解為儔侶以知解為方便於知解上行平等慈於知解上作諸佛事如龍得水似虎靠山終不以此為惱只為他識得知解起處既識得起處即此知解便是解脫之場便是出生死處既是解脫之場出生死處則知底解底當體寂滅知底解底既寂滅能知知解者不可不寂滅菩提涅槃真如佛性不可不寂滅更有何物可障更向何處求悟入釋迦老子曰諸業從心生故說心如幻若離此分別則滅諸有趣僧問大珠和尚如何是大涅槃珠云不造生死業是大涅槃僧云如何是生死業珠云求大涅槃是生死業又古德云學道人一念計生死即落魔道一念起諸見即落外道又淨名云眾魔者樂生死菩薩於生死而不捨外道者樂諸見菩薩於諸見而不動此乃是以知解為儔侶以知解為方便於知解上行平等慈於知解上作諸佛事底樣子也只為他了達三祇劫空生死涅槃俱寂靜故既未到這箇田地切不可被邪師輩胡說亂道引入鬼窟裏閉眉合眼作妄想邇來祖道衰微此流如麻似粟真是一盲引眾盲相牽入火坑深可憐愍願公硬著脊梁骨莫作這般去就作這般去就底雖暫拘得箇臭皮袋子住便以為究竟而心識紛飛猶如野馬縱然心識暫停如石壓草不覺又生欲直取無上菩提到究竟安樂處不亦難乎宗杲亦嘗為此流所誤後來若不遇真善知識幾致空過一生每每思量直是叵耐以故不惜口業力救此弊今稍有知非者若要徑截理會須得這一念子嚗地一破方了得生死方名悟入然切不可存心待破若存心在破處則永劫無有破時但將妄想顛倒底心思量分別底心好生惡死底心知見解會底心欣靜厭鬧底心一時按下只就按下處看箇話頭僧問趙州狗子還有佛性也無州云無此一字子乃是摧許多惡知惡覺底器仗也不得作有無會不得作道理會不得向意根下思量卜度不得向揚眉瞬目處挅根不得向語路上作活計不得颺在無事甲裏不得向舉起處承當不得向文字中引證但向十二時中四威儀內時時提撕時時舉覺狗子還有佛性也無云無不離日用試如此做工夫看月十日便自見得也一郡千里之事都不相妨古人云我這裏是活底祖師意有甚麼物能拘執他若離日用別有趣向則是離波求水離器求金求之愈遠矣又竊知日來以此大事因緣為念勇猛精進純一無雜不勝喜躍能二六時中熾然作為之際必得相應也未寤寐二邊得一如也未如未切不可一向沈空趣寂古人喚作黑山下鬼家活計盡未來際無有透脫之期昨接來誨私慮左右必已耽著靜勝三昧及詢直閣公乃知果如所料大凡涉世有餘之士久膠於塵勞中忽然得人指令向靜默處做工夫乍得胸中無事便認著以為究竟安樂殊不知似石壓草雖暫覺絕消息奈何根株猶在寧有證徹寂滅之期要得真正寂滅現前必須於熾然生滅之中驀地一跳跳出不動一絲毫便攪長河為酥酪變大地作黃金臨機縱奪殺活自由利他自利無施不可先聖喚作無盡藏陀羅尼門無盡藏神通遊戲門無盡藏如意解脫門豈非真大丈夫之能事也然亦非使然皆吾心之常分耳願左右快著精彩決期於此廓徹大悟胸中皎然如百千日月十方世界一念明了無一絲毫頭異想始得與究竟相應果能如是豈獨於生死路上得力異日再秉鈞軸致君於堯舜之上如指諸掌耳又示諭初機得少靜坐工夫亦自佳又云不敢妄作靜見黃面老子所謂譬如有人自塞其耳高聲大叫求人不聞真是自作障難耳若生死心未破日用二六時中冥冥蒙蒙地如魂不散底死人一般更討甚閑工夫理會靜理會鬧耶涅槃會上廣額屠兒放下屠刀便成佛豈是做靜中工夫來渠豈不是初機左右見此定以為不然須差排渠作古佛示現今人無此力量若如是見乃不信自殊勝甘為下劣人也我此門中不論初機晚學亦不問久參先達若要真箇靜須是生死心破不著做工夫生死心破則自靜也先聖所說寂靜方便正為此也自是末世邪師輩不會先聖方便語耳左右若信得山僧及試向鬧處看狗子無佛性話未說悟不悟正當方寸擾擾時謾提撕舉覺看還覺靜也無還覺得力也無若覺得力便不須放捨要靜坐時但燒一炷香靜坐坐時不得令昏沈亦不得掉舉昏沈掉舉先聖所訶靜坐時纔覺此兩種病現前但只舉狗子無佛性話兩種病不著用力排遣當下怗怗地矣日久月深纔覺省力便是得力處也亦不著做靜中工夫只這便是工夫也李參政頃在泉南初相見時見山僧力排默照邪禪瞎人眼渠初不平疑怒相半驀聞山僧頌庭前柏樹子話忽然打破漆桶於一笑中千了百當方信山僧開口見膽無秋毫相欺亦不是爭人我便對山僧懺悔此公現在彼請試問之還是也無道謙上座已往福唐不識已到彼否此子參禪喫辛苦更多亦嘗十餘年入枯禪近年始得箇安樂處相見時試問渠如何做工夫曾為浪子偏憐客想必至誠吐露也富樞密頃在三衢時嘗有書來問道因而打葛藤一上落草不少尚爾滯在默照處定是遭邪師引入鬼窟裏無疑今又得書復執靜坐為佳其滯泥如此如何參得徑山禪今次答渠書又復縷縷葛藤不惜口業痛與剗除又不知肯回頭轉腦於日用中看話頭否先聖云寧可破戒如須彌山不可被邪師熏一邪念如芥子許在情識中如油入麫永不可出此公是也如與之相見試取答渠底葛藤一觀因而作箇方便救取此人四攝法中以同事攝為最彊左右當大啟此法門令其信入不唯省得山僧一半力亦使渠信得及肯離舊窟也承諭欲留意此段大事因緣為根性極鈍若果如此當為左右賀也今時士大夫多於此事不能百了千當直下透脫者只為根性太利知見太多見宗師纔開口動舌早一時會了也以故返不如鈍根者無許多惡知惡覺驀地於一機一境上一言一句下撞發便是達磨大師出頭來用盡百種神通也奈何他不得只為他無道理可障利根者返被利根所障不能得啐地便折嚗地便破假饒於聰明知解上學得於自己本分事上轉不得力所以南泉和尚云近日禪師太多覓箇癡鈍人不可得章敬和尚曰至理亡言時人不悉彊習他事以為功能不知自性元非塵境是箇微妙大解脫門所有鑑覺不染不礙如是光明未曾休廢曩劫至今固無變易猶如日輪遠近斯照雖及眾色不與一切和合靈燭妙明非假鍛鍊為不了故取於物象但如揑目妄起空華徒自疲勞枉經劫數若能返照無第二人舉措施為不虧實相左右自言根鈍試如此返照看能知鈍者還鈍也無若不回光返照只守鈍根更生煩惱乃是向幻妄上重增幻妄空華上更添空華也但相聽能知根性鈍者決定不鈍雖不得守著這箇鈍底然亦不得捨却這箇鈍底參取捨利鈍在人不在心此心與三世諸佛一體無二若有二則法不平等矣受教傳心但為虛妄求真覓實轉見參差但知得一體無二之心決定不在利鈍取捨之間則便當見月亡指直下一刀兩段若更遲疑思前算後則乃是空拳指上生實解根境法中虛揑怪於陰界中妄自囚執無有了時近年以來有一種邪師說默照禪教人十二時中是事莫管休去歇云不得做聲恐落今時往往士大夫為聰明利根所使者多是厭惡鬧處乍被邪師輩指令靜坐却見省力便以為是更不求妙悟只以默然為極則某不惜口業力救此弊今稍有知非者願公只向疑情不破處參行住坐臥不得放捨僧問趙州狗子還有佛性也無州云無這一字子便是箇破生死疑心底刀子也這刀子󰚁柄只在當人手中教別人下手不得須是自家下手始得若捨得性命方肯自下手若捨性命不得且只管在疑不破處崖將去驀然自肯捨命一下便了那時方信靜時便是鬧時底鬧時便是靜時底語時便是默時底默時便是語時底不著問人亦自然不受邪師胡說亂道也至禱至禱昔朱世英嘗以書問雲菴真淨和尚云佛法至妙日用如何用心如何體究望慈悲指示真淨曰佛法至妙無二但未至於妙則互有長短苟至於妙則悟心之人如實知自心究竟本來成佛如實自在如實安樂如實解脫如實清淨而日用唯用自心自心變化把得便用莫問是之與非擬心思量早不是也不擬心一一天真一一明妙一一如蓮華不著水心清淨超於彼所以迷自心故作眾生悟自心故成佛而眾生即佛佛即眾生由迷悟故有彼此也如今學道人多不信自心不悟自心不得自心明妙受用不得自心安樂解脫心外妄有禪道妄立奇特妄生取捨縱修行落外道二乘禪寂斷見境界所謂修行恐落斷常坑其斷見者斷滅自心本妙明性一向心外著空滯禪寂常見者不悟一切法空執著世間諸有為法以為究竟也邪師輩教士大夫攝心靜坐事事莫管休去歇去豈不是將心休心將心歇心將心用心若如此修行如何不落外道二乘禪寂斷見境界如何顯得自心明妙受用究竟安樂如實清淨解脫變化之妙須是當人自見得自悟得自然不被古人言句轉而能轉得古人言句如清淨摩尼寶珠置泥潦之中經百千歲亦不能染污以本體自清淨故此心亦然正迷時為塵勞所惑而此心體本不曾惑所謂如蓮華不著水也忽若悟得此心本來成佛究竟自在如實安樂種種妙用亦不從外來為本自具足故黃面老子曰無有定法名阿耨多羅三藐三菩提亦無有定法如來可說若確定本體實有恁麼事又却不是也事不獲已因迷悟取捨故說道理有若干為未至於妙者方便語耳其實本體亦無若干請公只恁麼用心日用二六時中不得執生死佛道是有不得撥生死佛道歸無但只看狗子還有佛性也無趙州云無切不可向意根下卜度不可向言語上作活計又不得向開口處承當又不得向擊石火閃電光處會狗子還有佛性也無無但只如此參亦不得將心待悟待休歇若將心待悟待休歇則轉沒交涉矣又示諭自得山野向來書之後每遇鬧中嚲避不得處常自點檢而未有著力工夫只這嚲避不得處便是工夫了也若更著力點檢則又却遠矣昔魏府老華嚴云佛法在日用處行住坐臥處喫茶喫飯處語言相問處所作所為處舉心動念又却不是也正當嚲避不得處切忌起心動念作點檢想祖師云分別不生虛明自照又龐居士云日用事無別唯吾自偶諧頭頭非取捨處處勿張乖朱紫誰為號丘山絕點埃神通并妙用運水及搬柴又先聖云但有心分別計較自心見量者悉皆是夢切記取嚲避不得時不得更擬心不擬心時一切現成亦不用理會利亦不用理會鈍總不干他利鈍之事亦不干他靜亂之事正當嚲避不得時忽然打失布袋不覺拊掌大笑矣記取記取此事若用一毫毛工夫取證則如人以手撮摩虛空只益自勞耳應接時但應接要得靜坐但靜坐坐時不得執著坐底為究竟今時邪師輩多以默照靜坐為究竟法疑誤後昆山野不怕結怨力詆之以報佛恩救末法之弊也示諭一一備悉佛言有心者皆得作佛此心非世間塵勞妄想心謂發無上大菩提心若有是心無不成佛者士大夫學道多自作障難為無決定信故也佛又言信為道元功德母長養一切諸善法斷除疑網出愛流開示涅槃無上道又云信能增長智功德信能必到如來地示諭鈍根未能悟徹且種佛種子於心田此語雖淺近然亦深遠但辦肯心必不相賺今時學道之士往往緩處却急急處却放緩龐公云一朝蛇入布裩襠試問宗師甚時節昨日事今日尚有記不得者況隔陰事豈容無忘失耶決欲今生打教徹不疑佛不疑祖不疑生不疑死須有決定信具決定志念念如救頭然如此做將去打未徹時方始可說根鈍耳若當下便自謂我根鈍不能今生打得徹且種佛種結緣乃是不行欲到無有是處杲每為信此道者說漸覺得日用二六時中省力處便是學佛得力處也自家得力處他人知不得亦拈出與人看不得盧行者謂道明上座曰汝若返照自己本來面目密意盡在汝邊是也密意者便是日用得力處也得力處便是省力處也世間塵勞事拈一放一無窮無盡四威儀內未嘗相捨為無始時來與之結得緣深故也般若智慧無始時來與之結得緣淺故也乍聞知識說著覺得一似難會若是無始時來塵勞緣淺般若緣深者有甚難會處但深處放教淺淺處放教深生處放教熟熟處放教生纔覺思量塵勞事時不用著力排遣只就思量處輕輕撥轉話頭省無限力亦得無限力請公只如此崖將去莫存心等悟忽地自悟去參政公想日日相會除圍碁外還曾與說著這般事否若只圍碁不曾說著這般事只就黑白未分處掀了盤撒了子却問他索取那一著若索不得是真箇鈍根漢姑置是事黃面老子曰信為道元功德母長養一切諸善法又云信能增長智功德信能必到如來地欲行千里一步為初十地菩薩斷障證法門初從十信而入然後登法雲地而成正覺初歡喜地因信而生歡喜故也若決定竪起脊梁骨要做世出世間沒量漢須是箇生鐵鑄就底方了得若半明半暗半信半不信決定了不得此事無人情不可傳授須是自家省發始有趣向分若取他人口頭辦永劫無有歇時千萬十二時中莫令空過逐日起來應用處圓陀陀地與釋迦達磨無少異自是當人見不徹透不過全身跳在聲色裏却向裏許求出頭轉沒交涉矣此事亦不在久參知識遍歷叢林而後了得而今有多少在叢林頭白齒黃了不得底又有多少乍入叢林一撥便轉千了百當底發心有先後悟時無先後昔李文和都尉參石門慈照一句下承當便千了百當甞有偈呈慈照云學道須是鐵漢著手心頭便判直取無上菩提一切是非莫管但從脚下崖將去死便休不要念後思前亦不要生煩惱煩惱則障道也祝祝又左右具正信立正志此乃成佛作祖基本也山野因以湛然名公道號如水之湛然不動則虛明自照不勞心力世間出世間法不離湛然無纖毫透漏只以此印於一切處印定無是無不是一一解脫一一明妙一一實頭用時亦湛然不用時亦湛然祖師云但有心分別計較自心見量者悉皆是夢若心識寂滅無一動念處是名正覺覺既正則於日用二六時中見色聞聲嗅香了味覺觸知法行住坐臥語默動靜無不湛然亦自不作顛倒想有想無想悉皆清淨既得清淨動時顯湛然之用不動時歸湛然之體體用雖殊而湛然則一也如析栴檀片片皆栴檀今時有一種杜撰漢自己脚跟下不實只管教人攝心靜坐坐教絕氣息此輩名為真可憐愍請公只恁麼做工夫山野雖然如此指示公真不得已耳若實有恁麼做工夫底事即是污染公矣此心無有實體如何硬收攝得住擬收攝向甚處安著既無安著處則無時無節無古無今無凡無聖無得無失無靜無亂無生無死亦無湛然之名亦無湛然之體亦無湛然之用亦無恁麼說湛然者亦無恁麼受湛然說者若如是見得徹去徑山亦不虛作此號左右亦不虛受此號如何如何即日烝溽不審燕處悠然放曠自如無諸魔撓否日用四威儀內與狗子無佛性話一如否於動靜二邊能不分別否夢與覺合否理與事會否心與境皆如否老龐云心如境亦如無實亦無虛有亦不管無亦不拘不是聖賢了事凡夫若真箇作得箇了事凡夫釋迦達磨是甚麼泥團土塊三乘十二分教是甚麼熱盌鳴聲公既於此箇門中自信不疑不是小事要須生處放教熟熟處放教生始與此事少分相應耳往往士大夫多於不意中得箇瞥地處却於如意中打失了不可不使公知在如意中須時時以不如意中時節在念切不可暫忘也但得本莫愁末但知作佛莫愁佛不解語這一著子得易守難切不可忽須教頭正尾正擴而充之然後推己之餘以及物左右所得既不滯在一隅想於日用中不著起心管帶枯心忘懷也近年已來禪道佛法衰弊之甚有般杜撰長老根本自無所悟業識茫茫無本可據無實頭伎倆收攝學者教一切人如渠相似黑漆漆地緊閉却眼喚作默而常照彥沖被此輩教壞了苦哉苦哉這箇話若不是左右悟得狗子無佛性徑山亦無說處千萬捋下面皮痛與手段救取這箇人至禱至禱然有一事亦不可不知此公清淨自居世味澹薄積有年矣定執此為奇特若欲救之當與之同事令其歡喜心不生疑庶幾信得及肯轉頭來淨名所謂先以欲鉤牽後令入佛智是也黃面老子云觀法先後以智分別是非審定不違法印次第建立無邊行門令諸眾生斷一切疑此乃為物作則萬世楷模也況此公根性與左右逈不同生天定在靈運前成佛定在靈運後者也此公決定不可以智慧攝當隨所好攝以日月磨之恐自知非忽然肯捨亦不可定若肯轉頭來却是箇有力量底漢左右亦須退步讓渠出一頭始得比暐禪歸錄得渠答紫巖老子一書山僧隨喜讀一遍讚歎歡喜累日直是好一段文章又似一篇大義末後與之下箇謹對不識左右以謂如何昔達磨謂二祖曰汝但外息諸緣內心無喘心如牆壁可以入道二祖種種說心說性俱不契一日忽然省得達磨所示要門遽白達磨曰弟子此回始息諸緣也達磨知其已悟更不窮詰只曰莫成斷滅去否曰無達磨曰子作麼生曰了了常知故言之不可及達磨曰此乃從上諸佛諸祖所傳心體汝今既得更勿疑也彥冲云夜夢晝思十年之間未能全克或端坐靜默一空其心使慮無所緣事無所託頗覺輕安讀至此不覺失笑何故既慮無所緣豈非達磨所謂內心無喘乎事無所託豈非達磨所謂外息諸緣乎二祖初不識達磨所示方便將謂外息諸緣內心無喘可以說心說性說道說理引文字證據欲求印可所以達磨一一列下無處用心方始退步思量心如牆壁之語非達磨實法忽然於牆壁上頓息諸緣即時見月亡指便道了了常知故言之不可及此語亦是臨時被達磨拶出底消息亦非二祖實法也杜撰長老輩既自無所證便逐旋揑合雖教他人歇渠自心火熠熠晝夜不停如缺二稅百姓相似彥冲却無許多勞攘只是中得毒深只管外邊亂走說動說靜說語說默說得說失更引周易內典硬差排和會真是為他閑事長無明殊不思量一段生死公案未曾結絕臘月三十日作麼生折合去不可眼光欲落未落時且向閻家老子道待我澄神定慮少時却去相見得麼當此之時縱橫無礙之說亦使不著心如木石亦使不著須是當人生死心破始得若得生死心破更說甚麼澄神定慮更說甚麼縱橫放蕩更說甚麼內典外典一了一切了一悟一切悟一證一切證如斬一結絲一斬一時斷證無邊法門亦然更無次第左右既悟狗子無佛性話還得如此也未若未得如此直須到恁麼田地始得若已到恁麼田地當以此法門興起大悲心於逆順境中和泥合水不惜身命不怕口業拯拔一切以報佛恩方是大丈夫所為若不如是無有是處彥冲引孔子稱易之為道也屢遷和會佛書中應無所住而生其心為一貫又引寂然不動與土木無殊此尤可笑也向渠道欲得不招無間業莫謗如來正法輪故經云不應住色生心不應住聲香味觸法生心謂此廣大寂滅妙心不可以色見聲求應無所住謂此心無實體也而生其心謂此心非離真而立處立處即真也孔子稱易之為道也屢遷非謂此也屢者荐也遷者革也吉凶悔吝生乎動屢遷之旨返常合道也如何與應無所住而生其心合得成一塊彥冲非但不識佛意亦不識孔子意左右於孔子之教出沒如遊園觀又於吾教深入閫域山野如此杜撰還是也無故圭峯云元亨利貞乾之德也始於一氣常樂我淨佛之德也本乎一心專一氣而致柔修一心而成道此老如此和會始於儒釋二教無偏枯無遺恨彥冲以應無所住而生其心與易之屢遷大旨同貫未敢相許若依彥冲差排則孔夫子與釋迦老子殺著買草鞋始得何故一人屢遷一人無所住想讀至此必絕倒也令兄寶學公初未嘗知管帶忘懷之事信手摸著鼻孔雖未盡識得諸方邪正而基本堅實邪毒不能侵忘懷管帶在其中矣若一向忘懷管帶生死心不破陰魔得其便未免把虛空隔截作兩處處靜時受無量樂處鬧時受無量苦要得苦樂均平但莫起心管帶將心忘懷十二時中放教蕩蕩地忽爾舊習瞥起亦不著用心按捺只就瞥起處看箇話頭狗子還有佛性也無無正恁麼時如紅鑪上一點雪相似眼辦手親者一逴逴得方知懶融道恰恰用心時恰恰無心用曲談名相勞直說無繁重無心恰恰用常用恰恰無今說無心處不與有心殊不是誑人語昔婆修盤頭常一食不臥六時禮佛清淨無欲為眾所歸二十祖闍夜多將欲度之問其徒曰此遍行頭陀能修梵行可得佛道乎其徒曰我師精進如此何故不可闍夜多曰汝師與道遠矣設苦行歷於塵劫皆虛妄之本也其徒不勝憤皆作色厲聲謂闍夜多曰尊者蘊何德行而譏我師闍夜多曰我不求道亦不顛倒我不禮佛亦不輕慢我不長坐亦不懈怠我不一食亦不雜食我不知足亦不貪欲心無所希名之曰道婆修聞已發無漏智所謂先以定動後以智拔也杜撰長老輩教左右靜坐等作佛豈非虛妄之本乎又言靜處無失鬧處有失豈非壞世間相而求實相乎若如此修行如何契得懶融所謂今說無心處不與有心殊請公於此諦當思量看婆修初亦將謂長坐不臥可以成佛纔被闍夜多點破便於言下知歸發無漏智真是良馬見鞭影而行也眾生狂亂是病佛以寂靜波羅蜜藥治之病去藥存其病愈甚拈一放一何時是了生死到來靜鬧兩邊都用一點不得莫道鬧處失者多靜處失者少不如少與多得與失靜與鬧縛作一束送放他方世界却好就日用非多非少非靜非鬧非得非失處略提撕看是箇甚麼無常迅速百歲光陰一彈指頃便過也更有甚麼閑工夫理會得理會失理會靜理會鬧理會多理會少理會忘懷理會管帶石頭和尚云謹白參玄人光陰莫虛度這一句子開眼也著合眼也著忘懷也著管帶也著狂亂也著寂靜也著此是徑山如此差排想杜撰長老輩別有差排處也咄且置是事又左右做靜勝工夫積有年矣不識於開眼應物處得心地安閑否若未得安閑是靜勝工夫未得力也若許久猶未得力當求箇徑截得力處方始不辜負平昔許多工夫也平昔做靜勝工夫只為要支遣箇鬧底正鬧時却被鬧底聒擾自家方寸却似平昔不曾做靜勝工夫一般耳這箇道理只為太近遠不出自家眼睛裏開眼便刺著合眼處亦不缺少開口便道著合口處亦自現成擬欲起心動念承當渠早已蹉過十萬八千了也直是無爾用心處這箇最是省力而今學此道者多是要用力求求之轉失向之愈背那堪墮在得失解路上謂鬧處失者多靜處失者少左右在靜勝處住了二十餘年試將些子得力底來看則箇若將樁樁地底做靜中得力處何故却向鬧處失却而今要得省力靜鬧一如但只透取趙州無字忽然透得方知靜鬧兩不相妨亦不著用力支撐亦不作無支撐解矣謙禪歸領所賜教并親書數頌初亦甚疑之及詢謙子細方知不自欺曠劫未明之事豁爾現前不從人得始知法喜禪悅之樂非世間之樂可比山野為國太歡喜累日寢食俱忘兒子作宰相身作國夫人未足為貴糞掃堆頭收得無價之寶百劫千生受用不盡方始為真貴耳然切不得執著此貴若執著則墮在尊貴中不復興悲起智憐愍有情耳記取記取恭惟燕居阿練若與彼上人同會一處娛戲毘盧藏海隨宜作佛事少病少惱鈞候動止萬福從上諸聖莫不皆然所以於念念中入一切法滅盡三昧不退菩薩道不捨菩薩事不捨大慈悲心修習波羅蜜未甞休息觀察一切佛國土無有厭倦不捨度眾生願不斷轉法輪事不廢教化眾生業乃至所有勝願皆得圓滿了知一切國土差別入佛種性到於彼岸此大丈夫四威儀中受用家事耳大居士於此力行無倦而妙喜於此亦作普州人又不識還許外人插手否聞到長沙即杜口毘耶深入不二此亦非分外法如是故願居士如是受用則諸魔外道定來作護法善神也其餘種種差別異旨皆自心現量境界亦非他物也不識居士以為何如老居士所作所為冥與道合但未能得㘞地一下耳若日用應緣不失故步雖未得㘞地一下臘月三十日閻家老子亦須拱手歸降況一念相應耶妙喜老漢雖未目擊觀其行事小大折中無過不及只此便是道所合處到這裏不用作塵勞想亦不用作佛法想佛法塵勞都是外事然亦不得作外事想但回光返照作如是想者從甚麼處得來所作所為時有何形段所作既辦隨我心意無不周旋無有少剩正恁麼時承誰恩力如此做工夫日久月深如人學射自然中的矣眾生顛倒迷己逐物耽少欲味甘心受無量苦逐日未開眼時未下床時半惺半覺時心識已紛飛隨妄想流蕩矣作善作惡雖未發露未下床時天堂地獄在方寸中已一時成就矣及待發時已落在第八佛不云乎一切諸根自心現器身等藏自妄想相施設顯示如河流如種子如燈如風如雲剎那展轉壞躁動如猿猴樂不淨處如飛蠅無厭足如風火無始虛偽習氣因如汲水輪等事於此識得破便喚作無人無我知天堂地獄不在別處只在當人半惺半覺未下床時方寸中並不從外來發未發覺未覺時切須照顧照顧時亦不得與之用力爭爭著則費力矣祖不云乎止動歸止止更彌動纔覺日用塵勞中漸漸省力時便是當人得力之處便是當人成佛作祖之處便是當人變地獄作天堂之處便是當人穩坐之處便是當人出生死之處便是當人致君於堯舜之上之處便是當人起疲氓於凋瘵之際之處便是當人覆蔭子孫之處到這裏說佛說祖說心說性說玄說妙說理說事說好說惡亦是外邊事如是等事尚屬外矣況更作塵勞中先聖所訶之事耶作好事尚不肯豈肯作不好事耶若信得此說及永嘉所謂行亦禪坐亦禪語默動靜體安然不是虛語請依此行履始終不變易則雖未徹證自己本地風光雖未明見自己本來面目生處已熟熟處已生矣切切記取纔覺省力處便是得力處也妙喜老漢每與箇中人說此話往往見說得頻了多忽之不肯將為事居士試如此做工夫看只十餘日便自見得省力不省力得力不得力矣如人飲水冷煖自知說與人不得呈似人不得先德云語證則不可示人說理則非證不了自證自得自信自悟處除曾證曾得已信已悟者方默默相契未證未得未信未悟者不唯自不信亦不信他人有如此境界老居士天資近道現定所作所為不著更易以他人較之萬分中已省得九千九百九十九分只欠噴地一發便了士大夫學道多不著實理會除却口議心思便茫然無所措手足不信無措手足處正是好處只管心裏要思量得到口裏要說得分曉殊不知錯了也佛言如來以一切譬喻說種種事無有譬喻能說此法何以故心智路絕不思議故信知思量分別障道必矣若得前後際斷心智路自絕矣若得心智路絕說種種事皆此法也此法既明即此明處便是不思議大解脫境界只此境界亦不可思議境界既不可思議一切譬喻亦不可思議種種事亦不可思議只這不可思議底亦不可思議此語亦無著處只這無著處底亦不可思議如是展轉窮詰若事若法若譬喻若境界如環之無端無起處無盡處皆不可思議之法也所以云菩薩住是不思議於中思議不可盡入此不可思議處思與非思皆寂滅然亦不得住在寂滅處若住在寂滅處則被法界量之所管攝教中謂之法塵煩惱滅却法界量種種殊勝一時蕩盡了方始好看庭前柏樹子麻三斤乾屎橛狗子無佛性一口吸盡西江水東山水上行之類忽然一句下透得方始謂之法界無量回向如實而見如實而行如實而用便能於一毛端現寶王剎坐微塵裏轉大法輪成就種種法破壞種種法一切由我如壯士展臂不借他力師子遊行不求伴侶種種勝妙境界現前心不驚異種種惡業境界現前心不怕怖日用四威儀中隨緣放曠任性逍遙到得這箇田地方可說無天堂無地獄等事永嘉云亦無人亦無佛大千沙界海中漚一切聖賢如電拂此老若不到這箇田地如何說得出來此語錯會者甚多苟未徹根源不免依語生解便道一切皆無撥無因果將諸佛諸祖所說言教盡以為虛謂之誑惑人此病不除乃莽莽蕩蕩招殃禍者也佛言虛妄浮心多諸巧見若不著有便著無若不著此二種種於有無之間摶量卜度縱識得此病定在非有非無處著到故先聖苦口叮嚀令離四句絕百非直下一刀兩段更不念後思前坐斷千聖頂𩕳四句者乃有無非有非無亦有亦無是也若透得此四句了見說一切諸法實有我亦隨順與之說有且不被此實有所礙見說一切諸法實無我亦隨順與之說無且非世間虛豁之無見說一切諸法亦有亦無我亦隨順與之說亦有亦無且非戲論見說一切諸法非有非無我亦隨順與之說非有非無且非相違淨名云外道六師所墮汝亦隨墮是也士大夫學道多不肯虛却心聽善知識指示善知識纔開口渠已在言前一時領會了也及至教渠吐露盡一時錯會正好在言前領略底又却滯在言語上又有一種一向作聰明說道理世間種種事藝我無不會者只有禪一般我未會在當官處呼幾枚杜撰長老來與一頓飯喫却了教渠恣意亂說便將心意識記取這杜撰說底却去勘人一句來一句去謂之廝禪末後我多一句爾無語時便是我得便宜了也及至撞著箇真實明眼漢又却不識縱然識得又無決定信不肯四楞塌地放下就師家理會依舊要求印可及至師家於逆順境中示以本分鉗鎚又却怕懼不敢親近此等名為可憐愍者老居士妙年登高第起家所在之處隨時作利益事文章事業皆過人而未甞自矜一心一意只要退步著實理會此段大事因緣見其至誠不覺忉怛如許非獨要居士識得這般病痛亦作勸發初心菩薩入道之資糧也承杜門壁觀此息心良藥也若更鑽故紙定引起藏識中無始時來生死根苗作善根難作障道難無疑得息心且息心已過去底事或善或惡或逆或順都莫思量現在事得省便省一刀兩段不要遲疑未來事自然不相續矣釋迦老子云心不妄取過去法亦不貪著未來事不於現在有所住了達三世悉空寂但看僧問趙州狗子還有佛性也無州云無請只把閑思量底心回在無字上試思量看忽然向思量不及處得這一念破便是了達三世處也了達時安排不得計較不得引證不得何以故了達處不容安排不容計較不容引證縱然引證得計較得安排得與了達底了沒交涉但放教蕩蕩地善惡都莫思量亦莫著意亦莫忘懷著意則流蕩忘懷則昏沈不著意不忘懷善不是善惡不是惡若如此了達生死魔何處摸𢱢一箇汪彥章聲名滿天下平生安排得計較得引證得底是文章是名譽是官職晚年收因結果處那箇是實做了無限之乎者也那一句得力名譽既彰與匿德藏光者相去幾何官職已做到大兩制與作秀才時相去多少而今已近七十歲儘公伎倆待要如何臘月三十日作麼生折合去無常殺鬼念念不停雪峯真覺云光陰倏忽暫須臾浮世那能得久居出嶺年登三十二入閩早是四旬餘他非不用頻頻舉己過還須旋旋除為報滿城朱紫道閻王不怕佩金魚古人苦口叮嚀為甚麼事世間愚庸之人飢寒所迫日用無他念只得身上稍煖肚裏不飢便了只是這兩事生死魔却不能為惱以受富貴者較之輕重大不等受富貴底身上既常煖肚裏又常飽既不被這兩事所迫又却多一件不可說底無狀以故常在生死魔網中無由出離除宿有靈骨方見得徹識得破先聖云瞥起是病不續是藥不怕念起唯恐覺遲佛者覺也為其常覺故謂之大覺亦謂之覺王然皆從凡夫中做得出來彼既丈夫我寧不爾百年光景能得幾時念念如救頭然做好事尚恐做不辦況念念在塵勞中而不覺也可畏可畏近收呂居仁四月初書報曾叔夏劉彥禮死居仁云交遊中時復抽了一兩人直是可畏渠邇來為此事甚切亦以瞥地回頭稍遲為恨比已作書答之云只以末後知非底一念為正不問遲速也知非底一念便是成佛作祖底基本破魔網底利器出生死底路頭也願公亦只如此做工夫做得工夫漸熟則日用二六時中便覺省力矣覺得省力時不要放緩只就省力處崖將去崖來崖去和這省力處亦不知有時不爭多也但只看箇無宇莫管得不得至禱至禱又伏承杜門息交世事一切闊略唯朝夕以某向所舉話頭提撕甚善甚善既辦此心當以悟為則若自生退屈謂根性陋劣更求入頭處正是含元殿裏問長安在甚處爾正提撕時是阿誰能知根性陋劣底又是阿誰求入頭處底又是阿誰妙喜不避口業分明為居士說破只是箇汪彥章更無兩箇只有一箇汪彥章更那裏得箇提撕底知根性陋劣底求入頭處底來當知皆是汪彥章影子並不干他汪彥章事若是真箇汪彥章根性必不陋劣必不求入頭處但只信得自家主人公及並不消得許多勞攘昔有僧問仰山禪宗頓悟畢竟入門的意如何山曰此意極難若是祖宗門下上根上智一聞千悟得大總持此根人難得其有根微智劣所以古德道若不安禪靜慮到這裏總須茫然僧曰除此格外還別有方便令學人得入也無山曰別有別無令汝心不安我今問汝汝是甚處人曰幽州人山曰汝還思彼處否曰常思山曰彼處樓臺林苑人馬駢闐汝返思思底還有許多般也無曰某甲到這裏一切不見有山曰汝解猶在境信位即是人位即不是妙喜已是老婆心切須著更下箇注脚人位即是汪彥章信位即是知根性陋劣求入頭處底若於正提撕話頭時返思能提撕底還是汪彥章否到這裏間不容髮若佇思停機則被影子惑矣請快著精彩不可忽不可忽記得前書中嘗寫去得息心且息心已過去底事或善或惡或逆或順都莫理會現在事得省便省一刀兩段不要遲疑未來事自然不相續矣不識曾如此覷捕否這箇便是第一省力做工夫處也至禱至禱又伏承第五令嗣以疾不起父子之情千生百劫恩愛習氣之所流注想當此境界無有是處五濁世中種種虛幻無一真實請行住坐臥常作是觀則日久月深漸漸消磨矣然正煩惱時子細揣摩窮詰從甚麼處起若窮起處不得現今煩惱底却從甚麼處得來正煩惱時是有是無是虛是實窮來窮去心無所之要思量但思量要哭但哭哭來哭去思量來思量去抖擻得藏識中許多恩愛習氣盡時自然如水歸水還我箇本來無煩惱無思量無憂無喜底去耳入得世間出世無餘世間法則佛法佛法則世間法也父子天性一而已若子喪而父不煩惱不思量如父喪而子不煩惱不思量還得也無若硬止遏哭時又不敢哭思量時又不敢思量是特欲逆天理滅天性揚聲止響潑油救火耳正當煩惱時總不是外事且不得作外邊想永嘉云無明實性即佛性幻化空身即法身是真語實語不誑不妄等語恁麼見得了要思量要煩惱亦不可得作是觀者名為正觀若他觀者名為邪觀邪正未分正好著力此是妙喜決定義無智人前莫說示諭道契則霄壤共處趣異則覿面楚越誠哉是言即此乃不傳之妙左右發意欲作妙喜書未操觚拂紙已兩手分付了也又何待堅忍究竟以俟他日耶此箇道理唯證者方默默相契難與俗子言延平乃閩嶺佳處左右能自調伏不為逆順關棙子所轉便是大解脫人此人能轉一切關棙子日用活鱍鱍地拘牽惹絆他不得苟若直下便恁麼承當自然無一毫毛於我作障古德有言佛說一切法為度一切心我無一切心何用一切法又懶融云恰恰用心時恰恰無心用曲談名相勞直說無繁重無心恰恰用常用恰恰無今說無心處不與有心殊非特懶融如是妙喜與左右亦在其中其中事難拈出似人前所謂默默相契是也千疑萬疑只是一疑話頭上疑破則千疑萬疑一時破話頭不破則且就上面與之廝崖若棄了話頭却去別文字上起疑經教上起疑古人公案上起疑日用塵勞中起疑皆是邪魔眷屬第一不得向舉起處承當又不得思量卜度但著意就不可思量處思量心無所之老鼠入牛角便見倒斷也又方寸若鬧但只舉狗子無佛性話佛語祖語諸方老宿語千差萬別若透得箇無字一時透過不著問人若一向問人佛語又如何祖語又如何諸方老宿語又如何永劫無有悟時也令兄居仁兩得書為此事甚忙然亦當著忙年已六十從官又做了更待如何若不早著忙臘月三十日如何打疊得辦聞左右邇來亦忙只這著忙底便是臘月三十日消息也如何是佛乾屎橛這裏不透與臘月三十日何異措大家一生鑽故紙是事要知博覽群書高談闊論孔子又如何孟子又如何莊子又如何周易又如何古今治亂又如何被這些言語使得來七顛八倒諸子百家纔聞人舉著一字便成卷念將去以一事不知為恥及乎問著他自家屋裏事並無一人知者可謂終日數他寶自無半錢分空來世上打一遭脫却這殼漏子上天堂也不知入地獄也不知隨其業力流入諸趣並不知若是別人家裏事細大無有不知者士大夫讀得書多底無明多讀得書少底無明少做得官小底人我小做得官大底人我大自道我聰明靈利及乎臨秋毫利害聰明也不見靈利也不見平生所讀底書一字也使不著蓋從上大人丘乙己時便錯了也只欲取富貴耳取得富貴底又能有幾人肯回頭轉腦向自己脚跟下推窮我這取富貴底從何處來即今受富貴底異日却向何處去既不知來處又不知去處便覺心頭迷悶正迷悶時亦非他物只就這裏看箇話頭僧問雲門如何是佛門云乾屎橛但舉此話忽然伎倆盡時便悟也切忌尋文字引證胡亂摶量註解縱然註解得分明說得有下落盡是鬼家活計疑情不破生死交加疑情若破則生死心絕矣生死心絕則佛見法見亡矣佛見法見尚亡況復更起眾生煩惱見耶但將迷悶底心移來乾屎橛上一抵抵住怖生死底心迷悶底心思量分別底心作聰明底心自然不行也覺得不行時莫怕落空忽然向抵住處絕消息不勝慶快平生得消息絕了起佛見法見眾生見思量分別作聰明說道理都不相妨日用四威儀中但常放教蕩蕩地靜處鬧處常以乾屎橛提撕日往月來水牯牛自純熟矣第一不得向外面別起疑也乾屎橛上疑破則恒河沙數疑一時破矣前此亦嘗如此寫與居仁比趙景明來得書書中再來問云不知離此別有下工夫處也無又如舉手動足著衣喫飯當如何體究為復只看話頭為復別有體究又平生一大疑事至今未了只如死後斷滅不斷滅如何決定見得又不要引經論所說不要指古人公案只據目前直截分明指示剖判斷滅不斷滅實處觀渠如此說話返不如三家村裏省事漢却無如許多糞壤死也死得瞥脫分明向他道千疑萬疑只是一疑話頭上疑破則千疑萬疑一時破話頭不破則且就話頭上與之廝崖若棄了話頭却去別文字上起疑經教上起疑古人公案上起疑日用塵勞中起疑皆是邪魔眷屬又不得向舉起處承當又不得思量卜度但只著意就不可思量處思量心無所之老鼠入牛角便見倒斷也寫得如此分曉了又却更來忉忉怛怛地問不知許多聰明知見向甚處去也不信道平生讀底書到這裏一字也使不著而今不得已更為他放些惡氣息若只恁麼休去却是妙喜被渠問了更答不得也此書纔到便送與渠一看居仁自言行年六十歲此事未了問渠未了底為復是舉手動足著衣喫飯底未了若是舉手動足著衣喫飯底又要如何了他殊不知只這欲了知決定見得死後斷滅不斷滅底便是閻家老子面前喫鐵棒底此疑不破流浪生死未有了期向渠道千疑萬疑只是一疑話頭若破死後斷滅不斷滅之疑當下氷銷瓦解矣更教直截分明指示剖判斷滅不斷滅如此見識與外道何異平生做許多之乎者也要作何用渠既許多遠地放這般惡氣息來熏人妙喜不可只恁麼休去亦放些惡氣息却去熏他則箇渠教不要引經教及古人公案只據目前直截分明指示斷滅不斷滅實處昔志道禪師問六祖學人自出家覽涅槃經近十餘載未明大意願師垂誨祖曰汝何處未了對曰諸行無常是生滅法生滅滅已寂滅為樂於此疑惑祖曰汝作麼生疑對曰一切眾生皆有二身謂色身法身也色身無常有生有滅法身有常無知無覺經云生滅滅已寂滅為樂者未審是何身寂滅何身受樂若色身者色身滅時四大分散全是苦苦不可言樂若法身寂滅即同草木瓦石誰當受樂又法性是生滅之體五蘊是生滅之用一體五用生滅是常生則從體起用滅則攝用歸體若聽更生即有情之類不斷不滅若不聽更生即永歸寂滅同於無情之物如是則一切諸法被涅槃之所禁伏尚不得生何樂之有祖師到這裏不能臨濟德山用事遂放些氣息還他云汝是釋子何習外道斷常邪見而議最上乘法據汝所解即色身外別有法身離生滅求於寂滅又推涅槃常樂言有身受者斯乃執吝生死耽著世樂汝今當知佛為一切迷人認五蘊和合為自體相分別一切法為外塵相好生惡死念念遷流不知夢幻虛假枉受輪回以常樂涅槃翻為苦相終日馳求佛愍此故乃示涅槃真樂剎那無有生相剎那無有滅相更無生滅可滅是則寂滅現前當現前時亦無現前之量乃謂常樂此樂無有受者亦無有不受者豈有一體五用之名何況更言涅槃禁伏諸法令永不生此乃謗佛毀法聽吾偈曰無上大涅槃圓明常寂照凡愚謂之死外道執為斷諸求二乘人目以為無作盡屬情所計六十二見本妄立虛假名何為真實義唯有過量人通達無取捨以知五蘊法及以蘊中我外現眾色像一一音聲相平等如夢幻不起凡聖見不作涅槃解二邊三際斷常應諸根用而不起用想分別一切法不起分別想劫火燒海底風鼓山相擊真常寂滅樂涅槃相如是吾今彊言說令汝捨邪見汝勿隨言解許汝知少分志道聞偈忽然大悟只這一絡索便是直截分明指示居仁底指頭子也居仁見此若道猶是經論所說尚指古人公案若尚作如此見入地獄如箭射承日用不輟做工夫工夫熟則撞發關棙子矣所謂工夫者思量世間塵勞底心回在乾屎橛上令情識不行如土木偶人相似覺得昏怛沒巴鼻可把捉時便是好消息也莫怕落空亦莫思前算後幾時得悟若存此心便落邪道佛云是法非思量分別之所能解著即禍生知得思量分別不能解者是誰只是箇呂居仁更不得回頭轉腦也前此答隆禮書說盡禪病矣諸佛諸祖並無一法與人只要當人自信自肯自見自悟耳若只取他人口頭說底恐誤人此事決定離言說相離心緣相離文字相能知離諸相者亦只是呂居仁疑他死後斷滅不斷滅亦只是呂居仁求直截指示者亦只是呂居仁日用二六時中或瞋或喜或思量或分別或昏沈或掉舉皆只是呂居仁只這呂居仁能作種種奇特變化能與諸佛諸祖同遊寂滅大解脫光明海中成就世間出世間事只是呂居仁信不及耳若信得及請依此註脚入是三昧忽然從三昧起失却孃生鼻孔便是徹頭也又令弟子育經由出所賜教讀之喜慰可知無常迅速百歲光陰如電閃便是收因結果底時節到來也乾屎橛如何覺得沒巴鼻無滋味肚裏悶時便是好底消息也第一不得向舉起處承當又不得颺在無事甲裏不可舉時便有不舉時便無也但將思量世間塵勞底心回在乾屎橛上思量來思量去無處柰何伎倆忽然盡便自悟也不得將心等悟若將心等悟永劫不能得悟也前此答隆禮書說盡措大家病痛矣承只置在座右若依此做工夫雖未悟徹亦能分別邪正不為邪魔所障亦種得般若種子深縱今生不了來生出頭現成受用亦不費力亦不被惡業奪將去臨命終時亦能轉業況一念相應耶逐日千萬不要思量別事但只思量乾屎橛莫問幾時悟至禱至禱悟時亦無時節亦不驚群動眾即時怗怗地自然不疑佛不疑祖不疑生不疑死得到不疑之地便是佛地也佛地上本無疑無悟無迷無生無死無有無無無涅槃無般若無佛無眾生亦無恁麼說者此語亦不受亦無不受者亦無知不受者亦無恁麼說不受者居仁如是信得及佛亦只如是祖亦只如是悟亦只如是迷亦只如是疑亦只如是生亦只如是死亦只如是日用塵勞中亦只如是死後斷滅不斷滅亦只如是在朝廷作從官亦只如是宮觀在靜處亦只如是住徑山一千七百眾圍遶亦只如是編管在衡州亦只如是居仁還信得及麼信得及亦只如是信不及亦只如是畢竟如何如是如是如是亦只如是左右妙年自立便在一切人頂𩕳上不為富貴所籠羅非百劫千生願力所持焉能致是又能切切於此一大事念念不退轉有決定信具決定志此豈淺丈夫所能老瞿曇云唯此一事實餘二則非真請著鞭不可忽世間事只這是先聖豈不云乎朝聞道夕死可矣不知聞底是何道到這裏豈容眨眼不可更引吾道一以貫之去也須自信自悟說得底終是無憑據自見得自悟得自信得及了說不得形容不出却不妨只怕說得似形容得似却不見却不悟者老瞿曇指為增上慢人亦謂之謗般若人亦謂之大妄語人亦謂之斷佛慧命人千佛出世不通懺悔若透得狗子無佛性話這般說話却成妄語矣而今不可便作妄語會呂居仁比連收兩書書中皆云夏中答隆禮書常置座右以得為期又聞嘗錄呈左右近世貴公子似渠者如優曇鉢華時一現耳頃在山頭每與公說這般話見公眼目定動領覽得九分九𣯛只欠㘞地一下爾若得㘞地一下了儒即釋釋即儒僧即俗俗即僧凡即聖聖即凡我即爾爾即我天即地地即天波即水水即波酥酪醍醐攪成一味缾盤釵釧鎔成一金在我不在人得到這箇田地由我指揮所謂我為法王於法自在得失是非焉有罣礙不是彊為法如是故也此箇境界除無垢老子他人如何信得及縱信得及如何得入手左右已信得及已覷得見已能分別是邪是正但未得入手耳得入手時一分老少不在智愚如將梵位直授凡庸更無階級次第永嘉所謂一超直入如來地是也但相聽決不相誤又某萬緣休罷日用只如此無煩軫念左右分上欠少箇甚麼在世界上可謂千足萬足苟能於此箇門中翻身一擲何止腰纏十萬貫騎鶴上揚州而已哉昔楊文公大年三十歲見廣慧璉公除去礙膺之物自是已後在朝廷居田里始終一節不為功名所移不為富貴所奪亦非有意輕功名富貴道之所在法如是故也趙州云諸人被十二時使老僧使得十二時此老此說非是彊為亦法如是故也大率為學為道一也而今學者往往以仁義禮智信為學以格物忠恕一以貫之之類為道只管如摶謎子相似又如眾盲摸象各說異端釋不云乎以思惟心測度如來圓覺境界如取螢火燒須彌山臨生死禍福之際都不得力蓋由此也楊子云學者所以修性性即道也黃面老子云性成無上道圭峯云作有義事是惺悟心作無義事是狂亂心狂亂由情念臨終被業牽惺悟不由情臨終能轉業所謂義者是義理之義非仁義之義而今看來這老子亦未免析虛空為兩處仁乃性之仁義乃性之義禮乃性之禮智乃性之智信乃性之信義理之義亦性也作無義事即背此性作有義事即順此性然順背在人不在性也仁義禮智信在性不在人也人有賢愚性即無也若仁義禮智信在賢而不在愚則聖人之道有揀擇取捨矣如天降雨擇地而下矣所以云仁義禮智信在性而不在人也賢愚順背在人而不在性也楊子所謂修性性亦不可修亦順背賢愚而已圭峯所謂惺悟狂亂是也趙州所謂使得十二時被十二時使是也若識得仁義禮智信之性起處則格物忠恕一以貫之在其中矣肇法師云能天能人者豈天人之所能哉所以云為學為道一也大率聖人設教不求名不伐功如春行花木具此性者時節因緣到來各各不相知隨其根性大小方圓長短或青或黃或紅或綠或臭或香同時發作非春能大能小能方能圓能長能短能青能黃能紅能綠能臭能香此皆本有之性遇緣而發耳百丈云欲識佛性義當觀時節因緣時節若至其理自彰又讓師謂馬師曰汝學心地法門如下種子我說法要譬彼天澤汝緣合故當見其道所以云聖人設教不求名不伐功只令學者見性成道而已無垢老子云道在一芥則一芥重道在天下則天下重是也左右甞升無垢之堂而未入其室見其表而未見其裏百歲光陰只在一剎那間剎那間悟去如上所說者皆非實義然既悟了以為實亦在我以為非實亦在我如水上葫蘆無人動著常蕩蕩地觸著便動捺著便轉轆轆地非是彊為亦法如是故也趙州狗子無佛性話左右如人捕賊已知窩盤處但未捉著耳請快著精彩不得有少間斷時時向行住坐臥處看讀書史處修仁義禮智信處侍奉尊長處提誨學者處喫粥喫飯處與之廝崖忽然打失布袋夫復何言示諭應緣日涉差別境界未甞不在佛法中又於日用動容之間以狗子無佛性話破除情塵若作如是工夫恐卒未得悟入請於脚跟下照顧差別境界從甚麼處起動容周旋之間如何以狗子無佛性話破除情塵能知破除情塵者又是阿誰佛不云乎眾生顛倒迷己逐物物本無自性迷己者自逐之耳境界本無差別迷己者自差別耳既日涉差別境界又在佛法中既在佛法中則非差別境界既在差別境界中則非佛法矣拈一放一有甚了期廣額屠兒在涅槃會上放下屠刀立地便成佛豈有許多忉忉怛怛來日用應緣處纔覺涉差別境界時但只就差別處舉狗子無佛性話不用作破除想不用作情塵想不用作差別想不用作佛法想但只看狗子無佛性話但只舉箇無字亦不用存心等悟若存心等悟則境界也差別佛法也差別情塵也差別狗子無佛性話也差別間斷處也差別無間斷處也差別遭情塵惑亂身心不安樂處也差別能知許多差別底亦差別若要除此病但只看箇無字但只看廣額屠兒放下屠刀云我是千佛一數是實是虛若作虛實商量又打入差別境界上去也不如一刀兩段不得念後思前念後思前則又差別矣玄沙云此事限約不得心思路絕不因莊嚴本來真靜動用語笑隨處明了更無欠少今時人不悟箇中道理妄自涉事涉塵處處染著頭頭繫絆縱悟則塵境紛紜名相不實便擬凝心歛念攝事歸空閉目藏睛隨有念起旋旋破除細想纔生即便遏捺如此見解即是落空亡底外道魂不散底死人溟溟漠漠無覺無知塞耳偷鈴徒自欺誑左右來書云云盡是玄沙所訶底病默照邪師埋人底坑子不可不知也舉話時都不用作許多伎倆但行住坐臥處勿令間斷喜怒哀樂處莫生分別舉來舉去看來看去覺得沒理路沒滋味心頭熱悶時便是當人放身命處也記取記取莫見如此境界便退心如此境界正是成佛作祖底消息也而今默照邪師輩只以無言無說為極則喚作威音那畔事亦喚作空劫已前事不信有悟門以悟為誑以悟為第二頭以悟為方便語以悟為接引之辭如此之徒謾人自謾誤人自誤亦不可不知日用四威儀中涉差別境界覺得省力時便是得力處也得力處極省力若用一毫毛氣力支撐定是邪法非佛法也但辦取長遠心與狗子無佛性話廝崖崖來崖去心無所之忽然如睡夢覺如蓮華開如披雲見日到恁麼時自然成一片矣但日用七顛八倒處只看箇無字莫管悟不悟徹不徹三世諸佛只是箇無事人諸代祖師亦只是箇無事人古德云但於事上通無事見色聞聲不用聾又古德云愚人除境不忘心智者忘心不除境於一切處無心則種種差別境界自無矣而今士大夫多是急性便要會禪於經教上及祖師言句中摶量要說得分曉殊不知分曉處却是不分曉底事若透得箇無字分曉不分曉不著問人矣老漢教士大夫放教鈍便是這箇道理也作鈍牓狀元亦不惡只怕拕白耳一笑示諭華嚴重重法界斷非虛語既非虛語必有分付處必有自肯處讀至此嗟歎久之士大夫平昔所學臨死生禍福之際手足俱露者十常八九考其行事不如三家村裏省事漢富貴貧賤不能汩其心以是較之智不如愚貴不如賤者多矣何以故生死禍福現前那時不容偽故也大參相公平昔所學已見於行事臨禍福之際如精金入火愈見明耀又決定知華嚴重重法界斷非虛語則定不作他物想矣其餘七顛八倒或逆或順或正或邪亦非他物願公常作此觀妙喜亦在其中異日相從於寂寞之濱結當當來世香火因緣成就重重法界以實其事豈小補哉更須下箇註脚即今這一絡索切忌作寓言指物會一笑左右天資近道身心清淨無他緣作障只這一段誰人能及又能行住坐臥以老僧所示省要處時時提撕休說一念相應千了百當便是此生打未徹只恁麼崖到臘月三十日閻家老子也須倒退三千里始得何以故為念念在般若中無異念無間斷故只如道家流以妄心存想日久月深尚能成功不為地水火風所使況全念住在般若中臘月三十日豈不能轉業耶而今人多是將有所得心學道此是無妄想中真妄想也但放教自在然不得太緊不得太緩只恁麼做工夫省無限心力左右生處已熟熟處已生十二時中自然不著枯心忘懷將心管帶矣雖未透脫諸魔外道已不能伺其便亦自能與諸魔外道共一手同一眼成就彼事而不墮其數矣除公一人可以語此餘人非但不能如公行履亦未必信得及也但於話頭上看看來看去覺得沒巴鼻沒滋味心頭悶時正好著力切忌隨他去只這悶處便是成佛作祖坐斷天下人舌頭處也不可忽不可忽不識左右別後日用如何做工夫若是曾於理性上得滋味經教中得滋味祖師言句上得滋味眼見耳聞處得滋味舉足動步處得滋味心思意想處得滋味都不濟事若要直下休歇應是從前得滋味處都莫管他却去沒撈摸處沒滋味處試著意看若著意不得撈摸不得轉覺得沒󰚁柄捉把理路義路心意識都不行如土木瓦石相似時莫怕落空此是當人放身命處不可忽不可忽聰明靈利人多被聰明所障以故道眼不開觸途成滯眾生無始時來為心意識所使流浪生死不得自在果欲出生死作快活漢須是一刀兩段絕却心意識路頭方有少分相應故永嘉云損法財滅功德莫不由茲心意識豈欺人哉頃蒙惠教其中種種趣向皆某平昔所訶底病知是般事颺在腦後且向沒巴鼻處沒撈摸處沒滋味處試做工夫看如僧問趙州狗子還有佛性也無州云無尋常聰明人纔聞舉起便以心意識領會摶量引證要說得有分付處殊不知不容引證不容摶量不容以心意識領會縱引證得摶量得領會得盡是髑髏前情識邊事生死岸頭定不得力而今普天之下喚作禪師長老者會得分曉底不出左右書中寫來底消息耳其餘種種邪解不在言也密首座宗杲與渠同在平普融會中相聚盡得普融要領渠自以為安樂然所造者亦不出左右書中消息今始知非別得箇安樂處方知某無秋毫相欺今特令去相見無事時試令渠吐露看還契得左右意否八十翁翁入場屋真誠不是小兒戲若生死到來不得力縱說得分曉和會得有下落引證得無差別盡是鬼家活計都不干我一星事禪門種種差別異解唯識法者懼大法不明者往往多以病為藥不可不知示諭臘月三十日已到要之日用當如是觀察則世間塵勞之心自然銷殞矣塵勞之心既銷殞則來日依前孟春猶寒矣古德云欲識佛性義當觀時節因緣此箇時節乃是黃面老子出世成佛坐金剛座降伏魔軍轉法輪度眾生入涅槃底時節與解空所謂臘月三十日時節無異無別到這裏只如是觀以此觀者名為正觀異此觀者名為邪觀邪正未分未免隨他時節遷變要得不隨時節但一時放下著放到無可放處此語亦不受依前只是解空居士更不是別人又吾佛大聖人能空一切相成萬法智而不能即滅定業況博地凡夫耶居士既是箇中人想亦常入是三昧昔有僧問一老宿世界恁麼熱未審向甚麼處回避老宿曰向鑊湯鑪炭裏回避曰只如鑊湯鑪炭裏作麼生回避曰眾苦不能到願居士日用四威儀中只如此做工夫老宿之言不可忽此是妙喜得効底藥方非與居士此道相契此心相知亦不肯容易傳授只用一念相應草湯下更不用別湯使若用別湯使令人發狂不可不知也一念相應草不用他求亦只在居士四威儀中明處明如日黑處黑如漆若信手拈來以本地風光一照無有錯者亦能殺人亦能活人故佛祖常以此藥向鑊湯鑪炭裏醫苦惱眾生生死大病號大醫王不識居士還信得及否若言我自有父子不傳之祕方不用向鑊湯鑪炭裏回避底妙術却望居士布施也士大夫學此道不患不聰明患太聰明耳不患無知見患知見太多耳故常行識前一步昧却脚跟下快活自在底消息邪見之上者和會見聞覺知為自己以現量境界為心地法門下者弄業識認門頭戶口簸兩片皮談玄說妙甚者至於發狂不勒字數胡言漢語指東畫西下下者以默照無言空空寂寂在鬼窟裏著到求究竟安樂其餘種種邪解不在言而可知也冲密等歸領所賜教讀之喜慰不可言更不復敘世諦相酬酢只以左右向道勇猛之志便入葛藤禪無德山臨濟之殊法眼曹洞之異但學者無廣大決定志而師家亦無廣大融通法門故所入差別究竟歸宿處並無如許差別也示諭欲妙喜因書指示徑要處只這求指示徑要底一念早是刺頭入膠盆了也不可更向雪上加霜雖然有問不可無答請左右都將平昔或自看經教話頭或因人舉覺指示得滋味歡喜處一時放下依前百不知百不會如三歲孩兒相似有性識而未行却向未起求徑要底一念子前頭看看來看去覺得轉沒巴鼻方寸轉不寧怗時不得放緩這裏是坐斷千聖頂𩕳處往往學道人多向這裏打退了左右若信得及只向未起求徑要指示一念前看看來看去忽然睡夢覺不是差事此是妙喜平昔做底得力工夫知公有決定志故拕泥帶水納這一場敗闕此外別無可指示若有可指示則不徑要矣向承示諭性根昏鈍而黽勉修持終未得超悟之方宗杲頃在雙徑答富季申所問正與此問同能知昏鈍者決定不昏鈍更欲向甚處求超悟士大夫學此道却須借昏鈍而入若執昏鈍自謂我無分則為昏鈍魔所攝矣蓋平昔知見多以求證悟之心在前作障故自己正知見不能現前此障亦非外來亦非別事只是箇能知昏鈍底主人公耳故瑞巖和尚居常在丈室中自喚云主人公又自應云喏惺惺著又自應云喏他時後日莫受人謾又自應云喏喏古來幸有恁麼牓樣謾向這裏提撕看是箇甚麼只這提撕底亦不是別人只是這能知昏鈍者耳能知昏鈍者亦不是別人便是李寶文本命元辰也此是妙喜應病與藥不得已略為居士指箇歸家穩坐底路頭而已若便認定死語真箇喚作本命元辰則是認識神為自己轉沒交涉矣故長沙和尚云學道之人不識真只為從前認識神無量劫來生死本癡人喚作本來人前所云借昏鈍而入是也但只看能知得如是昏鈍底畢竟是箇甚麼只向這裏看不用求超悟看來看去忽地大笑去矣此外無可言者示諭悟與未悟夢與覺一一段因緣黃面老子云汝以緣心聽法此法亦緣謂至人無夢非有無之無謂夢與非夢一而已以是觀之則佛夢金鼓高宗夢傅說孔子夢奠兩楹亦不可作夢與非夢解却來觀世間猶如夢中事教中自有明文唯夢乃全妄想也而眾生顛倒以日用目前境界為實殊不知全體是夢而於其中復生虛妄分別以想心繫念神識紛飛為實夢殊不知正是夢中說夢顛倒中又顛倒故佛大慈悲老婆心切悉能遍入一切法界諸安立海所有微塵於一一塵中以夢自在法門開悟世界海微塵數眾生住邪定者入正定聚此亦普示顛倒眾生以目前實有底境界為安立海令悟夢與非夢悉皆是幻則全夢是實全實是夢不可取不可捨至人無夢之義如是而已來書見問乃是宗杲三十六歲時所疑讀之不覺抓著痒處亦甞以此問圜悟先師但以手指曰住住休妄想休妄想宗杲復曰如宗杲未睡著時佛所讚者依而行之佛所訶者不敢違犯從前依師及自做工夫零碎所得者惺惺時都得受用及乎上床半惺半覺時已作主宰不得夢見得金寶則夢中歡喜無限夢見被人以刀杖相逼及諸惡境界則夢中怕怖惶恐自念此身尚存只是睡著已作主宰不得況地水火風分散眾苦熾然如何得不被回換到這裏方始著忙先師又曰待汝說底許多妄想絕時汝自到寤寐恒一處也初聞亦未之信每日我自顧寤與寐分明作兩段如何敢開大口說禪除非佛說寤寐恒一是妄悟則我此病不須除佛語果不欺人乃是我自未了後因聞先師舉諸佛出身處熏風自南來忽然去却礙膺之物方知黃面老子所說是真語實語如語不誑語不妄語不欺人真大慈悲粉身沒命不可報礙膺之物既除方知夢時便是寤時底寤時便是夢時底佛言寤寐恒一方始自知這般道理拈出呈似人不得說與人不得如夢中境界取不得捨不得承問妙喜於未悟已前已悟之後有異無異不覺依實供通子細讀來教字字至誠不是問禪亦非見詰故不免以昔時所疑處吐露願居士試將老龐語謾提撕但願空諸所有切勿實諸所無先以目前日用境界作夢會了然後却將夢中底移來目前則佛金鼓高宗傅說孔子奠兩楹決不是夢矣此道寂寥無出今日邪師說法如惡叉聚各各自謂得無上道咸唱邪說幻惑凡愚故某每每切齒於此不惜身命欲扶持之使光明種子知有吾家本分事不墮邪見網中萬一得眾生界中佛種不斷亦不虛受黃面老子覆蔭所謂將此深心奉塵剎是則名為報佛恩然亦是不知時不量力之一事也左右既是箇中人不得不說箇中事因筆不覺及此耳示諭求一語與信道人做工夫既看圓覺經經中豈止一語而已哉諸大菩薩各隨自所疑處發問世尊據所疑一一分明剖析大段分曉前所給話頭亦在其中矣經云居一切時不起妄念於諸妄心亦不息滅住妄想境不加了知於無了知不辯真實老漢昔居雲門菴時甞頌之曰荷葉團團團似鏡菱角尖尖尖似錐風吹柳絮毛毬走雨打梨花蛺蝶飛但將此頌放在上面却將經文移來下面頌却是經經却是頌試如此做工夫看莫管悟不悟心頭休熱忙亦不可放緩如調絃之法緊緩得其所則曲調自成矣歸去但與沖輩相親遞相琢磨道業無有不辦者祝祝收書知為此一大事因緣甚力大丈夫漢所作所為當如是耳無常迅速生死事大過了一日則銷了一日好事可畏可畏左右春秋鼎盛正是作業不識好惡時能回此心學無上菩提此是世界上第一等難容靈利漢五濁界中有甚麼奇特事過如此段因緣趁色力彊健早回頭以臨老回頭其力量勝百千萬億倍老漢私為左右喜前此寫去法語曾時時覷看否第一記取不得起心動念肚裏熱忙急要悟纔作此念則被此念塞斷路頭永不能得悟矣祖師云執之失度必入邪路放之自然體無去住此乃祖師吐心吐膽為人處也但日用費力處莫要做此箇門中不容費力老漢常為人說此話得力處乃是省力處省力處乃是得力處若起一念希望心求悟入處大似人在自家堂屋裏坐却問他人覓住處無異但把生死兩字貼左鼻尖兒上不要忘了時時提撕話頭提來提去生處自熟熟處自生矣此語已寫在空相道人書中請同此書互換一看便了得也真實到不疑之地者如渾鋼打就生鐵鑄成直饒千聖出頭來現無量殊勝境界見之亦如不見況於此作奇特殊勝道理耶昔藥山坐禪次石頭問子在這裏作甚麼藥山云一物不為石頭云恁麼則閑坐也藥山云閑坐則為也石頭然之看他古人一箇閑坐也奈何他不得今時學道之士多在閑坐處打住近日叢林無鼻孔輩謂之默照者是也又有一種脚跟元不曾點地認得箇門頭戶口光影一向狂發與說平常話不得盡作禪會了似這般底喚業識作本命元辰更是不可與語本分事也不見雲門大師有言光不透脫有兩般病一切處不明面前有物是一又透得一切法空隱隱地似有箇物相似亦是光不透脫又法身亦有兩般病得到法身為法執不忘己見猶存坐在法身邊是一直饒透得法身去放過即不可子細檢點來有甚麼氣息亦是病而今學實法者以透過法身為極致而雲門返以為病不知透過法身了合作麼生到這裏如人飲水冷煖自知不著問別人問別人則禍事也所以云真實到不疑之地者如渾鋼打就生鐵鑄成是也如人喫飯飽時不可更問人我飽未飽昔黃檗問百丈從上古人以何法示人百丈只據坐黃檗云後代兒孫將何傳授百丈拂衣便起云我將謂汝是箇人這箇便是為人底樣子也但向自信處看還得自信底消息絕也未若自信底消息絕則自然不取他人口頭辦矣臨濟云汝若歇得念念馳求心與釋迦老子不別不是欺人第七地菩薩求佛智心未滿足故謂之煩惱直是無爾安排處著一星兒外料不得數年前有箇許居士認得箇門頭戶口將書來呈見解云日用中空豁豁地無一物作對待方知三界萬法一切元無直是安樂快活放得下因示之以偈曰莫戀淨潔處淨處使人困莫戀快活處快活使人狂如水之任器隨方圓短長放下不放下更請細思量三界與萬法匪歸何有鄉若只便恁麼此事大乖張為報許居士家親作禍殃豁開千聖眼不須頻禱禳偶晨起稍涼驀然記得子卿道友初得箇入頭時尚疑恐是光影遂將從來所疑公案拕照方見趙州老漢敗闕處不覺信筆葛藤如許左右以自所得瞥脫處為極則纔見涉理路入泥入水為人底便欲掃除使滅蹤跡見宗杲所集正法眼藏便云臨濟下有數箇菴主好機鋒何不收入如忠國師說義理禪教壞人家男女決定可刪左右見道如此諦當而不喜忠國師說老婆禪坐在淨淨潔潔處只愛擊石火閃電光一著子此外不容一星兒別道理真可惜耳故宗杲盡力主張若法性不寬波瀾不闊佛法知見不亡生死命根不斷則不敢如此四楞著地入泥入水為人蓋眾生根器不同故從上諸祖各立門戶施設備眾生機隨機攝化故長沙岑大蟲有言我若一向舉揚宗教法堂前須草深一丈倩人看院始得既落在這行戶裏被人喚作宗師須備眾生機說法如擊石火閃電光一著子是這般根器方承當得根器不是處用之則揠苗矣宗杲豈不曉瞥脫一椎便七穿八穴是性燥所以集正法眼藏不分門類不問雲門臨濟曹洞溈仰法眼宗但有正知正見可以令人悟入者皆收之見忠國師大珠二老宿禪備眾體故收以救此一類根器者左右書來云決定可刪觀公之意正法眼藏盡去除諸家門戶只收似公見解者方是若爾則公自集一書化大根器者有何不可不必須教妙喜隨公意去之若謂忠國師說拕泥帶水老婆禪便絕後則如巖頭睦州烏臼汾陽無業鎮州普化定上座雲峯悅法昌遇諸大老合兒孫滿地今亦寂然無主化者諸公豈是拕泥帶水說老婆禪乎然妙喜主張國師無垢破除初不相妨也左右頻寄聲妙喜想只是要調伏水牯牛揑殺這猢猻子耳此事不在久歷叢林飽參知識只貴於一言一句下直截承當不打之遶爾據實而論間不容髮不得已說箇直截已是紆曲了也說箇承當已是蹉過了也況復牽枝引蔓舉經舉教說理說事欲究竟耶古德云但有纖毫即是塵水牯牛未調伏猢猻子未死縱說得恒沙道理並不干我一星兒事然說得說不得亦非外邊事不見江西老宿有言說得亦是汝心說不得亦是汝心決欲直截擔荷見佛見祖如生冤家方有少分相應如此做工夫日久月深不著起心求悟水牯牛自調伏猢猻子自死矣記取記取但向平昔心意識湊泊不得處取不得處捨不得處看箇話頭僧問雲門如何是佛門云乾屎橛看時不用將平昔聰明靈利思量卜度擬心思量十萬八千未是遠莫是不思量不計較不擬心便是麼咄更是箇甚麼且置是事左右彊項中却有不可思議底柔和致一言之下千了百當此事殊勝若不間於彊項中打發得幾人佛法豈到今日非有般若根性則不能如是盛事盛事示諭欲來年春夏間棹無底船吹無孔笛施無盡供說無生話要了無窮無始不有不無巴鼻但請來與這無面目漢商量定不錯了這話又承需道號政欲相塗糊可稱快然居士故真淨老人云快然大道只在目前縱橫十字擬而留連便是此義也某在長沙作久住計左右他日果從此來則林下不寂寞也不識別後日用應緣處不被外境所奪否視堆案之文能撥置否與物相遇時能動轉否住寂靜處不妄想否體究箇事無雜念否故黃面老子有言心不妄取過去法亦不貪著未來事不於現在有所住了達三世悉空寂過去事或善或惡不須思量思量則障道矣未來事不須計較計較則狂亂矣現在事到面前或逆或順亦不須著意著意則擾方寸矣但一切臨時隨緣酬酢自然合著這箇道理逆境界易打順境界難打逆我意者只消一箇忍字定省少時便過了順境界直是無儞回避處如磁石與鐵相偶彼此不覺合作一處無情之物尚爾況現行無明全身在裏許作活計者當此境界若無智慧不覺不知被他引入羅網却向裏許要求出路不亦難乎所以先聖云入得世間出世無餘便是這箇道理也近世有一種修行失方便者往往認現行無明為入世間便將出世間法彊差排作出世無餘之事可不悲乎除夙有誓願即時識得破作得主不被他牽引故淨名有言佛為增上慢人說離婬怒癡為解脫耳若無增上慢者佛說婬怒癡性即是解脫若免得此過於逆順境界中無起滅相始離得增上慢名字恁麼方可作入得世間謂之有力量漢已上所說都是妙喜平昔經歷過底即今日用亦只如此修行願公趁色力彊健亦入是三昧此外時時以趙州無字提撕久久純熟驀然無心撞破漆桶便是徹頭處也又日用工夫前書已葛藤不少但只依舊不變不動物來則與之酬酢自然物我一如矣古德云放曠任其去住靜鑑覺其源流語證則不可示人說理則非證不了自證自得處拈出呈似人不得唯親證親得者略露目前些子彼此便默默相契矣示諭自此不被人謾不錯用工夫矣大概已正󰚁柄已得如善牧牛者索頭常在手中爭得犯人苗稼驀地放却索頭鼻孔無撈摸處平田淺草一任縱橫慈明老人所謂四方放去休攔遏八面無拘任意遊要收只在索頭撥未能如是當緊把索頭且與順摩捋淹浸工夫既熟自然不著用意隄防矣工夫不可急急則躁動又不可緩緩則昏怛矣忘懷著意俱蹉過譬如擲劍揮空莫論及之不及昔嚴陽尊者問趙州一物不將來時如何州云放下著嚴陽云一物既不將來放下箇甚麼州云放不下擔取去嚴陽於言下大悟又有僧問古德學人奈何不得時如何古德云老僧亦奈何不得僧云學人在學地故是奈何不得和尚是大善知識為甚麼亦奈何不得古德云我若奈何得則便拈却爾這不奈何僧於言下大悟二僧悟處即是樓樞密迷處樓樞密疑處即是二僧問處法從分別生還從分別滅滅諸分別法是法無生滅細觀來書病已去盡別證候亦不生矣大段相近亦漸省力矣請只就省力處放教蕩蕩地忽然啐地破嚗地斷便了千萬勉之宗杲雖年運而往矣不敢不勉彊力以此事與衲子輩激揚一日粥後撥牌子輪一百人入室間有負命者上鉤來亦有咬人師子以此法喜禪悅為樂殊不覺倦亦造物見憐耳左右福慧兩全日在至尊之側而留意此段大事因緣真不可思議事釋迦老子曰有勢不臨難豪貴學道難非百劫千生曾承事善知識種得般若種子深焉能如是信得及只這信得及處便是成佛作祖底基本也願公只向信得及處覷捕久久自透脫矣然第一不得著意安排覓透脫處若著意則蹉過也釋迦老子又曰佛道不思議誰能思議佛又佛問文殊師利曰汝入不思議三昧耶文殊曰弗也世尊我即不思議不見有心能思議者云何而言入不思議三昧我初發心欲入是定如今思惟實無心想而入三昧如人學射久習則巧後雖無心以久習故箭發皆中我亦如是初學不思議三昧繫心一緣若久習成就更無心想常與定俱佛與祖師所受用處無二無別近年叢林有一種邪禪以閉目藏睛觜盧都地作妄想謂之不思議事亦謂之威音那畔空劫已前事纔開口便喚作落今時亦謂之根本上事亦謂之淨極光通達以悟為落在第二頭以悟為枝葉邊事蓋渠初發步時便錯了亦不知是錯以悟為建立既自無悟門亦不信有悟者這般底謂之謗大般若斷佛慧命千佛出世不通懺悔左右具驗人眼久矣似此等輩披却師子皮作野干鳴不可不知某與左右雖未承顏接論此心已默默相契多年矣前此答字極不如禮今專遣法空禪人代往致敬故不暇入善思惟三昧只恁麼信手信意不覺葛藤如許聊謝不敏而已承留心欲究竟此一段大事因緣既辦此心第一不要急急則轉遲矣又不得緩緩則怠墮矣如調琴之法緊緩要得中方成曲調但向日用應緣處時時覷捕我這箇能與人決斷是非曲直底承誰恩力畢竟從甚麼處流出覷捕來覷捕去平昔生處路頭自熟生處既熟則熟處却生矣那箇是熟處五陰六入十二處十八界二十五有無明業識思量計較心識晝夜熠熠如野馬無暫停息底是這一絡索使得人流浪生死使得人做不好事這一絡索既生則菩提涅槃真如佛性便現前矣當現前時亦無現前之量故古德契證了便解道應眼時若千日萬象不能逃影質應耳時若幽谷大小音聲無不足如此等事不假他求不借他力自然向應緣處活鱍鱍地未得如此且將這思量世間塵勞底心回在思量不及處試思量看那箇是思量不及處僧問趙州狗子還有佛性也無州云無只這一字儘爾有甚麼伎倆請安排看請計較看思量計較安排無處可以頓放只覺得肚裏悶心頭煩惱時正是好底時節第八識相次不行矣覺得如此時莫要放却只就這無字上提撕提撕來提撕去生處自熱熱處自生矣近年以來叢林中有一種唱邪說為宗師者謂學者曰但只管守靜不知守者是何物靜者是何人却言靜底是基本却不信有悟底謂悟底是枝葉更引僧問仰山曰今時人還假悟也無仰山曰悟則不無爭奈落在第二頭癡人面前不得說夢便作實法會謂悟是落第二頭殊不知溈山自有警覺學者之言直是痛切曰研窮至理以悟為則此語又向甚處著不可溈山疑誤後人要教落在第二頭也曹閣使亦留心此事恐其被邪師輩所誤比亦如此書忉忉怛怛寫與此公聰明識見有大過人處決不到錯認方便語作實法會但某未得與之目擊私憂過計耳聞老居士亦與之是道友因筆不覺葛藤無事相見時試問渠取書一看方知妙喜相期不在眼底彼此氣義相投又非勢利之交寫了一紙紙盡又添一紙不暇更事形迹此書亦如是前書託是箇中人故曰切不可道老老大大著甚來由若如此則好事在面前定放過矣寫時雖似率易然亦機感相投亦不覺書在紙上荷公信得妙喜及便把做事日用應緣處便恢張此箇法門以報聖主求賢安天下之意真不負其所知也願種種堪忍始終只如今日做將去佛法世法打作一片且耕且戰久久純熟一舉而兩得之豈非腰纏十萬貫騎鶴上揚州乎又示諭鐘鳴漏盡之譏為君上盡誠而下安百姓自有聞絃賞音者願公凡事堅忍當逆順境政好著力所謂將此深心奉塵剎是則名為報佛恩平昔學道只要於逆順界中受用逆順現前而生苦惱大似平昔不曾向箇中用心祖師曰境緣無好醜好醜起於心心若不彊名妄情從何起妄情既不起真心任遍知請於逆順境中常作是觀則久久自不生苦惱苦惱既不生則可以驅魔王作護法善神矣前此老老大大著甚來由之說言猶在耳豈忘之耶欲識佛性義當觀時節因緣以居士前十餘載閑自有閑時時節今日仕權在手便有忙底時節當念閑時是誰閑忙時是誰忙須信忙時却有閑時道理閑時却有忙時道理正在忙中當體主上起公之意頃刻不可暫忘自警自察何以報之若常作是念則鑊湯鑪炭刀山劍樹上亦須著向前況目前些小逆順境界耶與公以此道相契故不留情盡淨吐露收書并許多葛藤不意便解如此拈弄直是弄得來活鱍鱍地真是自證自得者可喜可喜但只如此從教人道這官人不依本分亂說亂道他家自有通人愛除是曾證曾悟者方知若是聽響之流一任他鑽龜打瓦更批判得如來禪祖師禪好儘喫得妙喜拄杖也且道是賞伊罰伊一任諸方更疑三十年蒙以所修金剛經相示幸得隨喜一遍近世士大夫肯如左右留心內典者實為希有不得意趣則不能如是信得及不具看經眼則不能窺測經中深妙之義真火中蓮也詳味久之不能無疑耳左右詆諸聖師翻譯失真而汩亂本真文句增減違背佛意又云自始持誦即悟其非欲求定本是正舛差而習偽已久雷同一律暨得京師藏本始有據依復考繹天親無著論頌其義脗合遂泮然無疑又以長水孤山二師皆依句而違義不識左右敢如是批判則定甞見六朝所譯梵本盡得諸師翻譯錯謬方始泮然無疑既無梵本便以臆見刊削聖意則且未論招因帶果毀謗聖教墮無間獄恐有識者見之却如左右檢點諸師之過還著於本人矣古人有言交淺而言深招尤之道也某與左右素昧平生左右以此經求印證欲流布萬世於眾生界中種佛種子此是第一等好事而又以某為箇中人以箇中消息相期於形器之外故不敢不上稟昔清涼國師造華嚴疏欲正譯師訛舛而不得梵本但書之于經尾而已如佛不思議法品中所謂一切佛有無邊際身色相清淨普入諸趣而無染著清涼但云佛不思議法品上卷第三葉第十行一切諸佛舊脫諸字其餘經本脫落皆註之于經尾清涼亦聖師也非不能添入及減削止敢書之于經尾者識法者懼也又經中有大瑠璃寶清涼曰恐是吠瑠璃舊本錯寫亦不敢改亦只如此註之經尾耳六朝翻譯諸師皆非淺識之士翻譯場有譯語者有譯義者有潤文者有證梵語者有正義者有唐梵相校者而左右尚以為錯譯聖意左右既不得梵本便妄加刊削却要後人諦信不亦難乎如論長水依句而違義無梵本證如何便決定以其為非此公雖是講人與他講人不同甞參瑯瑘廣照禪師因請益瑯瑘首楞嚴中富樓那問佛清淨本然云何忽生山河大地之義瑯瑘遂抗聲云清淨本然云何忽生山河大地長水於言下大悟後方披襟自稱座主蓋座主多是尋行數墨左右所謂依句而不依義長水非無見識亦非尋行數墨者不以具足相故得阿耨菩提經文大段分明此文至淺至近自是左右求奇太過要立異解求人從己耳左右引無著論云以法身應見如來非以相具足故若爾如來雖不應以相具足見應相具足為因得阿耨菩提為離此著故經言須菩提於意云何如來可以相成就得阿耨菩提須菩提莫作是念等者此義明相具足體非菩提亦不以相具足為因也以相是色自性故此論大段分明自是左右錯見錯解爾色是相緣起相是法界緣起梁昭明太子謂莫作是念如來不以具足相故得阿耨菩提二十二分中以此分為無斷無滅分恐須菩提不以具足相則緣起滅矣蓋須菩提初在母胎即知空寂多不住緣起相後引功德施菩薩論末後若相成就是真實有此相滅時即名為斷何以故以生故有斷又怕人不會又云何以故一切法是無生性所以遠離斷常二邊遠離二邊是法界相不說性而言相謂法界是性之緣起故也相是法界緣起故不說性而言相梁昭明所謂無斷無滅是也此段更分明又是左右求奇太過彊生節目爾若金剛經可以刊削則一太藏教凡有看者各隨臆解都可刊削也如韓退之指論語中畫字為畫字謂舊本差錯以退之之見識便可改了而只如此論在書中何也亦是識法者懼爾圭峯密禪師造圓覺疏鈔密於圓覺有證悟處方敢下筆以圓覺經中一切眾生皆證圓覺圭峯改證為具謂譯者之訛而不見梵本亦只如此論在疏中不敢便改正經也後來泐潭真淨和尚撰皆證論論內痛罵圭峯謂之破凡夫臊臭漢若一切眾生皆具圓覺而不證者畜生永作畜生餓鬼永作餓鬼盡十方世界都盧是箇無孔鐵鎚更無一人發真歸元凡夫亦不須求解脫何以故一切眾生皆已具圓覺亦不須求證故左右以京師藏經本為是遂以京本為據若京師藏本從外州府納入如徑山兩藏經皆是朝廷全盛時賜到亦是外州府經生所寫萬一有錯又却如何改正左右若無人我定以妙喜之言為至誠不必泥在古今一大錯上若執己見為是決欲改削要一切人唾罵一任刊版印行妙喜也只得隨喜讚歎而已公既得得遣人以經來求印可雖不相識以法為親故不覺忉忉怛怛相觸忤見公至誠所以更不留情左右決欲窮教乘造奧義當尋一名行講師一心一意與之參詳教徹頭徹尾一等是留心教網也若以無常迅速生死事大己事未明當一心一意尋一本分作家能破人生死窠窟者與伊著死工夫廝崖忽然打破漆桶便是徹頭處也若只是要資談柄道我博極群書無不通達禪我也會教我也會又能檢點得前輩諸譯主講師不到處逞我能我解則三教聖人都可檢點亦不必更求人印可然後放行也如何如何左右決欲究竟此事但常令方寸虛豁豁地物來即應如人學射久久中的矣不見達磨謂二祖曰汝但外息諸緣內心無喘心如牆壁可以入道如今人纔聞此說便差排向頑然無知處硬自遏捺要得心如牆壁去祖師所謂錯認何會解方便者也巖頭云纔恁麼便不恁麼是句亦剗非句亦剗這箇便是外息諸緣內心無喘底樣子也縱未得啐地折嚗地破亦不被語言所轉矣見月休觀指歸家罷問程情識未破則心火熠熠地正當恁麼時但只以所疑底話頭提管如僧問趙州狗子還有佛性也無州云無只管提撕舉覺左來也不是右來也不是又不得將心等悟又不得向舉起處承當又不得作玄妙領略又不得作有無商量又不得作真無之無卜度又不得坐在無事甲裏又不得向擊石火閃電光處會直得無所用心心無所之時莫怕落空這裏却是好處驀然老鼠入牛角便見倒斷也此事非難非易除是夙曾種得般若種智之深曾於無始曠大劫來承事真善知識熏習得正知正見在靈識中觸境遇緣於現行處築著磕著如在萬人叢裏認得自家父母相似當恁麼時不著問人自然求覓底心不馳散矣雲門云不可說時即有不說時便無也不可商量時便有不商量時便無也又自提起云且道不商量時是箇甚麼又怕人不會又自云更是甚麼近年以來禪有多途或以一問一答末後多一句為禪者或以古人入道因緣聚頭商搉云這裏是虛那裏是實這語玄那語妙或代或別為禪者或以眼見耳聞和會在三界唯心萬法唯識上為禪者或以無言無說坐在黑山下鬼窟裏閉眉合眼謂之威音王那畔父母未生時消息亦謂之默而常照為禪者如此等輩不求妙悟以悟為落在第二頭以悟為誑謼人以悟為建立自既不曾悟亦不信有悟底妙喜常謂衲子輩說世間工巧技藝若無悟處尚不得其妙況欲脫生死而只以口頭說靜便要收殺大似埋頭向東走欲取西邊物轉求轉遠轉急轉遲此輩名為可憐愍者教中謂之謗大般若斷佛慧命人千佛出世不通懺悔雖是善因返招惡果寧以此身碎如微塵終不以佛法當人情決要敵生死須是打破這漆桶始得切忌被邪師順摩捋將冬瓜印子印定便謂我千了百當如此之輩如稻麻竹𥯤左右聰明有識見必不受這般惡毒然亦恐用心之切要求速效不覺不知遭他染污故信筆葛藤如許被明眼人覷見一場敗闕千萬相聽只以趙州一箇無字日用應緣處提撕不要間斷古德有言研窮至理以悟為則若說得天華亂墜不悟總是癡狂外邊走耳勉之不可忽丞相既存心此段大事因緣缺減界中虛妄不實或逆或順一一皆是發機時節但常令方寸虛豁豁地日用合做底事隨分撥遣觸境逢緣時時以話頭提撕莫求速效研窮至理以悟為則然第一不得存心等悟若存心等悟則被所等之心障却道眼轉急轉遲矣但只提撕話頭驀然向提撕處生死心絕則是歸家穩坐之處得到恁麼處了自然透得古人種種方便種種異解自不生矣教中所謂絕心生死伐心稠林浣心垢濁解心執著於執著處使心動轉當動轉時亦無動轉底道理自然頭頭上明物物上顯日用應緣處或淨或穢或喜或怒或順或逆如珠走盤不撥而自轉矣得到這箇時節拈出呈似人不得如人飲水冷煖自知南陽忠國師有言說法有所得是為野干鳴此事如青天白日一見便見真實自見得底邪師走作不得前日亦甞面言此事無傳授纔說有奇特玄妙六耳不同謀之說即是相欺便好拽住劈面便唾書生做到宰相是世間法中最尊最貴者若不向此事上了却即是虛來南閻浮提打一遭收因結果時帶得一身惡業去教中說作癡福是第三生冤何謂第三生冤第一生作癡福不見性第二生受癡福無慚愧不做好事一向作業第三生受癡福盡不做好事脫却殼漏子時入地獄如箭射人身難得佛法難逢此身不向今生度更向何生度此身學此道須有決定志若無決定志則如聽聲卜者見人說東便隨人向東走說西便隨人向西走若有決定志則把得住作得主宰懶融所謂設有一法過於涅槃吾說亦如夢幻況世間虛幻不實之法更有甚麼心情與之打交涉也願公堅此志以得入手為決定義則縱使大地有情盡作魔王欲來惱亂無有得其便處般若上無虛棄底工夫若存心在上面縱今生未了亦種得種子深臨命終時亦不被業識所牽墮諸惡趣換却殼漏子轉頭來亦昧我底不得察之示諭能行佛事而不解禪語能與不解無別無同但知能行者即是禪語會禪語而不能行佛事如人在水底坐叫渴飯籮裏坐叫飢何異當知禪語即佛事佛事即禪語能行能解在人不在法若更向箇裏覓同覓別則是空拳指上生實解根境法中虛揑怪如却行而求前轉急轉遲轉疎轉遠矣要得徑截心地豁如但將能與不能解與不解同與不同別與不別能如是思量如是卜度者掃向他方世界却向不可掃處看是有是無是同是別驀然心思意想絕當恁麼時自不著問人矣既得外護者存心相照自可撥置人事頻與衲子輩作佛事久久自殊勝更望室中與之子細不得容人情不得共伊落草直似之以本分草料教伊自悟自得方是尊宿為人體裁也若是見伊遲疑不薦便與之下註脚非但瞎却他眼亦乃失却自家本分手段不得人即是吾輩緣法只如此若得一箇半箇本分底亦不負平昔志願也專使來收書并信香等知開法出世唱道於石門不忘所從來為嶽長老拈香續楊岐宗派既已承當箇事須卓卓地做教徹頭徹尾以平昔實證實悟底一著子端居丈室如擔百二十斤擔子從獨木橋上過脚蹉手跌則和自家性命不可保況復與人抽釘拔楔救濟他人耶古德云此事如八十翁翁入場屋豈是兒戲又古德云我若一向舉揚宗教法堂前草深一丈須倩人看院始得巖頭每云向未屙已前一覷便眼卓朔地晏國師不跨石門句睦州現成公案放爾三十棒汾陽無業莫妄想魯祖凡見僧入門便轉身面壁而坐為人時當不昧這般體裁方不失從上宗旨耳昔溈山謂仰山曰建法幢立宗旨於一方五種緣備始得成就五種緣謂外護緣檀越緣衲子緣土地緣道緣聞霜臺趙公是汝請主致政司業鄭公送汝入院二公天下士以此觀之汝於五種緣稍備每有衲子自閩中來者無不稱歎法席之盛檀越歸向士大夫外護住持無魔障衲子雲集可以趁色力未衰時頻與衲子激揚箇事垂手之際須著精彩不得莽鹵蓋近年以來有一種裨販之輩到處學得一堆一擔相似禪往往宗師造次放過遂至承虛接響遞相印授誤賺後人致使正宗淡薄單傳直指之風幾掃地矣不可不子細五祖師翁住白雲時甞答靈源和尚書云今夏諸莊顆粒不收不以為憂其可憂者一堂數百衲子一夏無一人透得箇狗子無佛性話恐佛法將滅耳汝看主法底宗師用心又何曾以產錢多少山門大小為重輕米鹽細務為急切來汝既出頭承當箇善知識名字當一味以本分事接待方來所有庫司財穀分付知因識果知事分司列局令掌之時時提舉大綱安僧不必多日用齋粥常教後手有餘自然不費力衲子到室中下刃要緊不得拕泥帶水如雪峯空禪師頃在雲居雲門相聚老漢知渠不自欺是箇佛法中人故一味以本分鉗鎚似之後來自在別處打發大法既明向所受過底鉗鎚一時得受用方知妙喜不以佛法當人情去年送得一冊語錄來造次顛沛不失臨濟宗旨今送在眾寮中與衲子輩看老漢因掇筆書其後特為發揚使本分衲子為將來說法之式若使老漢初為渠拕泥帶水說老婆禪眼開後定罵我無疑所以古人云我不重先師道德只重先師不為我說破若為我說破豈有今日便是這箇道理也趙州云若教老僧隨伊根機接人自有三乘十二分教接他了也老僧這裏只以本分事接人若接不得自是學者根性遲鈍不干老僧事思之思之
如是我聞一時世尊在舍衛國祇樹林給孤獨園與大苾芻眾俱是時有一天子名嗟󰨢曩法天報將盡唯餘七日而乃先現五衰之相身無威德垢穢旋生頭上花鬘咸悉萎萃諸身分中臭氣而出兩腋之下悉皆汗流時嗟󰣿曩法由是之故不樂本座宛轉於地悲哀啼泣而作是言苦哉苦哉曼那吉爾池苦哉苦哉洗浴之池苦哉苦哉寶車與麁惡歡喜雜林等如是諸園苑不復更遊戲苦哉苦哉跛里耶多羅迦花永不採摘雜寶柔軟之地永不履踐苦哉苦哉天眾妓女端嚴殊妙常所侍衛今相捨離是時有餘天子見斯事已往帝釋所白言天主彼嗟󰣿曩法五衰現前命餘七日宛轉在地悲哀啼泣作如是言苦哉苦哉曼那吉爾洗浴等池苦哉苦哉寶車及麁惡歡喜雜林等如是諸園苑不復更遊戲苦哉苦哉跛里耶多羅迦花永不採摘雜寶柔軟之地永不履踐苦哉苦哉天眾妓女端嚴殊妙常所侍衛今相捨離天主我見是已心甚傷切故來告白爾時帝釋天主心悲愍故往嗟韈曩法所而告之言天子云何而汝賢者宛轉於地悲哀啼泣說諸苦事傷動見者時嗟󰣿曩法忽聞是語從地而起整服肅容合掌而立白帝釋言天主我今壽命唯餘七日命終之後墮閻浮提王舍大城以宿業故而受猪身天主既受彼身於多年中食噉糞穢我觀此苦是故愁憂爾時帝釋天主聞是語已心甚悲愍告嗟󰣿曩法天子言賢者汝可誠心歸命三寶應作是言歸依佛兩足尊歸依法離欲尊歸依僧眾中尊時彼嗟󰨢曩法天子以死怖故畏傍生故白帝釋言憍尸迦我今歸依佛兩足尊歸依法離欲尊歸依僧眾中尊時彼天子受三歸已心不間斷以至命終諸天之法下智有見不能觀上時帝釋天主觀彼天子生於何處為生南閻浮提王舍大城受猪身耶為不受猪身盡彼天眼觀之不見又觀傍生鬼界亦復不見又觀娑訶世界人間亦復不見乃至四大王眾天及忉利天盡彼觀察都不能見爾時帝釋天主既不見已心生疑慮於是帝釋往祇樹林詣世尊所頂禮佛足退坐一面白佛言世尊彼嗟󰨢曩法天子五衰現前命在七日宛轉在地悲哀啼泣說諸苦事傷動見者我時到彼見此事已而問之言云何賢者悲啼懊惱憔悴若此時嗟󰣿曩法而告我言我今壽命唯餘七日命終之後墮閻浮提生王舍城而受猪身於多年中以諸糞穢而為食噉我聞此說心極悲愍乃告之言今汝賢者欲脫斯苦當歸命三寶作如是言歸依佛兩足尊歸依法離欲尊歸依僧眾中尊時嗟󰣿曩法以死怖故畏傍生故而白我言我今歸依佛兩足尊歸依法離欲尊歸依僧眾中尊時嗟󰣿曩法受三歸竟而後命終世尊我今不知彼嗟󰣿曩法託生何處爾時世尊以正遍知告帝釋言憍尸迦今嗟󰣿曩法天子已生覩史多天受五欲樂爾時帝釋天主聞佛語已歡喜踊躍心意快然諸根圓滿即於佛前說伽陀曰若歸依於佛彼不墮惡道棄捨人身已當獲得天身若歸依於法彼不墮惡道棄捨人身已當獲得天身若歸依於僧彼不墮惡道棄捨人身已當獲得天身復說伽陀曰誠心歸命佛彼人當所得若晝若夜中佛心常憶念誠心歸命法彼人當所得若晝若夜中法力常加持誠心歸命僧彼人當所得若晝若夜中僧威常覆護爾時帝釋天主說伽陀已世尊印言如是如是歸命佛法僧定不墮惡道棄捨人身已當獲得天身爾時世尊說伽陀曰若佛陀二字得到於舌上同彼歸命等不虛過一生若達磨二字得到於舌上同彼歸命等不虛過一生若僧伽二字得到於舌上同彼歸命等不虛過一生又說偈言佛法僧名若不知彼人最下故不獲輪迴宛轉而久處如迦尸花住虛空佛說是經已諸苾芻眾天帝釋等一切大眾歡喜信受作禮而退
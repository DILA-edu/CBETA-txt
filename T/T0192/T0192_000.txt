甘蔗之苗裔釋迦無勝王淨財德純備故名曰淨飯群生樂瞻仰猶如初生月王如天帝釋夫人猶舍脂執志安如地心淨若蓮花假譬名摩耶其實無倫比於彼象天后降神而處胎母悉離憂患不生幻偽心厭惡彼諠俗樂處空閑林藍毘尼勝園流泉花果茂寂靜順禪思啟王請遊彼王知其志願而生奇特想勅內外眷屬俱詣彼園林爾時摩耶后自知產時至偃寢安勝床百千婇女侍時四月八日清和氣調適齋戒修淨德菩薩右脇生大悲救世間不令母苦惱優留王股生卑偷王手生曼陀王頂生伽叉王腋生菩薩亦如是誕從右脇生漸漸從胎出光明普照耀如從虛空墮不由於生門修德無量劫自知生不死安諦不傾動明顯妙端嚴晃然後胎現猶如日初昇觀察極明耀而不害眼根縱視而不耀如觀空中月自身光照耀如日奪燈明菩薩真金身普照亦如是正真心不亂安庠行七步足下安平趾炳徹猶七星獸王師子步觀察於四方通達真實義堪能如是說此生為佛生則為後邊生我唯此一生當度於一切應時虛空中淨水雙流下一溫一清涼灌頂令身樂安處寶宮殿臥於琉璃床天王金華手奉持床四足諸天於空中執持寶蓋侍承威神讚歎勸發成佛道諸龍王歡喜渴仰殊勝法曾奉過去佛今得值菩薩散曼陀羅花專心樂供養如來出興世淨居天歡喜已除愛欲歡為法而欣悅眾生沒苦海令得解脫故須彌寶山王堅持此大地菩薩出興世功德風所飄普皆大震動如風鼓浪舟栴檀細末香眾寶蓮花藏風吹隨空流繽紛而亂墜天衣從空下觸身生妙樂日月如常度光耀倍增明世界諸火光無薪自炎熾淨水清涼井前後自然生中宮婇女眾怪歎未曾有競赴而飲浴皆起安樂想無量部多天樂法悉雲集於藍毘尼園遍滿林樹間奇特眾妙花非時而敷榮凶暴眾生類一時生慈心世間諸疾病不療自然除亂鳴諸禽獸恬默寂無聲萬川皆停流濁水悉澄清空中無雲翳天鼓自然鳴一切諸世間悉得安隱樂猶如荒難國忽得賢明主菩薩所以生為濟世眾苦唯彼魔天王震動大憂惱父王見生子奇特未曾有素性雖安重驚駭改常容二息交胸起一喜復一懼夫人見其子不由常道生女人性怯弱怵惕懷氷炭不別吉凶相反更生憂怖長宿諸母人互亂祈神明各請常所事願令太子安時彼林中有知相婆羅門威儀具多聞才辯高名稱見相心歡喜踊躍未曾有知王心驚怖白王以真實人生於世間唯求殊勝子王今如滿月應生大歡喜今生奇特子必光顯宗族安心自欣慶莫生餘疑慮靈祥集家國從今轉休盛所生殊勝子必為世間救惟此上士身金色妙光明如是殊勝相必成等正覺若習樂世間必作轉輪王普為大地主勇猛正法治王領四天下統御一切王猶如世光明日光為最勝若處於山林專心求解脫成就實智慧普照於世間譬如須彌山普為諸山王眾寶金為最眾流海為最諸宿月為最諸明日為最如來處世間兩足中為最淨目脩且廣上下瞬長睫瞪矚紺青色明煥半月形此相云何非平等殊勝目時王告二生若如汝所說如此奇特相以何因緣故不應於先王乃現於我世婆羅門白王不應如是說多聞與智慧名稱及事業如是四事者不應顧先後物性之所生各從因緣起今當說諸譬王今且諦聽毘求央耆羅此二仙人族經歷久遠世各生殊異子毘利訶鉢低及與儵迦羅能造帝王論不從先族來薩羅薩仙人經論久斷絕而生婆羅婆續復明經論現在知見生不必由先胄毘耶娑仙人多造諸經論末後胤跋彌廣集偈章句阿低利仙人不解醫方論後生阿低離善能治百病二生駒尸仙不閑外道論後伽提那王悉解外道法甘蔗王始族不能制海潮至娑伽羅王生育千王子能制大海潮使不越常限闍那駒仙人無師得禪道凡得名稱者皆生於自力或先勝後劣或先劣後勝帝王諸神仙不必承本族是故諸世間不應顧先後大王今如是應生歡喜心以心歡喜故永離於疑惑王聞仙人說歡喜增供養我今生勝子當紹轉輪位我年已朽邁出家修梵行無令聖王子捨世遊山林時近處園中有苦行仙人名曰阿私陀善解於相法來詣王宮門王謂梵天應苦行樂正法此二相俱現梵行相具足時王大歡喜即請入宮內恭敬設供養將入內宮中唯樂見王子雖有婇女眾如在空閑林安處正法座加敬尊奉事如安低牒王奉事波尸吒時王白仙人我今得大利勞屈大仙人辱來攝受我諸有所應為唯願時教勅如是勸請已仙人大歡喜善哉常勝王眾德悉皆備愛樂來求者惠施崇正法仁智殊勝族謙恭善隨順宿殖眾妙因勝果現於今汝當聽我說今者來因緣我從日道來聞空中天說言王生太子當成正覺道并見先瑞相今故來到此欲觀釋迦王建立正法幢王聞仙人說決定離疑網命持太子出以示於仙人仙人觀太子足下千輻輪手足網縵指眉間白毫跱馬藏隱密相容色炎光明見生未曾想流淚長歎息王見仙人泣念子心戰慄氣結盈心胸驚悸不自安不覺從坐起稽首仙人足而白仙人言此子生奇特容貌極端嚴天人殆不異汝言人中上何故生憂悲將非短壽子生我憂悲乎久渴得甘露而反復失耶將非失財寶喪家亡國乎若有勝子存國嗣有所寄我死時心悅安樂生他世猶如人兩目一眠而一覺莫如秋霜花雖敷而無實人於親族中愛深無過子宜時為記說令我得蘇息仙人知父王心懷大憂懼即告言大王王今勿恐怖前已語大王慎勿自生疑今相猶如前不應懷異想自惟我年暮悲慨泣歎耳今我臨終時此子應世生為盡生故生斯人難得遇當捨聖王位不著五欲境精勤修苦行開覺得真實常為諸群生滅除癡冥障於世永熾燃智慧日光明眾生沒苦海眾病為聚沫衰老為巨浪死為海洪濤乘輕智慧舟渡此眾流難智慧泝流水淨戒為傍岸三昧清涼池正受眾奇鳥如此甚深廣正法之大河渴愛諸群生飲之以蘇息染著五欲境眾苦所驅迫迷生死曠野莫知所歸趣菩薩出世間為通解脫道世間貪欲火境界薪熾然興發大悲雲法雨雨令滅癡闇門重扇貪欲為關鑰閉塞諸群生出要解脫門金剛智慧鑷拔恩愛逆鑽愚癡網自纏窮苦無所依法王出世間能解眾生縛王莫以此子自生憂悲患當憂彼眾生著欲違正法我今老死壞遠離聖功德雖得諸禪定而不獲其利於此菩薩所竟不聞正法身壞命終後必生三難天王及諸眷屬聞彼仙人說知其自憂歎恐怖悉以除生此奇特子我心得大安出家捨世榮修習仙人道遂不紹國位復令我不悅爾時彼仙人向王真實說必如王所慮當成正覺道於王眷屬中安慰眾心已自以己神力騰虛而遠逝爾時白淨王見子奇特相又聞阿私陀決定真實說於子心敬重珍護兼常念大赦於天下牢獄悉解脫世人生子法隨宜取捨事依諸經方論一切悉皆為生子滿十日安隱心已泰普祠諸天神廣施於有道沙門婆羅門呪願祈吉福嚫施諸群臣及國中貧乏村城婇女眾牛馬象財錢各隨彼所須一切皆給與卜擇選良時遷子還本宮二飯白淨牙七寶莊嚴輿雜色珠絞絡明焰極光澤夫人抱太子周匝禮天神然後昇寶輿婇女眾隨侍王與諸臣民一切俱導從猶如天帝釋諸天眾圍遶如摩醯首羅忽生六面子設種種眾具供給及請福今王生太子設眾具亦然毘沙門天王生那羅鳩婆一切諸天眾皆悉大歡喜王今生太子迦毘羅衛國一切諸人民歡喜亦如是時白淨王家以生聖子故親族名子弟群臣悉忠良象馬寶車輿國財七寶器日日轉增勝隨應而集生無量諸伏藏自然從地出清淨雪山中兇狂群白象不呼自然至不御自調伏種種雜色馬形體極端嚴朱髦纖長尾超騰駿若飛又野之所生應時自然至純色調善牛肥壯形端正平步淳香乳應時悉雲集怨憎者心平中平益淳厚素篤增親密亂逆悉消除微風隨時雨雷霆不震裂種殖不待時收實倍豐積五穀鮮香美輕軟易消化諸有懷孕者身安體和適除受四聖種諸餘世間人資生各自如無有他求想無慢無慳嫉亦無恚害心一切諸士女玄同劫初人天廟諸寺舍園林井泉池一切如天物應時自然生合境無飢餓刀兵疾疫息國中諸人民親族相愛敬法愛相娛樂不生染污欲以義求財物無有貪利心為法行惠施無求反報想脩習四梵行滅除恚害心過去摩㝹王生日光太子舉國蒙吉祥眾惡一時息今王生太子其德亦復爾以備眾德義名悉達羅他時摩耶夫人見其所生子端正如天童眾美悉備足過喜不自勝命終生天上大愛瞿曇彌見太子天童德貌世奇挺既生母命終愛育如其子子敬亦如母猶日月火光從微照漸廣太子長日新德貌亦復爾無價栴檀香閻浮檀名寶護身神仙藥瓔珞莊嚴身附庸諸隣國聞王生太子奉獻諸珍異牛羊鹿馬車寶器莊嚴具助悅太子心雖有諸嚴飾嬰童玩好物太子性安重形少而心宿心栖高勝境不染於榮華修學諸術藝一聞超師匠父王見聰達深慮踰世表廣訪名豪族風教禮義門容姿端正女名耶輪陀羅應娉太子妃誘導留其心太子志高遠德盛貌清明猶梵天長子舍那鳩摩羅賢妃美容貌窈窕淑妙姿瓌艷若天后同處日夜歡為立清淨宮宏麗極莊嚴高峙在虛空迢遰若秋雲溫涼四時適隨時擇善居伎女眾圍遶奏合天樂音勿隣穢聲色令生厭世想如天犍撻婆自然寶宮殿樂女奏天音聲色耀心目菩薩處高宮音樂亦如是父王為太子靜居修純德仁慈正法化親賢遠惡友心不染恩愛於欲起毒想攝情撿諸根滅除輕躁意和顏善聽訟慈教厭眾心宣化諸外道斷諸謀逆術教學濟世方萬民得安樂如令我子安萬民亦如是事火奉諸神叉手飲月光恒水沐浴身法水澡其心祈福非存己唯子及萬民愛言非無義義言非不愛愛言非不實實言非不愛以有慚愧故不能如實說於愛不愛事不依貪恚想志存於寂默平正止諍訟不以祠天會勝於斷事福見彼多求眾豐施過其望心無戰爭想以德降怨敵調一而護七離七防制五得三覺了三知二捨於二求情得其罪應死垂仁恕不加麤惡言軟語而教勅務施以財物指授資生路受學神仙道滅除怨恚心名德普流聞世間永消亡主匠修明德率土皆承習如人心安靜四體諸根從時白淨太子賢妃耶輸陀年並漸長大孕生羅睺羅白淨王自念太子已生子歷世相繼嗣正化無終極太子既生子愛子與我同不復慮出家但當力修善我今心大安無異生天樂猶若劫初時仙王所住道愛行清淨業祠祀不害生熾然修勝業王勝梵行勝宗族財寶勝勇健伎藝勝明顯照世間如日千光耀所以為王者將為顯其子顯子為宗族榮族以名聞名高得生天生天為樂已已樂智慧增悟道弘正法先勝名聞所受行眾妙道唯願令太子愛子不捨家一切諸國王生子年尚小不令王國土慮其心放逸縱情著世樂不能紹王種今王生太子隨心恣五欲唯願樂世榮不欲令學道過去菩薩王其道雖深固要習世榮樂生子繼宗嗣然後入山林修行寂默道外有諸園林流泉清涼池眾雜華果樹行列垂玄蔭異類諸奇鳥奮飛戲其中水陸四種花炎色流妙香伎女因奏樂弦歌告太子太子聞音樂歎美彼園林內懷甚踊悅思樂出遊觀猶如繫狂象常慕閑曠野父王聞太子樂出彼園遊即勅諸群臣嚴飾備羽儀平治正王路并除諸醜穢老病形殘類羸劣貧窮苦無令少樂子見起厭惡心莊嚴悉備已啟請求拜辭王見太子至摩頭瞻顏色悲喜情交結口許而心留眾寶軒飾車結駟駿平流賢良善術藝年少美姿容妙淨鮮花服同車為執御街巷散眾華寶縵蔽路傍垣樹列道側寶器以莊嚴繒蓋諸幢幡繽紛隨風揚觀者挾長路側身目連光瞪矚而不瞬如並青蓮花臣民悉扈從如星隨宿王異口同聲歎稱慶世希有貴賤及貧富長幼及中年悉皆恭敬禮唯願令吉祥郭邑及田里聞太子當出尊卑不待辭寤寐不相告六畜不遑收錢財不及斂門戶不容閉奔馳走路傍樓閣堤塘樹窓牖衢巷間側身競容目瞪矚觀無厭高觀謂投地步者謂乘虛意專不自覺形神若雙飛虔虔恭形觀不生放逸心圓體𦟛支節色若蓮花敷今出處園林願成聖法仙太子見修塗莊嚴從人眾服乘鮮光澤欣然心歡悅國人瞻太子嚴儀勝羽從亦如諸天眾見天太子生時淨居天王忽然在道側變形衰老相勸生厭離心太子見老人驚怪問御者此是何等人頭白而背僂目冥身戰搖任杖而羸步為是身卒變為受性自爾御者心躊躇不敢以實答淨居加神力令其表真言色變氣虛微多憂少歡樂喜忘諸根羸是名衰老相此本為嬰兒長養於母乳及童子嬉遊端正恣五欲年逝形枯朽今為老所壞太子長歎息而問御者言但彼獨衰老吾等亦當然御者又答言尊亦有此分時移形自變必至無所疑少壯無不老舉世知而求菩薩久修習清淨智慧業廣殖諸德本願果華於今聞說衰老苦戰慄身毛竪雷霆霹靂聲群獸怖奔走菩薩亦如是震怖長噓息繫心於老苦頷頭而瞪矚念此衰老苦世人何愛樂老相之所壞觸類無所擇雖有壯色力無一不遷變目前見證相如何不厭離菩薩謂御者宜速迴車還念念衰老至園林何足歡受命即風馳飛輪旋本宮心存朽暮境如歸空塜間觸事不留情所居無暫安王聞子不悅勸令重出遊即勅諸群臣莊嚴復勝前天復化病人守命在路傍身瘦而腹大呼吸長喘息手脚攣枯燥悲泣而呻吟太子問御者此復何等人對曰是病者四大俱錯亂羸劣無所堪轉側恃仰人太子聞所說即生哀愍心問唯此人病餘亦當復爾對曰此世間一切俱亦然有身必有患愚癡樂朝歡太子聞其說即生大恐怖身心悉戰動譬如揚波月處斯大苦器云何能自安嗚呼世間人愚惑癡闇障病賊至無期而生喜樂心於是迴車還愁憂念病苦如人被打害捲身待杖至靜息於閑宮專求反世樂王復聞子還勅問何因緣對曰見病人王怖猶失身深責治路者心結口不言復增伎女眾音樂倍勝前以此悅視聽樂俗不厭家晝夜進聲色其心未始歡王自出遊歷更求勝妙園簡擇諸婇女美艷極姿顏諂󰍂能奉事容媚能惑人增修王御道防制諸不淨并勅善御者瞻察擇路行時彼淨居天復化為死人四人共持輿現於菩薩前餘人悉不覺菩薩御者見問此何等輿幡花雜莊嚴從者悉憂慼散髮號哭隨天神教御者對曰為死人諸根壞命斷心散念識離神逝形乾燥挺直如枯木親戚諸朋友恩愛素纏綿今悉不喜見遠棄空塜間太子聞死聲悲痛心交結問唯此人死天下亦俱然對曰普皆爾夫始必有終長幼及中年有身莫不壞太子心驚怛身垂車軾前息殆絕而嘆世人一何誤公見身磨滅猶尚放逸生心非枯木石曾不慮無常即勅迴車還非復遊戲時命絕死無期如何縱心遊御者奉王勅畏怖不敢旋正御疾驅馳徑往至彼園林流滿清淨嘉木悉敷榮靈禽雜奇獸飛走欣和鳴光耀悅耳目猶天難陀園太子入園林眾女來奉迎並生希遇想競媚進幽誠各盡伎姿態供侍隨所宜或有執手足或遍摩其身或復對言笑或現憂慼容規以悅太子令生愛樂心眾女見太子光顏狀天身不假諸飾好素體踰莊嚴一切皆瞻仰謂月天子來種種設方便不動菩薩心更互相顧視抱愧寂無言有婆羅門子名曰優陀夷謂諸婇女言汝等悉端正聰明多技術色力亦不常兼解諸世間隱祕隨欲方容色世希有狀如王女形天見捨妃后神仙為之傾如何人王子不能感其情今此王太子持心雖堅固清淨德純備不勝女人力古昔孫陀利能壞大仙人令習於愛欲以足蹈其頂長苦行瞿曇亦為天后壞勝渠仙人子習欲隨㳂流毘尸婆梵仙修道十千歲深著於天后一日頓破壞如彼諸美女力勝諸梵行況汝等技術不能感王子當更勤方便勿令絕王嗣女人性雖賤尊榮隨勝天何不盡其術令彼生染心爾時婇女眾慶聞優陀說增其踊悅心如鞭策良馬往到太子前各進種種術歌舞或言笑揚眉露白齒美目相眄睞輕衣現素身妖搖而徐步詐親漸習近情欲實其心兼奉大王旨慢形媟隱陋忘其慚愧情太子心堅固傲然不改容猶如大龍象群象眾圍遶不能亂其心處眾若閑居猶如天帝釋諸天女圍繞太子在園林圍繞亦如是或為整衣服或為洗手足或以香塗身或以華嚴飾或為貫瓔珞或有扶抱身或為安枕席或傾身密語或世俗調戲或說眾欲事或作諸欲形規以動其心菩薩心清淨堅固難可轉聞諸婇女說不憂亦不喜倍生厭思惟嘆此為奇怪始知諸女人欲心盛如是不知少壯色俄頃老死壞哀哉此大惑愚癡覆其心當思老病死晝夜勤勗勵鋒刃臨其頸如何猶嬉笑見他老病死不知自觀察是則泥木人當有何心慮如空野雙樹華葉俱茂盛一已被斬伐第二不知怖此等諸人輩無心亦如是爾時優陀夷來至太子所見宴默禪思心無五欲想即白太子言大王先見勅為子作良友今當奉誠言朋友有三種能除不饒益成人饒益事遭難不遺棄我既名善友棄捨丈夫義言不盡所懷何名為三益今故說真言以表我丹誠年在於盛時容色德充備不重於女人斯非勝人體正使無實心宜應方便納當生軟下心隨順取其意愛欲增憍慢無過於女人且今心雖背法應方便隨順女心為樂順為莊嚴具若人離於順如樹無花果何故應隨順攝受其事故已得難得境勿起輕易想欲為最第一天猶不能忘帝釋尚私通瞿曇仙人妻阿伽陀仙人長夜脩苦行為以求天后而遂願不果婆羅墮仙人及與月天子婆羅舍仙人與迦賓闍羅如是比眾多悉為女人壞況今自境界而不能娛樂宿世殖德本得此妙眾具世間皆樂著而心反不珍爾時王太子聞友優陀夷甜辭利口辯善說世間相答言優陀夷感汝誠心說我今當語汝且復留心聽不薄妙境界亦知世人樂但見無常相故生患累心若此法常存無老病死苦我亦應受樂終無厭離心若令諸女色至竟無衰變愛欲雖為過猶可留人情人有老病死彼應自不樂何況於他人而生染著心非常五欲境自身俱亦然而生愛樂心此則同禽獸汝所引諸仙習著五欲者彼即可厭患習欲故磨滅又稱彼勝士樂著五欲境亦復同磨滅當知彼非勝若言假方便隨順習近者習則真染著何名為方便虛誑偽隨順是事我不為真實隨順者是則為非法此心難裁抑隨事即生著著則不見過如何方便隨處順而心乖此理我不見如是老病死大苦之積聚令我墜其中此非知識說嗚呼優陀夷真為大肝膽生老病死患此苦甚可畏眼見悉朽壞而猶樂追逐今我至儜劣其心亦狹小思惟老病死卒至不預期晝夜忘睡眠何由習五欲老病死熾然決定至無疑猶不知憂慼真為木石心太子為優陀種種巧方便說欲為深患不覺至日暮時諸婇女眾伎樂莊嚴具一切悉無用慚愧還入城太子見園林莊嚴悉休廢伎女盡還歸其處盡虛寂倍增非常想俛仰還本宮父王聞太子心絕於五欲極生大憂苦如利刺貫心即召諸群臣問欲設何方咸言非五欲所能留其心王復增種種勝妙五欲具晝夜以娛樂冀悅太子心太子深厭離了無愛樂情但思生死苦如被箭師子王使諸大臣貴族名子弟年少勝姿顏聰慧執禮儀晝夜同遊止以取太子心如是未幾時啟王復出遊服乘駿足馬眾寶具莊嚴與諸貴族子圍遶俱出城譬如四種華日照悉開敷太子耀神景羽從悉蒙光出城遊園林修路廣且平樹木花果茂心樂遂忘歸路傍見耕人墾壤殺諸虫其心生悲惻痛踰刺貫心又見彼農夫勤苦形枯悴蓬髮而流汗塵土坌其身耕牛亦疲困吐舌而急喘太子性慈悲極生憐愍心慨然興長歎降身委地坐觀察此眾苦思惟生滅法嗚呼諸世間愚癡莫能覺安慰諸人眾各令隨處坐自蔭閻浮樹端坐正思惟觀察諸生死起滅無常變心定安不動五欲廓雲消有覺亦有觀入初無漏禪離欲生喜樂正受三摩提世間甚辛苦老病死所壞終身受大苦而不自覺知厭他老病死此則為大患我今求勝法不應同世間自嬰老病死而反惡他人如是真實觀少壯色力壽新新不暫停終歸磨滅法不喜亦不憂不疑亦不亂不眠不著欲不壞不嫌彼寂靜離諸蓋慧光轉增明爾時淨居天化為比丘形來詣太子所太子敬起迎問言汝何人答言是沙門畏厭老病死出家求解脫眾生老病死變壞無暫停故我求常樂無滅亦無生怨親平等心不務於財色所安唯山林空寂無所營塵想既已息蕭條倚空閑精麤無所擇乞求以支身即於太子前輕舉騰虛逝太子心歡喜惟念過去佛建立此威儀遺像見於今端坐正思惟即得正法念當作何方便遂心長出家歛情抑諸根徐起還入城眷屬悉隨從謂止不遠逝內密興愍念方欲超世表形雖隨路歸心實留山林猶如繫狂象常念遊曠野太子時入城士女挾路迎老者願為子少願為夫妻或願為兄弟諸親內眷屬若當從所願諸集悕望斷太子心歡喜忽聞斷集聲若當從所願斯願要當成深思斷集樂增長涅槃心身如金山峰𦟛臂如象手其音若春雷紺眼譬牛王無盡法為心面如滿月光師子王遊步徐入於本宮猶如帝釋子心敬形亦恭往詣父王所稽首問和安并啟生死畏哀請求出家一切諸世間合會要別離是故願出家欲求真解脫父王聞出家心即大戰懼猶如大狂象動搖小樹枝前執太子手流淚而告言且止此所說未是依法時少壯心動搖行法多生過奇特五欲境心尚未厭離出家修苦行未能決定心空閑曠野中其心未寂滅汝心雖樂法未若我是時汝應領國事令我先出家棄父絕宗嗣此則為非法當息出家心受習世間法安樂善名聞然後可出家太子恭遜辭復啟於父王惟為保四事當息出家心保子命常存無病不衰老眾具不損減奉命停出家父王告太子汝勿說此言如此四事者誰能保令無汝求此四願正為人所笑且停出家心服習於五欲太子復啟王四願不可保應聽子出家願不為留難子在被燒舍如何不聽出分析為常理孰能不聽求脫當自磨滅不如以法離若不以法離死至孰能持父王知子心決定不可轉但當盡力留何須復多言更增諸婇女上妙五欲樂晝夜苦防衛要不令出家國中諸群臣來詣太子所廣引諸禮律勸令順王命太子見父王悲感泣流淚且還本宮中端坐默思惟宮中諸婇女親近圍遶侍伺候瞻顏色矚目不暫瞬猶若秋林鹿端視彼獵師太子正容貌猶若真金山伎女共瞻察聽教候音顏敬畏察其心猶彼林中鹿漸已至日暮太子處幽夜光明甚輝耀如日照須彌坐於七寶座薰以妙栴檀婇女眾圍遶奏犍撻婆音如毘沙門子眾妙天樂聲太子心所念第一遠離樂雖作眾妙音亦不在其懷時淨居天子知太子時至決定應出家忽然化來下厭諸伎女眾悉皆令睡眠容儀不歛攝委縱露醜形惛睡互低仰樂器亂縱橫傍倚或反側或復似投深纓絡如曳鎖衣裳絞縛身抱琴而偃地猶若受苦人黃綠衣流散如摧迦尼華縱體倚壁眠狀若懸角弓或手攀窓牖如似絞死尸頻呻長欠呿魘呼涕流涎蓬頭露醜形見若顛狂人華鬘垂覆面或以面掩地或舉身戰掉猶若獨搖鳥委身更相枕手足互相加或顰蹙皺眉或合眼開口種種身散亂狼籍猶橫屍時太子端坐觀察諸婇女先皆極端嚴言笑心諂󰍂妖豔巧姿媚而今悉醜穢女人性如是云何可親近沐浴假緣飾誑惑男子心我今已覺了決定出無疑爾時淨居天來下為開門太子時徐起出諸婇女間踟蹰於內閣而告車匿言吾今心渴仰欲飲甘露泉被馬速牽來欲至不死鄉自知心決定堅固誓莊嚴婇女本端正今悉見醜形門戶先關閉今已悉自開觀此諸瑞相第一義之筌車匿內思惟應奉太子教脫令父王知復應深罪責諸天加神力不覺牽馬來平乘駿良馬眾寶鏤乘具高翠長髦尾局背短毛耳鹿腹鵝王頸額廣圓瓠鼻龍咽臗臆方具足驎驥相太子撫馬頸摩身而告言父王常乘汝臨敵輒勝怨吾今欲相依遠涉甘露津戰鬪多眾旅榮樂多伴遊商人求珍寶樂從者亦眾遭苦良友難求法必寡朋堪此二友者終獲於吉安吾今欲出遊為度苦眾生汝今欲自利兼濟諸群萌宜當竭其力長驅勿疲惓勸已徐跨馬理轡倐晨征人狀日殿流馬如白雲浮束身不奮迅屏氣不噴鳴四神來捧足潛密寂無聲重門固關鑰天神令自開敬重無過父愛深莫踰子內外諸眷屬恩愛亦纏綿遣情無遺念飄然超出城清淨蓮花目從淤泥中生顧瞻父王宮而說告離篇不度生老死永無遊此緣一切諸天眾虛空龍鬼神隨喜稱善哉唯此真諦言諸天龍神眾慶得難得心各以自力光引導助其明人馬心俱銳奔逝若流星東方猶未曉已進三由旬須臾夜已過眾生眼光出顧見林樹間跋伽仙人處林流極清曠禽獸親附人太子見心喜形勞自然息此則為祥瑞必獲未曾利又見彼仙人是所應供養并自護其儀滅除高慢跡下馬手摩頭汝今已度我慈目視車匿猶清涼水洗駿足馳若飛汝常係馬後感汝深敬勤精勤無懈惓餘事不足計唯取汝真心心敬形堪勤此二今始見人有心至誠身力無所堪力堪心不至汝今二俱備捐棄世榮利進步隨我來何人不向利無利親戚離汝今空隨我不求現世報夫人生育子為以紹宗嗣所以奉敬王為以報恩養一切皆求利汝獨背利遊至言不煩多今當略告汝汝事我已畢今且乘馬還自我長夜來所求處今得即脫寶瓔珞以授於車匿具持是賜汝以慰汝憂悲寶冠頂摩尼光明照其身即脫置掌中如日曜須彌車匿持此珠還歸父王所持珠禮王足以表我虔心為我啟請王願捨愛戀情為脫生老死故入苦行林亦不求生天非無仰戀心亦不懷結恨唯欲捨憂悲長夜集恩愛要當有別離以有當離故故求解脫因若得解脫者永無離親期為斷憂出家勿為子生憂五欲為憂根應憂著欲者乃祖諸勝王堅固志不移今我襲餘財唯法捨非宜夫人命終時財產悉遺子子多貪俗利而我樂法財若言年少壯非是遊學時當知求正法無時非為時無常無定期死怨常隨伺是故我今日決定求法時如上諸所啟汝悉為我宣唯願今父王不復我顧戀若以形毀我令王割愛者汝慎勿惜言使王念不絕車匿奉教勅悲塞情惛迷合掌而䠒跪還答太子言如勅具宣言恐更增憂悲憂悲增轉深如象溺深泥決定恩愛乖有心孰不哀金石尚摧碎何況溺哀情太子長深宮少樂身細軟投身刺棘林苦行安可堪初命我索馬下情甚不安天神見驅逼命我速莊嚴何意令太子決定捨深宮迦毘羅衛國合境生悲痛父王年已老念子愛亦深決定捨出家此則非所應邪見無父母此則無復論瞿曇彌長養乳哺形枯乾慈愛難可忘莫作背恩人嬰兒功德母勝族能奉事得勝而復棄此則非勝人耶輸陀勝子嗣國掌正法厥年尚幼少是亦不應捨已違捨父王及宗親眷屬勿復遺棄我要不離尊足我心懷湯火不堪獨還國今於空野中棄捐太子歸則同須曼提棄捨於羅摩今若獨還宮白王當何言合宮同見責復以何辭答太子向告我隨方便形毀牟尼功德所云何而虛說我深慚愧故舌亦不能言設使有所說天下誰復信若言月光熱世間有信者脫有信太子所行非法行太子心柔軟常慈悲一切深愛而棄捨此則違宿心願可思還宮以慰我愚誠太子聞車匿悲切苦諫言心安轉堅固而復告之曰汝今為我故而生別離苦當捨此悲念且自慰其心眾生各異趣乖離理自常縱令我今日不捨諸親族死至形神乖當復云何留慈母懷妊我深愛常抱苦生已即命終竟不蒙子養存亡各異路今為何處求曠野茂高樹眾鳥群聚栖暮集晨必散世間離亦然浮雲興高山四集盈虛空俄而復消散人理亦復然世間本自乖暫會恩愛纏如夢中聚散不應計我親譬如春生樹漸長柯葉茂秋霜遂零落同體尚分離況人暫合會親戚豈常俱汝且息憂苦順我教而歸歸意猶存我且歸後更還迦毘羅衛人聞我心決定顧遺念我者汝當宣我言越度生死海然後當來還情願若不果身滅山林間白馬聞太子發斯真實言屈膝而舐足長息淚流連輪掌網鞔手順摩白馬頂汝莫生憂悲我今懺謝汝良馬之勤勞其功今已畢惡道苦長息妙果現於今眾寶莊嚴劍車匿常執隨太子拔利劍如龍曜光明寶冠籠玄髮合剃置空中上昇凝虛境飄若鸞鳥翔忉利諸天下執髮還天宮常欲奉事足況今得頂髮盡心加供養至於正法盡太子時自念莊嚴具悉除唯有素繒衣猶非出家儀時淨居天子知太子心念化為獵師像持弓佩利箭身被袈裟衣徑至太子前太子念此衣染色清淨服仙人上標飾獵者非所應即呼獵師前軟語而告曰汝於此衣服貪愛似不深以我身上服與汝相貿易獵師白太子非不惜此衣用謀諸群鹿誘之令見趣苟是汝所須今當與交易獵者既貿衣還自復天身太子及車匿見生奇特想此必無事衣定非世人服內心大歡喜於衣倍增敬即與車匿別被著袈裟衣猶若青絳雲圍繞日月輪安詳而諦步入於仙人窟車匿自隨矚漸隱不復見太子捨父王眷屬及我身愛著袈裟衣入於苦行林舉首仰呼天迷悶而躃地起抱白馬頸望絕隨路歸徘徊屢反顧形往心反馳或沈思失魂或俯仰垂身或倒而復起悲泣隨路還太子遣車匿將入仙人處端嚴身光曜普照苦行林具足一切義隨義而之彼譬如師子王入于群獸中俗容悉已捨唯見道真形彼諸學仙士忽覩未曾見懍然心驚喜合掌端目矚男女隨執事即視不改儀如天觀帝釋瞪視目不瞬諸仙不移足瞪視亦復然任重手執作瞻敬不釋事如牛在轅軛形來而心依俱學神仙者咸說未曾見孔雀等眾鳥亂聲而翔鳴持鹿戒梵志隨鹿遊山林麤性鹿睒睗見太子端視隨鹿諸梵志端視亦復然甘蔗燈重明猶如初日光能感群乳牛增出甜香乳彼諸梵志等驚喜傳相告為八婆藪天為二阿濕波為第六魔王為梵迦夷天為日月天子而來下此耶要是所應敬奔競來供養太子亦謙下敬辭以問訊菩薩遍觀察林中諸梵志種種修福業悉求生天樂問長宿梵志所行真實道今我初至此未知行何法隨事而請問願為我解說爾時彼二生具以諸苦行及與苦行果次第隨事答非聚落所出清淨水生物或食根莖葉或復食華果種種各異道服食亦不同或習於鳥生兩足鉗取食有隨鹿食草吸風蟒蛇仙木石舂不食兩齒嚙為痕或乞食施人取殘而自食或常水沐頭或復奉事火水居習魚仙如是等種種梵志修苦行壽終得生天以因苦行故當得安樂果兩足尊賢士聞此諸苦行不見真實義內心不欣悅思惟哀念彼心口自相告哀哉大苦行唯求人天報輪迴向生死苦多而果少違親捨勝境決定求天樂雖免於小苦終為大苦縛自枯槁其形修行諸苦行而求於受生增長五欲因不觀生死故以苦而求苦一切眾生類心常畏於死精勤求受生生已會當死雖復畏於苦而長沒苦海此生極疲勞將生復不息任苦求現樂求生天亦勞求樂心下劣俱墮於非義方於極鄙劣精勤則為勝未若修智慧兩捨永無為苦身是法者安樂為非法行法而後樂因法果非法身所行起滅皆由心意力若離心意者此身如枯木是故當調心心調形自正食淨為福者禽獸貧窮子常食於果葉斯等應有福若言善心起苦行為福因彼諸安樂行何不善心起樂非善心起善亦非苦因若彼諸外道以水為淨者樂水居眾生惡業能常淨彼本功德仙所可住止處功德仙住故普世之所重應尊彼功德不應重其處如是廣說法遂至日云暮見有事火者或鑽或吹然或有酥油灑或舉聲呪願如是竟日夜觀察彼所行不見真實義則便欲捨去時彼諸梵志悉來請留住眷仰菩薩德無不勤勸請汝從非法處來至正法林而復欲棄捨是故勸請留諸長宿梵志蓬髮服草衣追隨菩薩後願請小留神菩薩見諸老隨逐身疲勞止住一樹下安慰遣令還梵志諸長幼圍繞合掌請汝忽來至此園林妙充滿而今棄捨去遂成丘曠野如人愛壽命不欲捨其身我等亦如是唯願小留住此處諸梵志王仙及天仙皆依於此處又隣雪山側增長人苦行其處莫過此眾多諸學士由此路生天求福學仙者皆從此已北攝受於正法慧者不遊南若汝見我等懈怠不精進行諸不淨法而不樂住者我等悉應去汝可留止此此諸梵志等常求苦行伴汝為苦行長云何相棄捨若能止住此奉事如帝釋亦如天奉事毘梨訶鉢低菩薩向梵志說己心所期我修正方便唯欲滅諸有汝等心質直行法亦寂默親念於來賓我心實愛樂美說感人懷聞者皆沐浴聞汝等所說增我樂法情汝等悉歸我以為法良朋而今棄捨汝其心甚悵然先違本親屬今與汝等乖合會別離苦其苦等無異非我心不樂亦不見他過但汝等苦行悉求生天樂我求滅三有形背而心乖汝等所行法自習先師業我為滅諸集以求無集法是故於此林永無久停理爾時諸梵志聞菩薩所說真實有義言辭辯理高勝其心大歡喜倍深加宗敬時有一梵志常臥塵土中縈髮衣樹皮黃眼脩高鼻而白菩薩言志固智慧明決定了生過善知離生安祠祀祈天神及種種苦行悉求生天樂未離貪欲境能與貪欲爭志求真解脫此則為丈夫決定正覺士斯處不足留當至頻陀山彼有大牟尼名曰阿羅藍唯彼得究竟第一增勝眼汝當往詣彼得聞真實道能使心悅者必當行其法我觀汝志樂恐亦非所安當復捨彼遊更求餘多聞隆鼻廣長目丹脣素利齒薄膚面光澤朱舌長軟薄如是眾妙相悉飲爾炎水當度不測深世間無有比耆舊諸仙人不得者當得菩薩領其言與諸仙人別彼諸仙人眾右繞各辭還車匿牽馬還望絕心悲塞隨路號泣行不能自開割先與太子俱一宿之徑路今捨太子還生奪天蔭故徘徊心顧戀八日乃至城良馬素體駿奮迅有威相躑躅顧瞻仰不覩太子形流淚四體垂憔悴失光澤旋轉慟悲鳴日夜忘水草遺失救世主還歸迦毘羅國土悉廓然如入空聚落如日隱須彌舉世悉曛冥泉池不澄清華果不榮茂巷路諸士女憂慼失歡容車匿與白馬悵怏行不前問事不能答遲遲若尸行眾見車匿還不見釋王子舉聲大號泣如棄羅摩還有人來路傍傾身問車匿王子世所愛舉國人之命汝輙盜將去今為何所在車匿抑悲心而答眾人言我眷戀追逐不捨於王子王子捐棄我并捨俗威儀剃頭被法服遂入苦行林眾人聞出家驚起奇特想嗚咽而啼泣涕淚交流下各各相告語我等作何計眾人咸議言悉當追隨去如人命根壞身死形神離王子是我命失命我豈生此邑成丘林彼林城郭邑此城失威德如殺毘梨多城內諸士女虛傳王子還奔馳出路上唯見馬空歸莫知其存亡悲泣種種聲車匿步牽馬歔欷垂淚還失太子憂悲加增怖懼心如戰士破敵執怨送王前入門淚雨下滿目無所見仰天大啼哭白馬亦悲鳴宮中雜鳥獸內廐諸群馬聞白馬悲鳴長鳴而應之謂呼太子還不見而絕聲後宮諸婇女聞馬鳥獸鳴亂髮面萎黃形瘦脣口乾弊衣不浣濯垢穢不浴身悉捨莊嚴具毀悴不鮮明舉體無光耀猶如細小星衣裳壞󰡖縷狀如被賊形見車匿白馬涕泣絕望歸感結而號咷猶如新喪親狂亂而搔擾如牛失其道大愛瞿曇彌聞太子不還竦身自投地四體悉傷壞猶如狂風摧金色芭蕉樹又聞子出家長歎增悲感右旋細軟髮一孔一髮生黑淨鮮光澤平住而灑地何意合天冠剃著草土中𦟛臂師子步脩廣牛王目身光黃金炎方臆梵音聲持是上妙相入於苦行林世間何薄福失斯聖地主妙網柔軟足清淨蓮花色土石刺棘林云何而可蹈生長於深宮溫衣細軟服沐浴以香湯末香以塗身今則置風露寒暑安可堪華族大丈夫標挺勝多聞德備名稱高常施無所求云何忽一朝乞食以活身清淨寶床臥奏樂以覺惽豈能山樹間草土以籍身念子心悲痛悶絕而躄地侍人扶令起為拭其目淚其餘諸夫人憂苦四體垂內感心慘結不動如畫人時耶輸陀羅深責車匿言生亡我所欽今為在何所人馬三共行今唯二來歸我心極惶怖戰慄不自安終是不正人不昵非善友不吉縱強暴應笑用啼為將去而啼還反覆不相應愛念自在伴隨欲恣心作故使聖王子一去不復歸汝今應大喜作惡已果成寧近智慧怨不習愚癡友假名為良朋內實懷怨結今此勝王家一旦悉破壞此諸貴夫人憂悴毀形好涕泣氣息絕雨淚橫流下夫主尚在世依止如雪山安意如大地憂悲殆至死況此窓牖中悲泣長叫者生亡其所天是苦何可堪告馬汝無義奪人心所重猶如闇冥中怨賊劫珍寶乘汝戰鬪時刀刃鋒利箭一切悉能堪今有何不忍一族之殊勝強奪我心去汝是弊惡蟲造諸不正業今日大嗚呼聲滿於王宮先劫我所念爾時何以瘂若爾時有聲舉宮悉應覺爾時若覺者不生今苦惱車匿聞苦言飲氣而息結收淚合掌答願聽我自陳莫嫌責白馬亦莫恚於我我等悉無過天神之所為我極畏王法天神所駈逼速牽馬與之俱去疾如飛厭氣令無聲足亦不觸地城門自然開虛空自然明斯皆天神力豈是我所為耶輸陀聞說心生奇特想天神之所為非是斯等咎嫌責心消除熾然大苦息躃地稱怨歎雙輸鳥分乖我今失依怙同法行生離樂法捨同行何處更求法古昔諸先勝大快見王等斯皆夫妻俱學道遊林野而今捨於我為求何等法梵志祠祀典夫妻必同行同行法為因終則同受報汝何獨法慳棄我而隻遊或見我嫉惡更求無嫉者或當嫌薄我更求淨天女為何勝德色修習於苦行以我薄命故夫妻生別離羅睺羅何故不蒙於膝下嗚呼不吉士貌柔而心剛勝族盛光榮怨憎猶宗仰又子生未孩而能永棄捨我亦無心腸夫棄遊山林不能自泯沒此則木石人言已心迷亂或哭或狂言或瞪視沈思哽咽不自勝惙惙氣殆盡臥於塵土中諸餘婇女眾見生悲痛心猶如盛蓮花風雹摧令萎父王失太子晝夜心悲戀齋戒求天神願令子速還發願祈請已出於天祠門聞諸啼哭聲驚怖心迷亂如天大雷震群象亂奔馳見車匿白馬廣問知出家舉身投於地如崩帝釋幢諸臣徐扶起以法勸令安久而心小醒而告白馬言我數乘汝戰每念汝有功今者憎惡汝倍於愛念時所念功德子汝輙運令去擲著山林中猶自空來歸汝速持我往不爾往將還不為此二者我命將不存更無餘方治唯待子為藥如珊闍梵志為子死殺身我失行法子自殺令無身摩㝹眾生主亦當為子憂況復我常人失子能自安古昔阿闍王愛子遊山林感思而命終即時得生天吾今不能死長夜住憂苦合宮念吾子虛渴如餓鬼如人渴探水欲飲而奪之守渴而命終必生餓鬼趣今我至虛渴得子水復失及我未命終速語我子處勿令我渴死墮於餓鬼中我素志力強難動如大地失子心躁亂如昔十車王王師多聞士大臣智聰達二人勸諫王不緩亦不切願自寬情念勿以憂自傷古昔諸勝王棄國如散花子今行學道何足苦憂悲當憶阿私記理數自應然天樂轉輪聖蕭然不累清豈曰世界王能移金王心今當使我等推求到其所方便苦諫諍以表我丹誠要望降其志以慰王憂悲王喜即答言唯汝等速行如舍君陀鳥為子空中旋我今念太子便悁心亦然二人既受命王與諸眷屬其心小清涼氣宣飡飲通王正以憂悲感切師大臣如鞭策良馬馳駛若迅流身疲不辭勞逕詣苦行林捨俗五儀飾善攝諸情根入梵志精廬敬禮彼諸仙諸仙請就座說法安慰之即白仙人言意有所諮問淨稱淨飯王甘蔗名勝胄我等為師臣法教典要事王如天帝釋子如闍延多為度老病死出家或投此我等為彼來惟尊應當知答言有此人長臂大人相擇我等所行隨順生死法往詣阿羅藍以求勝解脫既得定實已遵崇王速命不敢計疲勞尋路而馳進見太子處林悉捨俗儀飾真體猶光耀如日出烏雲國奉天神師執正法大臣捨除俗威儀下乘而步進猶王婆摩疊仙人婆私吒往詣山林中見王子羅摩各隨其本儀恭敬禮問訊猶如儵迦羅及與央耆羅盡心加恭敬奉事天帝釋王子亦隨敬王師及大臣如帝釋安慰儵迦央耆羅即命彼二人坐於王子前如富那婆藪兩星侍月傍王師及大臣啟請於王子如毘利波低語彼闍延多父王念太子如利刺貫心荒迷發狂亂臥於塵土中日夜增悲思流淚常如雨勅我有所命唯願留心聽知汝樂法情決定無所疑非時入林藪悲戀嬈我心汝若念法者應當哀愍我望寬遠遊情以慰我懸心勿令憂悲水崩壞我心岸如雲水草山風日火雹災憂悲為四患飄乾燒壞心且還食土邑時至更遊仙不顧於親戚父母亦棄捐此豈名慈悲覆護一切耶法不必山林在家亦脩閑覺悟勤方便是則名出家剃髮服染衣自放山藪間此則懷畏怖何足名學仙願得一抱汝以水雨其頂冠汝以天冠置於傘蓋下矚目一觀汝然後我出家頭留摩先王阿㝹闍阿涉跋闍羅婆休毘跋羅安提毘提訶闍那那羅濕波羅如是等諸王悉皆著天冠瓔珞以嚴容手足貫珠環婇女眾娛樂不違解脫因汝今可還家崇習於二事心修增上法為地增上主垂淚約勅我令宣如是言既有此勅旨汝應奉教還父王因汝故沒溺憂悲海無救無所依無由自開釋汝當為船師渡著安隱處毘林摩王子二羅彌跋祗聞父勅恭命汝今亦應然慈母鞠養恩盡壽報罔極如牛失其犢悲呼忘眠食汝今應速還以救我生命孤鳥離群哀龍象獨遊苦憑依者失蔭當思為救護一子孩幼孤遭苦莫知告勉彼焭焭苦如人救月蝕舉國諸士女別離苦熾然歎息烟衝天熏慧眼令闇唯求見汝水滅火目開明菩薩聞父王切教苦備至端坐正思惟隨宜遜順答我亦知父王慈念心過厚畏生老病死故違罔極恩誰不重所生以終別離故正使生相守死至莫能留是故知所重長辭而出家聞父王憂悲增戀切我心但如夢暫會倐忽歸無常汝當決定知眾生性不同憂苦之所生不必子與親所以生離苦皆從癡惑生如人隨路行中道暫相逢須臾各分析乖理本自然合會暫成親隨緣理自分深達親假合不應生憂悲此世違親愛他世更求親暫親復乖離處處無非親常合而常散散散何足哀處胎漸漸變分分死更生一切時有死山林何非時侍時受五欲求財時亦然一切時死故除死法無時欲使我為王慈愛法難違如病服非藥是故我不堪高位愚癡處放逸隨愛憎終身常畏怖思慮形神疲順眾心違法智者所不為七寶妙宮殿於中盛火然天厨百味飯於中有雜毒蓮華清涼池於中多毒蟲位高為災宅慧者所不居古昔先勝王見居國多愆楚毒加眾生厭患而出家故知王正苦不如行法安寧處於山林食草同禽獸不堪處深宮黑蛇同其穴捨王位五欲任苦遊山林此則為隨順樂法漸增明今棄閑靜林還家受五欲日夜苦法增此則非所應名族大丈夫樂法而出家永背名稱族建大丈夫志毀形被法服樂法遊山林今復棄法服有違慚愧心天王尚不可況歸人勝宅已吐貪恚癡而復還服食如人反食吐此苦安可堪如世舍被燒方便馳走出須臾還復入此豈為󰍂夫見生老死過厭患而出家今當還復入愚癡與彼同處宮修解脫則無有是處解脫寂靜生王者如楚罰寂靜廢王威王正解脫乖動靜猶水火二理何得俱決定修解脫亦不居王位若言居王位兼修解脫者此則非決定決定解亦然既非決定心或出還復入我今已決定斷親屬鉤餌正方便出家云何還復入大臣內思惟太子大丈夫深識德隨順所說有因緣而告太子言如王子所說求法法應爾但今非是時父王衰暮年念子增憂悲雖曰樂解脫反更為非法雖樂出無慧不思深細理不見因求果徒捨現法歡有言有後世又復有言無有無既不判何為捨現樂若當有後世應任其所得若言後世無無即為解脫有言有後世不說解脫因如地堅火暖水濕風飄動後世亦復然此則性自爾有說淨不淨各從自性起言可方便移此則愚癡說諸根行境界自性皆決定愛念與不念自性定亦然老病死等苦誰方便使然謂水能滅火火令水煎消自性增相壞性和成眾生如人處胎中手足諸體分神識自然成誰有為之者蕀刺誰令利此則性自然及種種禽獸無欲使爾者諸有生天者自在天所為及餘造化者無自力方便若有所由生彼亦能令滅何須自方便而求於解脫有言我令生亦復我令滅有言無由生要方便而滅如人生育子不負於祖宗學仙人遺典奉天大祠祀此三無所負則名為解脫古今之所傳此三求解脫若以餘方便徒勞而無實汝欲求解脫唯習上方便父王憂悲息解脫道得申捨家遊山林還歸亦非過昔奄婆梨王久處苦行林捨徒眾眷屬還家居王位國王子羅摩去國處山林聞國風俗離還歸維正化娑樓婆國王名曰頭樓摩父子遊山林終亦俱還國婆私晝牟尼及與安低疊山林修梵行父亦歸本國如是等先勝正法善名稱悉還王領國如燈照世間是故捨山林正法化非過太子聞大臣愛語饒益說以常理不亂無礙而庠序固志安隱說而答於大臣有無等猶豫二心疑惑增而作有無說我不決定取淨智修苦行決定我自知世間猶豫論展轉相傳習無有真實義此則我不安明人別真偽信豈由他生猶如生盲人以盲人為導於夜大闇中當復何所從於淨不淨法世間生疑惑設不見真實應行清淨道寧苦行淨法非樂行不淨觀彼相承說無一決定相真言虛心受永離諸過患語過虛偽說智者所不言如說羅摩等捨家修梵行終歸還本國服習五欲者此等為陋行智者所不依我今當為汝略說其要義日月墜於地須彌雪山轉我身終不易退入於非處寧身投盛火不以義不畢還歸於本國入於五欲火表斯要誓已徐起而長辭太子辯鋒炎猶如盛日光王師及大臣言論莫能勝相謂計已盡唯當辭退還深敬嘆太子不敢強逼留敬奉王命故不敢速疾還徘徊於中路行邁顧遲遲選擇󰍂慧人審諦機悟士隱身密伺候然後捨而還太子辭王師及正法大臣冒浪濟恒河路由靈鷲巖藏根於五山特秀峙中亭林木花果茂流泉溫涼分入彼五山城寂靜猶昇天國人見太子容德深且明少年身光澤無比丈夫形悉起奇特想如見自在幢橫行為止足隨後者速馳先進悉迴顧瞻目視無厭四體諸相好隨見目不移恭敬來奉迎合掌禮問訊咸皆大歡喜隨宜而供養瞻仰尊勝顏俯愧種種形政素輕躁儀寂默加肅敬結恨心永解慈和情頓增士女公私業一時悉休廢敬形宗其德隨觀盡忘歸眉間白毫相脩廣紺青目舉體金光曜清淨網縵手雖為出家形有應聖王相王舍城士女長幼悉不安此人尚出家我等何俗歡爾時瓶沙王處於高觀上見彼諸士女惶惶異常儀勅召一外人備問何因緣恭跪王樓下具白所見聞昔聞釋氏種殊特殊勝子神慧超世表應王領八方今出家在此眾人悉奉迎王聞心驚喜形留神已馳勅使者速還伺候進趣宜奉教密隨從瞻察所施為澄靜端目視庠步顯真儀入里行乞食為諸乞士光歛形心不亂好惡靡不安精麤隨所得持鉢歸閑林食訖漱清流樂靜安白山青林別高崖丹華殖其間孔雀等眾鳥翻飛而亂鳴法服助鮮明如日照扶桑使見安住彼次第具上聞王聞心馳敬即勅嚴駕行天冠佩花服師子王遊步簡擇諸宿重安靜審諦士導從百千眾雲騰昇白山見菩薩嚴儀寂靜諸情根端坐山巖室如月麗青天妙色淨端嚴猶若法化身虔心肅然發恭步漸親近猶如天帝釋詣摩醯首羅歛容執禮儀敬問彼和安菩薩詳而動隨順反相酬時王勞問畢端坐清淨石瞪矚瞻神儀顏和情交悅伏聞名高族盛德相承襲欽情久蘊積今欲決所疑日光之元宗祚隆已萬世令德紹遺嗣弘廣萃於今賢明年幼少何故而出家超世聖王子乞食不存榮妙體應塗香何故服袈裟手宜握天下反以受薄飡若不代父王受禪享其土吾今分半國庶望少留情既免逼親嫌時過隨所從當體我誠言貪德為良隣或恃名勝族才德容貌兼不欲降高節屈下受人恩當給勇健士器仗隨軍資自力廣收羅天下孰不推明人知時取法財五欲增若不獲三利終始徒勞勤崇法捨財色財為一分人富財捨法欲此則保財資貧窶而忘法五欲孰能歡是故三事俱德流而道宣法財五欲備名世大丈夫無令圓相身徒勞而無功曼陀轉輪王王領四天下帝釋分半坐力不能王天今汝𦟛長臂足攬人天境我不恃王力而欲強相留見汝改形好愛著出家衣既以敬其德矜苦惜其人今見行乞求我願奉其土少壯受五欲中年習用財年耆諸根熟是乃順法時壯年守法財必為欲所壞老則氣虛微隨順求寂默耆年愧財欲行法舉世宗壯年心輕躁馳騁五欲境疇侶契纏綿情交相感深年宿寡綢繆順法者所宗五欲悉休廢增長樂法心具崇王者法大會奉天神當乘神龍背受樂上昇天先勝諸聖王嚴身寶瓔珞祠祀設大會終歸受天福如是瓶沙王種種方便說太子志堅固不動如須彌瓶沙王隨順安慰勸請已太子敬答謝深感於來言善得世間宜所說不乖理訶梨名族胄為人善知識義懷心虛盡法應如是說世間說凡品不能處仁義薄德遇近情豈達名勝事承習先勝宗崇禮修敬讓能於苦難中周濟不相棄是則為世間真善知識相善友財通濟是名牢固藏守惜封己利是必速亡失國財非常寶惠施為福業兼施善知識雖散後無悔既知汝厚懷不為違逆論且今以所見率心而相告畏生老病死欲求真解脫捨親離恩愛豈還習五欲不畏盛毒蛇凍電猛盛火唯畏五欲境流轉勞我心五欲非常賊劫人善珍寶詐偽虛非實猶若幻化人暫思令人惑況常處其中五欲為大礙永障寂滅法天樂尚不可況處人間欲五欲生渴愛終無滿足時猶盛風猛火投薪亦無足世間諸非義莫過五欲境眾生愚貪故樂著而不覺智者畏五欲不墮於非義王領四海內猶外更希求愛欲如大海終無止足時曼陀轉輪王普天雨黃金王領四天下復希忉利天帝釋分半座欲圖致命終農沙修苦行王三十三天縱欲心高慢仙人挽步車緣斯放逸行即墮蠎蛇中罣羅轉輪王遊於忉利天取天女為后賦歛仙人金仙人忿加呪國滅而命終婆羅大帝釋大帝釋農沙農沙歸帝釋天主豈有常國土非堅固唯大力所居被服於草衣食果飲流泉長髮如垂地寂默無所求如是修苦行終為欲所壞當知五欲境行道者怨家千臂大力王勇健難為敵羅摩仙人殺亦由貪欲故況我剎利種不為欲所牽少味境界欲子息長彌增慧者之所惡欲毒誰服食種種苦求利悉為貪所使若無貪欲者勤苦則不生慧者見苦過滅除於貪欲世間謂為善即皆是惡法眾生所貪樂生諸放逸故放逸反自傷死當墮惡趣勤方便所得而方便所護不勤自亡失非方便能留猶若假借物智者不貪著貪欲勤苦求得以增愛著非常離散時益復增苦惱執炬還自燒智者所不著愚癡卑賤人慳貪毒燒心終身長受苦未曾得安樂貪恚如蛇毒智者何由近勤苦嚙枯骨無味不充飽徒自困牙齒智者所不甞王賊水火分惡子等共財亦如臭叚肉一聚羣鳥爭貪財亦如是智者所不欣有財所集處多起於怨憎晝夜自守衛如人畏重怨東市殺標下人情所憎惡貪恚癡長標智者常遠離入山林河海多敗而少安如樹高條果貪取多墮死貪欲境如是雖見難可取苦方便求財難集而易散猶如夢所得智者豈保持如偽覆火坑蹈者必燒死貪欲火如是智者所不遊如彼鳩羅步弼瑟膩難陀彌郗利檀茶如屠家刀机愛欲形亦然智者所不為束身投水火或投於高巖而求於天樂徒苦不獲利孫陶鉢孫陶阿修輪兄弟同生相愛念為欲相殘殺身死名俱滅皆由貪欲故貪愛令人賤鞭杖駈策苦愛欲卑希望長夜形神疲麋鹿貪聲死飛鳥隨色貪淵魚貪鉤餌悉為欲所困觀察資生具非為自在法食以療飢患除渴故飲水衣被却風寒臥以治睡眠行疲故求乘立惓求床座除垢故沐浴皆為息苦故是故應當知五欲非自在如人得熱病求諸冷治藥貪求止苦患愚夫謂自在而彼資生具亦非定止苦又令苦法增故非自在法溫衣非常樂時過亦生苦月光夏則涼冬則增寒苦乃至世八法悉非決定相苦樂相不定奴王豈有間教令眾奉用以王為勝者教令即是苦猶擔能任重普銓世輕重眾苦集其身為王多怨憎雖親或成患無親而獨立此復有何歡雖王四天下用皆不過一營求於萬事唐苦何益身未若止貪求息事為大安居王五欲樂不王閑寂歡歡樂既同等何用王位為汝勿作方便導我於五欲我情之所期清涼虛通道汝欲相饒益助成我所求我不畏怨家不求生天樂心不懷俗利而捨於天冠是故違汝情不從於來旨如免毒蛇口豈復還執持執炬而自燒何能不速捨有目羨盲人已解復求縛富者願貧窮智者習愚癡世有如此人則我應樂國欲度生老死節身行乞食寡欲守空閑後世免惡道是則二世安汝今勿哀我當哀為王者其心常虛渴今世不獲安後世受苦報汝以名勝族大丈夫禮儀厚懷處於我樂同世歡娛我亦應報德勸汝同我利若習三品樂是名世丈夫此亦為非義常求無足故若無生老死乃名大丈夫汝言少輕躁老則應出家我見年耆者力劣無所堪不如盛壯時志猛心決定死賊執劍隨常伺求其便豈聽至年老遂志而出家無常為獵師老弓病利箭於生死曠野常伺眾生鹿得便斷其命孰聽終年壽夫人之所為若生若滅事少長及中年悉應勤方便祠祀修大會是皆愚癡故應當崇正法反殺以祠天害生而求福此則無慈人害生果有常猶尚不應殺況復求無常而害生祠祀若無戒聞慧修禪寂靜者不應從世間祠祀設大會殺生得現樂慧者不應殺況復殺眾生而求後世福三界有為果悉非我所樂諸趣流動法如風水㵱草是故我遠來為求真解脫聞有阿羅灆善說解脫道今當往詣彼大仙牟尼所誠言苦抑斷我今誨謝汝願汝國安隱善護如帝釋慧明照天下猶如盛日光殊勝大地主端心護其命正化護其子以法王天下氷雪火為怨緣火烟幢起烟幢成浮雲浮雲興大雨有鳥於空中飲雨不雨身殺重怨為宅居宅怨重殺有殺重怨者汝今應伏彼令其得解脫如飲不雨身時王即叉手敬德心歡喜如汝之所求願令果速成汝速成果已當還攝受我菩薩心內許要令隨汝願交辭而隨路往詣阿羅藍王與諸群屬合掌自隨送咸起奇特想而還王舍城甘蔗月光胄到彼寂靜林敬詣於牟尼大仙阿羅藍迦藍玄族子遠見菩薩來高聲遙讚歎安慰言善來合掌交恭敬相問安吉不相勞問畢已庠序而就坐梵志見太子容貌審諦儀沐浴伏其德如渴飲甘露舉手告太子久知汝出家斷親愛纏鎖猶如象脫羈深智覺慧明能免斯毒果古昔明勝王捨位付其子如人佩花鬘朽故而棄捨未若汝盛年不受聖王位觀汝深固志堪為正法器當乘智慧舟超度生死海凡人誘來學審才而後教我今已知汝堅固決定志但當任意學終無隱於子太子聞其教歡喜而報言汝以平等心善誨無愛憎但當虛心受所願便已獲夜行得炬火迷方者蒙導度海得輕舟我今亦如是今已蒙哀許敢問心所疑生老病死患云何而可免爾時阿羅藍聞太子所問自以諸經論略為其解說汝是機悟士聰中之第一今當聽我說生死起滅義性變生老死此五為眾生性者為純淨轉變者五大我覺及與見隨境根名變色聲香味觸是等名境界手足語二道是五名業根眼耳鼻舌身是名為覺根意根兼二義亦業亦名覺性轉變為因知因者為我迦毘羅仙人及弟子眷屬於此我要義修學得解脫彼迦毘羅者今波闍波提覺知生老死是說名為見與上相違者說名為不見愚癡業愛欲是說為轉輪若住此三種是眾生不離不信我疑濫不別無方便境界深計著纏綿於我所不信顛倒轉異作亦異解我說我知覺我去來我住如是等計我是名我作轉於諸性猶豫是非不得實如是不決定是說名為疑若說法是我說彼即是意亦說覺與業諸數復說我如是不分別是說名總攬愚黠性變等不了名不別禮拜誦諸典殺生祀天祠水火等為淨而作解脫想如是種種見是名無方便愚癡所計著意言語覺業及境界計着是說名為著諸物悉我所是名為攝受如此八種惑彌淪於生死諸世間愚夫攝受於五節闇癡與大癡瞋恚與恐怖嬾惰名為闇生死名為癡愛欲名大癡大人生惑故懷恨名瞋恚心懼名恐怖此愚癡凡夫計著於五欲生死大苦本輪轉五道生轉生我見聞我知我所作緣斯計我故隨順生死流此因非性者果亦非有性謂彼正思惟四法向解脫黠慧與愚闇顯現不顯現若知此四法能離生老死生老死既盡逮得無盡處世間婆羅門皆悉依此義修行於梵行亦為人廣說太子聞斯說復問阿羅藍云何為方便究竟至何所行何等梵行復應齊幾時何故修梵行法應至何所如是諸要義為我具足說時彼阿羅藍如其經論說自以慧方便更為略分別初離俗出家依倚於乞食廣集諸威儀奉持於正戒少欲知足止精麤任所得樂獨修閑居勤習諸經論見貪欲怖畏及離欲清涼攝諸根聚落安心於寂默離欲惡不善欲界諸煩惱遠離生喜樂得初覺觀禪既得初禪樂及與覺觀心而生奇特想愚癡心樂著心依遠離樂命終生梵天慧者能自知方便止覺觀精勤求上進第二禪相應味著彼喜樂得生光音天方便離喜樂增修第三禪安樂不求勝生於遍淨天捨彼意樂者逮得第四禪苦樂已俱息或生解脫想任彼四禪報得生廣果天以彼久壽故名之為廣果於彼禪定起見有身為過增進修智慧厭離第四禪決定增進求方便除色欲始自身諸竅漸次修虛解終則堅固分悉成於空觀略空觀境界進觀無量識善於內寂靜離我及我所觀察無所有是無所有處文闇皮骨離野鳥離樊籠遠離於境界解脫亦復然是上婆羅門離形常不盡慧者應當知是為真解脫汝所問方便及求解脫者如我上所說深信者當學林祇沙仙人及與闍那伽毘陀波羅沙及餘求道者悉從於此道而得真解脫太子聞彼說思惟其義趣發其先宿緣而復重請問聞汝勝智慧微妙深細義於知因不捨則非究竟道性轉變知因說言解脫者我觀是生法亦為種子法汝謂我清淨則是真解脫若遇因緣會則應還復縛猶如彼種子時地水火風離散生理乖遇緣種復生無知業因愛捨則名解者存我諸眾生無畢竟解脫處處捨三種而復得三勝以我常有故彼則微細隨微細過隨故心則離方便壽命得長久汝謂真解脫汝言離我所離者則無有眾數既不離云何離求那是故有求那當知非解脫求尼與求那義異而體一若言相離者終無有是處暖色離於火別火不可得譬如身之前則無有身者如是求那前亦無有求尼是故先解脫然後為身縛又知因離身或知或無知若言有知者則應有所知若有所知者則非為解脫若言無知者我則無所用離我而有知我即同木石具知其精麤背麤而崇微若能一切捨所作則畢竟於阿羅藍說不能悅其心知非一切智應行更求勝往詣欝陀仙彼亦計有我雖觀細微境見想不想過離想非想住更無有出塗以眾生至彼必當還退轉菩薩求出故復捨欝陀仙更求勝妙道進登伽闍山城名苦行林五比丘先住見彼五比丘善攝諸情根持戒修苦行居彼苦行林尼連禪河側寂靜甚可樂菩薩即於彼一處靜思惟五比丘知彼精心求解脫盡心加供養如敬自在天謙卑而師事進止常不離猶如修行者諸根隨心轉菩薩勤方便當度老病死專心修苦行節身而忘餐淨心守齋戒行人所不堪寂默而禪思遂經歷六年日食一麻米形體極消羸欲求度未度重惑逾更沈道由慧解成不食非其因四體雖微劣慧心轉增明神虛體輕微名德普流聞猶如月初生鳩牟頭華敷溢國勝名流士女競來觀苦形如枯木垂滿於六年怖畏生死苦專求正覺因自惟非由此離欲寂觀生未若我先時於閻浮樹下所得未曾有當知彼是道道非羸身得要須身力求飲食充諸根根悅令心安心安順寂靜靜為禪定筌由禪知聖法法力得難得寂靜離老死第一離諸垢如是等妙法悉由飲食生思惟斯義已澡浴尼連濱浴已欲出池羸劣莫能起天神按樹枝舉手攀而出時彼山林側有一牧牛長長女名難陀淨居天來告菩薩在林中汝應往供養難陀婆羅闍歡喜到其所手貫白珂釧身服青染衣青白相映發如水淨沈漫信心增踊躍稽首菩薩足敬奉香乳糜惟垂哀愍受菩薩受而食彼得現法果食已諸根悅堪受於菩提身體蒙光澤德問轉崇高如百川增海初月日增明五比丘見已驚起嫌怪想謂其道心退捨而擇善居如人得解脫五大悉遠離菩薩獨遊行詣彼吉祥樹當於彼樹下成等正覺道其地廣平正柔澤軟草生安祥師子步步步地震動地動感盲龍歡喜目開明言曾見先佛地動相如今牟尼德尊重大地所不勝步步足履地轟轟震動聲妙光照天下猶若朝日明五百群青雀右遶空中旋柔軟清涼風隨順而迴轉如斯諸瑞相悉同過去佛以是知菩薩當成正覺道從彼穫草人得淨柔軟草布施於樹下正身而安坐加趺不傾動如龍絞縛身要不起斯坐究竟其所作發斯真誓言天龍悉歡喜清涼微風起草木不鳴條一切諸禽獸寂靜悉無聲斯皆是菩薩必成覺道相仙王族大仙於菩提樹下建立堅固誓要成解脫道鬼龍諸天眾悉皆大歡喜法怨魔天王獨憂而不悅五欲自在王具諸戰鬪藝憎嫉解脫者故名為波旬魔王有三女美貌善儀容種種惑人術天女中第一第一名欲染次名能悅人三名可愛樂三女俱時進白父波旬言不審何憂慼父具以其事寫情告諸女世有大牟尼身被大誓鎧執持大我弓智慧剛利箭欲戰伏眾生破壞我境界我一旦不如眾生信於彼悉歸解脫道我土則空虛譬如人犯戒其身則空虛及慧眼未開我國猶得安當往壞其志斷截其橋梁執弓持五箭男女眷屬俱詣彼吉安林願眾生不安見牟尼靜默欲度三有海左手執強弓右手彈利箭而告菩薩言汝剎利速起死甚可怖畏當修汝自法捨離解脫法習戰施福會調伏諸世間終得生天樂此道善名稱先勝之所行仙王高宗胄乞士非所應今若不起者且當安汝意慎莫捨要誓試我一放箭罣羅月光孫亦由我此箭小觸如風吹其心發狂亂寂靜苦行仙聞我此箭聲心即大恐怖惛迷失本性況汝末世中望脫我此箭汝今速起者幸可得安全此箭毒熾盛慷慨而戰掉計力堪箭者自安猶尚難況汝不堪箭云何能不驚魔說如斯事迫脅於菩薩菩薩心怡然不疑亦不怖魔王即放箭兼進三玉女菩薩不視箭亦不顧三女魔王惕然疑心口自相語曾為雪山女射魔醯首羅能令其心變而不動菩薩非復以此箭及天三玉女所能移其心令起於愛恚當更合軍眾以力強逼迫作此思惟時魔軍忽然集種種各異形執戟持刀劍戟樹捉金杵種種戰鬪具猪魚驢馬頭駝牛兕虎形師子龍象首及餘禽獸類或一身多頭或面各一目或復眾多眼或大腹長身或羸瘦無腹或長脚大膝或大脚肥𨄔或長牙利爪或無頭目面或兩足多身或大面傍面或作灰土色或似明星光或身放烟火或象耳負山或被髮裸身或被服皮革面色半赤白或著虎皮衣或復著蛇皮或腰帶大鈴或縈髮螺髻或散髮被身或吸人精氣或奪人生命或超擲大呼或奔走相逐迭自相打害或空中旋轉或飛騰樹間或呼呷吼喚惡聲震天地如是諸惡類圍遶菩提樹或欲擘裂身或復欲吞噉四面放火然烟焰盛衝天狂風四激起山林普震動風火烟塵合黑闇無所見愛法諸天人及諸龍鬼等悉皆忿魔眾瞋恚血淚流淨居諸天眾見魔亂菩薩離欲無瞋心哀愍而傷彼悉來見菩薩端坐不傾動無量魔圍繞惡聲動天地菩薩安靖默光顏無異相猶如師子王處於群獸中皆歎嗚呼呼奇特未曾有魔眾相駈策各進其威力迭共相催切須臾令摧滅裂目而切齒亂飛而超摧菩薩默然觀如看童兒戲眾魔益忿恚倍增戰鬪力抱石不能舉舉者不能下飛矛戟利矟凝虛而不下雷震雨大雹化成五色花惡龍蛇𠹀毒化成香風氣諸種種形類欲害菩薩者不能令傾動隨事還自傷魔王有姊妹名彌伽迦利手執髑髏器在於菩薩前作種種異儀婬惑亂菩薩如是等魔眾種種醜類身作種種惡聲欲恐怖菩薩不能動一毛諸魔悉憂慼空中負多神隱身出音聲我見大牟尼心無怨恨想眾魔惡毒心無怨處生怨愚癡諸惡魔徒勞無所為當捨恚害心寂靜默然住汝不能口氣吹動須彌山火冷水熾然地性平軟濡不能壞菩薩歷劫修善果菩薩正思惟精進勤方便淨智慧光明慈悲於一切此四妙功德無能中斷截而為作留難不成正覺道如日千光明必除世間闇鑽木而得火掘地而得水精勤正方便無求而不獲世間無救護中貪恚癡毒哀愍眾生故求智慧良藥為世除苦患汝云何惱亂世間諸癡惑悉皆著邪徑菩薩習正路欲引導眾生惱亂世尊師是則大不可如大曠野中欺誑商人導眾生墮大冥莫知所至處為燃智慧燈云何欲令滅眾生悉漂沒生死之大海為脩智慧舟云何欲令沒忍辱為法芽固志為法根律儀戒為地覺正為枝幹智慧之大樹無上法為菓蔭護諸眾生云何而欲伐貪恚癡枷鎖軛縛於眾生長劫修苦行為解眾生縛決定成於今於此正基坐如過去諸佛堅竪金剛臺諸方悉輕動惟此地安隱能堪受妙定非汝所能壞但當輕下心除諸憍慢意應修智識想忍辱而奉事魔聞空中聲見菩薩安靜慚愧離憍慢復道還天上魔眾悉憂慼崩潰失威武鬪戰諸器仗縱橫棄林野如人殺怨主怨黨悉摧碎眾魔既退散菩薩心虛靜日光倍增明塵霧悉除滅月明眾星朗無復諸闇障空中雨天花以供養菩薩菩薩降魔已志固心安隱求盡第一義入於深妙禪自在諸三昧次第現在前初夜入正受憶念過去生從某處某名而來生於此如是百千萬死生悉了知受生死無量一切眾生類悉曾為親屬而起大悲心大悲心念已又觀彼眾生輪迴六趣中生死無窮極虛偽無堅固如芭蕉夢幻即於中夜時逮得淨天眼見一切眾生如觀鏡中像眾生生生死貴賤與貧富清淨不淨業隨受苦樂報觀察惡業者當生惡趣中修習善業者生於人天中若生地獄者受無量種苦吞飲於洋銅鐵槍貫其體投之沸鑊湯駈入盛火聚長牙群犬食利󰀯鳥啄腦畏火赴叢林劍葉截其體利刀解其身或利斧斫剉受斯極苦毒業行不令死樂修不淨業極苦受其報味著須臾頃苦報甚久長戲笑種禍因號泣而受罪惡業諸眾生若見自報者氣脉則應斷恐怖崩血死造諸畜生業業種種各異死墮畜生道種種各異身或為皮肉死毛角骨尾羽更互相殘殺親戚還相噉負重而抱軛鞭策鉤錐刺傷體膿血流飢渴莫能解展轉相殘殺無有自在力虛空水陸中逃死亦無處慳貪增上者生於餓鬼趣巨身如大山咽孔猶針鼻飢渴火毒然還自燒其身求者慳不與或遮人惠施生彼餓鬼中求食不能得不淨人所棄欲食而變失若人聞慳貪苦報如是者割肉以施人如彼尸毘王或生人道中身處於行廁動轉極大苦出胎生恐怖軟身觸外物猶如刀劍截任彼宿業分無時不有死勤苦而求生得生長受苦乘福生天者渴愛常燒身福盡命終時衰死五相至猶如樹華萎枯悴失光澤眷屬存亡分悲苦莫能留宮殿廓然空玉女悉遠離坐臥塵土中悲泣相戀慕生者哀墮落死者戀生悲精勤修苦行貪求生天樂既有如此苦鄙哉何可貪大方便所得不免別離苦嗚呼諸天人脩短無差別積劫修苦行永離於愛欲謂決定長存而今悉墮落地獄受眾苦畜生相殘殺餓鬼飢渴逼人間疲渴愛雖云諸天樂別離最大苦迷惑生世間無一蘇息處嗚呼生死海輪轉無窮已眾生沒長流漂泊無所依如是淨天眼觀察於五道虛偽不堅固如芭蕉泡沫即彼第三夜入於深正受觀察諸世間輪轉苦自性數數生老死其數無有量貪欲癡闇障莫知所由出正念內思惟生死何從起決定知老死必由生所致如人有身故則有身痛隨又觀生何因見從諸有業天眼觀有業非自在天生非自性非我亦復非無因如破竹初節餘節則無難既見生死因漸次見真實有業從取生猶如火得薪取以愛為因如小火焚山知愛從受生覺苦樂求安飢渴求飲食受生愛亦然諸受觸為因三等苦樂生鑽燧加人功則得火為用觸從六入生盲無明覺故六入名色起如芽長莖葉名色由識生如種芽葉生識還從名色展轉更無餘緣識生名色緣名色生識猶人船俱進水陸更相運如識生名色名色生諸根諸根生於觸觸復生於受受生於愛欲愛欲生於取取生於業有有則生於生生生於老死輪迴周無窮眾生因緣起正覺悉覺知決定正覺已生盡老死滅有滅則生滅取滅則有滅愛滅則取滅受滅則愛滅觸滅則受滅六入滅觸滅一切入滅盡由於名色滅識滅名色滅行滅則識滅癡滅則行滅大仙正覺成如是正覺成佛則興世間正見等八道坦然平直路畢竟無我所如薪盡火滅所作者已作得先正覺道究竟第一義入大仙人室闇謝明相生動靜悉寂默逮得無盡法一切智明朗大仙德淳厚地為普震動宇宙悉清明天龍神雲集空中奏天樂以供養於法微風清涼起無雲雨香雨妙華非時敷甘菓違節熟摩訶曼陀羅種種天寶花從空而亂下供養牟尼尊異類諸眾生各慈心相向恐怖悉消除無諸恚慢心一切諸世間皆同漏盡人諸天樂解脫惡道暫安寧煩惱暫休息智月漸增明甘蔗族仙人諸有生天者見佛出興世歡喜充滿身即於天宮殿雨花以供養諸天神鬼龍同聲嘆佛德世人見供養及聞讚嘆聲一切皆隨喜踊躍不自勝唯有魔天王心生大憂苦佛於彼七日禪思心清淨觀察菩提樹瞪視目不瞬我依於此處得遂宿心願安住無我法佛眼觀眾生發上哀愍心欲令得清淨貪恚癡邪見飄流沒其心解脫甚深妙何由能得宣捨離勤方便安住於默然顧惟本誓願復生說法心觀察諸眾生煩惱孰增微梵天知其念法應請而轉普放梵光明為度苦眾生來見牟尼尊說法大人相妙義悉顯現安住實智中離於留難過無諸虛偽心恭敬心歡喜合掌勸請言世間何福慶遭遇大世尊一切眾生類塵穢滓雜心或有重煩惱或煩惱輕微世尊已免度生死大苦海願當濟度彼沈溺諸眾生如世間義士得利與物同世尊得法利唯應濟眾生凡人多自利彼我兼利難唯願垂慈悲為世難中難如是勸請已奉辭還梵天佛以梵天請心悅嘉其誠長養大悲心增其說法情念當行乞食四王咸奉鉢如來為法故受四合成一時有商人行善友天神告大仙牟尼尊在彼山林中世間良福田汝應往供養聞命大歡喜奉施於初飯食已顧思惟誰應先聞法唯有阿羅藍欝頭羅摩子彼堪受正法而今已命終次有五比丘應聞初說法欲說寂滅法如日光除冥行詣波羅㮈古仙人住處牛王目平視安庠師子步為度眾生故往詣迦尸城步步獸王顧顧瞻菩提林如來善寂靜光明顯照曜嚴儀獨遊步猶若大眾隨道逢一梵志其名憂波迦執持比丘儀恭立於路傍欣遇未曾有合掌而啟問群生皆染著而有無著容世間心動搖而獨靜諸根光顏如滿月似味甘露津容貌大人相慧力自在王所作必已辦為宗稟何師答言我無師無宗無所勝自悟甚深法得人所不得人之所應覺舉世無覺者我今悉自覺是故名正覺煩惱如怨家伏以智慧劍是故世所稱名之為最勝當詣波羅㮈擊甘露法鼓無慢不存名亦不求利樂唯為宣正法拔濟苦眾生以昔發弘誓度諸未度者誓果成於今當遂其本願當財自供已不稱名義士兼利於天下乃名大丈夫臨危不濟溺豈云勇健士疾病不救療何名為良醫見迷不示路孰云善導師如燈照幽冥無心而自明如來然慧燈無諸求欲情鑽燧必得火穴中風自然穿地必得水此皆理自然一切諸牟尼成道必伽耶亦同迦尸國而轉正法輪梵志憂波迦嗚呼嘆奇特隨心先所期從路各分乖計念未曾有步步顧踟蹰如來漸前行至於迦尸城其地勝莊嚴如天帝釋宮恒河波羅㮈二水雙流間林木花果茂禽獸同群遊閑寂無喧俗古仙人所居如來光照耀倍增其鮮明憍隣如族子次十力迦葉三名婆澁波四阿濕波誓五名跋陀羅習苦樂山林遠見如來至集坐共議言瞿曇染世樂放捨諸苦行今復還至此慎勿起奉迎亦莫禮問訊供給其所須已壞本誓故不應受供養凡人見來賓應修先後宜且為設床座任彼之所安作此要言已各各正基坐如來漸次至不覺違要言有請讓其坐有為攝衣鉢有為洗摩足有請問所須如是等種種尊敬師奉事唯不捨其族猶稱瞿曇名世尊告彼言莫稱我本性於阿羅呵所而生𧃳慢言於敬不敬者我心悉平等汝等心不恭當自招其罪佛能度世間是故稱為佛於一切眾生等心如子想而稱本名字如得慢父罪佛以大悲心哀愍而告彼彼率愚騃心不信正真覺言先修苦行猶尚無所得今恣身口樂何因得成佛如是等疑惑不信得佛道究竟真實義一切智具足如來即為彼略說其要道愚夫習苦行樂行悅諸根見彼二差別斯則為大過非是正真道以違解脫故疲身修苦行其心猶馳亂尚不生世智況能超諸根如以水燃燈終無破闇期疲身修慧燈不能壞愚癡朽木而求火徒勞而弗獲鑽燧人方便即得火為用求道非苦身而得甘露法著欲為非義愚癡障慧明尚不了經論況得離欲道如人得重病食不隨病食無知之重病著欲豈能除放火於曠野乾草增猛風火盛孰能滅貪愛火亦然我已離二邊心存於中道眾苦畢竟息安靜離諸過正見踰日光平等覺觀佛正語為舍宅遊戲正業林正命為豐姿方便正修塗正念為城郭正定為床座八道坦平正免脫生死苦從此塗出者所作已究竟不墮於此彼二世苦數中三界純苦聚唯此道能滅本所未曾聞正法清淨眼等見解脫道唯我今始超生老病死苦愛離怨憎會所求事不果及餘種種苦離欲未離欲有身及無身離淨功德者略說斯皆苦猶如盛火息雖微不捨熱寂靜微細我大苦性猶存貪等諸煩惱及種種業過是則為苦因捨離則苦滅猶如諸種子離於地水等眾緣不和合芽葉則不生有有性相續從天至惡趣輪廻而不息斯由貪欲生軟中上差降種種業為因若滅於貪等則無有相續種種業盡者差別苦長息此有則彼有此滅則彼滅無生老病死無地水火風亦無初中邊亦非欺誑法賢聖之所住無盡之寂滅所說八正道是方便非餘世間所不見彼彼長迷惑我知苦斷集證滅修正道觀此四真諦遂成等正覺謂我已知苦已斷有漏因已滅盡作證已修八正道已知四真諦清淨法眼成於此四真諦未生平等眼不名得解脫不言作已作亦不言一切真實知覺成已知真諦故自知得解脫自知作已作自知等正覺說是真實時憍憐族姓子八萬諸天眾究竟真實義遠離諸塵垢清淨法眼成天人師知彼所作事已作歡喜師子吼問憍憐如來憍憐即白佛已知大師法以彼知法故名阿若憍憐於佛弟子中最先第一悟彼知正法聲聞於諸地神咸共舉聲唱善哉見深法如來於今日轉未曾所轉普為諸天人廣開甘露門淨戒為眾輻調伏寂定齊堅固智為輞慚愧楔其間正念以為轂成真實法輪正真出三界不退從邪師如是地神唱虛空神傳稱諸天轉讚嘆乃至徹梵天三界諸天神始聞大仙說展轉驚相告普聞佛興世廣為群生類轉寂靜法輪風霽雲霧除空中雨天華諸天奏天樂嘉歎未曾有時彼五比丘阿濕波誓等聞彼知法聲慨然而自愧合掌而加敬仰瞻於尊顏如來善方便次令入正法前後五比丘得道調諸根猶五星麗天列侍於明月時彼鳩尸城長者子耶舍夜睡忽覺悟自見其眷屬男女身裸臥即生厭離心念此煩惱本誑惑於愚夫嚴服佩瓔珞出家詣山林尋路而普唱惱亂惱亂亂如來夜經行聞唱惱亂聲即命汝善來此有安隱處涅槃極清涼寂滅離諸惱耶舍聞佛教心中大歡喜乘本厭離心聖慧冷然開如入清涼池肅然至佛所其身猶俗容心已得漏盡宿殖善根力疾成羅漢果淨智理潛明聞法能即悟猶若鮮素繒易為染其色彼已自覺知所應作已作顧身猶莊嚴而生慚愧心如來知彼念而為說偈言嚴飾以瓔珞心調伏諸根平等觀眾生行法不計形身被出家服其心累未忘處林貪世榮是則為俗人形雖表俗儀心栖高勝境在家同山林則離於我所縛解存於心形豈有定相佩鉀衣重袍謂能制強敵改形著染衣為伏煩惱怨即命比丘來應聲俗容廢具足出家儀皆成於沙門先有俗遊朋其數五十四尋善友出家隨次入正法斯由宿善業妙果成於今淳灰洽已久經水速鮮明上行諸聲聞六十阿羅漢悉如羅漢法隨順而教誡汝今已濟度生死河彼岸所作已畢竟堪受一切供各應遊諸國度諸未度者眾生苦熾然久無救護者汝等各獨遊哀愍而攝受吾今亦獨行還彼伽闍山彼有大仙人王仙及梵仙悉皆在於彼舉世之所宗迦葉苦行仙國人悉奉事受學者甚眾我今往度之時六十比丘奉教廣宣法各從其宿緣隨意詣諸方世尊獨遊步往詣伽闍山入空靜法林詣迦葉仙人彼有事火窟惡龍之所居山林極清曠處處無不安世尊為教化告彼而請宿迦葉白佛言無有宿止處唯有事火窟善清淨可居而有惡龍止必能傷害人佛言但見與且一宿止住迦葉種種難世尊請不已迦葉復白佛心不欲相與謂我有悋惜且自隨所樂佛即入火室端坐正思惟時惡龍見佛瞋恚縱毒火舉室洞熾然而不觸佛身舍盡火自滅世尊猶安坐猶如劫火起梵天宮洞然梵王正基坐不恐亦不畏惡龍見世尊光顏無異相毒息善心生稽首而歸依迦葉夜見火歎嗚呼怪哉如此道德人而為龍火燒迦葉及眷屬晨朝悉來看佛已降惡龍置在於鉢中彼知佛功德而生奇特想憍慢久習故猶言我道尊佛以隨時宜現種種神變察其心所念變化而應之令彼心柔軟堪為正法器自知其道淺不及於世尊決定謙下心隨順受正法欝毘羅迦葉弟子五百人隨師善調伏次第受正法迦葉并徒眾悉受正化已仙人資生物并諸事火具悉棄於水中漂沒隨流遷那提伽闍等二弟居下流見被服諸物隨流而亂下謂其遭大變憂怖不自安二眾五百人尋江而求兄見兄已出家諸弟子亦然知得未曾法而起奇特想兄今已服道我等亦當隨彼兄弟三人及弟子眷屬世尊為說法即以事火譬愚癡黑烟起亂想鑽燧生貪欲瞋恚火焚燒於眾生如是煩惱火熾然不休息彌淪於生死苦火亦常然能見二種火熾然無依怙云何有心人而不生厭離厭離除貪欲貪盡得解脫若已得解脫解脫知見生觀察生死流而舉於梵行一切作已作更不受後有如是千比丘聞世尊說法諸漏永不起一切心解脫佛為迦葉等千比丘說法所作者已作淨慧妙莊嚴諸功德眷屬施戒淨諸根大德仙從道苦行林失榮如人捨戒德空身而徒生世尊大眷屬進詣王舍城憶念摩竭王先所修要誓世尊既至已止住於杖林瓶沙王聞之與大眷屬俱舉國士女從往詣世尊所遠見如來坐降心伏諸根除去諸俗容下車而步進猶如天帝釋往詣梵天王前頂禮佛足敬問體和安佛還慰勞畢命令一面坐時王心默念釋迦大威力勝德迦葉等今皆為弟子佛知眾心念而問於迦葉汝見何福利而棄事火法迦葉聞佛命驚起大眾前胡跪而合掌高聲白佛言修福事火神果報悉輪迥生死煩惱增是故我棄捨精勤奉事火為求五欲境愛欲增無窮是故我棄捨事火修呪術離解脫受生受生為苦本故捨更求安我本謂苦行祠祀設大會為最第一勝而更違正道是故今棄捨更求勝寂滅離生老病死無盡清涼處以知此義故放捨事火法世尊聞迦葉說自知見事欲令諸世間普生淨信故而告迦葉言汝大士善來分別種種法而從於勝道今於大眾前顯汝勝功德如巨富長者開現於寶藏令貧苦眾生增其厭離心善哉奉尊教即於大眾前斂身入正受飄然昇虛空經行住坐臥或舉身洞然左右出水火不燒亦不濡從身出雲雨雷電動天地舉世悉瞻仰縱目觀無厭異口而同音稱歎未曾有然後攝神通敬禮世尊足佛為我大師我為尊弟子奉教聞斯行所作已畢竟舉世普見彼迦葉為弟子決定知世尊真實一切智佛知諸會眾堪為受法器而告瓶沙王汝今善諦聽心意及諸根斯皆生滅法了知生滅過是則平等觀如是平等觀是則為知身知身生滅法無取亦無受如身諸根覺無我無我所純一苦積聚苦生而苦滅已知諸身相無我無我所是則之第一無盡清涼處我見等煩惱繫縛諸世間既見無我所諸縛悉解脫不實見所縛見實則解脫世間攝受我則為邪攝受若彼有我者或常或無常生死二邊見其過最尤甚若使無常者修行則無果亦不受後身無功而解脫若使有常者無死生中間則應同虛空無生亦無滅若使有我者則應一切同一切皆有我無業果自成若有我作者不應苦修行彼有自在主何須造作為若我則有常理不容變異見有苦樂相云何言有常知生則解脫遠離諸塵垢一切悉有常何用解脫為無我不唯言理實無實性不見我作事云何說我作我既無所作亦無作我者無此二事故真實無有我無作者知者無主而常遷生死日夜流汝今聽我說六根六境界因緣六識生三事會生觸心念業隨轉陽珠遇乾草緣日火隨生諸根境界識士夫生亦然芽因種子生種非即是芽不即亦不異眾生生亦然世尊說真實平等第一義瓶沙王歡喜離垢法眼生王眷屬人民百千諸鬼神聞說甘露法亦隨離諸塵爾時瓶沙王稽首請世尊遷住於竹林哀受故默然王已見真諦奉拜而還宮世尊與大眾徙居安竹園為度眾生故建立慧燈明以梵住天住賢聖住而住時阿濕波誓調心御諸根時至行乞食入於王舍城容貌世挺特威儀安序庠城中諸士女見者莫不歡行者為住步前迎後風馳迦毘羅仙人廣度諸弟子第一勝多聞其名舍利弗見比丘庠序閑雅靜諸根蹰路而待至舉手請問言年少靜儀容我所未曾見得何勝妙法為宗事何師師教何所說願告決所疑比丘欣彼問和顏遜辭答一切智具足甘蔗勝族生天人中最尊是則我大師我年既幼稚學日又初淺豈能宣大師甚深微妙義今當以淺智略說師教法一切有法生皆從因緣起生滅法悉滅說道為方便二生憂波提隨聽心內融遠離諸塵垢清淨法眼生先所脩決定知因及無因一切無所作皆由自在天今聞因緣法無我智開明增微諸煩惱無能究竟除唯有如來教永盡而無遺非攝受我所而能離吾我明因日燈興孰能令無光如斷蓮花莖微絲猶連綿佛教除煩惱猶斷石無餘敬禮比丘足退辭而還家比丘乞食已亦還歸竹園舍利弗還家貌色甚和雅善友大目連同體聞才均遙見舍利弗顏儀甚熙怡告言今見汝而有異常容素性至沈隱歡相見於今必得甘露法此相非無因答言如來告實獲未曾法即請而為說聞則心開解諸塵垢亦除隨生正法眼久殖妙因果如觀掌中燈得佛不動信俱行詣佛所與徒眾弟子二百五十人佛遙見二賢而告諸眾言彼來者二人吾上首弟子一智慧無雙二神足第一以深淨梵音即命汝善來此有清涼法出家究竟道手執三掎杖縈髮持澡瓶聞佛善來聲即變成沙門二師及弟子悉成比丘儀稽首世尊足却坐於一面隨順為說法皆得羅漢道爾時有二生迦葉族明燈多聞身相具財盈妻極賢厭捨而出家志求解脫道路由多子塔忽遇釋迦文光儀顯明耀猶若祠天幢肅然舉身敬稽首頂禮足尊為我大師我是尊弟子久遠積癡冥願為作燈明佛知彼二生心樂崇解脫清淨軟和音命之以善來聞命心融泰形神疲勞息心栖勝解脫寂靜離諸塵大悲隨所應略為其解說領解諸深法成四無礙辯大德普流聞故名大迦葉本見身我異或見我即身有我及我所斯見已永除唯見眾苦聚離苦則無餘持戒修苦行非因而見因平等見苦性永無他聚心若有若見無二見生猶豫平等見真諦決定無復疑染著於財色迷醉貪欲生無常不淨想貪愛永已乖慈心平等念怨親無異想哀愍於一切則消瞋恚毒依色諸有對種種雜想生思惟壞色想則斷色於愛雖生無色天命亦要之盡愚於四正受而生解脫想寂滅離諸想無色貪永除動亂心變逆猶狂風鼓浪深入堅固定寂止掉亂心觀法無我所生滅不堅固不見軟中上我慢心自忘熾然智慧燈離諸癡冥闇見盡無盡法無明悉無餘思惟十功德十種煩惱滅甦息作已作深感仰尊顏離三而得三三弟子除三猶三星布列三十三司弟列侍於三五三侍佛亦然時有大長者名曰給孤獨巨富財無量廣施濟貧乏遠從於北方憍薩羅國來止一知識舍主人名首羅聞佛興於世近住於竹園承名重其德即夜詣彼林如來已知彼根熟淨信生隨宜稱其實而為說法言汝已樂正法淨信心虛渴能減於睡眠而來敬禮我今日當為汝具設初賓儀汝宿殖德本堅固淨其望聞佛名歡喜堪為正法器虛懷廣行惠周給於貧窮名德普流聞果成由宿因今當行法施至心精誠施時施寂靜施兼受持淨戒戒為莊嚴具能轉於惡趣令人上昇天報以天五樂諸求為大苦愛欲集諸過當脩遠離惡離欲寂靜樂知老病死苦世間之大患正觀察世間離生老病死既見於人間有老病死苦生天亦復然無有常存者無常則是苦苦則無有我無常苦非我何有我我所知苦即是苦集者則為集苦滅即寂靜道即安隱處群生流動性當知是苦本厭末塞其源不願有非有生老死盛火世間普熾然見生死動搖當習於無想三摩提究竟甘露寂靜處空無我我所世間悉如幻當觀於此身諸大眾行聚長者聞說法即得於初果生死海消滅唯有一滴餘空閑修離欲第一有無身不如今俗人見諦真解脫不離諸苦行種種異見網雖至第一有不見真實義邪想著天福有愛縛轉深長者聞說法陰蓋煥然開逮得於正見諸邪見永除猶如秋厲風飄散於重雲不計自在因亦非邪因生亦復非無因而生於世間若自在天生無長幼先後亦無五道輪生者不應滅亦不應災患為惡亦非過淨與不淨業斯由自在天若自在天生世間不應疑如子從父生孰不識其尊人遭窮苦時不應反怨天悉應宗自在不應奉餘神自在是作者不應名自在以其是作故彼則應常作常作則自勞何名為自在若無心而作如嬰兒所為若有心而作有心非自在苦樂由眾生則非自在作自在生苦樂彼應有愛憎已有愛憎故不應稱自在若復自在作眾生應默然任彼自在力何用修善為正復修善惡不應有業報自在若業生一切則共業若是共業者皆應稱自在自在若無因一切亦應無若因餘自在自在應無窮是故諸眾生悉無有作者當知自在義於此論則壞一切義相違無說則有過若復自性生其過亦如是諸明因論者未曾如是說無所依無因而能有所作彼彼皆由因猶如依種子是故知一切則非自性生一切諸所作非唯一因生而說一自性是故則非因若言彼自性周滿一切處若周滿一切亦無能所作既無能所作是則非為因若遍一切處一切有作者是則一切時常應有所作若言常作者無待時生物是故應當知非自性為因又說彼自性離一切求那一切所作事亦應離求那一切諸世間悉見有求那是故知自性亦復非為因若說彼自性異於求那者以常為因故其性不應異眾生求那異故自性非因自性若常者事亦不應壞以自性為因因果理應同世間見壞故當知別有因若彼自性因不應求解脫以有自性故應任彼生滅假令得解脫自性還生縛若自性不見為見法因者此亦非為因因果理殊故世間諸見事因果悉俱見若自性無心不應有心因如見烟知火因果類相求非彼因不見而生於見事猶金造器服始終不離金自性是事因始終豈得殊若使時作者不應求解脫以彼時常故應任彼時節世間無有邊時節亦復然是故脩行者不應方便求陀羅驃求那世間一異論雖有種種說當知非一因若說我作者應隨欲而生而今不隨欲云何說我作不欲而更得欲者反更違苦樂不自在云何言我作若使我作者應無惡趣業種種業果生故知非我作言我隨時作時應唯作善善惡隨緣生故知非我作若使無因作不應修方便一切自然定修因何所為世間種種業而獲種種果是故知一切非為無因作有心及無心悉從因緣起世間一切法非無因生者長者心開解通達勝妙義一相實智生決定了真諦敬禮世尊足合掌而啟請居在舍婆提土地豐安樂波斯匿大王師子元族胄福德名稱流遠近所宗敬欲造立精舍唯願哀愍受知佛心平等所居不求安愍彼眾生故不違我所請佛知長者心大施發於今無染無所著善護眾生心汝已見真諦素心好行施錢財非常寶宜應速施為如藏庫被燒已出者為珍明人知無常出財廣行惠慳貪者守惜恐盡不受用亦不畏無常徒失增憂悔應時應器施如健夫臨敵能施而能戰是則勇慧士施者眾所愛善稱廣流聞良善樂為友命終心常歡無悔亦無怖不生餓鬼趣此則為花報其果難思議輪迴六趣中良伴無過施若生天人中為眾所奉事生於畜生道施報隨受樂智慧脩寂定無依無有數雖獲甘露道猶資施以成緣彼惠施故脩八大人念隨念歡喜心決定三摩提三昧增智慧能正觀生滅正觀生滅已次第得解脫捨財惠施者蠲除於貪著慈悲恭敬與兼除嫉恚慢明見惠施果無施癡見除諸結煩惱滅斯由於惠施當知惠施者則為解脫因猶如人種栽為蔭花果故布施亦如是報樂大涅槃不堅固財施獲報堅固果施食唯得力施衣得好色若建立精舍眾果具足成或施求五欲或貪求大財或為名聞施有求生天樂或為免貧苦唯汝無想施施中之最上無利而不獲汝心有所弘宜令速成就癡愛心來遊清淨眼開還長者受佛教惠心轉增明請優波低舍賢友而同歸還彼憍薩羅周行擇良墟見太子祇園林流極清閑往詣太子所請求買其田太子甚寶惜元無出賣心設布黃金滿猶尚地不遷長者心歡喜即遍布黃金祇言我不與汝云何布金長者言不與何言滿黃金二人共諍訟延及斷事官眾皆歎奇特祇亦知其誠廣問其因緣辭言立精舍供養於如來并及比丘僧太子聞佛名其心即開悟唯取其半金求和同建立汝地我樹林共以供養佛長者地祇林以付舍利弗經始立精舍晝夜勤速成高顯勝莊嚴猶四天王宮隨法順道宜稱如來所應世間未曾有增暉舍衛城如來現神蔭眾聖集安居無侍者哀降有侍資道宜長者乘斯福壽盡上昇天子孫繼其業歷世種福田佛於摩竭國化種種異道悉從一味法如日映眾星出彼五山城與千弟子俱前後眷屬從往詣尼金山近迦維羅衛而生報恩心當修法供養以奉於父王王師及大臣先遣伺候人常尋從左右瞻察其進止知佛欲還國駈馳而先白太子遠遊學願滿今來還王聞大歡喜嚴駕即出迎舉國諸士庶悉皆從王行漸近遙見佛光相倍昔容處於大眾中猶如梵天王下車而徐進恐為法留難瞻顏內欣踊口莫知所言顧貪居俗累子超然登仙雖子居道尊未知稱何名自惟久思渴今日無由宣子今默然坐安隱不改容久別無感情令我心獨悲如人久虛渴路逢清冷泉奔馳而欲飲臨泉忽枯竭今我見其子猶是本光顏心踈氣高絕都無蔭流心抑情虛望斷如渴對枯泉未見繁想馳對目則無歡如人念離親忽見畫形像應王四天下猶若曼陀王汝今行乞食斯道何足榮安靜如須彌光相如日明庠行牛王步無畏師子吼不受四天封乞求而養身佛知父王心猶存於子想為開其心故并哀一切眾神足昇虛空兩手捧日月遊行於空中種種作異變或分身無量還復合為一或入水如地或入地如水石壁不礙身左右出水火父王大歡喜父子情悉除空中蓮花座而為王說法知王心慈念為子增憂悲纏綿愛念子宜應速除滅息愛靜其心受我子養法人子所未奉今以奉父王父未從子得今從子得之人王之奇特天王亦希有勝妙甘露道今以奉大王自業業受生業依業果報當知業因果勤習度世業諦觀於世間唯業為良朋親戚及與身深愛相戀慕命終神獨往唯業良朋隨輪迴於五趣三業三種生愛欲為其因種種類差別今當竭其力淨治身口業晝夜勤修習息亂心寂然唯此為己利離此悉非我當知三界有猶若海濤波難樂難習近當修第四業生死五道輪猶眾星旋轉諸天亦遷變人中豈得常涅槃為最安禪寂樂中勝人王五欲樂危險多恐怖猶毒蛇同居何有須臾歡明人見世間如盛火圍遶恐怖無暫安求離生老死無盡寂靜處慧者之所居不須利器仗象馬以兵車調伏貪恚癡天下敵無勝知苦斷苦因證滅修方便正覺四真諦惡趣恐怖除先現妙神通令王心歡喜信樂情已深堪為正法器合掌而讚嘆奇哉誓果成奇哉大苦離奇哉饒益我雖先增憂悲緣悲故獲利奇哉我今日生子果報成宜捨勝妙樂宜精勤習苦宜離親族榮宜割恩愛情古昔諸仙王唐苦而無功清涼安隱處汝今悉已獲自安而安彼大悲濟眾生昔本住世間為轉輪王者無自在神通令我心開解亦無此妙法使我今日歡設為轉輪王生死緒不絕今已絕生死輪迴大苦滅能為眾生類廣說甘露法如此妙神通智慧甚深廣永滅生死苦為天人之上雖居聖王位終不獲斯利如是讚歎已法愛增恭敬居王父尊位謙卑稽首禮國中諸人民覩佛神通力聞說深妙法兼見王敬重合掌頭面禮悉生奇特想厭患居俗累咸生出家心釋種諸王子心悟道果成悉厭世榮樂捨親愛出家阿難陀難陀金毘阿那律難圖跋難陀及軍荼陀那如是等上首及餘釋種子悉從於佛教受法為弟子匡國大臣子優陀夷為首與諸王子俱隨次而出家又阿低梨子名曰優波離見彼諸王子大臣子出家心感情開解亦受出家法父王見其子神力諸功德自亦入清流甘露正法門捨王位國土禪一甘露飯閑居修靜默處宮習王仙如來悉隨攝本族知識已道中顏和悅親戚歡喜隨時至應乞食入迦維羅衛城中諸士女驚喜舉聲唱悉達阿羅陀學道成而歸內外轉相告巨細馳出看門戶窓牖中比肩而側目見佛身相好光明甚暉曜外著袈裟衣身光內徹照猶如日圓輪內外相映發觀者心悲喜合掌涕淚流見佛庠序步歛形攝諸根妙身顯法儀敬惜增悲歎剃髮毀形好身被染色衣堂堂儀雅容束身視地行應戴羽寶蓋手攬飛龍轡如何冒游塵執鉢而行乞藝足伏怨敵貌足婇女歡華服冠天冠黎民咸首陽如何屈茂容拘心制其形捨妙欲光服素身著染衣見何相何求與世五欲怨捨賢妻愛子樂獨而孤遊難哉彼賢妃長夜抱憂思而今聞出家性命猶能全不審淨飯王竟見此子不見其妙相身毀形而出家怨家猶痛惜父見豈能安愛子羅睺羅泣涕常悲戀見無撫慰心用學此道為諸明相法者咸言太子生具足大人相應享食四海觀今之所為斯則皆虛談如是比眾多紛紜而亂說如來心無著無欣亦無慼慈悲愍眾生欲令脫貧苦增長彼善根并為當來世顯其少欲跡兼除俗塵謗入貧里乞食精麤任所得巨細不擇門滿鉢歸山林世尊已開化迦維羅衛人隨緣度已畢與大眾俱行往憍薩羅國詣波斯匿王祇桓已莊嚴堂舍悉周備流泉相灌注花果悉敷榮水陸眾奇鳥隨類群和鳴眾美世無比若稽羅山宮給孤獨長者眷屬尋路迎散花燒名香奉請入祇桓手執金龍瓶躬跪注長水以祇桓精舍奉施十方僧世尊呪願受鎮國令久安給孤獨長者福慶流無窮時波斯匿王聞世尊已至嚴駕出祇桓敬禮世尊足却坐於一面合掌白佛言不圖卑小國忽成大吉祥惡逆多殃災豈能感大人今得覩聖顏沐浴飲清化鄙雖處凡品蒙聖入勝流如風拂香林氣合成薰飈眾鳥集須彌異色齊金光得與明人會蒙蔭而同榮野夫供仙人生為三足星世利皆有盡聖利永無窮人王多愆咎遇聖利常安佛知王心至樂法如帝釋唯有二種著不能忘財色知時知心行而為王說法惡業卑下士見善猶知敬況復自在王積德乘宿因遇佛加恭敬此乃非為難國素靜民安非見佛所增今當略說法大王且諦聽受持我所說見我功果成命終形神乖親戚悉別離唯有善惡業始終而影隨當崇法王業子養於萬民現世名稱流命終上昇天縱情不順法今苦後無歡古昔羸馬王順法受天福金步王行惡壽終生惡道我今為大王略說善惡法大要當慈心觀民猶一子不迫亦不害善攝持諸根捨邪就正路不自舉下人結友於苦行勿習邪見朋勿恃王威勢勿聽邪佞言勿惱諸苦行莫踰王正典念佛維正法調伏非法者現為人中上德將隆道中深思無常想身命念念遷栖心高勝境志求清涼津保慈自在樂來世增其歡傳名於曠劫必報如來恩如人愛甜果必種其良栽有從明入暗有從闇入明有闇闇相續有明明相因智者捨三品當學始終明言惡群嚮應善唱隨者難無有不作果作者不敗亡創業不勤習至竟莫能為素不修善因後致樂無斯既往無息期是故當修善自省不為惡自作自受故猶四石山合眾生無逃處生老病死山群生脫無由唯有行正法出斯苦重山世間悉無常五欲境如電老死錐鋒端何應習非法古昔諸勝王猶若自在天勇健志騰虛暫顯已磨滅劫火鎔須彌海水悉枯竭況身如泡沫而望久存世猛風止隨藍日光翳須彌盛火水所消有物悉歸滅此身無常器長夜苦守護廣資以財色放逸生憍慢死時忽然至挺直如枯木明人見斯變勤修豈睡眠生死獨搖機不止會墮落不習不續樂苦報者不為不近不勝友不學不斷智學不受有智受必令無身有身不染境染境為大過雖生無色天不免時遷變當學不變身不變則無過以有此身故為眾苦之本是故諸智者息本於無身一切眾生類斯由欲生苦是故於欲有當生厭離心厭離於欲有則不受眾苦雖生色無色變易為大患以不寂靜故況不離於欲如是觀三界無常無有主眾苦常熾然智者豈願樂如樹盛火然眾鳥豈群集覺者為明士離此則無明此則開覺士離此則非覺此則應所作離此則不應此則為近宗離此與理乖言此殊勝法非在家所應此則為非說法唯在人弘患熱入冷水一切得清涼冥室燈火明悉覩於五色修道亦如是道俗無異方或山居墮罪或在家昇仙癡冥為巨海邪見為濤波群生隨愛流漂轉莫能度智慧為輕舟堅持三昧正方便鼓念檝能濟無知海時王專心聽一切智所說厭薄於俗榮知王者無歡如逸醉犴象醉醒純熟還時有諸外道見王信敬佛咸求於大王與佛決神通時王白世尊願從彼所求佛即默然許種種諸異見五通神仙士悉來詣佛所佛即現神力正基坐空中普放大光明如日耀朝陽外道悉降伏國民普歸宗為母說法故即昇忉利天三月處天宮普化諸天人度母報恩畢安居時過還諸天眾羽從乘於七寶階下至閻浮提諸佛常下處無量諸天人乘宮殿隨送閻浮提君民合掌而仰瞻天上教化母及餘諸天眾還遊於人中隨緣而行化樹提迦耆婆首羅輸盧那長者子央伽及無畏王子尼瞿屢陀等尸利掘多迦尼揵憂波離悉令得解脫乾陀羅國王其名弗迦羅聞說微妙法捨國而出家醯茂鉢低鬼及波多耆利於毘富羅山調伏而受化波羅延梵志波沙那山中半偈微細義調伏令信樂他那摩帝村有鳩吒檀躭是二生之首廣殺生祠祀如來方便化令其入正道於毘提訶山大威德天神名般遮尸呿受法入決定毘紐瑟吒村化彼難陀母央伽富梨城降伏大力神富那跋陀羅輸屢那檀陀兇惡大力龍國王及後宮悉皆受正法以開甘露門於彼侏儒村稽那及尸盧志求生天樂化令入正道央瞿利摩羅於彼脩侔村為現神通力化令即調伏有大長者子浮梨耆婆男大富多錢財如富那跋陀即於如來前受化廣行施於彼跋提村化彼跋提梨及與跋陀羅兄弟二鬼神毘提訶富利有二婆羅門一名為大壽二名曰梵壽論議以降伏令入於正法至毘舍離城化諸羅剎鬼并離車師子及諸離車眾薩遮尼犍子悉令入正法阿摩勒迦波有鬼跋陀羅及跋陀羅迦跋陀羅劫摩又至阿臘山度鬼阿臘婆二名鳩摩羅三訶悉多迦還至伽闍山度鬼絙迦那及針毛夜叉及其姊妹子又至波羅奈化彼迦旃延然後乘神通至輸盧波羅化彼諸商人多波揵尼劍受其旃檀堂妙香流於今至摩醯波低度迦毘羅仙牟尼住於彼足蹈於石上千輻雙輪現終則不磨滅至波羅那處化婆羅那鬼至摩偷羅國度鬼竭曇摩偷羅俱瑟吒度賴吒波羅至鞞蘭若村度諸婆羅門迦利摩沙村度薩毘薩深亦復化於彼阿耆尼毘舍復還舍衛國度彼瞿曇摩闍帝輸盧那道迦阿低梨還憍薩羅國度外道之師弗迦羅婆梨及諸梵志眾至施多毘迦寂靜空閑處度諸外道仙令入佛仙路至阿輸闍國度諸鬼龍眾至舍毘羅國度二惡龍王一名金毘羅二名迦羅迦又至跋伽國化度夜叉鬼其名曰毘沙那鳩羅父母并及大長者令信樂正法至俱舍彌國化度瞿師羅及二優婆夷波闍欝多羅伴等優婆夷眾多次第度至揵陀羅國度阿婆羅龍如是等次第空行水陸性皆悉往化度如日照幽冥爾時提婆達見佛德殊勝內心懷嫉妬退失諸禪定造諸惡方便破壞正法僧登耆闍崛山崩石以打佛石分為二分墮於佛左右於王平直路放狂醉惡象震吼若雷霆勇氣奮成雲橫泄而奔走逸越如暴風鼻牙尾四足觸則莫不摧王舍城巷路狼藉殺傷人橫尸而布路髓腦血流離一切諸士女恐怖不出門合城悉戰悚但聞驚喚聲有出城馳走有窟穴自藏如來眾五百時至而入城高閣窓牖人啟佛令勿行如來心安泰怡然無懼容唯念貪嫉苦慈心欲令安天龍眾營從漸至狂象所諸比丘逃避唯與阿難俱猶法種種相一自性不移醉象奮狂怒見佛心即醒投身禮佛足猶若太山崩蓮花掌摩頂如日照烏雲跪伏佛足下而為說法言象莫害大龍象與龍戰難象欲害大龍終不生善處貪恚癡迷醉難降佛已降是故汝今日當捨貪恚癡已沒苦淤泥不捨轉更深彼象聞佛說醉解心即悟身心得安樂如渴飲甘露象已受佛化國人悉歡喜咸歎唱希有設種種供養下善轉成中中善進增上不信者生信已信者深固阿闍世大王見佛降醉象心生奇特想歡喜倍增敬如來善方便現種種神力調伏諸眾生隨力入正法舉國脩善業猶如劫初人彼提婆達兜為惡自纏縛先神力飛行今墮無擇獄世尊廣化畢而生涅槃心發於王舍城詣巴連弗邑到已住於彼婆吒利支提彼是摩竭提邊邑附庸國國主婆羅門多聞明經典瞻相土安危國之仰觀師摩竭王遣使勅告彼仰觀命起於牢城以備於強隣世尊記彼地天神所保持於中起城郭永固不危亡仰觀心歡喜共養佛法僧佛出彼城門往詣恒河濱仰觀深敬佛名為瞿曇門恒河側人民皆出迎世尊興種種供養各嚴船令渡世尊以船多偏受違眾心即以神通力隱身及大眾忽從此岸沒而出於彼岸以乘智慧船廣濟於眾生緣斯德力故濟河不憑舟恒河側人民同聲唱奇哉咸言名此津名為瞿曇津城門瞿曇門津名瞿曇津斯名流於世歷代共稱傳如來復前行至彼鳩梨村說法多所化復至那提村人民多疫死親戚悉來問諸親疫死者命終生何所佛善知業報悉隨問記說前至鞞舍離住於菴羅林彼菴摩羅女承佛詣其園侍女眾隨從庠序出奉迎善執諸情根身服輕素衣捨離莊嚴服自沐浴香花猶世貞賢女潔素以祠天端正妙容姿猶天玉女形佛遙見女來告諸比丘眾此女極端正能留行者情汝等當正念以慧鎮其心寧在暴虎口狂夫利劍下不於女人所而起愛欲情女人顯恣態若行住坐臥乃至畫像形悉表妖姿容劫奪人善心如何不自防現啼笑憙怒縱體而垂肩或散髮髻傾猶尚亂人心況復飾容儀以顯妙姿顏莊嚴隱陋形誘誑於愚夫迷亂生德想不覺醜穢形當觀無常苦不淨無我所諦見其真實滅除貪欲想正觀於自境天女尚不樂況復人間欲而能留人心當執精進弓智慧鋒利箭被正念重鎧決戰於五欲寧以熱鐵槍貫徹於雙目不以愛欲心而觀於女色愛欲迷其心炫惑於女色亂想而命終必墮三惡道畏彼惡道苦不受女人欺根不繫境界境界不繫根於中貪欲想由根繫境界猶如二耕牛同一軛一鞅牛不轉相縛根境界亦然是故當制心勿令其放逸佛為諸比丘種種說法已彼菴摩羅女漸至世尊前見佛坐樹下禪定靜思惟念佛大悲心哀受我樹林端心斂儀容止素妖冶情恭形心純至稽首接足禮世尊命令坐隨心為說法汝心已純靜表徹外德容壯年豐財寶備德兼姿顏能信樂正法是則世之難丈夫宿智慧樂法非為奇女人情志弱智淺愛欲深而能樂正法此亦為甚難人生於世間唯應法自娛財色非常寶唯正法為珍強良病所壞少壯老所遷命為死所困行法無能侵所愛莫不離不愛而強隣所求不隨意唯法為從心他力為大苦自在力為歡女人悉由他兼懷他子苦是故當思惟厭離於女身彼菴摩羅女聞法心歡喜堅固智增明能斷於愛欲即自厭女身不染於境界雖耻於陋形法力勸其心稽首而白佛已蒙尊攝受哀受明供養令滿其志願佛知彼誠心兼利諸群生默然受其請令即隨歡喜視聽轉增明作禮而還家爾時鞞舍離諸離車長者聞世尊入國住菴摩羅園有乘素車輿素蓋素衣服青赤黃綠色其眾各異儀導從翼前後爭塗競路前天冠袞花服寶飾以莊嚴威容盛明曜增暉彼園林除捨五威儀下車而步進息慢而形恭頂禮於佛足大眾圍遶佛如日重輪光離車名師子為諸離車長德貌如師子位居師子臣滅除師子慢受誨釋師子汝等大威德名族美色容能除世憍慢受法以增明財色香花飾不如戒莊嚴國土豐安樂唯以汝等榮榮身而安民在於調御心加以樂法情令德轉崇高非薄土群鄙而能集眾賢當日新其德撫養於萬民導眾以明正如牛王涉津若人能自念今世及後世唯當脩正戒福利二世安為眾所敬重名稱普流聞仁者樂為友德流永無疆山林寶玉石皆依地而生戒德亦如地眾善之所由無翅欲騰虛渡河無良舟人而無戒德濟苦為實難如樹美花果針刺難可攀多聞美色力破戒者亦然端坐勝堂閣王心自莊嚴淨戒功德具隨大仙而征染服衣毛羽螺髻剃鬚髮不脩於戒德方涉眾苦難日夜三沐浴奉火修苦行遺身穢野獸赴水火投巖食菓餌草根吸風飲恒水服氣以絕糧遠離於正戒習斯禽獸道非為正法器毀戒招誹謗仁者所不親心常懷恐怖惡名如影隨現世無利益後世豈獲安是故智慧士當修於淨戒於生死曠野戒為善導師持戒由自力此則不為難淨戒為梯隥令人上昇天建立淨戒者斯由煩惱微諸過壞其心喪失善功德先當離我所我所覆諸善猶灰覆火上足蹈而覺燒憍慢覆其心如日隱重雲慢怠滅慚愧憂悲弱強志老病壞壯容我慢滅諸善諸天阿修羅貪嫉興諍訟喪失諸功德悉由我慢懷我於勝中勝我德勝者同我於勝小劣斯則為愚夫色族悉無常動搖不暫停終為磨滅法何用憍慢為貪欲為巨患詐親而密怨猛火從內發貪火亦復然貪欲之熾燃甚於世界火火盛水能滅貪愛難可消猛火焚曠野草盡還復生貪欲火焚心正法生則難貪欲求世樂樂增不淨業惡業墮惡道怨無過貪欲貪則生於愛愛則習諸欲習欲招眾苦元惡無過貪貪則為大病智藥愚夫止邪覺不正思能令貪欲增無常苦不淨無我無我所智慧真實觀能滅彼邪貪是故於境界當修真實觀真實觀已生貪欲得解脫見德生貪欲見過起瞋恚德過二俱忘貪恚得除滅瞋恚改素容能壞端正色瞋恚翳明目害法義欲聞斷絕親愛義為世所輕賤是故當捨恚勿隨於瞋心能制狂恚心是名善御者世稱善調駟是為攝繩容縱恚不自禁憂悔火隨燒若人起瞋恚先自燒其心然後加於彼或燒或不燒生老病死苦逼迫於眾生復加於恚害多怨復增怨見世眾苦迫應起慈悲心眾生起煩惱增微無量差如來善方便隨病而略說譬如世良醫隨病而投藥爾時諸離車聞佛所說法即起禮佛足歡喜而頂受請佛及大眾明日設薄供佛告諸離車菴摩羅已請離車懷感愧彼何奪我利知佛心平等而起隨喜心如來善隨宜安慰令心悅伏化純熟歸如蛇被嚴呪夜過明相生佛與大眾俱詣菴摩羅舍受彼供養畢往詣毘紐村於彼夏安居三月安居竟復還鞞舍離住獼猴池側坐於林樹間普放大光明以感魔波旬來詣於佛所合掌勸請言昔尼連禪側已發真實要我所作事畢當入於涅槃今所作已作當遂於本心時佛告波旬滅度時不遠却後三月滿當入於涅槃時魔知如來滅度已有期情願既已滿歡喜還天宮如來坐樹下正受三摩提放捨業報壽神力住命存以如來捨壽大地普震動十方虛空境周遍大火然須彌頂崩頹天雨飛礫石狂風四激起樹木悉摧折天樂發哀聲天人心忘歡佛從三昧起普告諸眾生我今已捨壽三昧力存身身如朽敗車無復往來因已脫於三有如鳥破卵生尊者阿難陀見地普大動心驚身毛竪問佛何因緣佛告阿難陀我住三月壽餘命行悉捨是故地大動阿難聞佛教悲感淚交流猶如大力象搖彼栴檀樹擾動理迫迮香汁淚流下親重大師尊恩深未離欲惟此四事故悲苦不自勝今我聞世尊涅槃決定教舉體悉萎消迷方失常音所聞法悉忘荒悸亡天地怪哉救世主滅度一何駃遭寒水垂死遇火忽復滅於煩惱曠野迷亂失其方忽遇善導師未度忽復失如人涉長漠熱渴久乏水忽遇清涼池奔趣悉枯竭紺睫瞪睛目明鑒於三世智慧照幽冥昏冥一何速猶如旱地苗雲興仰希雨暴風雲速滅望絕守空田無智大闇冥群生悉迷方如來燃慧燈忽滅莫由出佛聞阿難說酸訴情悲切軟語安慰言為說真實法若人知自性不應處憂悲一切諸有為悉皆磨滅法我已為汝說合會性別離恩愛理不常當捨悲戀心有為流動法生滅不自在欲令長存者終無有是處有為若常存無有遷變者此則為解脫於何而更求汝及餘眾生今於我何求汝等所應得我以為說竟何用我此身妙法身長存我住我寂靜所要唯在此然我於眾生未曾有所惓當修厭離想善住於自洲當知自洲者專精勤方便獨靜脩閑居不從於他信當知法洲者決定明慧燈能滅除癡闇觀察四境界逮得於勝法離我離我所骨竿皮肉塗血澆以筋纏諦觀悉不淨云何樂此身諸受從緣生猶如水上泡生滅無常苦遠離於樂想心識生住滅新新不暫停思惟於寂滅常想永已乖眾行因緣起聚散不常俱愚癡生我想慧者無我所於此四境界思惟正觀察此則一乘道眾苦悉皆滅若能住於此真實正觀者佛身之存亡此法常無盡佛說此妙法安慰阿難時諸離車聞之惶怖咸來集悉捨俗威儀驅馳至佛所禮畢一面坐欲問不能宣佛已知其心逆為方便說我今觀察汝心有異常想放捨俗緣務唯念法為情汝今欲從我所聞所知者於我存亡際慎莫生憂悲無常有為性躁動變易法不堅非利益無有久住相古昔諸仙王婆私吒仙等曼陀轉輪王其比亦眾多如是諸先勝力如自在天悉已久磨滅無一存於今日月天帝釋其數亦甚眾悉皆歸磨滅無有長存者過去世諸佛數如恒邊沙智慧照世間悉皆如燈滅未來世諸佛將滅亦復然我今豈獨異當入於涅槃彼有應度者今宜進前行毘舍離快樂汝等且自安世間無依怙三界不足歡當止憂悲苦而生離欲心決斷長別已而遊於北方靡靡涉長路如日傍西山爾時諸離車悲吟逐路隨仰天而哀歎嗚呼何怪哉形如真金山眾相具莊嚴不久將崩壞無常何無慈生死久虛渴如來智慧母而今頓放捨無救苦奈何眾生久闇冥假明慧以行如何智慧日忽然而潛光無智為迅流漂浪諸眾生如何法橋梁一旦忽然摧慈悲大醫王無上智良藥療治眾生苦如何忽遠逝慈悲妙天幢智慧以莊嚴金剛心絞絡世間觀無厭祠祀嚴勝幢云何一旦崩眾生何薄福輪迴生死流解脫門忽閉長苦無出期如來善安慰割情而長辭制心忍悲戀如萎迦尼花徘徊而遲遲悵怏隨路行如人喪其親葬畢長訣還佛至涅槃處鞞舍離空虛猶如夜雲冥星月失光明國土先安樂而今頓凋悴猶如喪慈父孤女常獨悲如端正無聞聰明而薄德心辯而口吃明慧而乏才神通無威儀慈悲心虛偽高勝而無力威儀而無法鞞舍離亦然素榮而今悴猶如秋田苗失水悉枯萎或斷火滅烟或對食忘飡悉廢公私業不修諸俗緣念佛感恩深默默各不言時師子離車強忍其憂悲垂泣發哀聲以表眷戀心破壞諸邪徑顯示於正法已降諸外道遂往不復還世絕離世道無常為大病世尊入大寂無依無有救方便最勝尊潛光究竟處我等失強志如火絕其薪世尊捨世蔭群生甚可悲如人失神力舉世共哀之逃暑投涼池遭寒以憑火一旦悉廓然群生何所歸通達殊勝法為世陶鑄師世間失宰正人喪道則亡老病死自在道喪非道通能壞大苦機世間何有雙猛熱極焰盛大雲雨令消貪欲火熾然其誰能令滅堅固能擔者已捨世重任復何智慧力能為不請友如彼臨刑囚為死而醉酒眾生迷惑識惟為死受生利鋸以解材無常解世間癡闇為深水愛欲為巨浪煩惱為浮沫邪見摩竭魚唯有智慧船能度斯大海眾病為樹花衰老為纖條死為樹深根有業為其芽智慧剛利刀能斷三有樹無明為鑽燧貪欲為熾焰五欲境界薪滅之以智水具足殊勝法已壞於癡冥見安隱正路究竟諸煩惱慈悲化眾生怨親無異相一切智通達而今悉棄捨軟美清淨音方身纖長臂大仙而有邊何人得無窮當覺時遷速應勤求正法如嶮道遇水時飲速進路非常甚暴逆普壞無貴賤正觀存於心雖眠亦常覺時離車師子常念佛智慧厭離於生死歎慕人師子不存世恩愛深崇離欲德折伏輕躁意栖心寂靜處勤修行惠施遠離於憍慢樂獨脩閑居思惟真實法爾時一切智圓身師子顧瞻彼鞞舍離而說長辭偈是吾之最後遊此鞞舍離往力士生地當入於涅槃漸次第遊行至彼蒲加城安住堅固林教誡諸比丘吾今以中夜當入於涅槃汝等當依法是則尊勝處不入脩多羅亦不慎律儀真實義相違則不應攝受非法亦非律又非我所說是則為闇說汝等應速捨執受於明說是則非顛倒是則我所說如法如律教如我法律受是則為可信言我法律非是則不可信不解微細義謬隨於文字是則為愚夫非法而妄說不別其真偽無見而闇受猶鍮金共肆誑惑於世間愚夫習淺智不解真實義受於相似法而作真法受是故當審諦觀察真法律猶如鍊金師燒打而取真不知諸經論是則非󰍂慧不應說所應應作不應見當作平等受句義如說行執劍無方便則反傷其手辭句不巧便其義難了知如夜行求室宅曠莫知處失義則忘法忘法心馳亂是故智慧士不違真實義說斯教誡已至於波婆城彼諸力士眾設種種供養時有長者子其名曰純陀請佛至其舍供設最後飯飯食說法畢行詣鳩夷城度於蕨蕨河及熙連二河彼有堅固林安隱閑靜處入金河洗浴身若真金山告勅阿難陀於彼雙樹間掃灑令清淨安置於繩床吾今中夜時當入於涅槃阿難聞佛教氣塞而心悲行泣而奉教布置訖還白如來就繩床北首右脇臥枕手累雙足猶如師子王畢苦後邊身一臥永不起弟子眾圍遶哀歎世眼滅風止林流靜鳥獸寂無聲樹木汁淚流華葉非時零未離欲人天悉皆大惶怖如人遊曠澤道險未至村但恐行不至心懼形怱怱如來畢竟臥而告阿難陀往告諸力士我涅槃時至彼若不見我永恨生大苦阿難受佛教悲泣而隨路告彼諸力士世尊已畢竟諸力士聞之極生大恐怖士女奔馳出號泣至佛所弊衣而散髮蒙塵身流汗號慟詣彼林猶如天福盡垂淚禮佛足憂悲身萎熟如來安慰說汝等勿憂悴今應隨喜時不宜生憂慼長劫之所規我今始獲得已度根境界無盡清涼處離地水火風寂靜不生滅永除於憂患云何為我憂我昔伽闍山欲捨於此身以本因緣故存世至於今守斯危脆身如毒蛇同居今入於大寂眾苦緣已畢不復更受身未來苦長息汝等不復應為我生恐怖力士聞佛說入於大寂靜心亂而目冥如覩大黑闇合掌白佛言佛離生死苦永之寂滅樂我等實欣慶猶如被燒舍親從盛火出諸天猶歡喜何況於世人如來既滅後群生無所覩永違於救護是故生憂悲譬如商人眾遠涉於曠野唯有一導師忽然中道亡大眾無所怙云何不憂悲現世自證知覩一切知見而不獲勝利舉世所應笑譬如經寶山愚癡守貧苦如是諸力士向佛而悲訴猶如人一子悲訴於慈父佛以善誘辭顯示第一義告諸力士眾誠如汝所言求道須精勤非但見我得如我所說行得離眾苦網行道存於心不必由見我猶如疾病人依方服良藥眾病自然除不待見醫師不如我說行空見我無益雖與我相遠行法為近我同止不隨法當知去我遠攝心莫放逸精勤修正業人生於世間長夜眾苦迫擾動不自安猶若風中燈時諸力士眾聞佛慈悲教內感而收淚強自抑止歸爾時有梵志名須跋陀羅賢德悉備足淨戒護眾生少稟於邪見修外道出家欲來見世尊告語阿難陀我聞如來道厥義深難測世間無上覺第一調御師今欲般涅槃難復可再遇難見見者難猶如鏡中月我今欲奉見無上善導師為求免眾苦度生死彼岸佛日欲潛光願令我暫見阿難情悲感兼謂為譏論或欣世尊滅不宜令佛見佛知彼希望堪為正法器而告阿難言聽彼外道前我為度人生汝勿作留難須跋陀羅聞心生大歡喜樂法情轉深加敬至佛前應時隨順言軟語而問訊和顏合掌請今欲有所問世有知法者如我比甚眾唯聞佛所得解脫異要道願為我略說沾潤虛渴懷不為論議故亦無勝負心佛為彼梵志略說八正道聞即虛心受猶迷得正路覺知先所學非為究竟道即得未曾聞捨離於邪徑兼背癡闇障思惟先所習瞋恚癡冥俱長養不善業愛恚癡等行能起諸善業多聞慧精進亦由有愛生恚癡若斷者則離於諸業諸業既已除是名業解脫諸業解脫者不與義相應世間說一切悉皆有自性有愛瞋恚癡而有自性者此則應常存云何而解脫正使恚癡滅有愛還復生如水自性冷緣火故成熱熱息歸於冷以自性常故當知有愛性聞慧進不增不增亦不減云何是解脫先謂彼生死本從性中生今觀於彼義無得解脫者性者則常住云何有究竟譬如燃明燈何能令無光佛道真實義緣愛生世間愛滅則寂靜因滅故果亡本謂我異身不見無作者今聞佛正教世間無有我諸法因緣生無有自在故因緣生故苦因緣滅亦然觀世因緣生則滅於斷見緣離世間滅則離於常見悉捨本所見深見佛正法宿命種善因聞法能即悟已得善寂滅清涼無盡處心開信增廣仰瞻如來臥不忍觀如來捨世般涅槃及佛未究竟我當先滅度合掌禮聖顏一面正基坐捨壽入涅槃如雨滅小火佛告諸比丘我最後弟子而今已涅槃汝等當供養佛以初夜過月明眾星朗閑林靜無聲而興大悲心遺誡諸弟子吾般涅槃後汝等當恭敬波羅提木叉即是汝大師巨夜之明燈貧人之大寶當所教誡者汝等當隨順如事我無異當淨身口行離諸治生業田宅畜眾生積財及五穀一切當遠離如避大火坑墾土截草木醫療治諸病仰觀於曆數步推吉凶象占相於利害此悉不應為節身隨時食不受使行術不合和湯藥遠離諸諂曲順法資生具應當知量受受則不積聚是則略說戒為眾戒之根亦為解脫本依此法能生一切諸正受一切真實智緣斯得究竟是故當執持勿令其斷壞淨戒不斷故則有諸善法無則無諸善以戒建立故已住清淨戒善攝諸情根猶如善牧牛不令其縱暴不攝諸根馬縱逸於六境現世致殃禍將墜於惡道譬如不調馬令人墮坑陷是故明智者不應縱諸根諸根甚凶惡為人之重怨眾生愛諸根還為彼傷害深怨盛毒蛇暴虎及猛火世間之甚惡慧者所不畏唯畏輕躁心將人入惡道以彼樂小恬不觀深險故狂象失利鈎猨猴得樹林輕躁心如是慧者當攝持放心令自在終不得寂滅是故當制心速之安靜處飯食知節量當如服藥法勿因於飯食而生貪恚心飲食止飢渴如膏朽敗車譬如蜂採花不壞其色香比丘行乞食勿傷彼信心若人開心施當推彼所堪不籌量牛力重載令其傷朝中晡三時次第修正業初後二夜分亦莫著睡眠中夜端心臥係念在明相勿終夜睡眠令身命空過時火常燒身云何長睡眠煩惱眾怨家乘虛而隨害心惛於睡寐死至孰能覺毒蛇藏於宅善呪能令出黑虺居其心明覺善呪除無術而長眠是則無慚人慚愧為嚴服慚為制象鈎慚愧令心定無慚喪善根慚愧世稱賢無慚禽獸倫若人以利刀節節解其身不應懷恚恨口不加惡言惡念而惡言自傷不害彼節身修苦行無過忍辱勝唯有行忍辱難伏堅固力是故勿懷恨惡言以加人瞋恚壞正法亦壞端正色喪失美名稱瞋火自燒心瞋為功德怨愛德勿懷恨在家多諸惱瞋恚故非怪出家而懷瞋是則與理乖猶如冷水中而有盛火燃憍慢心若生當自手摩頂剃髮服染衣手持乞食器邊生裁自活何為生憍慢俗人衣色族憍慢亦為過何況出家人志求解脫道而生憍慢心此則大不可曲直性相違不俱猶霜炎出家脩直道諂曲非所應諂偽幻虛詐唯法不欺誑多求則為苦少欲則安隱為安應少欲況求真解脫慳悋畏多求恐損其財寶好施者亦畏愧財不供足是故當小欲施彼無畏心由此少欲心則得解脫道若欲求解脫亦應習知足知足常歡喜歡喜即是法資生具雖陋知足故常安不知足之人雖得生天樂以不知足故苦火常燒心富而不知足是亦為貧苦雖貧而知足是則第一富其不知足者五欲境彌廣猶更求無厭長夜馳騁苦汲汲懷憂慮反為知足哀不多受眷屬其心常安隱安隱寂靜故人天悉奉事是故當捨離親踈二眷屬如曠澤孤樹眾鳥多集栖多畜眾亦然長夜受眾苦多眾多纏累如老象溺泥若人勤精進無利而不獲是故當晝夜精勤不懈怠山谷微流水常流故決石鑽火不精進徒勞而不獲是故當精進如壯夫鑽火善友雖為良不及於正念正念存於心眾惡悉不入是故修行者常當念其身於身若失念一切善則忘譬如勇猛將被鉀御強敵正念為重鎧能制六境賊正定撿覺心觀世間生滅是故修行者當習三摩提三昧已寂靜能滅一切苦智慧能照明遠離於攝受等觀內思惟隨順趣正法在家及出家斯應由此路生老死大海智慧為輕舟無明大闇冥智慧為明燈諸纏結垢病智慧為良藥煩惱棘刺林智慧為利斧癡愛駃水流智慧為橋梁是故當勤習聞思修生慧成就三種慧雖盲慧眼通無慧心虛偽是則非出家是故當覺知離諸虛偽法逮得微妙樂寂靜安隱處遵崇不放逸放逸為善怨若人不放逸得生帝釋處縱心放逸者則墮阿修羅安慰慈悲業所應我已畢汝等當精勤善自修其業山林空閑處增長寂靜心當自勤勸勉勿令後悔恨猶如世良醫應病說方藥抱病而不服是非良醫過我已說真實顯示平等路聞而不奉用此非說者咎於四真諦義有所不了者汝今悉應問勿復隱所懷世尊哀愍教眾會默然住時阿那律陀觀察諸大眾默然無所疑合掌而白佛月溫日光冷風靜地性動如是四種惑世間悉已無苦集滅道諦真實未曾違如世尊所說眾會悉無疑唯世尊涅槃一切悉悲感不於世尊說起不究竟想正使新出家情未深解者聞今慇懃教疑惑悉已除已度生死海無欲無所求今皆生悲戀歎佛滅何速佛以阿那律種種憂悲說復以慈愍心安慰而告言正使經劫住終歸當別離異體而和合理自不常俱自他利已畢空住何所為天人應度者悉已得解脫汝等諸弟子展轉維正法知有必磨滅勿復生憂悲當自勤方便到不別離處我已燃智燈照除世闇冥世皆不牢固汝等當隨喜如親遭重病療治脫苦患已捨於苦器逆生死海流永離眾苦患是亦應隨喜汝等善自護勿生於放逸有者悉歸滅我今入涅槃言語從是斷此則最後教入初禪三昧次第九正受逆次第正受還入於初禪復從初禪起入於第四禪出定心無寄便入於涅槃以佛涅槃故大地普震動空中普雨火無薪而自焰又復從地起八方俱熾燃乃至諸天宮熾燃亦如是雷霆動天地霹靂震山川猶天阿修羅擊鼓戰鬪聲狂風四激起山崩雨灰塵日月無光暉清流悉沸涌堅固林萎悴華葉非時零飛龍乘黑雲垂五首淚流四王及眷屬含悲興供養淨居天來下虛空中列侍觀察無常變無憂亦無喜歎世違天師眼滅一何速八部諸天神遍滿虛空中散華以供養慼慼心不歡唯有魔王喜奏樂以自娛閻浮提失榮猶山頺巔崩大象素牙折牛王雙角摧虛空無日月蓮花遭嚴霜如來般涅槃世間悴亦然時有一天子乘千白鵠宮於上虛空中觀佛般涅槃普為諸天眾廣說無常偈一切性無常速生而速滅生則與苦俱唯寂滅為樂行業薪積聚智慧火熾燃名稱烟衝天時雨雨令滅猶如劫火起水災之所滅復有梵仙天猶第一義仙處天勝妙樂而不染天報歎如來寂滅心定而口言觀察三世法始終無不壞第一義通達世間無比士慧知見之士救護世間者悉為無常壞何人得長存哀哉舉世間群生墮邪徑時阿那律陀於世不律陀已滅不律陀生死尼律陀歎如來寂滅群生悉盲冥諸行聚無常猶若輕雲浮速起而速滅慧者不保持無常金剛杵壞牟尼山王鄙哉世輕躁破壞不堅固無常暴師子害龍象大仙如來金剛幢猶為非常壞何況未離欲而不生怖畏六種子一芽一水之所雨四引之深根二觚五種菓三際同一體煩惱之大樹牟尼大象拔而不免無常猶如飾棄鳥樂水吞毒蛇忽遇天大旱失水而身亡駿馬勇於戰戰畢純熟還猶火緣薪熾薪盡則自滅如來亦如是事畢歸涅槃猶如明月光普為世除冥眾生悉蒙照而復隱須彌如來亦如是慧光照幽冥為眾生除冥而隱涅槃山名稱勝光明普照於世間滅除一切冥不停若迅流善御七駿馬軍眾羽從遊光光日天子猶入於崦嵫日月五障翳眾生失光明奉火祠天畢唯有燋黑烟如來已潛輝世失榮亦然絕恩愛希望普應眾生望眾生望已滿事畢絕希望離煩惱身縛而得真實道離群聚憒亂入於寂靜處神通騰虛遊苦器故棄捨癡冥之重闇智慧光照除煩惱之埃塵智水洗令淨不復數數還永之寂靜處滅一切生死一切悉宗敬令一切樂法以慧充一切悉安慰一切一切德普流名聞遍一切重照迄於今諸有競德者於彼哀愍心四利不為欣四衰不以慼善攝於諸情諸根悉明徹澄心平等觀六境不染著所得未曾得得人所不得以諸出要水虛渴令飽滿施人所不施亦不望其報寂靜妙相身悉知一切念好惡不傾動力勝一切怨一切病良藥而為無常壞一切眾生類樂法各異端普應其所求悉滿其所願聖慧大施主一往不復還猶若世猛火薪盡不復燃八法所不染降五難調群以三而見三離三而成三藏一以得一超七而長眠究竟寂滅道賢聖之所宗已斷煩惱障宗奉者已度飢虛渴乏者飲之以甘露被忍辱重鎧降伏諸恚怒勝法微妙義以悅於眾心修世界善者植以聖種子習正不正者等攝而不捨轉無上法輪普世歡喜受宿殖樂法因斯皆得解脫遊行於人間度諸未度者未見真實者悉令見真實諸習外道者授之以深法說生死無常無主無有樂建大名稱幢破壞眾魔軍進却無欣慼薄生歎寂滅未度者令度未脫者令脫未寂者令寂未覺者令覺牟尼寂靜道以攝於眾生眾生違聖道習諸不正業猶若大劫盡持法者長眠密雲震霹靂摧林雨甘澤少象摧棘林識養能利人雲離象老悴斯皆無所堪破見能成見於世度而度已壞諸邪論而得自在道今入於大寂世間無救護魔王大軍眾奮武震天地欲害牟尼尊不能令傾動如何忽一朝非常魔所壞天人普雲集充滿虛空中畏無窮生死心生大憂怖世間無遠近天眼悉照見業報諦明了如觀鏡中像天耳勝聰達無遠而不聞昇虛教諸天遊步化人境分身而合體涉水而不濡憶念過去生彌劫而不忘諸根遊境界彼彼各異念知他心通智一切皆悉知神通淨妙智平等觀一切悉盡一切漏一切事已畢智捨有餘界息智而長眠眾生剛強心見則得柔軟鈍根諸眾生見則慧明利無量惡業過見各得通塗一旦忽長眠誰復顯斯德世間無救護望斷氣息絕誰以清涼水灑之令蘇息所作自事畢大悲已長息世間愚癡網誰當為壞裂向生死迅流誰當說令反群生癡惑心誰說寂靜道誰示安隱處誰顯真實義眾生受大苦誰為慈父救猶多訟志忘馬易土失威王者亡失國世無佛亦然多聞無辭辯為醫而無慧人王失光相佛滅俗失榮良駟失善御乘舟失船師三軍失英將商人失其導疾病失良醫聖王失七寶眾星失明月愛壽而失命世間亦如是佛滅失大明如是阿羅漢所作皆已畢諸漏悉已盡知恩報恩故纏綿悲戀說歎德陳世苦諸未離欲者悲泣不自勝其諸漏盡者唯歎生滅苦時諸力士眾聞佛已涅槃亂聲慟悲泣如群鵠遇鷹悉來詣雙樹覩如來長眠無復覺悟容椎胸而呼天猶師子搏犢群牛亂呼聲中有一力士心已樂正法諦觀聖法王已入於大寂言眾生悉眠佛開發令覺今入於大寂畢竟而長眠為眾建法幢而今一旦崩如來智慧日大覺為照明精進為炎熱智慧耀千光滅除一切闇如何復長冥一慧照三世普為眾生眼而今忽然盲舉世莫知路生死大河流貪恚癡巨浪法橋一旦崩眾生長沒溺彼諸力士眾或悲泣號咷或密感無聲或投身躃地或寂默禪思或煩冤長吟辦金銀寶輿香花具莊嚴安置如來身寶帳覆其上具幢幡華蓋種種諸伎樂諸力士男女導從修供養諸天散香花空中鼓天樂人天一悲歎聲合而同哀入城見士女長幼供養畢出於龍象門度凞連河表到諸過去佛滅度支提所積牛頭栴檀及諸名香木置佛身於上灌以眾香油以火燒其下三燒而不燃時彼大迦葉先住王舍城知佛欲涅槃眷屬從彼來淨心發妙願願見世尊身以彼誠願故火滅而不燃迦葉眷屬至悲歎俱瞻顏敬禮於雙足然後火乃燃內絕煩惱火外火不能燒雖燒外皮肉金剛真骨存香油悉燒盡盛骨以金瓶如法界不盡骨不盡亦然金剛智慧果難動如須彌大力金翅鳥所不能傾移而處於寶瓶應世而流遷奇哉世間力能轉寂滅法德稱廣流布周滿於十方隨世長寂滅唯有餘骨存大光耀天下群生悉蒙照一旦而潛暉遺骨於瓶中金剛利智慧壞煩惱苦山眾苦集其身金剛志能安受大苦眾生悉令得除滅如是金剛體今為火所焚彼諸力士眾勇健世無雙摧伏怨家苦能救苦歸依親愛遭苦難志強能無憂今見如來滅悉懷憂悲泣壯身氣強盛憍慢虛天步憂苦迫其心入城猶曠澤持舍利入城巷路普供養置於高樓閣天人悉奉事彼諸力士眾奉事於舍利以勝妙香花興無上供養時七國諸王承佛已滅度遣使詣力士請求佛舍利彼諸力士眾敬重如來身兼恃其勇健而起憍慢心寧捨自身命不捨佛舍利彼使悉空還七王大忿恨興軍如雲雨來詣鳩夷城人民出城者悉皆驚怖還告諸力士眾諸國軍馬來象馬車步眾圍遶鳩夷城城外諸園林泉池花果樹軍眾悉踐蹈榮觀悉摧碎力士登城觀生業悉破壞嚴備戰鬪具以擬於外敵弓弩𢱍石車飛炬獨發來七王圍遶城軍眾各精銳羽儀盛明顯猶如七耀光鍾鼓如雷霆勇氣盛雲霧力士大奮怒開門而命敵長宿諸士女心信佛法者驚怖發誠願伏彼而不害隨親相勸諫不欲令鬪戰勇士被重鉀揮戈舞長劍鍾鼓而亂鳴執仗鋒未交有一婆羅門名曰獨樓那多聞智略勝謙虛眾所宗慈心樂正法告彼諸王言觀彼城形勢一人亦足當況復齊心力而不能伏彼正使相摧滅復有何德稱利鋒刃既交勢無有兩全困此而害彼二俱有所傷鬪戰多機變形勢難測量或有強勝弱或弱而勝強健夫輕毒蛇豈不傷其身有人性柔弱群女子所獎臨陣成戰士如火得膏油鬪莫輕弱敵謂彼無所堪身力不足恃不如法力強古昔有勝王名迦蘭陀摩端坐起慈心能伏大怨敵雖王四天下名稱財利豐終歸亦皆盡如牛飲飽歸應以法以義應以和方便戰勝增其怨和勝後無患今結飲血讐此事甚不可為欲供養佛應隨佛忍辱如是婆羅門決定吐誠實方宜義和理而作無畏說爾時彼諸王告婆羅門言汝今善應時黠慧義饒益親密至誠言順法依強理且聽我所說為王者之法或因五欲諍嫌恨競強力或因其嬉戲不急致戰爭吾等今為法戰爭復何怪憍慢而違義世人尚伏從況佛離憍慢化人令謙下我等而不能亡身而供養昔諸大地主弼瑟阿難陀為一端正女戰爭相摧滅況今為供養清淨離欲師愛身而惜命不以力爭求先王驕羅婆與般那婆戰展轉更相破正為貪利故況為無貪師而復貪其生羅摩仙人子瞋恨千臂王破國殺人民正為瞋恚故況為無恚師而惜於身命羅摩為私陀殺害諸鬼國況無攝受師不為其沒命阿利及婆俱二鬼常結怨正為愚癡故廣害於眾生況為智慧師而復惜身命如是比眾多無義而自喪況今天人師普世所恭敬計身而惜命不勤求供養汝若欲止爭為吾等入城勸彼令開解使我願得滿以汝法言故令我心小息猶如盛毒蛇呪力故暫止爾時婆羅門受彼諸王教入城詣力士問訊以告誠外諸人中王手執利器仗身被於重鉀精銳耀日光奮師子勇氣咸欲滅此城然其為法故猶畏非法行是故遣我來旨欲有所白我不為土地亦不求錢財不以憍慢心亦無懷恨心恭敬大仙故而來至於此汝當知我意何為苦相違尊奉彼我同則為法兄弟世尊之遺靈一心共供養慳惜於錢財此則非大過法慳過最甚普世之所薄決定不通者當修待賓法無有剎利法閉門而自防彼等悉如是告此吉凶法我今私所懷亦告其誠實莫彼此相違理應共和合世尊在於世常以忍辱教不順於聖教云何名供養世人以五欲財利田宅諍若為正法者應隨順聖理為法而結怨此則理相違佛寂靜慈悲常欲安一切供養於大悲而興於大害應等分舍利普令得供養順法名稱流義通理則宣若彼非法行當以法和之是則為樂法令法得久住佛說一切施法施為最勝人斯行財施行法施者難力士聞彼說內愧互相視報彼梵志言深感汝來意親善順法言和理雅正說梵志之所應隨順自功德善和於彼此示我以要道如制迷塗馬還得於正路今當用和理從汝之所說誠言而不顧後必生悔恨即開佛舍利等分為八分自供養一分七分付梵志七王得舍利歡喜而頂受持歸還自國起塔加供養梵志求力士得分舍利瓶又從彼七王求分第八分持歸起支提號名金瓶塔俱夷那竭人聚集餘灰炭而起一支提名曰灰炭塔八王起八塔金瓶及灰炭如是閻浮提始起於十塔舉國諸士女悉持寶花蓋隨塔而供養莊嚴若金山種種諸伎樂晝夜長讚嘆時五百羅漢永失大師蔭恇然無所恃還耆闍崛山集彼帝釋巖結集諸經藏一切皆共推長老阿難陀如來前後說巨細汝悉聞鞞提醯牟尼當為大眾說阿難大眾中昇於師子座如佛說而說稱如是我聞合坐悉涕流感此我聞聲如法如其時如處如其人隨說而筆受究竟成經藏勤方便修學悉已得涅槃今得及當得涅槃亦復然無憂王出世強者能令憂劣者為除憂如無憂花樹王於閻浮提心常無所憂深信於正法故號無憂王孔雀之苗裔稟正性而生普濟於天下兼起諸塔廟本字強無憂今名法無憂開彼七王塔以取於舍利分布一旦起八萬四千塔唯有第八塔在於摩羅村神龍所守護王取不能得雖不得舍利知佛有遺骼神龍所供養增其信敬心雖王領國土逮得初聖果能令普天下供養如來塔去來今現在悉皆得解脫如來現在世涅槃及舍利恭敬供養者其福等無異明慧增上心深察如來德懷道興供養其福亦俱勝佛得尊勝法應受一切供已到不死處信者亦隨安是故諸天人悉應常供養第一大慈悲通達第一義度一切眾生孰聞而不感生老病死苦世間苦無過死苦苦之大諸天之所畏永離二種苦云何不供養不受後有樂世間樂無上增生苦之大世間苦無比佛得離生苦不受後有樂為世廣顯示如何不供養讚諸牟尼尊始終之所行不自顯知見亦不求名利隨順佛經說以濟諸世間
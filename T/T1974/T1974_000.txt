卷上極樂依正第一斥妄顯真第二訶謬解第三正明心佛觀慧第四道場尊像念佛正觀第五闢斷空邪說第六開示禪佛不二法門第七示諸佛二土折攝法門第八勸修第九卷下勸戒殺第十勸持眾戒第十一勉起精進力第十二正行第十三別明客途所修三昧第十四三昧儀式第十五揚佛下化之力第十六十大礙行第十七羅顯眾義第十八獨示一願四義之門第十九示念佛滅罪義門第二十略示列祖行門第二十一正示廻向普勸往生第二十二附真妄心勝劣圖說附破妄念佛說原夫無上正遍知覺聖主世尊普應機宜從兜率宮降神於世故四十年中說法三百餘會皆令群有同證真常乃至末後靈山會上方說法華俾令眾生開示悟入佛之知見出世本懷於茲暢矣然出世度生之道非但釋迦三世如來莫不咸爾而於釋迦一代施化法門之中求其所以機宜相感生佛緣深至簡至易而功高徑捷者無越求生淨土一法門也蓋念佛法門首因法藏比丘於無量劫前為大國王聞世自在王佛說法遂棄國出家而成比丘其佛復為廣說二百一十億佛剎莊嚴人天善惡麁妙不同等事法藏聞已即於佛前發四十八種大願願成佛時國中無有三途三毒八苦八難九惱十纏等一切障礙生我國者皆住正定得忍悟心解脫勝智之人乃至十念得生若不爾者不取正覺其時大地震動天雨妙花空樂自鳴佛與其記今已得果成佛十劫因昔願勝功德神通光明力無畏等超過十方佛號阿彌陀其阿彌陀佛所居之國從是娑婆世界直西過十萬億國土名曰極樂或曰安樂今見在彼以昔大願及神通力而為說法攝取十方世界念佛眾生眾生生者得不退轉剎那尚莫勝數何況歷劫度脫其生彼者有何限極微塵恒沙所不能俞其佛國土莊嚴勝妙超過十方有諸寶池隨其大小皆七寶成或有大池其量盈廣正住其中底布金沙邊鋪階道其池之上復有樓閣千層萬疊廣博妙好光明赫奕不可具說其池之內八功德水香美清徹盈溢充滿為十四支於諸無量莊嚴具中尋流上下出聲演說無量法門是妙水中復有六十億七寶蓮華團圓正等水注葉間四色四光三輩九品行列次第香潔微妙映蔽其國寶地平正願力所成於其地上復有七重欄楯七重行樹寶幢臺榭旛蓋珠纓各各無量殊特妙好周廻間列莊嚴其國又於虛空甫諸天衣天香天花天繒天樂各各無量繽紛散漫遍虛空界如是無量諸莊嚴具皆金銀瑠璃硨磲碼瑙毘楞伽甄叔迦等金剛摩尼如意珠王不可思議眾寶所成是眾寶內各放無量百千萬億寶色光王互相輝映一一遍照三千大千世界其光交羅不相障礙極虛空際不可窮盡如是無量一一光明一一莊嚴與虛空中天樂香花珍禽鈴網其聲雅正宮商清徹鏗鏘應節流出無量無邊微妙之音其音遍滿不間不斷悉能演說苦空無我諸波羅蜜歎菩提道讚佛法僧或說念處正勤根力覺道諸菩薩行諦緣願度力無畏等十八不共大慈大悲大喜大捨不可思議無量法門其所說法三世十方依正色心融通無礙及勸精進如佛音聲等無有異其國眾生聞是法已悉皆念念隨其所樂速能證入三乘勝行一切道品無量解脫如從佛聞得無差別縱是凡夫聞此法故自然精進尚無一念疲倦之心云何更有退轉又彼國土純一男子無有女人蓮華化生不處胎胞妙服美味能成法喜從其所欲悉隨念至無寒暑晝夜無生老病死無土石諸山無三途惡道往來虛空經行樹下欲作佛事示現神通悉從心念又復壽命無極如是種種快樂無極故名極樂況復彌陀世尊功德光明威神相好各八萬四千如紫金山處大蓮華師子之座莊嚴赫奕超過虛空大海彌盧所不能及眉間白毫功德增勝如日舒光眾明悉絕光中化佛菩薩聲聞各放光明遠照塵剎攝受眾生彼二大士亦復如是文殊師利普賢大行諸大菩薩皆住彼國一生補處其數甚多諸上善人俱會一處悉為良友以佛為師親近慈容聞第一義頓超三界即證無生十地高超二覺圓滿況能於念念中供養十方三寶成就一切法門遊戲神通淨佛國土乃至入於三途六道舒光破暗救苦眾生或復塵剎分身隨機化導應病與藥如佛弘慈於念念中圓滿普賢所有行願具文殊智有大勢力如觀世音同證菩提同佛所住則一切眾生性雖昏昧得聞此說誰不歡喜而生信樂然彼妙土及莊嚴事雖具我心若非彌陀如來於過去世為度眾生行菩薩道不可稱計焉得成就當知彼佛行願無邊莊嚴無盡是故如來居彼國土大願圓滿寶土斯成依正莊嚴悉皆具足如是莊嚴依正境界假使各十方面百恒河沙微塵剎數菩薩聲聞以大辯才如實稱揚盡未來時不可窮極若善男子善女人聞如是說至心信樂欲生彼國者應如佛教圓發三心具足眾戒不犯威儀然後直心正向觀彼國土一切依正無量莊嚴勝妙境界及彼如來八萬相好功德光明清淨之身或復隨取一相一境乃至如來眉間白毫相光遠離虛妄或一念至十念或一日至七日譬如壯士屈伸臂頃即得往生其有直信有彼國土有彼如來願力威神不生疑惑但能一心不亂執持名號者不出所期亦得生彼何待色身報滿然後得生當知阿彌陀佛接引眾生令離苦海過彼慈親於先劫中已立大誓無苦不忍無行不臻無願不立無法不說為度我故方便百千今正是時目睛不瞬垂臂待我已歷十劫念念不捨甚於剖心乃至其心激切入生死中遍歷三道地獄猛火不辭勞倦我若廻心向佛如子戀母正慰所懷則不逾當念便得往生何必更經十念之頃然後得生行人欲生彼國出離生死先當深識求生彼土真妄之心且謂如是極樂世界為是在境為是在心若在於心但有虛想無土可生若在於境雖有生處又復失心若謂心境二俱求生則我身心是一寧生兩處若謂心境是一一心求生則自今心境宛爾難說是一又極樂娑婆淨穢不同況是世尊垂教勅令捨穢求淨一義奚得四句既不可求或謂處處皆是西方極樂或謂心淨則是極樂或云極樂不離這個若作此解皆名邪見而余因不得以默矣彼若謂極樂在心即便妄認此心住在我今身中既在身中但名求心何名求生豈我世尊不知極樂在心而說在西方十萬億國土之外耶又豈不能指說內心而但能說外境耶今西方極樂世界阿彌陀佛現在說法實境宛然此是聖人誠言焉敢不信而不知此緣影心外之極樂正即是我真心我此真心如彼大海不增不減而汝妄謂為境汝謂極樂在緣影心此緣影心如海一漚生滅全妄而汝妄謂為心汝若固執妄見不信外有極樂信在汝緣影心內者汝緣影心無體不可以心求生於心而不知彼極樂雖在西方西方即我真心真心無性即彼名體以顯我心名體本空亦即我心而示其相心境一體生佛同源求彼佛即求自心非外求也究自心須求彼佛豈他惑哉如是則取捨忻厭熾然着相任我所求豈復外心心能具故則知此心圓裹一切依正境界乃至色心淨穢生佛因果三世十方諸法含攝無外同一受用求一外相了不可得雖無外相不分而分淨穢宛爾故當如是而求豈可求之於妄心也如是願求佛所印可與彼世之不識本心愚癡無智不求西方極樂之佛但向自己肉團緣影妄心中求謂是唯心淨土本性彌陀者實遼遠矣然彼極樂國土非依緣影妄心又彼彌陀色身非在眾生陰體若向我今四大緣影身心中求本性自己之佛不求西方極樂之佛則妄心生滅佛亦生滅佛生滅故三昧不成縱求有得但成生滅之佛還生生滅之土不成正行經云以輪廻心生輪廻見彼圓覺性亦同輪轉即此義也若欲離諸妄見直生彼者但求西方十萬億國土外極樂彌陀之佛以稱性妙觀如實觀之使彼如來本覺相好於彼顯現合我眾生始覺真心於此發明始本相冥生佛互感三昧乃成正行斯立不生滅土始可生也故知此心遍一切處尚不聞於地獄何止極樂但地獄苦處今順性而求離極樂九品今順性而求生但依修多羅教順佛法音求離苦得樂從凡入聖實不出吾之心性故名惟心淨土本性彌陀非謂從妄心中求妄心無體焉得名為惟心本性之佛耶彼向自己緣影妄心中求者以色身及山河大地十方剎海為外境也此向自己不動真心中求者即十方剎海大地山河為內心也若知十方剎海即內心則打成一片故我任意於中捨穢取淨厭東忻西不出自心以實有彼大願果佛能接引故故求無不得若謂十方剎海為外境則打作兩橛故纔動念即乖法體即失其用不得自心以但有此性具因佛無力用故故雖求無得又妄心但是虛妄緣影惑為色身之內無土可生真心舍育一切塵剎本具極樂依正求之必生妄心捨外趣內真心即外為內內無外故外求有相果佛即求自心內非實故內求無體緣影不見自心妄心心境宛然真心即心即境妄心生滅無據真心不動不搖妄心在因無果始終生滅真心因果一致性修交徹故知從真心妄心求者其別若是論時則何啻日劫相倍論處則何但天地懸殊論體真則圓裹十虛妄則居於身內論用真則橫截娑婆直出生死妄則煮砂為飯經劫難成是故行人發菩提心求生淨土豈可但求自己緣影妄心不求西方極樂真佛良可痛傷譬如欲西而面東欲升而抱石從水求火從火覓水奚可得焉嗟今之人不識真心遍一切處即色顯體而妄認緣塵影事謂是本性謬之甚矣譬如有人認賊為子其家財寶必被消滅分別影事妄認為心亦復如是若或識子是賊賊不為害知意是妄妄亦奚傷但不可認彼為是極樂依正也四明法智大師所以有指妄即真之說觀佛觀心之談終不撥於極樂依正實境奈何後世邪見蜂起魔侶熾然破滅佛法斷佛種性妄計極樂妙土在我緣影心中而不肯西求可勝顛倒彼閭巷之人未聞正說以此邪見密相傳授疑誤人者雖不逃於地獄苦報尚有可恕而我出家四眾圓頂方服者同此見解尤可傷憫倘若真為生死則必以此說為是若有障重之人於此法門不能隨順者則當更審緣影妄心境界云何此虛妄心既無有體但隨我生滅遂即妄說為我妄認我故便謂此心住在我今色身之內謂此色身住於今之世界謂此世界還住今之虛空之中此虛空性廣大難量遍舍塵剎如是則空大界小心劣於身一念轉微不可舉示豈可以至微至末一念無體之妄心而於此求極樂依正之妙境乎不可求而求豈不甚惑既了此義則知如是空性無邊雖不可量元不出我大覺清淨心中如彼片雲點太清裹況諸世界在虛空耶況此色身在世界耶況此妄心在色身耶故知妄微身著界大空圓從纖至洪不出我今本心之內故知我心如空彼空如塵我心廣大無涯無底圓裹十方三世一切虛空微塵剎土一切眾生色身妄念欲求一法在於心外了不可得何特西方極樂非心外耶造次顛沛尚不可離況淨行莊嚴要期西邁透脫生死豈求外耶經云認悟中迷晦昧為空空晦暗中結暗為色色雜妄想想相為身聚緣內搖趣外奔逸昏擾擾相以為心性一迷為心決定惑為色身之內不知色身外洎山河虛空大地咸是妙明真心中物譬如百千澄清大海棄之唯認一浮漚體目為全潮窮盡瀛渤汝等即是迷中倍人如我垂手等無差別又云妙覺明心遍十方界舍育如來十方國土清淨寶嚴妙覺王剎又云十方虛空生汝心內猶如片雲點太清裹況諸世界在虛空耶以是義觀既十方空剎依正色心是我本有我今決志求生本有之土求見本有之佛有何不可而謂外求我既願求心能感故彼佛為我顯現之時即我自家底本有心佛顯現心佛真實何有外來既無外來彼佛顯時即我心顯我心顯時即彼佛顯我心即是彼佛之心彼佛即是我心之佛一體無二性本圓融何可捨彼西方極樂內心之佛而妄計別有惟心佛也或曰雖妄心豈不亦具依正之法何必使人求乎外境答曰妄心設具一切依正之法豈不亦具西方極樂若知西方極樂一如娑婆之實境可求可說心具若謂此心即是心外更無實境此則但是妄心虛想有何實焉而謂心具又即境之心名真心離境之心名妄心故知真妄雖同即離為異即得離失即是離非其旨明矣又如法師少康因念佛故稱佛名時佛從口出狀若連珠亦存其相使其眾會皆得見也佛既有相土焉不實更有一等謂於事則有於理則無或云處處皆是淨土傷哉此輩深惑難祛又禪宗南陽國師為禪客舉無情說法之話雖不專言淨土旨趣亦痛末世向緣影求佛者多故此說中不得不備念佛三昧名三昧王境界甚深卒難究竟古今師授互有不同至於天台其說大備慈恩賢首各引其長企仰禪宗亦極明顯但後學淺陋莫得指歸尚未升堂焉能入室尋門未得異見多途遂將禪宗六祖大師壇經說淨土處暗地摶量隨語生解便謂本無淨土不必求生而不知我大師非但所說隨機實乃義符經旨縱隨其語但言淨土不必生亦不說無淨土淨土既有生理昭然何故初機執指為月若依大師所云迷人念佛求生於彼悟人自淨其心又云東方人但心淨即無罪雖西方人心不淨亦有愆東方人造罪念佛求生西方西方人造罪念佛求生何國凡愚不了不識身中淨土願東願西悟人在處一般又言淨土遠近但隨眾生善根不同而佛土焉有遠近之異是謂不必求生也然要眾生永斷十惡八邪具修十善八正又令妙識心地性王不離此身但迷悟有異若悟則能行慈悲喜捨能淨平直等善即是觀音勢至釋迦彌陀若迷則分別人我邪心虛妄塵勞之殊即是須彌海水之境龍鬼地獄之黨今詳大師旨意但能心淨則隨處皆淨實與維摩會上佛足按地變穢為淨其諸大眾各各自見坐寶蓮華義實無二則經所謂隨其心淨即佛土淨其說明矣大師之辯豈不稱可佛心深符經旨但聖人說法遮表不同其有位未至於此者不可引彼遮詮而自誑也況一大藏教或說遮詮一切皆非何必求生或說表詮一切皆是必當求生此二法說同出佛口義無有殊豈可偏執遮詮之說頓棄表詮求生之義耶若果直謂於土不必捨穢取淨而但淨其心者則大師亦當謂人但淨心而已不必令人斷諸惡業而修善行也今既令人斷惡行善則必於土捨穢取淨其義益明故佛說遮詮之時正欲顯於表詮令求生說表詮時正是依於遮詮知無生故知曹溪令人因心先淨則報境自淨不令求生遮詮也盧山令人佛報境淨則因心自淨教必求生表詮也然佛祖說法因果不二非前非後二義未甞相離雖使人所入不同而法體本一奈何今人纔聞遮詮之說謂是便謂表詮之談為非自生退障良可憫傷不知大師作此遮詮不必求生之說正是顯於表詮令求生淨土故也又如釋尊一代聖教諸部歷談無非一味而於顯說法中定多讚顯說於密說義中必特稱密說各宗當部而置別談然佛豈無別談妙於此者蓋欲應機使眾會受持得以一志無猶豫也今像季中扶宗樹教豈無抑揚之時六祖既欲弘一行三昧理宜杜絕諸乘盧山特欲闡念佛三昧使之橫超直截正當圓攝群機後學豈可妄生二見宜詳審之又謂東方西方之人心淨無罪不淨有愆者正謂東方惡境麁強佛已滅度不能心淨如俗在家火宅萬煎縱修亦失譬如小石入水即沈故必求生西方彌陀聖眾現在境勝行深逃子既回佛親誨益如出家在寺善緣具足決不退轉故生彼國心淨無愆如彼大石乘船入水不沈故也又東方西方理本一體彼佛國土非但境勝其佛現在能除愆罪心必清淨聖地可階故必遠勝娑婆須求生也若是根勝如曹溪會中者尚能入生死大海尋聲救苦教化眾生何必求生其或道力未充妄効先覺自不求生教人亦不求生譬如救溺無船彼此俱溺可奈何哉又我大師實弘禪宗之六祖所說豈非闡揚少室之禪乃云心平何勞持戒行直何用修禪若依此語則謂不必持戒修禪矣而不知心若平則我待物無不乎物我既乎豈可殺他自養盜彼自利分男女相而行非行語不真實而更飲酒使醒醉異時心平既無此犯戒之相則一切戒皆在其中豈可全不持戒與劫殺人等而云心平是知作此心平何勞持戒之語正是顯於大戒也禪字乃是梵語此翻靜慮或翻正定或翻一行三昧豈有行直之人其心慮而不靜其住定而不正其行有不一者是知何用修禪之語正是顯於深禪也大師行超天人之表道隆像季之間恐後學著法泥跡於戒體中說何勞持戒之語於禪境中說何用修禪之言例此則知亦於必當求生淨土法中而說不必求生之語也後學猶轉泥跡謂實不必求生愚之甚也蓋大師所說反勸也諸祖所談順讚也非順則無以啟進修之路非反則不顯圓頓之修反勸順讚悉應當時之機無有實法如云逢佛殺佛豈真殺佛乎若殺佛之語是實則文殊仗劍亦是真殺佛乎苟隨古人之語不求古人之心謂實不必求生者正所謂醍醐上味為世所珍遇斯等人翻成毒藥矣是故大師稱彼三諦圓妙之理於有生中說無生於無證中說修證二邊叵得中道不存合教乘圓頓法門坦然明白如揭日月於昏衢無不蒙照而謂禪宗於念佛三昧淨土旨趣有所未盡可乎若夫河西綽公長安善導信源禪師智覺慈覺豈非繼其後者皆能遠稟遺音力弘斯道道珍懷玉行業厥彰圓照諸師其驗益著況今禪林為病僧念誦及荼毘十念稱佛名號俾其往生事載典章餘風尚在更奚惑焉夫念佛三昧者實使群生超三界生極樂之徑路也始自鷲嶺敷宜次羨廬山繼軌十方稱讚諸祖傳持自昔至今有自來矣但其說或不能一致後學不得其歸獨天台三觀法門理冠群經超乎眾說稟教得旨其益難思故後學不可不以此為舟航也夫三觀者一念即空即假即中也自我如來恢揚至於智者妙悟所謂空則一切皆空假則一切皆假中則一切皆中俱破俱立俱非破立圓融絕待難議難思統諸部之玄門廓生佛之境智極萬法之源底顯淨土之圓修念佛三昧非此法門則有所未盡也四明大師發揚妙旨以論後學今悉用其語求生淨土雖不外乎世間小善及彼事想若非以大乘圓妙三觀法門釋彼十六觀經奧旨使人開解起行何由必生十六觀者初觀落日所以先標送想向彼佛也初心行人雖了根塵皆是法界而心想羸劣勝境難現是故如來設異方便即以落日為境想之令起觀中之日圓人妙解知能想心本具一切依正之法今以具日之心緣於即心之日令本性日顯現其前斯乃以法界心緣法界境起法界日既皆法界豈不即空假中此猶總示若別論三觀成日劫者以根境空寂則心日無礙以緣起假立故累想日生以其心日皆法界故當體顯現日觀既成則三觀同在一心非一非三而一而三不可思議日觀既爾餘觀例爾應知十六皆用即空假中一心三觀以為想相之法次觀清水復想成氷良以彼土琉璃為地此地難想且令想氷氷想若成寶地可見如上且以所見落日及氷以為方便次觀地觀樹觀池及以總觀樓地池等已上六觀皆所以觀彼土之依報也至於觀華座者為三聖之親依觀寶像者類三聖之真體欲觀於佛先觀於座真佛難觀要先觀像乃至普觀往生雜觀佛菩薩等七觀皆所以觀彼土之正報也後三觀者明三輩九品之人自此而生彼也既然修因不同是故感果差降今亦觀者為令行人識別三品優劣捨於中下而修習上品往生故也然諸觀皆用經所示相憶持在心為所觀境仍了自心本具此法託境想成發明心目又經題云佛說觀無量壽佛經者佛是所觀勝境舉正報以收依果述化主以包徒眾觀雖十六言佛便周則當但觀彼佛也欲觀彼佛者則當先觀彼佛如虛空量端嚴微妙廣大色身一一身分八萬四千相一一相中八萬四千隨形好一一好中八萬四千光明一一光明之中一一世界海彼世界海中一切十方諸佛菩薩聲聞緣覺僧眾一一微妙廣大不可具說但當憶想令心眼見見此事者即見十方諸佛以見諸佛故名念佛三昧作是觀者名觀一切佛身以觀佛身故亦見佛心佛心者大慈悲是以無緣慈攝諸眾生作此觀者捨身他世生諸佛前得無生忍又云觀無量壽佛者從一相好入但觀眉間白毫極令明了見眉間白毫者八萬四千相好自然當現見無量壽佛者即見十方無量諸佛得見無量諸佛故諸佛現前授記是為遍觀一切色身相故知十六妙觀以觀佛為要八萬相好都想難成故令但觀眉間毫相如五須彌此想若成八萬皆現此為要門也若修前諸觀心得流利觀已宏深則可稱彼毫量而觀使八萬相好自然皆現疏中令觀劣應毫相乃為未修前諸觀者及為雖修觀未成者故於佛身別示初心可觀之相為三昧門也又慈雲法師但令直想阿彌陀佛丈六金軀坐於華上專繫眉間白毫一相其毫長一丈五尺周圍五寸外有八稜中表俱空右旋宛轉在眉中間瑩淨明徹不可具說顯映金顏分齊分明作此想時停心注想堅固勿移此想若成則三昧現前矣是故觀佛三昧經云若人至心繫念端坐觀念色身當知心如佛心與佛無異雖在塵勞不為諸塵之所覆蔽作是觀者是真念佛是知觀佛功德其事如是又彼世尊相好光明微妙廣大眾生狹劣想念難成佛令於真身觀前先令想像佛必坐座又先觀座座觀若成則當想像經云諸佛如來是法界身入一切眾生心想中是故汝等心想佛時是心即是三十二相八十隨形好是心作佛是心是佛諸佛正遍知海從心想生是故應當一心繫念諦觀彼佛夫法界身者報佛法性之身也滿足始覺名為報佛究顯本覺名法性身始本相冥能起應用然非眾生能感則諸佛亦豈能應能感如水能應如日是故始覺合本猶白月昇天應入淨想如影現百川有感有應此二道交是為入眾生心想之義也又法界身者即佛身也無所不遍故以法界為體若能得此觀佛三昧則觀解心契入佛體佛體入觀解心斯乃始覺解於本覺是故本覺入於始覺有解有入此二相應是為入眾生心想中也當知今之心觀非直於陰心觀本性佛乃託他佛以顯本性是故先明應佛入我想心次明佛心全是本覺故應佛顯知本性明託外義成惟心觀立二義相成是今觀法又經中云是心作佛是心是佛者所以示今觀佛當明修性不二之旨言作佛者此有二義一者淨心能感他方應佛謂諸佛法身本無色相由眾生淨心依於業識熏佛法身故能見佛勝應色相二者三昧能成自己果佛謂眾生以淨心想成就觀佛三昧故能使自己終成作佛此之二義初作他佛次作己佛當知果佛從證非是自然即是而作全性成修顯非性德自然是佛也言是佛者亦有二義一者心即應佛前言性本無相心感故有則心佛有無條然永異今泯此見故則眾生之心全是應佛以離此心外更無佛故二者心即果佛既心是果佛故知無有成佛之因以眾生心中已有如來結加趺坐豈待當來方成果佛此之二義初是應佛次是果佛當知果佛本具非從緣成則作而是全修成性顯非修德因緣成佛也若以作是顯於三觀則空破假立皆名為作二邊之觀也不破不立名之為是中道之觀也全是而作則三諦俱破俱立全作而是則三諦俱非破立即中之空假名作則能破三惑立三法故感他佛三身圓應能成我心三身當果即空假之中名是則全惑即智全障即德故心是應佛心是果佛故知作是之義一心修者乃不思議之三觀為十六觀之總體一經之妙宗也文出此中義遍初後是故行者當用此意修淨土因或曰何不依經所說惟以事想直生淨土乃顯慧觀之門使初心難入耶答曰觀慧事想乃至人中微善但得一心皆可生於淨土但麁妙之不同耳麁則惟彼事想妙則專乎心觀疏云良以圓解全異小乘小昧惟心佛從外有是故心佛其體不同大乘行人知我一心具諸佛性託境修觀佛相乃彰今觀彌陀依正為緣熏乎心性心性所具極樂依正由熏發生心具而生豈離心性全心是佛全佛是心終日觀心終日觀佛其旨明矣又應了知法界圓融不思議體作我一念之心亦復舉體作生作佛作依作正作根作境一心一塵至一極微無非法界全體而作既一一法全法界作故趣舉一即是圓融法界全分既全法界有何一物不具諸法以一切法一一皆具一切法故是故今家立於惟色惟香等義又云毘盧遮那遍一切處一切諸法皆是佛法所謂眾生性德之佛非自非他非因非果即是圓常大覺之體故知果佛圓明之體是我凡夫本具性德故四三昧通名念佛若此觀門託彼安養依正之境用微妙觀專就彌陀顯真佛體雖託彼境須知依正同居一心心性周遍無法不造無法不具若一毫法從心外生則不名為大乘觀也又仁王般若經云佛問波斯匿王汝以何相而觀如來王言觀身實相觀佛亦然無前際中際後際不住三際不離三際不住五蘊不離五蘊不住四大不離四大不住六處不離六處不住三界不離三界乃至非見聞覺知心行處滅言語道斷同真際等法性我以此相觀如來身佛言應如是觀若他觀者名為邪觀此義益明矣又云若其然者何不直觀彼土真身之妙而又此經教人先修像觀耶答娑婆教主稱讚樂邦務引眾生出離五濁教觀彼佛六十萬億那由他由旬之法身而先之以華上寶像者開示方便使觀麁見妙也繼之以丈六八尺之像者隨順下凡使觀小見大也蓋麁妙異想悉從性而起修小大殊形咸自本而垂迹能觀之性初無差別所觀之境寧可度量是故圓頓之談一音普被開示其次第而非漸隨順其根器而非偏並啟觀門全彰實相像教之源豈不在茲此是念佛三昧單提直截之旨始終不二之談大乘圓頓之道如日月普照天下後世使知真妄之心即一而不同而理有所詣也可謂不離日用解行觀慧悉皆具足學者可不盡其心哉夫觀慧三昧者當以斯觀慧之旨觀彼極樂依正使此心純熟心境理一而直生於彼土也道場正觀者以彼雖達觀慧之旨而六根所對尚留塵境或有退轉故於道場聖像乃至莊嚴供具即與極樂依正一體而觀行人雖未離娑婆以此心觀一故如已生淨土矣於命終時莫不感應且如行人懺悔行事清淨道場莊嚴供事至於一香一華豈不即彼三諦之理若不以此諦理事事之中正念觀察使勝行有歸則於大乘圓頓之道不能開顯如彼佛土有無量一一莊嚴之具皆從彼佛初修菩薩行時因行所感因行既立果土現前故莊嚴具勝妙無盡我今觀果知因則知三昧道場一一莊嚴與彼極樂因果無二豈不亦各各成大三昧顯諸法門圓融微妙如極樂土等無差別亦自即彼嚴具為妙身相身相供事非彼非此非一非多依正互融顯法界理如諸佛土不可思議豈可視為土木所成境耶故知或境或心或身或土同一受用自在無礙經云以波羅蜜所生一切寶蓋於一切境界清淨解所生一切華帳無生法忍所生一切衣入金剛法無礙心所生一切鈴網解一切法如幻心所生一切堅固香周遍佛境界如來座心所生一切寶眾妙座供養佛不懈心所生一切寶幢解諸法如夢歡喜心所生一切佛所住處寶宮殿無著善根所生一切寶蓮華雲等以是觀之則知極樂依正之境乃是彌陀如來因行所成今感其果我此道場既是生淨土因勝劣雖有不同如海如渧而其氣分豈不與同體耶因是義故則道場中六根所對香華燈燭勝旛寶蓋一切供具乃至衣服臥具飲食醫藥諸受用具一色一香及一微塵無非三昧無非法門皆能使人發乎妙解悟心證聖雖未聞音亦能表現念佛三昧諸大法門亦即一切生佛之身境智無礙亦能與我同行為真法侶行人敢輕視之使不發妙悟俱生彼國可乎經云禪定持心常一緣智慧了境同三昧義亦若是能作此觀則根境一致何但我之三業為能修也又如地獄苦具刀杖劍火以彼先造惡因所使皆能搖動為蛇為狗為蟲為鳥穿骨入體作諸苦事況道場中諸莊嚴具而不依正同源皆解脫法與我共成三昧者乎又道場莊嚴形皆異物尚能使人發乎妙解況今所奉尊像恭敬供養盡心竭志如父如母豈不能令我解脫速生安養且如一佛二菩薩像置道場中為的對懺悔之主餘像是伴總名為正諸莊嚴具悉名為依是則主伴依正與彼極樂依正雖麁妙不同而其像主所有神通願力同佛真身扣之則靈求之則應有何差別既無差別則於此像豈可但作土木膠漆金彩所成之見而不作西方極樂大願相好真身之佛觀耶若於像中不見真身則其心不一三昧難成妙悟不深失之甚矣蓋今所見之像與彼真身實無二致但以彼佛大慈普遍於無二身隨機應現示真示化或示形像而我亦眼障尚深於一法中所見自異於佛真身而謂像耳則知此像豈實像哉譬如觀經三輩九品接引之佛隨其品位所遣從勝至劣各各不同故知我所見像實亦當我所見豈佛慈不普而示我以像哉雖然見有不同皆即彌陀一體又如經說懺彼眼障漸薄見佛座已先見一佛二佛障又薄時漸漸見佛遍虛空界以彼例此若我懺願求生之心與理相應先見佛像及化後能見佛真身又如華嚴會上佛體本一大菩薩眾見佛是廣大無量天冠莊嚴舍那之身三乘見佛是王宮降生老比丘身我等凡夫故應見佛是土木所成之身不爾云何普賢觀經但懺眼罪而得見佛是知佛本一體或真或像實見者自異耳又昔有人刻木為母母身本木人有借覓於母或與或悋木母亦能形喜慍色與真母同彼世間孝意所感尚能若是況我無量大願神通之佛即真寶像不及木母者乎況古今造像徵驗不一或放光明或示瑞應乃至身生舍利水溺火焚不壞者載之傳記不可具陳則我道場像主即是彌陀如來真實色身而我障故謂是像耳縱彼直謂是像亦能入前像觀從像見真豈不顯同體之妙經云佛清淨身遍一切處又云一切諸法無非佛法何特此像而非佛乎或問離一切相即名為佛佛身尚非何況此像與佛同耶答若於相非佛何止於像離舍那報身亦非是佛若一切非佛即一切是佛何非佛耶若知此義則悟我今所奉尊像不離願海具大神方能攝能受所有一切方無畏等十八不共大慈大悲常樂我淨相好光明與彌陀全身等無差別而我於中懺悔行事當如乞人得近帝王常懷慚戰畏愛兼抱渴仰攝受冀求出離況復歷劫難過今既遭逢豈可輕易使勝行不進自作障難耶又念彼佛哀憫我故垂示像身受我懺悔既受我懺則一切重罪定得消滅必生淨土於是心得歡喜忽如天廓地清獲得法眼彼極樂國可如目覩故知真像一致之說非不甚深學者宜盡其誠莫作異解釋迦如來一代聖教一本於善惡果報因緣諸法為始終不易之正教也雖有百非超脫之句豈必離乎因緣法哉奈何今時有一等斷人善根極惡闡提之輩不識佛祖為人破執除疑解粘去縛之談隨他脚後跟轉妄謂除此心外諸行皆空無佛無法非善非惡錯認妄識是真謂此心外無法可得遂即撥無因果排斥罪福言一切菩薩諸佛形像秖是個金銀銅鐵土塊木頭一大藏教亦秖是個樹皮揩不淨底故紙本非真實何足依憑於一切善行功德無不一一掃除謂言著相一路談他之短顯己之長或存所參話頭而又謂不可固執索性使人內外空索索谿達地了即乃潛行諸惡及婬怒癡等反謂於道無礙自賺賺他內心腐爛殆不可聞譬如師子身中蟲自食師子身中肉此等見解其類甚多必是天魔波旬昔恨未消所遣來者令同我形服壞我道法而無遺餘嗚呼痛哉若如彼見謂形像非佛不知何者是佛紙墨非經不知何者是經若自心是佛何物非心而獨謂聖人之像非心非佛耶又心既是佛何人無心而獨謂汝心是佛使人非像非經耶不知眾生之心全體在迷必假聖人形像經法而表見之使人有所悟解也若有悟解則識生佛真心平等遍一切處經云諸佛說空法為度於有故若復著於空諸佛所不化又云寧可說有如須彌山不可說無如芥子許縱證空法猶滯小乘豈能如大菩薩等從空入有證於俗假於眾生界如佛度生者也是故小乘空見是大乘菩薩所棄佛說空法是未了義又佛說空法乃即有顯空空不離有得名真空今人說空離有方空空成斷見深為可畏如陷坑宑永不可出永嘉云棄有著空病亦然還如避溺而投火斯之謂也善星比丘妄說法空寶蓮香比丘尼私行婬欲生陷泥犁豈不是後人龜鑑後人不以為戒復蹈其已覆之轍如盲引盲眾使師及弟子自甘沒溺可悲甚矣又若孝子聞父過惡以承彼生育之恩猶尚不忍況我釋氏之子負出世恩於佛形像法言恣意輕毀安然不懼可不痛傷此人必向五無間獄大熱猛焰之中各各自受今日謬解之報豈虛語哉縱是德山丹霞亦但如文殊等一時為人破執顯理耳豈欲以此教後世耶今為其後者不識先人之方便更喫彼已吐之唾一向謬謂拆佛殿燒木佛是究道之行可謂顛倒若遵彼遺說惟能燒拆便是道者今天下釋子皆當如文殊師利以劍自隨有佛殺佛無佛斫像即是道矣更不須以佛所傳定慧等學而為道耶又佛法門得久住者全賴經像形服威儀善行乘法而已不知捨是何據而得久住者哉是故佛說於諸經像敬之不至尚獲大罪況更輕毀罪逆可知妙經有云提婆達多昔作仙人阿私陀時為釋迦師釋迦自以其身而為床座奉上供養令我具足六度相好金色無畏攝法乃至不共神通道力成佛度生等者皆因達多善知識也今釋迦已得證果欲相成其道不說法空但逆讚其法微損佛足小指尚不逃於地獄長劫之痛何況後五百歲斷人善根妄說法空者豈能免苦果耶又佛說法空蓋欲令人體空斷惡奈何不識佛意而反滯空退善豈不顛倒又彼於諸不善尚說無礙不知善法何礙而欲不修古人以不落因果答學者問而五百世墮野狐身非百丈老人不能脫之況今妄說法空撥無因果不懼後世恣意妄談非止毀於經像又將素食之人比之牛羊說法之人叱為虛解罪將安極不知慧解如人之目道行如人之足有目無足雖見而不能行有足無目雖行而不能見以不見故必墮坑塹以不行故奚到寶所雖不能到還識是非既墮坑塹身命俱失如經所謂五度如盲般若如導以如盲故行必墮凶以如導故必到寶所豈可反叱經教之談為虛解也然則解行雖各為要設使有行無解莫若慧解為優譬如羅漢應供象身挂纓其義可了又若有解無行菩提可發有行無解難會圓乘故知文殊解深為諸佛之師普賢行大作群生之父豈可偏滯一隅而自執也禪宗南嶽尚以不似一物不無修證不可污染為悟道入門之要旨況今人邪見若是之深豈不速疾陷於極苦之處楞嚴云自謂已足忽有無端大我慢起心中尚輕十方如來何況下位聲聞緣覺又云忽然歸向永滅撥無因果一向入空空心現前乃至心生長斷滅解不禮塔廟摧毀經像謂檀越言此是金銅或是土木經是樹葉或是疊華肉身真常不自恭敬却崇土木實為顛倒其深信者從其毀碎埋棄地中疑誤眾生入無間獄失於正受當從淪墜則知世尊於妄說法空之人及未得謂得未證謂證者預已授其入獄之記明鑑若是今人豈能逃佛所記哉或曰彼達多入獄無苦我奚畏焉不知達多因心欲逆讚釋迦之道故在地獄非但無苦且如三禪天樂然以身口似謗故在地獄之中還如身口所作具受無量種苦佛師尚爾況今人効之使人於經像間不生尊敬視猶土木待如故紙令彼不識因果薄於罪福遠佛教誡近五逆行如是惡報其能免乎釋迦如來所垂念佛法門統法界群機而無外者也實文殊普賢所證大人境界天台四明判與華嚴法華同部味屬醍醐即禪宗所謂單傳直指之道永明四料簡中謂無禪有淨土萬修萬人去但得見彌陀何慮不開悟誠向上一路也奈何今人因於名利所謀不遂其志乃作色長歎而自悔云噫我平生一切都罷了參禪非我所望不知且念些阿彌陀佛以度生世苟不折本足矣於是反怠其身曾未深省倘或忽遇些些兒得志趣便自無量惡作依舊一時現前莫之能禦也念佛如此何益之有今詳其見彼謂參禪雖妙而難如造萬間大廈念佛雖麁且易如作一隙草窟見地若此譬如饑世得遇大王百味珍饍認作草菜之食以如意珠王視為魚目可不哀哉不知禪佛二門發行雖異到家一著其理是同當知所以發行異者如參禪枯來即是不著佛求然若自不能具正知見又不遇正知見人縱不退轉多入魔道無佛力救護故也若念佛一切不取惟念彼佛雖無正解及師友開發但直信有佛身土發志即生縱滯邪小亦還於正有彌陀願力救護故也是名發行有異非謂法門地位深淺有異也是知參禪即念佛念佛即參禪禪非佛不得往生佛非禪不得觀慧念佛參禪豈有二致若知此義則當乘彼功名富貴得志之時一刀割斷即便猛發大心力行斯道於世所有妻子寶貨頭目髓腦乃至身命不自悋惜決志求生豈可直待悔吝失節不得已之際以此最上法門但作草窟魚目小道之見以苟且之法而欲修之可傷可惜甚矣若能因是悔吝從公一時放下生大乘寶所之見辨決定不退轉心譬如隨風順流之舟更加櫓棹豈不疾有所至何幸如之問若是則禪書有云如何是佛答乾屎橛答麻三斤云我當時若見一棒打殺與狗子喫貴圖天下太平乃至魔來也殺佛來也殺且道與念佛三昧尊敬戀慕畏愛渴仰之心及到家之旨如何同耶答念佛者本持念彼西方極樂世界報身阿彌陀佛也此佛報身有無量相好光明化佛菩薩聲聞願力功德不可具說此為佛身又佛所依境有諸寶池地樹幢網欄臺鈴旛華水等一切莊嚴此為國土然彼佛以身為土以土為身身土無礙心境圓通或彼或此同一受用乃至蘊入界處一切諸法直至無上菩提及能殺所殺之義一切時一切處無障無礙非縛非脫縱橫逆順皆即彌陀清淨色身何以故心即境境即心身即土土即身生即佛佛即生此即彼彼即此及青黃赤白之色眼耳鼻舌之根如是諸法或心或身亦一一無不自在無不解脫尚不間於婬怒癡是梵行塵勞儔是法侶何特乾屎橛麻三斤非是佛耶此既是佛何須於淨地上特地示現降生剜肉做瘡起度生想如此正好一棒打殺與狗子喫却省得許多作模作樣六年苦行降魔說法於無生滅平等法中唱生唱滅賣弄千端攪動世界惱亂一切使平地上死人無數豈不天下太平咦到這裹切忌錯會不得動著動著則喫我手中痛棒有分若謂此說是曹溪門下搕𢶍堆頭觸著得底且未曾夢見在我早打折爾驢腰間恐不容汝如此計較答亦不外此計較又汝莫謂計較有心計較無心我幾曾計較來問只此早是計較了答我適來說什麼底問者不會良久又問若一切是佛則糞箕苕󰆠皆可酬彼所問何特以極劣乾屎橛而作答耶答既一切是佛則門窓戶闥目前諸境皆可為問何特取是勝之佛而為問耶故知問者心地本純太取其高而答者欲破彼執反取其劣耳若知屎橛非劣則佛亦且非優豈可謂彼語有不同而妄認禪佛為異行哉問此念佛法門若如此奇特與少室指心成佛之說台宗觀心觀佛之談初無有異可謂不出一念顯三千妙法而三觀宛然不離萬法究一真如門而一心頓了且教我鈍根後學之人如何修行得相應去答但肯發行何慮不成譬如空谷之間有聲皆答聲大則大鳴聲細則細響隨彼發聲無不克應正如樂國以三輩九品攝受眾生亦隨其根利鈍深淺邪正遲速而導之應生何品無遺機矣如谷應聲高低共作若能勤加精進必不唐捐又況時無先後何嫌鈍根以是義故則知一切法門即一法門一法門即一切法門豈特禪佛不二舉釋迦一代施化之道不出念佛一法門矣又此法門量廣大故攝機無外何間愚智之根奉勸後賢於此法門莫生異見夫二土者即諸佛折攝二門也行人聞上所說依正之境則能如彼經旨了知此土實苦彼土實樂雖聞觀慧法門圓融微妙而直見二土儼然皆即實境非如淺信之人謂彼土心有則有心無則無光影幻化虛妄不實處處皆是西方等解深知彼土亦如此土端確的實而無謬誤若人能具此智不為世間一切邪解偏見諸惡知識之所回轉則當正觀二土苦樂淨穢於其境上生二種心以為方便非此二心不能生彼何謂二心一者厭離心二者忻樂心於此娑婆生厭離故則能隨順釋迦所說折門於彼極樂生忻樂故則能隨順彌陀所示攝門以此二門精進修行念佛三昧必定成就何謂折門以聞如上所說極樂勝妙則應如理觀察此娑婆世界皆苦無一樂者三塗地獄日夜燒然餓鬼旁生不可堪忍修羅忿戰人處何安根塵與八苦交煎因果共四生昇墜時有寒暑境是沙泥晝夜推遷無常不住又復受身臭穢男女異形所需衣食艱難麁惡壽命不永眾苦相生縱有生於天宮報盡還歸極苦又不知人中樂即是苦親正是冤顛倒攀緣不求出路從業致業展轉不休如是苦惱不可具陳故當厭離也何謂攝門行人聞說娑婆實苦如是則於彼土西方極樂生大忻樂彼極樂土寶地寶池無三惡道莊嚴妙勝超過十方無寒暑晝夜推遷無生老病死結業純男無女蓮華化生衣食自然能成法喜壽命無量身光莫窮聞法音則應念知歸覩相好而剎那悟道如是種種快樂無量得名極樂故當忻樂也若能於此一門精進修習日夜不休隨順佛教於此土聲色諸境作地獄想作苦海想作火宅想於諸寶物作苦具想飲食衣服如膿血鐵皮想於諸眷屬作夜叉羅剎噉人鬼想況復生死不住長劫奔波實可厭離於知識若經卷中聞彼佛願力國土莊嚴於念念中稱彼理趣生安隱想生寶所想生家業想解脫處想彌陀如來菩薩僧眾如慈父想如慈母想生接引想生津梁想於怖畏急難之中稱名即應功不唐捐剎那便至速來救護想應念出離想如是功德無量實可忻樂若於此折門不能修行厭離不深則娑婆業繫不脫若於彼攝門不能修行忻樂不切則極樂勝境難躋是以行人欲生淨土成就念佛三昧當齊修二門為發行最初一步也若不修此二門雖了觀慧之旨但成虛解縱欲生彼以不忻厭無因可得若能修此二門不識觀慧之旨雖可生彼但事想故位非上輩若能熾然忻厭圓修觀慧既生而復上品者矣學者豈可謂此說固執著相而輕棄也或曰何不諸緣放下一念萬年使心與理會境與神融自然合法何必忻厭取捨若是之深答若謂諸緣放下是道只起一念放下之心便不名為放下却與道反遠類於斷見外道故鵝湖云莫秖忘形與死心此個難醫病最深又云若還默默恣如愚知君未解做工夫又佛十八不共法中有精進無減又六波羅蜜因精進故方得成滿且放下者但放下世間業緣耳豈是放下精進體道之心哉古人所謂坐在無事甲裹正是此輩若謂放下自在是道而不勤加精進一心修行豈得心會境融打成一片與道合耶若知不放下是放下熾然忻厭取捨即是不忻厭取捨修即無修念即無念則名無功用行亦名無作妙心奚難速證中道之理又修故離斷無修離常斷常既離則異乎所問而直生安樂世界以二大士為同修日與彌陀佛相對彼時知何法而不可問何行而不可學何疑而不可除何求而不可得既無退轉則此忻厭豈不是成無上正覺之大因行哉夫淨穢同心生佛一理諸法本等奚假勸修其奈眾生迷心作境淨穢斯分對待相成縛脫迥異纏縛多劫不覺不知故須勸娑婆苦海眾生求生西方極樂世界也行人既聞如上所說二種法門則必深知淨穢苦樂之土真實不謬便當發行求生如彼農民得利自趨止之不可得也然彼農民近為一歲饑寒之苦尚甘日夜不休朝愁暮苦具經年載而不自倦況彼三昧行者若一念精勤超歷劫娑婆之苦何止一歲饑寒登九品極樂之安何止一年溫飽以彼較之優劣可知是尤不必待人勸也又前示人折攝二門其旨已明如云此是金玉此是砂石雖三尺孺子亦必棄石而求金不勸而自取蓋因識其貴賤行者亦爾既明識此土是苦彼土是樂此是生死沈溺彼是自在解脫亦必捨此穢土而求彼淨土自然念念不住心心不息如救頭然聞教便行奚待更勸苦樂二土是佛所說諦信不疑修則自得今人見屎尿則必搐鼻攢眉嫌其臭穢便欲速去見錦綺則必舒顏展笑貪其瑩潔便欲速得彼暫時美惡幻境尚不能一忍而憎愛熾然況長劫極樂極苦之處而不速生忻厭可謂愚之甚惑之深矣又此娑婆世界釋迦已滅彌勒未生賢聖隱伏一切眾生奔波苦海猶失父之兒若不以極樂願王為歸則誰為救護又況此界六道雜還人天雖優報盡則墜今且以人處竪修論之彼神仙之黨未離空地尚不易至況彼天乎彼生天者以三品十善之因生三界天自劣至優各歷多劫不能如願成小敗廣如海如滴中間或遇邪惡魔黨永退永失敢言得出三界而望四果四向之地況歷信住行向諸地而超此耶若能修此念佛法門求生淨土雖在凡地不出一生即便橫截三界五道生死徑超諸有蒙佛接引頓生安養於彼上品蓮臺托質花開見佛聞法悟道不離當念闊步大方供養一切三寶教化一切眾生彌勒世尊降生之時再來此地同佛弘慈所有歷劫父母妻子兄弟姊妹冤親等境諭以道品告以昔因皆令證果則其行願豈不廣大耶此娑婆世界所有三障一切結業更不能累我如是功德若一念失修便屬後世豈宜自緩況又世事千端生緣萬擾如鎖如鉤連環不斷心則念念不住身則在在無休役我升沈障我本性歷劫至今曾未休息無常遷變不可久留縱壽百年不逾彈指今日明日難保其存忽於眼光落地之際不覺剎那異生隨其業因受形別類披毛戴角著地飛空今日見解都忘恍忽三途六趣飄零多劫不知自歸可謂大苦縱是彌勒出世而我生處何知尚不聞父母三寶名字何況經教圓談雖受異身保惜深重因業致業從冥入冥懼死貪生不異今日若非即於目下當念之間効彼先覺丈夫猛發大心立決定志奮揚舉鼎拔山之力一截截斷跳出稠林使兩頭撒開中間放下安能行業昭著光動人天群有蒙恩諸佛護念閉三惡趣開總持門即使不待娑婆報滿便得往生者也若又更待處所穩便衣食豐饒充足香華事事稱意思前算後卜彼良時報盡恩冤圓成善事然後發行假使虛空界窮亦無此日矣所謂晴乾不肯去直待雨淋頭古云即今休去便休去欲覓了時無了時斯之謂也相國裴公美休甞著圓覺經疏序其略曰夫血氣之屬必有知凡有知者必同體所謂真淨明妙虛徹靈通卓然而獨存者也以是觀之則知蜎飛蠕動至微之物及彼大身師象巴蛇之類與十方佛圓覺妙心虛徹靈通同一真淨奚可分優劣乎生佛既同人雖至靈豈不亦與彼等同一體性共稟四大五行之質同生天地之間如虛鼠危燕之類上應乾象肖乎日月反能司人災福焉得不及人也此理既明乃知人與物類性均天倫彼既無別豈可逞我一時之強暴乘彼之微弱而盜行殺戮哉又彼所以異於人者但因無始妄想極重惡業所牽故不覺不知改頭換面異類受形耳非謂心體有異也體既無異又與彼類俱在生死云何析其皮骨潰其血肉腸胃肝膽或稱量買賣煎煮百端咀嚼其軀恣取甘美於一時間飫我貪饕適我口腹曾不顧懼未來惡道長劫之痛可謂失之甚也人雖或謂優彼但業對未至耳豈真優於彼哉況彼類中有報盡當為人者為天者有聖人諸佛菩薩示同其類者我障不識奚可殺彼所極愛重之身命資我片時之口欲忽爾人業報盡反有不及彼者奚謂彼類是我食啖而定不及我乎又況我身昔同彼類彼類同我於類類中亦曾互為父母兄弟妻子姊妹諸親眷屬形體變流心亦迷沒不復相識妄謂彼劣今殺食之即殺我父母先親眷愛又我身不離四大亦殺自己四大故身也又佛言一切眾生皆有佛性以未來必成佛故尚當供養給侍如父母想奚忍殺之若殺之是亦殺未來佛也可不懼乎嗟今傷殺之人不識先因為親之時於逆境中多生違逆從親起冤從冤結恨冤恨連讎世世不失於是相生相殺展轉不已如彼海潮盈虧往來不能自止審彼約己可不痛傷故梵網經中既禁自殺乃至教他方便讚歎誓呪等教及因緣法業皆制令永斷此佛誠教誡也我若不止相吞食者則必令彼佃獵漁捕惡求之人展轉滋多使水陸空行一切眾生藏竄無地纔入其手毛羽鱗甲一時傷毀哀聲未絕便供食啖或易他物以養吾體豈知一切物類怕死貪生之心本與我同若能知是先親同斷殺業亦能全乎孝道經云孝名為戒即戒殺為孝也且彼物類性具先知避不擇時逃不擇處況復天地寬闊亦有自養之處今故不能自生而兩恰相值必入人之手者蓋以先因不可逃耳先因既不可逃今因自當深思痛戒倘或不戒則彼此殺害之業必如前牽入其類亦安可逃耶經云假使百千劫所作業不亡因緣會遇時果報還自受豈虛語也故我世尊滿淨覺者現相人中於諸法會以此戒殺之訓叮嚀告誡非不再三且以此戒列於諸乘之首於梵行中非不嚴切又復示現琉璃大王盡殺釋種佛亦頭痛及金鎗之報垂誡於世欲使人知因果難逃而同止其殺也可不信乎或謂佛必無此而為物示此者則聖人有誑人之過佛既無過此奚不實此既是實佛自尚爾何況於人故知報償之理如影隨形又如世人平生友善但或一言之忤一物之負尚結冤至死況加以白刃恣食其肉可忘深恨乎且彼世典亦有不合圍不揜群釣而不網戈不射宿及聞其聲不忍食肉之訓正與吾佛三藏漸教計食三種淨肉之說頗同雖不如大乘方等盡止殺業亦止殺之漸也止殺之漸尚有至德及禽獸之譽何況口悉素餐身必麻襦意專慈忍不暴一物使各遂其生豈不德化無邊可稱譽也且古聖尚不肯暴露枯骨枯骨無知心猶不忍而葬之何況有命血肉同靈之物乃可殺食耶老子曰馳騁田獵令人心發狂又曰射飛逐走發蟄驚巢縱暴殺傷非理烹宰乃至行住坐臥舉動施為所傷殺物其於天地空中必有司命欽承上帝好生之德隨其輕重悉筆記之毫髮無失使彼生則減紀招不如意死則墮獄備受眾若所有刀山劍樹斬剉煎煮抽腸拔肺剝皮啖肉切骨削髓繳首挑眼焚脚燒手諸大地獄靡不經歷拂石塵沙無可喻其壽命縱彼大獄之報有盡於百千劫復墮餓鬼於如是劫又墮畜生於畜生中必殺一酬一殺心若重或殺一報之千萬乃至無盡方與相殺之人如前相值或殺或食以償宿債錙銖無差如其先有微善得生人中尚世世貧窮孤苦多病短命癲癎失志盲聾瘖瘂疥癲癰疽膿血諸衰百千等苦以自莊嚴眾怨境界畢集其身親族棄捨不可堪忍此皆殺業既深故受如是極苦也是以梓童帝君有化書戒殺之篇書經亦云作惡降之百殃不其然乎又況異類亦有仁心理不可殺羔羊跪乳慈鳥返哺有行孝之禮胡犬護主獬豸不屈有忠直之能蜂蟻君臣鴛鴦夫婦雁行兄弟嚶鳴友朋觀彼群生與人何異人雖至靈反不能推同體之慈以及含識更殺彼命以養一己可謂靈乎可謂仁乎又如陸亘大夫問南泉云弟子食肉是不食是泉云食是大夫祿不食是大夫福義亦可了縱彼世俗延會賓客及行時祭之禮豈無蘋藻瓜果庶羞可薦之儀得全齋戒之道也譬如經說昔有屠殺之子欲求出家因不肯殺其父以刀及羊并子共閉密室諸若不殺羊當殺於汝其子因即自殺緣是功德便生天上於多劫中受天快樂是知不殺之人既生善處必善其身世世得長壽之報又能以德遠及子孫世代矣然今佛法欲滅如一絲繫於九鼎多有為佛弟子不能體佛慈悲飲啖自若見素食人反謗為小乘為魔頭甚至比為牛羊為鵝豕或謂其心太毒及百般綺語訐露其過此等惡人雖天神見而怒之謂若啖人羅剎其如世人得彼類已反謂之條直也嗚呼此佛法將滅之兆不可不知夫子產於魚尚發得其所哉之歎齊王不忍乃稱無傷仁術之言戴記殺獸有不孝之談書生救蟻中甲科之選當知殺與不殺損益昭然況我釋氏四眾乃可行此殺業乎楞嚴云以人食羊羊死為人人死為羊汝償我命我償汝債以是因緣經百千劫常在生死又云生生死死互來相啖惡業俱生窮未來際法華云佃獵漁捕為利殺害販肉自活之人皆勿親近又有偈云若欲殺生者應作自身觀自身不可殺物命無兩般此等誠訓寧不昭然或有邪見之人謂彼眾生俱妄生妄死罪福本空殺之無報者則何不道我等亦妄求妄食舌味本空食之無益也是以既有貪心豈無報境若云此類不食何用則蜈公蛇虺皆無用者可食之乎以上所述乃是審己例彼平等不殺仁人各行之道若我出家之子欲修念佛三昧正欲清淨三業解冤釋結生於淨土豈可不斷殺食於臨終時而自障乎大藏經中廣有教旨諸佛一音始終不二三教聖訓莫不皆然片紙之中豈能備引但願法界眾生聞斯義趣體道好生同躋仁壽俱盡天年免諸冤結更能如法化人充聖人慈濟之道使彼已悉證慈心必同造於蓮華之域成正覺矣惑者問曰今聞念佛直指戒殺之說可謂指體投機事理悉備實善世利物之訓也敢問為只此殺業當極戒之為兼盜婬妄等諸惡悉宜深戒之耶若當悉戒何以語之略也答噫是何言也子豈不聞經有具足眾戒之說奚獨戒殺但殺業最重通於貴賤人所難除故於正行之首先令斷殺庶可具乎眾戒故語之詳耳戒體豈有取捨哉又若戒德不修憑何立行如器欲貯醍醐先滌不淨修三昧者亦復如是必眾戒清淨乃可得成縱其宿業深厚不能頓斷當亦方便制抑自勸自心省身悔過修四念處了知世間樂少苦多無常敗壞不久磨滅一切諸法皆不清淨如夢幻無我設諸方便而使必斷豈可隨妄念而失其宰又戒德雖具若不使身心澄定息諸世間伎能雜術乃至一切若善若惡能分念者設不屏去何能一心修此三昧三昧不一往生何由然今一切眾生無明業識遍周法界苟起一念世心便被如是等塵勞魔黨牽拽將去全身陷沒求出無期譬如遊魚雖逸一絲可繫其害非不大也心念尚爾況身行哉今既修此三昧正欲如箭一心取的不待此身報盡跳出稠林決生淨土豈可失戒攀緣志行因循使三昧不成更入惡道可不痛傷若果聞之不戒則臨終無驗莫謂佛力無感應也精進者不為世間八風所退又不為身心異見一切大小病緣而怠其行故名精進也行人既依勸發永斷殺業漸具眾戒欲入三昧於三昧中或被一切強軟二魔內外惑亂行有退轉者則當堅強其志重加精進如金剛幢不可摧毀如須彌盧不可搖動如彼大海眾毒莫壞假使行人聞佛記云汝今雖修此行彼安養土必不得生即當答言善哉世尊我先受佛記求生極樂釋迦佛言一切眾生皆當發願願生彼國尚不間於女人根闕十惡五逆阿鼻之輩何況於我我今道行雖微不造五逆數過十念必當得生佛豈自誑肯違本願況十方諸佛示廣長舌相證明斯事是故我今必定求生不敢退轉也如是名為行人金剛延幢勇健之力佛記尚不能退其初志何況天魔惡黨人中水火盜賊強邪境界及妻妾情愛而能動我行願哉或曰我見世人雖修而不得生者何耶答蓋其見異而行不莊故也問如是則虛喪其功耶答豈虛其功彼亦必承彌陀願力今世不生二世必生二世不生三世必生若但一念一動歸向彼佛必在當來多世定得往生是名皆得不退轉者豈有不生者乎故知生彼國者得不退轉修此行者亦得不退轉也但彼後世生者枉受多劫輪迴之苦故須一生取決豈可自二其志墮在他世往生者乎其中若有宿業所使願行有虧常當一心誦此拔一切輕重業障得生淨土陀羅尼若持一遍即滅身中所有一切五逆十惡等罪若持一十萬遍即得不廢忘菩提心若持二十萬遍即感菩提芽生若持三十萬遍阿彌陀佛常住其頂決生淨土此呪世所誦者雖此藏本其音聲句讀多訛謬今所傳者乃是近代三藏法師沙羅巴所譯比他本最為詳要修是行者故宜誦之為正行之直指今附錄於此呪曰奈麻辣怛納特囉耶也奈麻阿哩也阿彌打跋也怛達哿怛也阿囉喝帝三迷三不達也怛的也撻唵阿彌哩帝阿彌哩打嗢巴偉阿彌哩打三巴偉阿彌哩打葛哩比阿彌哩打薛帝阿彌哩打帝際阿彌哩打韋羯蘭帝阿彌哩打韋羯蘭帝哿彌爾阿彌哩打哿哿奈羯哩帝葛哩阿彌哩打頓度比蘇哇哩薩哩哇阿勒撻薩怛爾薩哩哇哿哩麻吉哩舍吉哩也葛哩莎喝亦名無量壽如來根本真言誦此得大精進速生淨土如上所述依正二境乃至精進雖皆圓妙悉是求生之方未為正行此下所陳乃是正行之旨何謂正行行者既發此志必使身心清淨入於道場先當觀察我及盡虛空界微塵剎海一切眾生常在生死大海歷劫不休飄零沈溺於六道中無歸無救若不令其普得解脫何名正行於是等觀冤親之境即此境上起大悲心如虛空量廣大普覆又作是念我今此身如彼瘡疣冤業苦聚若不以此布施眾生等修三昧令彼解脫則違佛教誡違我本願眾生受苦甚可畏愍我今發心如師子王出窟不求伴侶不求護助嚬呻哮吼摧伏一切定不為彼弊魔惡黨之所退轉如是大心既立然後審彼古賢念佛正行當擇自然寂靜之方及非先曾穢染之地所費先當盡己所有乃可匃人如法建立道場下以香泥上懸寶蓋中奉三身及九品像極令嚴淨布諸旛華供事畢備皆令瑩淨微妙次則著新淨衣燒香然燈安設坐具無始所有一切善根普為眾生回向淨土莊嚴行願若不如是回向生因奚得於是三心圓發五體投誠觀佛相好胡跪合掌乃至運心普緣無邊剎海一切眾生及我此身自昔至今流浪不返深為可痛涕淚悲泣求佛垂慈不覺此身如大山崩歸命三寶手擎香華想遍法界請佛歎德敬禮投誠剖腹洗腸發露過罪修行五悔旋繞歸依於是端坐面西觀佛相好誦經念佛出入經行晝夜六時克期練行如或障深未感至死為期於中不得剎那念世五欲如是一心若不往生則我佛是大妄語者故此三昧其神若是此三昧者諸佛所讚諸聖同遵始則唱於廬山終則流於天下歷代傳弘皆以此為歸趣但三昧儀軌雖多惟慈雲所撰詳略得中宜熟味之此是第一上行境界甚深學者於中當竭其力慎不可捨此而趨彼也若或根機不等勝行難全亦必處於淨室使內外肅清隨意立行禮佛懺悔日定幾陳精進一心誓不中悔或專誦經或專持呪或但執持名號直求往生或能深達法義觀佛依正若至得見好相即知罪滅緣深亦生彼國如經有云不可以少善根福德因緣得生彼國若有聞說阿彌陀佛執持名號一日二日乃至七日一心不亂其人命終佛與眾聖現前接引即得往生故知執持名號即是多善根多福德因緣也又有未能盡斷世緣亦修世善於極樂國諦信不疑念念戀慕不忘於前行門隨意修習四威儀內以此為歸觸境則達彼淵源臨事則力行方便臨命終時必生彼也然此諸行詳略雖有不同而其法力本等但存心或有緩速故佛應亦有遲疾學者不可不知又有慈雲十念法門每於晨朝盥漱已畢靜處面西宜亦修行此實往生極樂之初因願必不可失也如上行相義具委明可謂義無餘蘊矣或曰某於念佛之際雖運身口而心念紛飛不能自制且如何用心得不散亂答能運身口之念毋論其散但不間不斷自能一心亦可即名一心惟行之不休為度固不必憂散亂矣譬如父母喪愛子龍失命珠不期心一而心自一豈制之令一也此心本不可制實在行人勤怠耳道場既備供事已陳一一無不如儀豈可隨時空過則當依教運之以觀慧解之以妙境承此勝心立無作行則生死海必枯淨土必生矣時有客在坐雍容自如端莊雅重內蘊不怯之貌忽作禮而問曰今觀師誨則知運心廣大深淺咸該然皆建立道場使供事畢備乃安心處靜方可起修之說也若余生於晚輩機鈍寡聞自昔至今竛竮湖海周旋境邑或去或來雖欲處靜進功量力未得若能即於旅次不假道場亦可六時行道三業無虧誦呪持經稱名禮懺一一如儀期生安養一同道場功行庶我輩可以奉行伏願弘慈啟迪未聞之旨曲垂始終方便答大哉問也世人欲修三昧謂必所需百事具足然後發行今子之志可謂拔乎其類矣非此問不發吾之所蘊使悉被餘機也蓋聖人垂教如一味雨三草二木各得敷榮況念佛三昧普攝群機子若求決生淨土當知四威儀中皆為道用豈特妨於客途哉子若欲就斯立行者最初當先立不欺心藏德露󱐧慎毋矜耀始從脚根下便要內外穩當次則必放下諸緣休息萬事預宜熟讀淨土經呪五悔懺法極令通利又應修習所行威儀必使端莊雅重乃如前說起真正信心運大悲智普為眾生如理觀察二土淨穢苦樂兩報實可厭忻於此發行既在客途居處不一如雲如水故不必莊嚴道場但一清淨身心服隨分淨勝之服於六齋日或客何處即具蕞爾香華之供供養三寶表有所施正當於三寶前拜跪稽顙立廣大願誓不退轉在處生世以此為歸更不生中悔心雖無道場莊嚴即於是日為始至形壽盡每日六時修行此法香燈有無毋固必矣問三昧既須一心人事則有萬緒且如何修行佛事世事不相妨礙答譬如捕鳥入籠身雖在籠心憶園林兩不妨礙籠但繫身不能繫彼求出之心事但拘身有能拘我願往之志所謂三界如籠此身如鳥求出即願往園林乃淨土也故知妄緣萬緒不礙真心何況客中他事少惱自不涉他身心坦如正好進修問法門次第願更委曲使進修之人臨事不惑答日三夜三時分不差是其次第今在客中或日初時至若有像處或自有像隨身則當口誦身禮或默誦身禮對像而修如無佛像或對經卷或但面西遙禮或但除東向隨方修禮當具如道場儀式若有時在道登舟及不得已一切治身動用之事不可撥置則佛事世事同運也又當念此世務本為養身我身行道功亦不棄即與三昧同體也問我聞心無二用得一失一如何二事同運答子豈不聞籠鳥之喻已自委明又如一心不妨眼見耳聞身作心憶應用無盡何止二事用既無盡則當就彼一切動用之中一心持誦小阿彌陀經一卷或上品或楞嚴勢至章及誦淨土呪或三或七至百多遍又稱佛號或三百五百至千及不計數為入懺佛事回向已方入懺其禮懺儀式具出慈雲懺儀從一切恭敬次禮三寶運香歎佛禮拜懺悔至於旋繞歸依皆當隨其文義節段一一想我此身恭對淨土佛前或以道場形像佛前跪拜瞻繞一一明了不使昏亂禮畢觀佛及白毫相等量時而止於是如前念誦經呪佛號回向畢方為初日分佛事以此想禮與道場行法一同但加身禮為異耳又其所誦之音雖隨人境好惡而輕重之當令聲默相半沈大雅重俾兩肩之人隱聞切不可與人多語又當於未作務前或先於佛前燒香一炷或更不能但隨手拈物為香就先散之至時但運想耳於餘時惟宜獨坐獨行遠離喧雜及聚眾間談戲謔侮弄哂笑歌歎吟詠筆硯使人忘失正念等事是為日初分佛事其日中分後分與夜三分亦然是為六時行法念彼夜中人定境寂用功正宜與日不同行者既為生死事大豈可隨於懈怠而恣睡眠縱歷寒暑之極慎勿脫衣法服數珠宜置近處手巾淨水不離坐隅或有所需皆應預備又應觀彼信根厚薄不惱他人不使人厭於此無礙則當微出其聲如琴如瑟細而沈重大而不雌使天神歡喜降護鬼畜聞聲解脫則其功彌深或在船中及在他家卑隈之處皆當察境察人一心精進方便宛轉以竭其行切不可於中起人之過彰人之惡又不可盡人之歡傾人之美縱遇時間處便或有他事異人為礙者亦當擇於僻處端坐面西合掌至膺聲默隨宜如前想禮與作務不異又若於作務之時事訖身間不拘其懺多少乃至一句一拜未圓即當連音隨誦至彼佛前身禮圓滿若於佛前端禮之時忽有他事急為亦不拘懺多少乃至一句一拜未圓即當隨所作處想禮圓滿切不可入懺未多而重起懺又此客中想禮蓋出乎不得已者不可暇時亦以想禮而怠其身又不可以此想禮加於作務之時而於間時反虛擲也於淺信人不可遽然勸修於深信人又不可不密啟之使其自肯又不可使化功歸己如春育物不見其功彼依道場所修者名順中易行從客中而修者名逆中易行若以逆中易行比之於順中易行不啻若天地之懸遠矣逆中易行其功蓋著問此想禮與身禮同否答同子豈不聞三業者意為身口之主主既注想焉得不及乎身口也又如懺中運念香華及此身心遍至之旨豈不亦但念想也例此可知問若爾但心想禮可不運身口耶答意業雖勝若全身口名三業圓修也其默誦之義例此可知又能以此想禮之數於空時填禮其行尤壯問六時行法之外如何用心答或觀佛相好持呪誦經稱名頂禮等行念念不捨克期往生如行路人步緊到速步緩到遲當如是用心也若人身心力弱不能具修六時行法但克定經懺之目每日或三五時雖不厭乎加多亦不可一時增減而改其所立之行也問客中三昧之說圓融次第於世罕聞若爾則依道場所修者為不必耶答如人墮海求船未得忽遇橫木且執之得達岸也豈可無船又棄其木而自喪哉況又客中去住隨主厭忻得無罣礙可不進功如上是為客途所修三昧此三昧者境界甚深功能廣大合佛妙心稱揚莫盡四三昧中名非行非坐三昧亦名隨順四威儀三昧正被大機小智小根隨分受益以此三昧比於道場或缺身禮餘儀亦同子當以此三昧精進受持一志西馳切不可因循而更滯於生死也如上自為正行余又觀今世之人或有志於斯道者纔聞其易即作易想便妄謂得證纔聞其難即生退屈便盡失其志縱有信心頗切者又流入邪見叢裹密相傳授以誤多人其傳授之法千形萬狀至有不可聞者皆能羅罩人心使其自肯非行漸張師徒俱陷豈能若爾正心下問之切也客作禮曰某崎嶇於客中久矣每想生死無常欲修未得但慮口體之養於法行道場不得起修為恨今宿生緣幸得聞此說可謂如甘露灌頂徹骨清涼敢謂決志受持如從今日如冤為親更無餘恨從是身心放下如息重擔自在坦然願世世生生頂戴受持寧斷命根誓不退失普使一切法門皆悉了知在處在客於逆順中不礙道用同成三昧可謂群生之大幸可謂學佛者之大幸也此既可修則知一切奔馳世務流蕩四方勞生販賣邸店市󱈛商賈負道百工伎藝男女老幼奴婢黃門受人驅役不自在者於彼一切行住坐臥著衣喫飯語默動靜及被牢獄者於喜怒哀樂之間未有不可修時況出家四眾在家四民有居可處有暇可修所欲皆具得自在者寧不進其行也客又曰今有聞極樂過十萬億佛土之遙而望途怯遠聞生者多是一生補處而恥躬弗逮者云何答曰彼等豈知如上所說十方空界悉是我心心淨則十萬非遙心垢則目睫猶遠但期心淨何算程途如少頃睡眠夢行千里豈以常時為比較哉理既有土可生切不可謂但能心淨即是更不須生於彼土也乃復禮曰唯敬受來教又曰某初聞是說先所未聞謂師但隨自意以垂其言今聞三昧之名乃知來自聖典實應機宜如青天白日可謂後學之誡訓也豈是為我曲說哉願筆記之永為將來之訓更求垂示道場所修始終微細正行法門普利斯世則其幸尤大余曰善哉當盡子意而與彼說之客乃謙恭而退其客名行一字志西自言曾讀智覺禪師萬善同歸集甚熟後遊廬山見始祖遠公遺跡因發願念佛云念佛法門嚴建道場之事并供養儀式及預治衣服鞋履更衣沐浴門頰出入方便正修禪誦懺禮等清淨法則具如慈雲尊者懺儀等文此不再具如所期日至當於七日之前營理庶事俱畢必先使身心靜定期於懺內障盡行圓又起首必六齋日又期日之前或三日或七日佛前香華淨水等供不宜不謹蓋有佛天先降森嚴此處辟除魔事穢惡等障使行人於道場中三昧成就故於此道場當作淨土想作解脫處想作寶所想作定得往生想無輕視之又當返觀世間無窮之苦如得避冤永不再入又不可將平日難割捨事蘊之於心存其餘念與正懺時作障使勝行不進虛喪其功恐難再會儀云不得剎那念世五欲行者十人已還多則不許須預審擇其人可不觀彼平日行止無大麁過或信根淳厚離諸卒暴音聲和雅儀軌端莊受人約束為生死故不生悔惱肯存謙下可作同修若無是人止四三人亦善或一已尤妙不可失察反使敗壞軌則惱亂清修又於眾中宜推尊一人德重行熟者或別請久為師範者作方等道場之主主行懺事使一眾觀其儀禮聽其舉揚作大依止於中或時示現逆順之相毋見過失其人亦可審已謙辭或赴或止其禮誦儀式或拜或跪或坐或立叉手合掌恭敬旋繞皆當一一端莊雅重收視隔聽攝境歸心未達者當問先覺慎勿自恃其力使身心搖動或欹或倚眾雖預集當於隔宿之前沐浴盥漱換服履等使道具如儀懺首鳴引磬領眾入道場除內護二人外餘不許同入各周旋燒香了依修懺位朝佛三禮以祈感降禮畢環繞立定主懺出眾白文一篇讚佛讚水乞祈三寶加護證明俾於正修之時無魔無障必生淨土禱畢就舉過去正法明讚念大悲呪七遍如意輪呪七遍毘盧灌頂呪七遍主懺候舉呪之時即以手執水盂於香爐上請熏約半卷許方傳與右邊之人次砂次香次華亦然如是右旋展轉三匝三呪畢復舉大悲呪周圍灑淨及各處欲經過所先明燈已當最前挑燈照路次則執盂灑水次捧盤撒砂次提罏行香後隨處散華領眾從佛座後轉先於道場內右繞熏灑圓滿三匝使砂水邊皆遍次從道場外及施生處所到禪悅堂亦繞轉一匝次淨厨次東淨浴室脫著處晏息處間處及要路凡行人及經過處或繞彼屋皆當熏灑一匝是故以灑為界名為結界經云界如金剛城牆蓋遵此義又撒沙者換土淨地結地界也灑水者即去垢鎮彊結方隅界也行香者使香雲如懸蓋於空結虛空界也散華者顯瑩結鮮明莊嚴法界也如上一切法用悉是我大悲聖主及神呪力加持故砂水到處為佛寶土以是因緣邪魔不能入外道不能壞而我三昧可成也又此界相慎不可破若破此界便為不祥必使一眾道行難成多障何謂界相界相有二有內有外內界相者即修懺道場四方際畔是也外界相者即屋際外八方砂水到處是也內人出至外界裹必止越外界為破界外人入至內界外必止越內界名破界或辦事人以手指及衣裾入內界簾幕內一分許亦為破界或葷穢惡人入外界片時亦為破界破界之兆不吉可知若如經旨則當重建道場再行懺悔乃能遠破界之相也行人可不畏哉其有身心之力不及於此法行不能具修若欲但修五時者當止日中時欲修四時者又止夜中時欲修三時者又再止日後時若欲但修二時者惟在早晚之間也又行雖隨意而立立定之後不許改易但可增修不可退減縱有病緣官事亦當想念豈可隨或勤怠或興或廢朝立暮改使其正行不純一也今欲修此道者必先取彼念佛法則及淨土經懺呪等前後排布如意多少安頓諦當再三審實我能行不譬如有人浮身渡水察水遠近不致疲絕而乃渡之行人亦爾觀自勤怠觀法廣略而乃取之不當趁一時之勇而立即時而廢又不可別有誦持心不專注如人發箭心一則中念佛法門亦復如是若能行純心一應念得生遊戲極樂於一念中所獲功德豈易量哉已上所述種種方便皆是眾生起心進行上求之心而不知我世尊下化願力種種方便無所不至過於眾生上求之心百千萬倍不得為喻如經所謂阿彌陀佛慈悲光明遍照法界普覆眾生作大救護不令墜墮阿彌陀佛慈悲願力遍周法界普接眾生作大攝受不令漏失阿彌陀佛陰入界身遍同法界普示眾生令彼了悟不令退轉是故十方世界一切眾生皆我彌陀願力所持猶彼慈母愛惜嬰兒懷抱乳哺不令失念父母愛兒但止一世報盡則休佛念眾生世世不捨以是義故能於我佛大願之中一稱其名滅八十億劫生死重罪信有旨矣蓋我彌陀願力常在世間救苦眾生眾生能念豈不速應譬彼母救嬰兒水火之難何待兒求兒若能求母必倍愛惟彼歷劫逃逝自甘退失不受救者誠難救焉縱有五逆具造十惡滿心毀謗妄語虛誑說法無罪不造臨命終時應墮阿鼻其相已現必入地獄之人若能遇善知識教令念佛此人苦逼一念改悔能十稱其名者尚能變地獄之相為淨土而得往生若能以是觀行莊嚴及能先排所造之業者豈不克應喻昔有人懼虎上樹因失聲故稱南無佛三字後值釋迦得道況彼命終苦逼猛勵十念而不感彰問我聞彌陀願力遍一切處今觀此說但能救彼將入地獄及未命終之人其已入者似不能救如不能救則知彌陀及諸佛願力有不遍之處耶答子豈不聞諸法所生惟心所現一切因果世界微塵因心成體若知諸法尚不離於眾生之心豈離彌陀本體而願力有不遍處耶問若爾如何地獄之人長劫受苦未聞有能救護者答子又當觀今之市鄽屠肆之內聚生而殺日夜不休未聞有能止其殺者殺因既不能止獄報亦無能救然則殺在彼而報在我但因果難逃耳豈彌陀願力不遍而地獄無救護者耶譬如有人頗知經義合佛妙心而於身三口四等惡承宿習故不能滅除因不滅故其人命終之時不遇善友提獎念佛直入地獄於地獄中受無量苦雖受諸苦善因不滅於諸苦事皆能照察觸境知心既知是心亦知生佛一體以一體故即知正是如來微妙清淨之身由能覺了生佛一故則當其人正受苦時悉如夢事了彼苦相即是菩提此心淳熟無錯謬故又能促彼多劫地獄極苦之報一時輕受其人於是雖受眾苦得無苦相反起代受苦心是以不求出離以此妙解合佛心故彼昔所曾供養之佛乃至曾於名像所歸敬佛及經卷中所信解佛或念彌陀機感相投之佛彼佛則必如我解境還現如是廣大如虛空量威德熾盛光明之佛相好神通巍巍赫奕至彼地獄最上之頂垂肩彈指慈音告勅於其支體放大光明其音隨光直至地獄淵源之底其獄所有鐵城鐵門鐵網銅柱乃至刀山劍樹鑊湯鑪炭一切苦具承光照者無不摧碎灰滅如影如風了無踪跡又彼一切牛頭馬面鬼吏獄卒銅狗鐵鷹鐵蛇鐵嘴諸蟲鳥等承光照故如菩薩相慈視愛念其受苦人及同獄苦囚忽得本心增益善念見彼光明又聞告勅如深井底仰望雲漢舉眼上視見佛勝身踴躍歡喜頭面頂禮悔過自責與同苦者發菩提心隨光直上至佛所已摩頂授記接足作禮聽佛說法應念悟道即能飛行遊戲神通淨佛國土同佛生處如大菩薩成無上道教化眾生難可窮極問若從因果則此佛光但照勝解之人出獄眾囚無與如何一時同出答譬如有一惡逆之人罹於官禍入獄之時由彼一惡為因眾過俱生則必展轉累乎妻子父母親戚知識人等同受苦果其善行人出獄之時亦復如是豈不亦令同受苦者展轉生善悉承佛力皆生樂處若此則我彌陀願力實遍一切時處豈特不能救護已入地獄眾生耶若謂獄報未盡先欲使之令出獄因無善而欲佛光下照其可得乎更能以彼省己奚不自悔問若待獄報盡時佛光來照我必報盡自出何須佛光照耶答若非佛光報盡雖出於三惡道未知何生則必各各自重至微展轉歷於多劫多無量劫不思議劫方至人中猶自貧窮下賤癃殘百疾受諸大苦又因求不得苦惡念轉甚若無微善還墮地獄如盲入棘林何由能脫也若承佛光下照威力則能轉重輕受轉長短受轉多少受又能一出地獄便生佛土豈可言不須佛光照耶若作此見得大重罪經云假使大千世界滿中大火念彼佛者直過無疑何況一己之火而不可滅即此義也又云彌陀如來悲心激切乃至於無間獄大火輪中代諸眾生受諸苦惱方便救脫令生安養況未淪墜之人而不救護又云彼佛慈力普覆世間一切眾生於彼佛身刀斫香塗以慈力故不二攝受是故彌陀願力下化眾生激切之心於茲可見何況以種種形身同眾生於諸時處作化事者實難可測若不諦信未可謂知法者或謂眾生全體是佛未審誰是能救所救者余只向他道汝欠悟在詳夫一心平等體性無虧眾生雖纏綿於業識之中靡不有出塵之志方欲究道魔境先彰一事虧心萬善俱失成小敗廣得者還稀況乎物欲交傾死生遷變遞相倣効易地皆然使我如來於三大阿僧祇劫捨無數頭目髓腦國城妻子身肉手足戒忍精進承事知識不惜身命修行道品所得法門因茲障礙退其心故一旦在我而滅可不痛傷我今既為釋迦之子不以力爭坐令法界群有永失慧目甚於割切身肉也是故我今依經創立十種大礙之行名十不求行人雖不故願於礙但於此間或不得已有一切障礙現前之時俾我身心先居礙中而眾魔諸惡障礙之境不能侵我不能障我譬如金火同爐火雖欺金金必成器其十種大礙之行今當說一念身不求無病二處世不求無難三究心不求無障四立行不求無魔五謀事不求易成六交情不求益我七於人不求順適八施德不求望報九見利不求霑分十被抑不求申明此十種大礙之行攝一切諸礙惟上智者堪任中下之人不敢希冀若有得聞此十句義於諸礙中一一皆能照察覺悟省身體道持之不失則能入諸魔界不為群魔退轉其心循諸色聲不為色聲惑亂其志乃至憎愛利名之境人我得失之場我心先居礙中彼礙豈能為礙礙若無礙則於道行尚可直進何況得於自然無礙之境道豈不可進哉譬如高崖之木雖久旱如焚尚不改其秀色何況再澤滂霑而又加於三春之令豈不敷榮茂實者乎又如根缺之人運用雖艱而於求食之計有不勝之巧若以求得之計移之於求道豈在礙不能行道乎當知此礙即是一切眾生大善知識亦是一切眾生良佑福田可以了死脫生可以超凡入聖於諸世間所有美味上服金剛珠玉一切眾寶所不能及是故若非以礙為道則於非礙反成為礙何以故身無病則貪欲乃生世無難則驕奢必起心無障則所學躐等行無魔則誓願不堅事易成則志成輕慢情益我則虧失道義人順適則內心自矜德望報則意有所圖利霑分則癡心必動抑申明則人我未忘以是義故則知十無礙道能生是過及成如是一切不吉祥事為障道因緣何以故貪欲生必破戒退道驕奢起必欺壓一切學躐等必未得謂得願不堅必未證謂證志輕慢必稱我有能虧道義必見人之非內自矜必執我之是意有圖必華名欲揚癡心動必惡利毀己存人我必怨恨滋生是十種過從凡妄生皆名邪見展轉生起無量惡法遍虛空界必令眾生墮於地獄豈可於此不生敬慎若能體茲礙境識病因緣知病性空病不能惱了難境界體難本妄難亦奚傷解障無根即障自寂障不為礙達魔妄有究魔無根魔何能嬈量事從心成事隨業事不由能察情有因於情難強情乃依緣悟人處世觀人妄為人但酬報明德無性照德非常德亦非實世利本空欲利生惱利莫妄求受抑能忍忍抑為謙抑何傷我是故大聖化人以病苦為良藥以患難為解脫以障礙為逍遙以群魔為法侶以事難為安樂以弊交為資糧以逆人為園林以市德為棄屣以踈利為富貴以受抑為行門如是則居礙反通求通反礙於此障礙皆成妙境故得之與失自不能知人奚於中強生取捨是以如來於障礙中得菩提道至若為半偈時之遇羅剎作仙人世之值歌利瓦石來擊之增上慢比丘木盂為孕之大毀謗嬖女及鴦屈摩羅之輩提婆達多之徒皆來作逆而佛悉與其記化令成佛豈不以彼逆而為吾之順以彼毀而為吾之成也何況時薄世惡人事異常於學道人豈無障礙於今若不先居於礙則障礙至時莫能排遣使法王大寶因茲而失可不惜諸愚故依經聊述所知願勿嫌棄倘因聞此義故障礙現前反能勇進於道可謂得斯旨焉夫念佛三昧者名一行三昧也蓋彼行人既了深旨能持一心惟念彼土惟憶彼佛知身土無二了憶念亦一乃得名為一行也雖名一行亦當以彼一切世出世間無量法門諸功德行以為助道則往生行疾是故一切諸行悉為淨土而修無別岐路名一行耳譬如眾流入海同得海名萬善同歸得名一行以是義故則一切念處正勤根力覺道四弘六度皆淨土行乃至彈指之善及散心念佛或一稱名或舉一手一禮一讚或一瞻仰乃至或奉一香一水一華一燈一供養具或一念修習至於十念或發一施一戒一忍禪定智慧一切善根回向極樂願力持故雖有遲疾皆得往生如經所說喻昔有人以小滴水寄於大海願不壞不失不異不竭雖經多劫要還元水其人經多劫已如寄所取果得元水不壞不竭此亦如是以小善根回向極樂如寄滴水雖經異生善根不失亦不壞竭生彼無疑是以大乘小乘有漏無漏散心定善事想觀慧皆名一行悉得往生惟除外道種性故云但辨肯心必不相賺又經所謂一稱南無佛皆已成佛道良可深信其有因心未起善行未立身心未屈先期感應者不可與其同語也是故釋迦聖主一代至談有無量三昧無量解脫無量行願總持相應無量法門惟念佛一門圓攝無外悉皆具足如彼大海吞納眾流性無增減如如意珠置高幢上能滿一切眾生願求體無虧損此三昧寶王能攝能具亦復如是由是義故始我世尊以此三昧遍告眾會非不再三彼會所有承聽大根之士若文殊等及三乘聖賢天龍八部無不傾心而歸信也逮法流東土有大至人於彼廬山闡揚遺化彼信奉者如風行草上極天下之望無不美其教焉自佛至今將二千三百餘載中有聖賢之人高僧巨儒農商仕賈匹夫匹婦奴婢黃門或自行而勸人或著文而作誓重法如寶輕身若塵臨難不懼臨死不顧挺身立行力修此道者何知其幾或修隨喜或信歸依乃至隨得盡己之誠而行者其數益眾誠所謂列宿塵沙莫況其多也或有半信不信猶豫不決之人尚生彼國疑城邊地何況正信行者哉傳記所載萬不及一自古及今咸受其賜豈筆舌所能盡述縱欲別修道品但假自心之力或有退轉着魔之患惟此法門因仗佛力修則必成無復魔業永不退轉又此三昧非但遠魔亦於人間一切縣官口舌是非患難水火盜賊惡人凶事乃至一切虎狼蟲獸鬼魅妖精不吉祥事不能侵害又亦不為一切疫痢傷寒癰疥下賤眼耳鼻舌諸病所惱如其願行無虧皆能排遣惟於人中名聞利養甜愛軟賊及嗔心嗔火雖有佛力蓋是自咎不能救焉行人當深加精進以攘却之若一念因循必為所奪然彼軟魔但能害淺信貪怠失念之人其精進者如剛火得水反堅焉敢小近而睥睨也是故行人因佛捭魔非止此身安樂又得三昧成就天人護助臨終正念往生其往生之際瑞應非一或天樂盈室或異香滿室或光明照體或寶座現前或彌陀垂臂親自來迎或菩薩執臺授手而接乃至預知時至正念不謬諸障忽空自能沐浴加趺會眾說法叉手告別或更勉人進道盡偈擲筆合掌而逝或臨終之後舉體如生齒骨數珠燒之不壞光焰異常五色鮮明祥物於空盤旋不散煙所至處舍利流珠觸物而生此耳目之所常有者也若非平日履踐明白精進力感焉能若是嗟今之人或有修而無効者蓋彼信根淺薄因地不真未曾立行先欲人知內則自矜外欲顯曜使人恭敬供養冀有所得甚至妄言得見淨境或見小境及夢中善相未識是非先欲明說此等卑下必為如上魔侶所惑願行退失還隨生死苦趣可不慎哉雖有道場持誦懺願儀式不得不被人知蓋出於不得已豈可特露其迹使觀行傾敗哉是則行人還當審諦密實自行內懷慚愧勿露其德至到家時不被如上強軟二魔所惑可也中有宿障欲滅微見好相如其不能蘊德聞人之耳則其行必覆所以遠公三覩聖相平日未甞言也但除臨終時耳至禱至禱又此三昧體性雖圓所解則宜廣大所行則宜盡諸微細條章革諸猥弊乃至小罪猶懷大懼又當解隨大乘行依小學乃能合此三昧若知小不自小小隨解圓圓不離小小即是大小大解行一理無分即超世見經云孝養父母奉事師長慈心不殺修十善業受持三歸具足眾戒不犯威儀發菩提心深信因果不謗大乘勸進行者以上每句是一法行古人各有法訓一章茲不能述又復當護人心勿使誇嫌動用自若誦大乘經解第一義親近善友請問先覺不執己見不引己長志存忍辱行當依經聽聞正法不毀僧尼息世雜善不貪名利遠離邪惡處事必忠將過歸己深誡綺語一心不亂視人如佛捐棄伎能惟求往生身必清淨如是等無量善行悉宜修習能助正道更能割世染心於憎愛二境無諸留難凝心如一必生淨土其功甚大不可盡述是故於此法中密修斯行高而不名得生彼者何知其幾然而有名於傳記之人如大海之滴耳豈可量其數哉若人能依教誡但行此行尚能利益無量冤業眾生何況父母師長法門眷屬兄弟姊妹及平日中解我患難提挈我者不得其利故知但修此行恩無不報是以應當一心念佛阿彌陀佛及二大士境界甚深於苦海中難得親近難得憶念何以故能憶念者必解脫故聞名尚難何況親近經云若善男子善女人但聞佛名二菩薩名除無量劫生死之罪何況憶念若念佛者當知此人是人中芬陀利華觀世音菩薩大勢至菩薩為其勝友當坐道場生諸佛家是故十方如來示大舌輪殷勤勸勵娑婆教主告誡叮嚀其辭激切俾令五濁眾生必修此道乃得度世何以故蓋彼五濁眾生身心俱苦以苦為命猶水火聚而佛特於苦處行悲最深正應機宜如水如月感應道交故也是故世尊自成正覺至入涅槃其音不二於法說中始從華嚴會上終極法華道場玉音布告稱述何窮彼會所有大心勝志之士承順茲旨悉皆起願而求生也何況我等末世鈍機流浪者哉有識之流須銘肌骨自是彌陀願力不斷代不乏人聖人以此唱之於前賢者以此繼之於後廓然遍乎十方三世何止天下霈然充乎六道四生奚但人倫天神嚮化鬼物順之若人非人無不讚仰載諸行事具諸典章盈溢乎海藏龍宮遍布乎人間天上深根固蒂悉應群機蓋皆我彌陀願力致然也佛言最後惡世我法滅時惟此教典多留百年以度群有然則此法豈非我等殿後之至訓也彼飛禽名八八鴝鵒者墮在愚癡妄想異類之中以能隨人稱名亦承三昧力故尚于埋處生蓮何況於人人而不如可謂不知愧矣余生於末世正值後五百歲故人根淺薄疑惑不信又復異見邪解各執不同遞相誘掖使彼正行之人多被惑亂傷感盈懷是故集彼禪教淨土諸文及諸經卷取其極深至要之義述作此說類以成編流布世間斥邪顯正普願法界眾生於此說中一見開解了悟真心知彌陀依正還在西方達西方依正不離本性但含識者皆同往生悉深入其階位也更願先覺不悋慈悲見未悟人如法教導前人若昧可與隨根應病剖析幽微更為宣說彼若一念信解行願必成往生可期功莫稱述縱有異報牢固信樂不深但一句染神亦成緣種展轉利益無盡無窮勸發之功非不大矣若人果能如是不師於心不欺不妄隨此正教誨人不倦者縱自不行即為已行縱自未學即為已學何以故法界一相無自他故如昔有人自於一生未曾修行但能二次悉傾己有平等一心建會勸人同念佛故命終之時亦得往生其事昭著故知能發慈悲之心示攝受之相及能利彼勸人念者所得弘多誠為無上法王所使但不可執己謂定不必修耳是故三昧甚深法門如海顯利之事豈能盡言聊記所聞為世勸發或有問曰念佛勸發之書吾於古人見之多矣雖唱和相尋言有同異而義豈有異哉若此集者除述依正明觀慧分折攝顯眾義等餘如斥妄顯真之類余若未之聞也雖古之至人尚未肯盡如有所待況某於此而敢輕視哉余雖不能入直指之道而亦獲新聞之益敢問何謂而作也答曰噫余傷世之不軌道也而悉逐塊陷邪故為之說豈余之好辯哉蓋出乎不得已也又問此三昧說既詳且明或謂難至還可以一句而盡其義乎答何必一句亦可以一言而盡何謂一言所謂願也何謂一句所謂戒解行向也然此一部之義不出戒解行向一句戒解行向一句必從願起乃可以一言盡也或廣或略卷舒自由豈復滯於一隅者哉何謂為戒行人既修三昧若不持戒雖有信心為彼世間惡緣雜染相侵相奪塵勞難遣毀壞法身令解入邪不得往生經云若一日夜持沙彌戒持具足戒即得往生故必當持戒也何謂為解行人修此三昧求生極樂若不以此深慧妙解知淨穢兩土東西敵立真實不謬又知即此淨穢兩土全具我心不離當念從何法修可得生彼經云讀誦大乘解第一義乃得往生故必當正解也何謂為行行人求生淨土慧解既正則必依解立行六時行道三業無虧直進不退決期生彼經云修行六念迴向發願一日乃至七日即得往生故必當立行也何謂為向行人欲必往生於如是戒解行等所生功德及今一切時處與無始來大小善根一一回向淨土臨終乃得決生經云回向願求生極樂國譬如辦事於家歸家得用故必當發迴向也此四大法門一句之義能攝一切善法譬如四時成實穀果各得其要失一不成此四法門亦復如是若失其一三昧不成是故須當四義具修乃滿一願也問只此一句還成多句答多句即一句一句即多句多句一句攝義皆盡不可謂多句義詳而一句義闕也問若是何不但說一句答多句廣說一句略言廣略雖殊蓋各為其機皆能顯道豈可但一句說而廢廣說也又問彼三家村裹匹夫匹婦行公行婆東西不辨菽麥不分此持戒等一言四義懵然無知或惟一心稱名或但專勤禮拜而得往生臨終徵驗昭著何也答此一心中何法不具既從慧解信有二土發行稱名回向求生豈更破乎佛戒如是四義既具諸行不立而成遂得往生成其初願豈可名為菽麥東西不分不辨者哉問若爾行者但當一心諸行自具更不必立四義等也答若先知四義而一心者如以基地堅牢故則永無退轉若先一心而具四義者雖得往生於中忽遇魔惡邪黨則多有退轉是知還以四義為優也繼時問眾將散忽有承上問意復作問曰我聞淨土勸修之書自古及今作者多矣其辭義純善悉應機宜將遍於人間世又依教得生者已廣可謂義無餘蘊矣云何於今更有所作使學者有異解耶今詳此集義若述古古人已明不須更說義若別立今人莫解恐成臆見若不出二句而說不知為名耶為利耶願聞其要答噫陋矣子之難誨難明也吾聞古人立言必祖佛經既祖佛經雖一句義假使大千世界塵數眾生皆如普賢經劫而談理趣猶尚不盡豈古人已說今人不可言哉豈先佛已說古人不可言哉不知今人不述古人之言古人之言行不顯古人不垂今人之誡今人之志慮無憑又義雖述古意趣不重語雖別立理不異古但以世去人逝所解異端雖決甲疑復增乙病乙病既復丙疾又生展轉多岐流於岐見又彼聖賢之書雖則山高海積泯滅者多後學機遲卒難尋究是故於彼廣文中摘其精華簡要之義急欲解當世之惑集以成帙盡壬癸之沈痾豈為利名乎哉子之所問慚且愧矣譬如大海添流海豈厭其深廣巍山如土山奚惡其崇高又今人之疑古所未聞古人之偏今人莫至去聖既遠故當依經辨明今人之疑也又如滿室並金之藥雖貴若不診其疾而擇其對者用之非但疾之弗瘳命亦難保又經中一義萬解萬明何厭乎言之再聞何憚乎言之未聞也子當以此三昧披究詳明立大願行直進於道求生淨土慎毋更待臨行決別之際愛境惜身如生龜脫殼萬苦攢心而自悔焉有客問曰念佛三昧直指始於極樂依正之境終則求生行願之門無不畢備但經有稱佛一聲能滅八十億劫生死重罪之句某於此語不能無惑若果有此理今觀世人若貴若賤於盡生中未有不一稱其名者則當皆滅如是重罪悉生極樂世界矣何故世人依舊業識茫茫死時如落湯螃蟹昇墜不識所之滅罪之義何在不應佛語有虛妄者願為釋答答曰至哉問也彼世間未悟之人因子所問於此三昧必不退轉直生淨土矣今世行人皆謂此說是方便勸進之語豈知是佛真實之說必不我欺也子豈不聞汝於無量劫前與世尊釋迦牟尼同為凡夫之義否而我世尊成道以來已經爾所塵點劫數此塵點劫妙經委明然我亦於爾所劫中在凡夫地漂零六道造諸結業不可限量同佛至今久遠無異如此塵劫安可稱量假使有人於一生內不說餘善但稱佛名盡壽聲聲不絕隨其所稱之名一一皆滅八十億劫生死重罪然盡一生以及他生稱佛滅罪劫數雖多若比如是極大久遠塵點之劫正如指上土欲比大地土耳豈可謂稱佛名能滅多劫罪故更無餘劫之業障我生淨土耶而不知未滅之罪劫數長久無始無際與佛同壽實過如是八十億等數量劫外又如炬火雖熱欲消大地之雪豈易融泮故雖念佛滅罪未得生者其義如是況人長劫造業心堅念佛片時心弱退易進難又況與佛同為凡夫之前劫數轉倍乃至煩惱無始發心在近罪豈易滅可不思之今謂一日至七日一心不亂即得往生及臨命終時一心不亂稱佛一聲即滅八十億劫生死重罪乃至極惡逆人臨終獄火相現能稱十念悉生淨土者蓋仗我稱佛名號滅罪威神一隙之功承佛速疾救護大願之力譬如壯士正戰墮圍臨危倉卒之際得一勇夫與之強弓銳刃良馬善策即便猛發其志勇身馬上奮揚威武努力揮挽突圍而出戰勝獲功偃寇施恩歸奉其主永享豐樂此亦如是彼佛接引生極樂國其義若此故云稱佛一聲滅八十億劫生死重罪非謂如今念佛人今日三明朝四且猶且豫或見目前些兒聲色境界便被牽拽將去全無把捉與不曾念者一般欲因一稱之中真實滅多劫罪使便不為障即生淨土其可得乎然如此念者聲聲非不滅如是劫數罪但因初心緩故報生亦緩止可作他世生緣耳或能稱念不息雖成聚露成流之功豈得與前說較優劣速疾哉若人精進能如前說生猶反掌如箭取的決無不中故知散心念者及雖志誠未離妄想者或被如是劫外之罪所障但報在他生不能即應其功若勵聲竭志勇猛念者既滅爾所劫罪由勇疾力餘劫之罪不為障礙便得十念成就往生淨土此義瞭然可見決定無疑豈可因悠悠念佛之人依舊業識茫茫死時如落湯螃蟹而疑佛為妄語但是勸進之說哉故知佛力廣大遍覆一切時處能攝我小善入佛大願使同一味拔諸眾生置安樂地使一切劫罪皆得消滅何止滅八十億劫之罪耶如是稱佛功德實難可測大乘圓頓橫超直截之旨於斯可見十疑論云譬如十圍之索千夫莫制童子揮刃須臾兩分如觀經下輩生因之說此喻纔念滅罪即生者也又如佛世有人於佛眾會欲求出家歷遍聖眾悉以道眼觀察皆謂此人永無善種無肯度者後至佛所佛乃度之比丘以是問佛佛言此人雖無善根但於無量劫前非二乘道眼所知此人因採薪為虎所逼上樹避之忽失聲稱南無佛以此一稱名故於此賢劫之中值我得度後當會道此明一生念佛未即獲報於後世方得往生者也以此例之則知一稱佛名雖未著何佛尚能令人滅罪得道何況彌陀願力超過十方專注彼佛稱名功德所滅罪障可思議耶經云一稱南無佛皆已成佛道是斯說之明證也故知若能稱彌陀名念念不休此功德實難稱量雖障重人有散心退轉者其於往生之驗必在將來又稱佛屬口惟論其功念佛在心乃彰其德論功則在我不倦彰德乃見佛現前二義不同優劣可見口稱尚爾況心念乎是故我今因汝所問依經述事達諸同行決志之人願於此義如說修行慎毋疑慮法門廣大遍攝群機易進功高眾行莫及始自鷲峰初演大器所歸終至震旦流輝三乘共證其於法化益盛振古絕今可謂最上微妙不可思議極勝廣大法門者也迨至東晉遠祖於彼匡廬唱立其教繼時和者一百二十三人祖師三覩聖相如願往生朝士劉遺民作文立誓亦見彼佛親自摩頂衣覆其體又與同志闕公則等於命終時悉從其行此皆傳記所明實人世共知者也又晉翰林張抗但持大悲呪十萬遍宋江陵僧曇鑒以平日毫芒之善悉回淨土南齊揚都僧慧進願誦法華為淨土行而此二人皆生彼國可謂行不虛矣抗即見淨土在西屋間良久而化鑒乃覩彌陀以水灑西曰滌汝塵垢清汝心念汝之身口俱致嚴淨又覩瓶中生花定起與寺僧話別進因誦經致病乃願造法華百部施人填吾所誦造畢病愈忽聞空中讚善隨即往生此三人者其功尤難具述又後魏壁谷僧曇鸞棄仙學佛修淨土真長生法臨終乃令弟子高聲念佛鸞即向西叩頭而亡空中天樂從西而去隋僧道喻以旃檀香造三尺彌陀之像發願求生後亦死而復甦乃於冥中親覩瑞應見佛謂云明星現時吾來接引及期果逝其大行者如唐京師善導和尚台州懷玉汾州芳果二師真州自覺睦州少康及并州惟岸等皆不離大乘建誓立願具修是行靈驗昭著感動天人法雲普覆含攝無窮法雨遍濡充擴一切其德故非一端實不可具述矣又陳隋天台智者國師洎傳法列祖法智慈雲等國初永明智覺禪師長蘆慈覺禪師此大聖師行超人天德臨三有揭昏衢之慧日破苦處之導師皆以此三昧為自利利他傑世化人之道化儀既畢皆生上品者也又唐長安尼淨真誦金剛經十萬遍將終五月內十度見佛兩度神遊極樂唐房翥因勸一人念佛感動幽冥長安李知遙五會念佛見空中神僧來接得生淨土上黨姚婆念佛立化并州溫靜文妻修行如願又張鍾馗張善和皆為殺業獄相已現十念便歸石晉鳳翔僧智通宋明州僧可久觀智者遺文一心修習亦爾神遊淨土見標名華座者出定之後悉如其言宋金太公黃打鐵吳瓊初皆為惡業因改悔精修於往生時悉有瑞應荊王夫人觀音縣君馮氏夫人雖在女流其德反著故知此勝法門凡有心者皆可修行奚間緇白男女老幼愚智異流極惡最逆闡提之輩也雉聞法音尚生善道人能念佛豈不西歸如是則但慮人之弗修毋慮佛不垂應也今依傳記聊述所聞俾同志之士見賢思齊為日用行藏之警省耳至若四海八極之地古往今來之時耳目不接所聞未廣歷時既久亡失者多豈能盡述詳夫邪見之源實由於不正師友之教也雖是夙業所召豈免於自心見惑哉惑既不離我心報必難逃苦趣況彼一染於識萬化莫回所以寶王三昧念佛直指由是而作也余纔立斯志即以此心緣娑婆業繫之大苦念極樂依正之逍遙淨穢交參生佛互顯無量義海聚之於心法喜充盈如不見我理事無礙身土圓融或匪筆舌所拘蓋猶生淨土矣如是功德無量無邊我今願以如上功德及未來際觀集發心求生淨土一切善根如法性理展轉無窮自果從因遍周塵剎為行為願回施眾生一切圓成同生淨土又願承茲念力悉使十方剎海并娑婆世界一切眾生如我所願若同若別依正色心一時趣入樂邦教主無量光明一毫端中皆為樂國變現自在遊戲神通如佛所住永無遺餘我願方滿於是重復一心攝我無始至今盡未來際若大若小三業所修一切無量善根皆現在前普與眾生於極樂國一心回向仰祈諸佛神力彌陀願力及二大士功德之力願此法門願此善根遍我六根及諸支體令我六根境智自在滿虛空界皆為色身悉能宣說如是法門以此根身即於一切眾生之前盡未來際不生疲厭供養恭敬如事世尊五體投地胡跪合掌志心奉勸勸以偈曰極樂世界最清淨莊嚴微妙超世間彌陀願力同虛空相好光明亦如是念念不離眾生界普度我等生其邦我等自甘生死中歷劫沈淪莫超越彼佛垂臂待已久咨嗟彈指誠殷勤光明欲發蓮華開今正是時願生彼身欲無常時欲過眾苦交煎應當離願速念佛同修行盡此報身生極樂又願此集法門常在世間如佛法身作不請友利樂一切同生安養願天龍八部常來護持於此法門不容毀滅如法性理永遠流通與佛常住
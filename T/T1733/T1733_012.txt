第三明地中亦作七門初釋名者唯識第九云成就勝定大法總持能發無邊妙慧光故名發光地解云由得勝定發修慧光由得總持發聞慧光金光明經云無量智慧光明三昧不可傾動無能摧伏聞持陀羅尼為作本故名明地攝論云由無退轉等持等至所依止故大法光明所依止故名發光地世親釋云由此地中與三摩地三摩鉢底常不相離無退轉故於大乘法能作光明名發光地無性釋云靜慮名等持無色名等至或等持者心一境相等至正受現前大法光明所依止者於大乘教得智光明此地是彼所依因故名為發光解云地從所發果法為名解深密經及瑜伽論意同攝論顯揚論云證得靜慮三摩地蘊大智光明之所依止智論四十九名為光地十住論云廣博多學為眾說法能作照明故名明地仁王經名明慧地地論等並如前辨第二來意者有三一前戒次定義次第故是故須來二前位能持微細戒品未淨圓滿世間等持等至及圓滿聞法總持為令得此因說此地令勤修學此依深密經三者初之三地總寄世間施戒修法前二施戒今此顯修是故來耳第三所離障者依十地論離闇相於聞思修諸法忘障解云此與所得地法敵對相翻故立斯四號唯識論第九名闇鈍障謂所知障中俱生一分令聞思修法忘失彼障三地勝定總持及彼所發殊勝三慧入三地時便能永斷由斯三地說斷二愚及彼麁重一欲貪愚則是此中能障勝定及修慧者彼昔多與貪欲俱故名欲貪愚今得勝定及修所成彼既永斷欲貪隨伏此無始來依彼轉故二圓滿陀羅尼愚則是此中能障總持聞思慧者解云此實是所知障與欲貪同體故名欲貪愚以貪妙欲掉動散亂障定發修慧聞持等者從所障因法以立名以親障聞思二慧是彼總持所起果故此是忘念不正知等同體所知障解深密經及瑜伽金光明經及梁攝論等各有二愚大同此說又有離業障及報障准前知之第四所證者唯識論云勝流真如謂此真如所流教法於餘教法極為勝故攝論第七無性釋云謂此所流教法最勝故捨身命求此善說不以為難梁攝論釋云從真如流出正體智正體智流出後得智後得智流出大悲大悲流出十二部經是故名為勝流法界第五所成行者略有三種一十度中成忍度行二成禪定行三成求法行莊嚴論云第三住能生欲界而不退禪故餘行如下辨第六所得別果者亦有三種一依梁攝論通達勝流法界得無邊法音果二當位行果金光明云三地發心得難動三昧果又下文四無量五神通亦是當位所得之果三顯分位果謂忉利天王等四果如下文說第七釋文中亦三初讚請分二正說分三重頌分初中十頌分二初六慶聞前地餘四請說後地前中初一慶聞心喜次一身業雨華餘四語業讚述於中初一總歎次一別歎說法心次一別歎所說法後一歎為機結說就請後四頌中初三大眾請後一上首請前中初一總請三地行後二別請十度行就第二正說中論為四分一起厭行分二厭行分三厭分四厭果分此地修禪厭伏煩惱名為起厭初入地心修起彼厭名為厭行趣地加行起彼厭行名起厭行分所起地初名厭行分正住地中修八禪等名為厭分地滿足故名厭果分又釋此四分如其次第則是加行道無間道解脫道勝進道可知就初分中三初結前起後二何等下正明十心三菩薩以是下結行入地就十心中初二一對一離過心謂依前淨戒起此深念趣禪淨心二住善心謂依自所住大乘之法堅心不動故名猛利次三一對於中初二離過後一造行離過中初一厭當來欲故名厭心二捨現在欲故名離欲心當來未起但可懸厭現在受捨論名不貪造行中謂不捨前地自分所修進起此地勝進之行故名不退心次三一對於中初一離過後二成善離過中謂此加行深伏三地所斷煩惱不令彼惑成於過患論釋云自地煩惱不能破壞名為堅心遠師釋前二地為自地辨師釋四禪四空為自地皆恐不當後二成善中初成善體後成善用體成故出入自在名明盛心謂淨之極也三摩跋提此云等引出入定名後用成故受生自在雖生下地不失定用由此淳厚名為無足此二種心至下地滿中究竟成就下云於禪能入能出是明盛心成不隨禪解脫力生即此淳厚心也下論云彼淳厚心此處現成故末後二心為一對初一離過論名依彼生者依欲界生也以大智故煩惱不污故名勝心後一利生以大悲攝化不斷諸有故名大心加行分竟第二厭行分中論分三初厭離有為名護煩惱二捨狹劣心名護小乘行三上求廣大名方便攝行又由善巧攝起八禪等行故名方便攝行就初中有二十句先十句明無常觀後十明無有救者約人顯失就初中先一句總謂如實相者有為之法理實無常故名實相論名命行不住者有為諸法相續名命遷流稱行即此不住名曰無常別中分二初云何此無常者問彼有為法無常法二何者是無常問彼法上無常之義前中經有六句於中初四約內正報後二約外依報前中一約苦無常者論釋依身轉時力生三苦者內報遷流名身轉時轉能生苦說轉為力苦由轉生故名為依以其苦故性是無常二無我無常者論經無此謂遇違緣而便損壽不自在故無我無我則無常也三不淨無常者依於飲食好惡之力令其形色不淨有增有損增損不定是無常也四不久無常者論經名無常此乃以麁無常顯細無常論依不護諸惡力者履嶮飡毒名為不護依此力故令身夭壽下二約依報中初約世界後約資財初中依世界成力者由依成力有此滅壞故名敗壞無常後一由財無定主之力一處不住故名不可信相二何者是無常者明無常之義或以生滅流轉為無常義通大小乘如餘處說或以不生不滅為無常義此唯大乘如維摩說或說二種如此文或說三種一無物無常約遍計性二生滅無常約依他性三離不離無常約圓成性以在纏時名不離垢出障離時名為離垢約斯不定名為無常具如中邊論及佛性論等說上二並大乘終教說言小時無常者以念念生滅無暫時停故此中名不生不滅者謂不定生故速滅不定滅故還生是故約俱不定亦名不生滅也二自性不成實無常者謂三世中法無自性故不從前際中來名為不生不去至後際名為不轉現在不住此中三世約相續門說若約生滅門即應說當來名來過去稱去由有此二門故與餘處不相違也第二無救者初牒前無常是實也知諸法下正顯無救初言知無作無起者於無常法中無能為其起作救護論經名無有救者此是總句言無來下別辨於中初四就死時明無救一於少壯時無常未至望於後死無所依怙使其得免故名無所依止此中名無來無去者無有依怙來能令無常去故云也二於年衰將死無常至時無能救者以無常死臨多共憂故名憂謂憂念相續曰多與心俱起曰共三於生蘊壞時死相現前中間憂念轉增名悲四於四大分時生諸苦惱上四死時無救相顯故於先辨也次二句於外愛求事中過患無救初憎愛繫者謂追求時謂貪其所欲憎其不欲於順違境愛憎妄想常轉不捨對治不入故名無救二論經名憂惱轉多者於受用時樂少苦多謂於資財守護致怨心乃至失命苦惱多於貧窮苦也此經略無此句下四句約身苦無救於中初無停積者明身老時小壯不可復集故名無救二無定生處者明沒命盡時不能定知生於何道論經略無此句三但為貪等者明小壯時依三受起三毒自燒善根亦是衰損自身故名無救四增長後世者於年衰時無量病苦所增長也病通始終老時多故又釋因病造業增後世苦無實如幻者明虛妄也論中重釋後三句與初四俱是身患事何不在初一處同說示身數數過患事者顯身患多故護煩惱行竟第二護小乘行中初十句護小心後二十句護狹心前中初總後別總中先牒前謂初觀無常已生厭心後觀無救轉更生厭故云轉復厭離下趣後謂正護小乘小心求佛大果故云趣佛智慧下別辨中二初五句求佛菩提論名攝功德大後四求大涅槃論名清淨大前中一通力大知佛神通難測故云智不思議智即是神通之體二無比大寄對顯勝無有敵對故云不可稱論經名無等也上二明妙用自在三大義大謂義利益無量眾生故云有大勢力此利他德四無譏嫌大希有難得故云無能勝者論名難得也此自利德五不同大亦寄對顯勝理實異外越小超因顯勝今論主從首而說故云不雜外道也上三顯行德圓備第二求涅槃淨果中論主初總釋攝為三義一離惑二離苦三得涅槃二別中初離二障及習故名無衰二苦根本盡憂悲亦亡故名無惱三得涅槃中經有二句一至涅槃安隱大城名自利德二至彼不還能廣利益故云救苦眾生也此是無住涅槃故第二護狹心中初十起悲後十救度亦是先悲後慈初中先牒前起後舉數總標謂見佛智勝利傷物不得觀有為苦惱愍物憂之是故轉生殊勝悲心二何等下正顯悲行於中初句為總以諸眾生遠佛慈父曰孤無智悲男女稱獨由此孤獨在苦無救深成可愍餘九別中初二依欲求眾生一求財無厭名貧無依二於他資財非分起惑求無休息故云三毒等下三約有求眾生於中一苦果未脫三界六道輪轉不絕故云閉在等二苦因不除謂煩惱所覆是彼苦因故云常住等三無對治力謂生在難處離善導師無善根治云無正觀力下四約梵行求眾生初三小乘後一外道前中初不求大因名不起勝念故云於善法心薄以唯樂小善不樂大善故名薄也二不求大菩提果故云失佛妙法謂妄取小果恃為究竟名懷增上慢三不求大涅槃果故云而常隨等謂縱得小乘無餘涅槃常隨變易生死水流下一外道過妄行邪道怖真涅槃第二正救度中初牒前起後發總救心此是總句下九別中初三除三障顯度處次五授三學明度行也後一令苦滅即度果也初三中應解其業結淨其惑染脫其苦報故云也次五授行中初二授三學謂一勸置持戒處故云著善處也勸住定慧處故云令安住何故定慧合為一句以前地戒成分戒別辨後地明慧位未至故慧從定說合為一句論云三昧地故定慧合說下三明授法利益初二句約戒一欲受戒者令除戒疑信重於戒有大功德使樂受故名為歡喜二已受戒者示以持犯及顯戒德令心樂住安固不動故云令知所宜後一約定慧謂掉沒障定煩惱障慧除滅此二定慧成就故云令得度又釋掉是掉舉障於定沒是昏沈障於慧煩惱通障此是細惑隨逐行人故名隨非隨煩惱也以是使故下一救度成者令得餘無餘二種涅槃故云使滅苦第三修方使攝行中先述意後釋文初者菩薩因前觀有為多過眾生未出佛智大利眾生不得復念眾生墮惑業苦以何方便拔令得樂即知不離佛無礙智智由何生即知不離八地上如實智實智由何生即知不離四地已上無行慧慧由何生即知不離三地禪定定由何得即知不離聞法是故菩薩先求正法既聞法已靜處思惟思已修習入禪無色依定觀法起無生慧依此漸增生無功用如實智依此漸增生佛無礙智得智已能盡眾生界拔苦與樂常化不絕文意如此是故名為方便攝行二釋文者此文方便有其五重一起觀方便謂牒上三心起後觀求二即時欲具下標趣方便謂標其佛慧彰行所趣三作是思下觀求方便謂觀察推求度眾生法四即時知住下正知方便謂知佛智能救眾生乃至知由聞法五菩薩如是知已下攝修方便謂修聞法行攝取正法初中三初牒上護煩惱行故云如是厭等二牒上護狹心行故云深念眾生三牒上護小心故云見一切智等論主依此三心能起後行故說此三為三種因初一可知後二中發精進因者見佛智有利能救眾生是故因此起大精進修彼因行論云能修行彼道故深念為因故能善化眾生也二標趣方便中論云依如來智慧救度眾生此言示現發起方便攝行故名也三觀求方便中眾生墮苦等論經亦有業問前救度十心中於惑業苦處以三學救度何故今言以何方便而拔濟之答前知戒等度法而未知用何智慧能授此法問若爾前護小心中已知如來智慧有大勢力能救眾生何故今言以何拔濟答前雖見佛智能救佛果在當未可現用謂於佛智外更有餘法能救濟不故云以何方便也簡小涅槃同彼化城非為究竟故云畢竟之樂第四正知方便中若具有五法四對論攝為三言五者一無礙解脫慧二如實智三無行慧四禪定五聞慧四對者一依聞得禪二依禪發慧三依慧得實四依實智得無礙慧攝為三者初一窮盡佛果名證畢竟盡末後聞慧名為第三彼起依止行中間三種名起上上證畢竟盡以此三種皆有下從他起上能起他漸增至佛故攝為一名上上等然此五中初唯所起後唯能起中間通二故合為一此經中如實智內略無不離之言無行慧中略無不離禪方便餘如論釋應知自相是現量境同相是比量境皆有緣造名行證空捨此名無行慧此是四地法此地但得彼慧光明故名明地例如地前明得定等言勝進禪者小乘中淨禪有四一退分二住分三勝進分四決定分今即是此第三勝進以望前趣地方便中禪說此為勝也言決定者是決定分謂於他四地決定向故言自智觀者簡異所生慧明是此地菩薩知觀故也餘如論知第五攝修方便中初牒前起後謂前為救度已發大精進今此正知所聞法要勇猛追求故名求法轉加精勤此是總句二日夜下別顯於中有二初明求行二菩薩如是方便下顯重法心成亦即初顯聞慧後明聞慧因前中此十一法中或總約所受唯教與義謂初五求教法餘並義或約所成具成三慧謂初五聞慧法次一思慧法餘五修慧法依是義故論主釋名云隨聞思修照法顯現故名明地或約所求法體有四初五求教法次三求理法後三求行法略無果法以彼非是正所行故論中如前說者次前段論文未說教義是也一日夜聽等以無慢怠心故二聞法喜悅無妬忌心故三愛法聞義無折伏他心故四依法者依大乘教自見正取不忘失故謂自悟不由他也五順法者依披讀習誦順聖言故六滿法者靜處思惟義圓滿故七辨法者順教宣明為他說故八究竟法者依定修行故謂此三地以定成為究竟也九歸法者謂求四地已上出世間無漏智法故十求法者求後諸地大悲攝生法故論經無此句十一隨順法者求八地已上無功用行法隨順能起佛果解脫無礙智故此十一中初二示現常懃行故是此地能求法行也喜法等下正修行故是所求法行也第二重法之中二先明能求法因二又如所聞下顯所求行因又亦前求法後思義前中論云彼常勤行以何為因者問能求法行之因也云敬重等略答為重法為因起求法行敬重極故名畢竟盡也是故不惜身財等也文中重法校量略舉十事一輕寶重法於中初至不生難想為法捨財二但於說等重人輕寶二為求下能捨內外於中初總國土下別別中初外前遊財易捨國宅難故次辨之論中名財所得處也妻妾下內論名財所為者是妻等也國外財易捨妻等難故次辨也三又為下盡敬給使經云乃至以身而為床座等論名及彼所為者是前內外所為謂自身也餘物易捨己身難故次明也四破除下破慢忍苦先破慢於上不恭名憍慢執我倰下名我慢於等自大名大慢並能為法破除也前身敬易為心慢難遣故次明之論云彼高大意此亦能捨五諸惡下忍苦求法情慢易捨身苦難忍故次辨之六若得下過得重寶三千重寶難離故七勝得輪王人中上故八勝得帝釋欲天上故九勝得梵王色天勝故十捨身投火具如第六迴向中說此是以事自要顯求心鄭重無難不能也悉能正觀者是繫念思惟得其義旨也論中釋正修行因也餘如論辨釋厭行分竟第三厭分者即是修慧又前明聽聞正法及繫念思惟今明如說修行故也文中有三初牒前起後二菩薩如是下正顯厭體三順諸法下明入禪等意初中先明四禪後顯四空就四禪中略作七門一明入意二顯體性三立支數四明假實五顯廢立六釋名七辨相初中通論何故菩薩入禪無色無量神通論釋為五種眾生一為禪樂憍慢眾生故入諸禪解云有得世間四禪之樂恃著起慢難化以道菩薩現入過彼所得息彼慢心授之以道而自不味著故還捨之二為無色解脫憍慢眾生故入無色定解云有得無色定謂為涅槃示入化之三為苦惱眾生入慈悲無量四為得解脫眾生入喜捨無量五為邪歸依眾生故入勝神通力令正信故二體性者有八門一隨事門依薩婆多宗支雖十八事但十一謂初定五法一尋二伺三喜四輕安五一心二定中增內信足成為六法三定中更增捨念正知樂帖成十法四定中不苦不樂故為十一以喜樂及不苦不樂此三別說故二類攝門以喜等三不別說故三同是受數名唯有九法一尋二伺三定四慧五受六念七輕安八行捨九信頌曰安捨念各二受定各分四尋伺與信慧守位不分支釋云輕安分二謂初禪二禪各有樂也捨念亦分二謂三禪四禪各有行捨及念受分四謂初禪二禪喜三禪樂四禪不苦不樂定分四謂四禪各有心一境性信是內淨慧是正知三會假門依大乘宗體唯七法初二定樂亦以是受數故除輕安二禪內淨依捨念正知上假立故除信是故唯七頌曰捨念各分二定四受有六尋伺及與慧守位不分支捨念各分二謂三禪四禪定四謂四禪受六謂初二各喜樂三樂四不苦不樂又不定四中二謂尋伺別境五中三謂念定慧遍行五中一謂受善十一中一謂行捨四重攝門唯以五法為性以尋伺二法用慧為性故此上約初教五會相門此上禪門及上禪支當相即空皆無所有是禪支體如智論勘六事盡門即此禪門內攝如來藏真如功德如勝鬘等經勘此約終教七泯絕門如理無定無不定如文殊巡行經等勘此約頓教八融攝門謂此定門即攝無邊自在法界相即入等如下離世間品勘此約圓教第三廢立者有八門一約無為問無為是清淨法何不立禪支答禪是有為故二約色行問色及不相應行是有為何不立禪支答禪支是有行有緣相應法彼非行非緣非相應故不立支三約心王問心王為心法所依是相應法何不立禪支答隨順禪義是禪支義心王但為依無別攝心用是故不立支四約心法問等是心法何故遍行五中唯受立支餘不立耶答汎論禪支要具三義一是對治支二利益支三彼二依止自性於中隨入一數有隨順義是支義以受通四禪利益支故是故立支作意警心觸三和生想境分齊思能役心各順起心不順靜慮故不立支問別境五中何故念定慧三立支餘二不立答定是心一境性通為四禪彼二依止自性念是三四對治支故明記所治過患相故慧是三禪對治支分別所治深見過故各有隨順故得立支欲及勝解於境希望印持所緣各非順定故不立支問善十一中何故唯行捨立支餘法不立答捨是三禪四禪對治支以能捨彼所治障故是故立支信者深忍樂欲心淨為性慚者崇重賢善愧者輕拒暴惡無貪者無著為性無瞋者無恚為性無癡者理事明解精進者勉勵策發不放逸者妨惡修善不害者不損有情皆於靜慮無隨順義不入三位故不立支輕安在定調暢身心為喜捨所覆亦不立支問不定四中何故尋伺立支餘二非支答尋伺是初禪對治支惡作追悔睡眠昧略皆不順定故不立支問大小煩惱何不立支答禪不濁染故彼不立五約支分者問等是隨順義是支義何故初定以尋伺為對治不立內淨等答為此定初故尋求伺察欲界過患而能治彼欲等尋伺故立此支內淨為此尋伺麁相之所覆故體不顯現是故不立問捨念正知何故二禪合為內淨三禪四禪方乃分之答二禪捨等為喜麁相之所覆故是故不分但約離外尋伺名為內淨問等分三法何故第四不立正知答正知明顯四定行捨其相微隱相違不立又為勝捨所覆障故以勝捨受是無明分正知是明相違害故是故不立問輕安在定一切地有何故不立輕安支答輕安浮動初二靜慮喜受浮動相順所覆三四靜慮行捨沈靜相違所覆總不立支問若爾小乘何故初二立輕安支答彼據除欲界五識身及初定三識身各除所引身麁重故立輕安後以二三定中無麁識身及所引身麁重可對治故三四定不立輕安今依大乘是樂受攝故不別立六約建立者問禪既有四支數應同何故初三各有五二四各唯四答為欲界欲惡難除二定喜深難離欲為牢強對治是故初禪及三各立五支以初定及三無此難遣是故二四唯立四支七約決擇者問若初定支亦二禪耶答應作四句有是初支非第二謂尋伺有是第二非初禪謂內等淨有通初二謂喜樂定有非初二謂除上說又問若是初支亦第三耶答亦作四句有是初禪非第三謂尋伺喜有是第三非初禪謂捨念慧有亦初禪亦第三謂樂及心一境性有是俱非謂除上說又尋伺喜樂是初非四捨受捨念是四非初心一境性亦初亦四與上相違非初非四以第二等望餘各四句準之可見八約道品者問若是禪支亦道支耶答應作四句或是禪支非道支謂尋伺樂及不苦不樂或道支非禪支謂精進信輕安正思語業命或俱謂喜行捨念定慧或俱非除上所說第四業用者有四一約發智斷惑二約發通起用三約諸定超間四約定用自在初中若諸外道修得四禪起有流智伏欲界惑得生上界或取無想以為涅槃若諸小乘依此能發無漏聖智斷人我惑得阿羅漢若菩薩人或為眾生示入世定而不隨生或復依此成於無相無生等觀發真聖智斷除二障得成佛果若普賢等及諸如來依此示入百千三昧第二發通者外道依此發起五通見過未等起諸邪見二乘依此所起六通然有限分菩薩依此發五或六分齊過小隨位應知普賢及佛依此所發或六或十皆無限分第三諸定超間者外道於定不得自在二乘或有次第出入或於九定次第超入或雙雙超或首尾超菩薩能依一定出百千定等普賢及佛能入塵數定一一復各生於塵等如是自在無有限量第四定用者外道總無二乘只有依定發用不得即定為用若初教菩薩在於定中雖無五識業用由前願力擊發餘識示有作用說為俱起若終教菩薩能即定即用雙行自在以理事無礙故若頓教菩薩定用為一雙絕兩名故若圓教普賢即在定為起用而不改定相以二事相即故七辨相者四禪即為四一一中各有四義一離障二修行對治三修利益四彼二依止三昧初禪離欲等明離障諸說不同依毘曇離五欲故名離欲斷十惡故名離惡除五蓋故名離不善法依成實斷貪欲心名為離欲以離欲故亦捨殺等名離惡不善法依智論離五欲名離欲除五蓋名離惡不善又諸欲發惡行墮極下惡處名欲惡違生善品名不善或總欲界諸惡不善俱皆捨離依雜集論第八云能斷欲界欲恚害等二有覺有觀者是修對治智論云譬如振鈴麁聲喻覺細聲喻觀雜集等論名為尋伺謂麁緣曰尋細緣曰伺如唯識論第七說也以尋求伺察欲界過患能除滅故瑜伽第十一以不淨治欲慈治恚悲治害故修三行對治三患入初禪定也三離生喜樂者是修行利益遠法師云慶背欲惡是故生喜離過猗息故名為樂又欣悅名喜依薩婆多身心調暢故名為樂體是輕安依大乘適悅名樂體是受數又雜集第八由尋伺支治所治已得離生喜樂故解云得離所治生此喜樂故為利益四入初禪者是彼二依止三昧是彼對治及利益支所依止定何故不說所離障但云前二釋障為所斷非是支故雜集第八云心一境性是彼二所依自性支依止定力尋等轉故解云專住一境令心不散名心一境第二禪中初滅覺觀者是離障謂覺觀麁動發生三識嬈亂二禪如淨水波動名無所見二內清淨等者明對治行等小乘是信能淨心相謂內等淨離外鼓動定等內流名內等淨大乘內淨即攬三禪捨念正知三法為性顯揚論第十九云內等淨以捨念正知為其體瑜伽六十三亦同此說心一處無覺觀者舍利弗阿毘曇言欲界地中心行六處以六識身取六塵故初禪地中心行四處以四識身取四境故以初禪已上無鼻舌識故二禪已上心行一處唯意識身緣法塵故又復相續不斷亦名一處論云修無流不斷三昧行一境故解云無流觸實修治不斷等釋一處等也三定生喜樂者是修行利益支前初禪中創背欲惡慶離生喜此二禪中法從內生慶得生喜喜樂同前釋四入二禪者是彼二依止三昧第三禪中離喜者是其離障謂二禪喜心分別想生動亂多過三禪轉寂故須除遣猶如貧人得寶生喜失則深憂莫若憂喜俱絕方為快樂二行捨成就念慧者是修對治支謂捨是捨支行心調停捨彼喜過故名為捨此是捨數簡別捨受故名行捨成就念者是念支謂念前喜過守心一境故慧者餘論名正知支謂分別喜過明見其失故成對治又此三沈細寂靜下地喜踴躍浮動動靜相違故成治也顯揚論云住捨者於已生喜不忍可故平等正直無動安住念者於喜不行中不忘明記故正知者或時失念喜行於此分別正知而住三身受樂者是利益支謂喜在意地樂在五識故云身受又釋樂受有二一下品適悅在心二上品遍身心就所遍處從末為名故曰身受言諸賢聖能說能捨者顯樂深勝唯有賢聖能說為過堪能捨離非凡所能故是深也四常念樂受入三禪者是彼二依止三昧謂常念自地樂受利益入此禪矣第四禪中初斷棄苦等者是其離障三禪得樂雖是利益望第四禪極為妨害如重病人觀妙音樂為障四禪故須除遣若爾應但除樂何故斷苦釋云理實苦根前位已離至此云斷為欲對樂雙辨故也憂喜已滅者總絕四受明禪不動故瑜伽第十一云初靜慮出離憂根第二靜慮出離苦根第三靜慮出離喜根第四靜慮出離樂根又彼論云問何故苦根初靜慮中說未斷耶答彼品麁重猶未斷故問何緣生在初靜慮者苦根未斷而不現行答由其助伴相對憂根所攝諸苦彼已斷故若初靜慮已斷苦根是即行者入初靜慮及第二時受所作住差別應無由二俱有喜及樂故解云以初二定俱有喜樂若齊離苦即二受不殊故初不斷苦之麁重然無現行故有樂支又小乘此樂受但是輕安非樂受故又初禪喜劣猶為苦根麁重隨故不名滅苦二禪喜勝滅苦麁重名滅苦根問憂喜先除文言已滅苦亦久除何不言先滅答為苦對樂樂未亡故雙言不便故不言先憂喜不爾故不例也若爾憂喜既不對樂何須舉之釋云樂盡之處總結四亡顯禪不動故須舉耳二不苦不樂者是利益支餘禪之中皆先明治今此先明利益乘前斷苦斷樂對之即明不苦不樂彰利益義便故次論之理實在後問此正遣樂何不但言不樂而云不苦不樂答為明捨受不同苦樂故問前離障云憂喜已滅何不亦言不憂不喜答有二義一非此正滅亦不與樂相對故不類苦二若攝五受為三受時憂喜攝入苦樂中故以苦樂寬故是故捨受對彼但名不苦不樂三行捨念淨者是對治支前三禪中為樂所覆故捨念不淨今此離彼下地樂貪故云清淨清淨捨念與樂貪相違故成對治四入四禪者是彼二依止三昧下釋四空亦各有四然此經中略無對治行論主準義置之初所離中過色想者依成實論遠離色想者遠離香味觸想滅有對者還滅色香味觸之想以彼色等對礙故不念別異想者滅緣聲想以聲藉眾緣擊發而生故名別異亦依大乘不同前說謂色雖多種統攝為六謂五塵及法處要略唯三一可見有對眼識所行二不可見有對餘四識所行三不可見無對謂意識所行表無表色等此中過色想者以離眼識所行可見色想故何故不言過色但言過色想耶釋以在色地修起此定未捨色形故何故但言滅想而不言餘心法耶釋理實通有以想取相強故滅有對者離餘四識所行不可見有對四境色故以想與心俱名為和合亦是心與境合故也不念別異想者離意識所緣法處色想論言意識分別一切法故說別異想者以相隱重釋謂意識通緣一切諸法於法處中簡取緣色義邊意識想滅緣餘意識此中不遣舉其所滅簡所不滅故云別異問香味之想初禪已離色聲觸想二禪已除今云何言空定滅耶答遠釋云治有四種一壞對治謂方便道觀下有流無常等故二斷對治謂無礙道正斷下過三持對治謂解脫道為首及後一切無間解脫持彼無為不令失壞四遠分對治謂解脫道為首及後一切無礙解脫遠令前障畢竟不起今此空定據第四治故說此離今更釋於二禪中雖無色聲觸想得借初禪三識之心見聞覺觸是故乃至第四禪中猶有此想今得空定故說滅之若爾香味二想何故亦說釋有二義一亦有借故二以與聲觸同是不可見有對色故同辨如第四禪滅憂苦等準之是名離障二對治者論有三句過色等境界想者空定離彼色等境想故名過也云何過以不分別故云何不分別以見無我故此辨實治也問此中既有修行對治為有支不答依瓔珞本業經四無色定各有五支謂想護止觀一心今依雜集等論諸無色定奢摩他一味想故無支分建立也論主但約翻所離障顯能治行以義說之非約支分知無邊虛空者是修行利益謂三色想絕廓爾無邊即入虛空無色定者是彼二依止三昧二過虛空相者是名離障見外念麁分別過患是名修行對治謂外緣虛空心念麁患故能見此失知過而除彼想故云對治也知無邊識者是修行利益謂捨外住內也定體可知三中過識是離障見其麁事念分別過患是修行對治謂猶見住識為麁患故知無所有者是修行利益謂前捨外住內猶為麁念莫若內外雙離俱無所有方為利益定體可知四中離障可知見彼住無所有想麁念過故能治彼想名修對治知非有想非無想安隱者麁想既盡名為非有細想未泯名曰非無此中非無約聖智說非謂世定覺此非無定體可知下明入意謂但隨順化眾生法入此八定非是自行所樂故云也第四厭果分中有二初行果後調柔等明位果初中有三初四無量名行方便果二五神通是行功用果三總結自在初中四無量義略作四門一釋名二體性三建立四種類初釋名者緣無量境起無量行名四無量則帶數釋也二體性者雜集論第十四以定慧為體又慈能與樂無瞋為體悲能拔苦即不害為性喜慶他樂不嫉為性捨令他捨惑即善捨為體三建立者依莊嚴論及瑜伽第十二有四種作意立四無量謂緣求樂眾生起與樂作意立慈無量緣有苦眾生起拔苦作意立悲無量緣有喜眾生起隨喜作意立喜無量緣有煩惱眾生起不染污作意立捨無量此約初教又依大集經第九云知諸眾生心性本淨是名為慈觀於一切等如虛空是名為悲斷一切喜是名為喜心遠一切行故名為捨此約終教頓圓準之四種類者諸經論中多說三種一緣眾生二緣法三無緣智論中二釋一約能起初一是凡夫慈等次是二乘法執三是菩薩稱真二約所益初一令得人天益二令得二乘益三令得菩提佛地論中諸佛菩薩緣眾生假者亦緣彼五蘊假法及緣二空真理而教化故今十地論中眾生念等者念則緣念也若依圓教如下離世間品各有十種具如彼說餘義如別章釋文中二先釋於慈後三類顯初中三初眾生念中四先與樂廣者與欲界樂大者與初二禪樂以共喜故名同也無量者與三禪樂不共喜俱名不同也以此三樂與眾生時無簡彼此故云不二者亦是等也第二言無瞋恨者是二障對治遠云於怨加損名與不愛於親與樂名為與愛此二是障如經無瞋治初無恨對治後又釋於不愛者授與可愛翻己瞋嫌名為對治三清淨謂離五蓋令慈定淨此經略無四無惱害者是攝果謂慈定起於色界中受正果慈行餘勢力後於欲界受於習果故云於欲色界受正果習果無苦惱事故二信解力遍者明法念涅槃中緣利生之法瑜伽菩薩地緣諸眾生五蘊等法地論具二先知凡聖眾生法二及眾生下知眾生心所起分別諸法用以化生也三滿十方者明無念論中亦二初當體無念二分齊無盡如論應知餘三類慈故云亦復如是也第二明五通果中作四門一釋名二出體三諸門四釋文初中先釋通名轉變無壅名曰神通五者是數通者是義彰數義名即帶數釋也別名中一名神足通難測曰神履涉稱足從用就喻為名又釋神是通用足是所依之定定與通為足故定用從喻為名亦名如意通出沒隨心故亦名身通通慧依身故亦名神境通是通慧所變境故二天耳通三天眼通光明義是天義聞聲是耳義照導是眼義並從根及趣以立其名四他心通能了他心從境為名五宿命通亦名宿住通往謝名宿宿時色心相續名命亦名為住通慧照彼亦從境為名此五並是依主立名謂宿住之通等準之第二出體者依薩婆多凡夫五通若總出體以通大地中慧數為體若別即以等智為性若經部宗凡夫五通總以想智想定為體若別即以十智中名字智為性若聖人得同以名用無流智為性若大乘宗總以別境中慧數為性若別凡夫五通世俗智為性聖人五通後得智為性若雜集論定慧為性第三諸門分別者略有五門一辨所依定者依小乘唯依四根本定以依勝地發勝通故未來中間慧多定少諸無色定定多慧少復無有支相助不能發通經部亦同大乘瑜伽顯揚亦同前若雜集論通依四定多依第四以功德勝故二約三業者依地論初一身業清淨天耳他心二通口業清淨宿命生死智二通意業清淨解云初即轉變色形名身業淨天耳他心能起言說名口業淨後二以過未隔世難知唯意能了名意業淨五通是智理實皆意但隨用相故作此分矣三約業用者地論約菩薩業用初身通能到眾生所次二為其說法謂天耳聞他言音不同隨方為說他心知他心器所樂要由此二方得說法謂言聲及義也後二盡知眾生過去未來所應受化故解云宿命知其過去所習因以授法天眼見其未來根熟方能受化四約智見者地論中前四通明智第五明見解云理實五通體皆是智但為天眼照矚分明廢體從根說名為見若爾天耳何不從根名聞釋理實應齊但為智是見性眼亦是見見義順智偏就眼說五約所知分齊者若凡夫五通但知一四天下若小乘人依智論第六云若小乘阿羅漢小用心天眼見一千世界大用心見二千世界若大阿羅漢小用心見二千世界大用心見三千世界義準菩薩隨位漸增若佛總無限量餘通準之第四釋文者五通則為五段初神足通中論得三種勝自在一初句動世界自在約依報二一句自身自在一散二合三隱顯謂現沒還出也三約身作業自在有八種略無注水餘如論辨若依智論第六如意通有三種一能到二轉變三聖如意能到有四一身能飛行二移遠令近不往而到三此沒彼出四一念能到轉變者大能作小一作多等外道力轉事極久不過七日佛及弟子久近如意聖如意者於六塵中不愛不淨觀令愛淨等准之是自在法唯佛得之乃至廣說二天耳通中以天耳過天人故若苦若樂若麁若細若近若遠等聲無不聞知餘如論辨三他心通中先總後別別中十句分三初四知煩惱心次二知報心餘四知作業心論分為八如論應知初中前三知三毒有無論名隨煩惱此是隨緣現起故非是小惑名隨二垢等知其細惑性成名為使故次知報心是無記心人是小欲天廣色天大無色二解脫名無量此中名狹以定力多故餘知作業前三淨後一染前中亂等約學定心未得故或散或非散二定等約得定得定後或入定或出定或在定三縛解等約慧於縛得脫故後一知染心此中略無求不求心有上等約慢謂有上處起得想是麁於無上處起得想為細故論云麁細習行故四宿命中先總次別後結論中分三初誰能念謂智此釋總句別中一念何等事念一世界等二我生下云何念因名字等念此中種族者是家差別謂生家等姓者貴賤等姓三知本某名四知所食五知苦樂六知壽命如經如是久住故七知死此生彼餘如論辨五天眼中先總後別論中先釋能見為總初見眾生死此生彼故名死生智通審見委細故云清淨遠見他方故云過人二見何等事下總釋所見三云何見下明其見相即別釋所見即是諸眾生等明善惡因果指同二地說可知第三是菩薩下明總結自在論中具四一禪結四禪二解脫結四無色者以八解脫中四無色是後四解脫故也三三昧是四無量定也四三摩拔提是五通者此云等引謂引起五通業用也能入能出者謂起心欲入起心欲出名生心時即能入出名用現前不隨生者不為定等所縛故前十種深念中淳厚心此處成就故也雖入禪等而以願力生彼增長菩提分處即與佛菩薩共生處也此約自利釋瑜伽住品約利他釋可知行果竟二是菩薩住於明地下明位果於中三果即為三初調柔果中四初調柔行體二忍行德三別地行四結說相初中三先法次喻後合法中言觀一切法不生滅眾緣而有者此中論云於清淨法中不見增煩惱妄想中不見減因緣集生故者此故字有二義一由緣集故無增無減故云不生滅也二由緣集故有增有減故云有生滅也此一緣集之因成此二義是故常起因緣對治離染成行而恒不見有生滅相也欲有無明縛皆微薄者斷一切修道欲色無色界所有煩惱及彼因同無明習氣皆悉微薄遠離故解云此是貪等煩惱障現行并種故云及彼因與當地所斷所知障種同此位滅故云同無明習氣皆微薄以未盡故但云薄也地經中諸見縛先於初地已斷故也不復集斷三毒者以斷細不斷麁故二是菩薩忍下明忍行德中有十心他人加惡名辱心能忍受名忍善護他心釋安樂也以此二心分別已下諸心故云分別示現言作惡懷疑者謂有眾生曾損惱菩薩自恃已惡疑菩薩瞋故云也然菩薩將護身與彼同愛語誘誨故云現同伴侶愛語等也此釋同和心柔軟心此中美妙心具彼二心也不壞心者被身加惡不瞋故不動心者口惡罵不報故不濁心者忍時心不憂惱故不高下心者過去久行不憍慢故是故今能下就與其善言謂於己不高於他不下也地經有二句一以道化他不求他敬二施恩及人不望他報若有悕敬望報時少不稱意即便生瞋今由無此故成忍因此中初施恩不念後小恩大報不諂曲者非不實釋不諂及無偏心釋不曲也以菩薩謙下隨物相同諂曲故今明實等也不染心者微細隱覆垢染心皆悉離故顯淨也餘文可知二偈頌中三十五頌分五初二頌起厭行分二有二十四頌厭行分三初四頌護煩惱行次六頌護小乘行次十四頌方便攝行三有二頌厭分及行果四有六頌位果五末後一頌結說第四焰地中亦七門同前初釋名者唯識第九云安住最勝菩提分法燒煩惱薪慧焰增故名焰慧地攝論云由諸菩提分法焚燒一切障故無性釋云此地中有焰慧故名為焰地世親釋云能燒一切根本煩惱及隨煩惱皆為灰燼名焰慧地莊嚴論云以菩提分慧為焰自性以惑智二障云薪自性此地菩薩能起焰慧燒二障薪名焰慧地金光明云能燒煩惱以智慧火增長光明修行道品依處所故名為焰地深密經第四及瑜伽七十八及顯揚論大同此說智論名增妙地如十住論云施戒多聞威德熾盛故名焰地第二明來意者亦有三義一前地明定自下諸地明所發慧依定發慧義次第故此依解深密經二前之三地寄在世間今此出世義次第故次來此依十地論辨三前三地雖得世定總持而未能得菩提分法捨於定愛及法愛故是故此地修證彼行故次來也此亦依深密經第三所離障者依十地論離解法慢障以第三地聞勝流教法生解起慢四地翻此故以為障依梁本攝論名微細煩惱共生身見等無明彼論以法執分別種子為體如梁論第十具釋又成唯識論第九名微細煩惱現行障謂所知障中俱生一分第六識俱身見等攝最下品故不作意緣故遠隨現行故說名微細下論釋世親攝論云分別我見有三一最初斷細故名為上品二分別起故三不能遠到故名為麁今此俱生最後所斷故名下品任運起故遠到第四方可斷故是故此障異彼麁故名微細也上論彼障四地菩提分法以入四地時便能永斷彼昔多與第六識中任運而生執我見等同體起故說煩惱名今四地中既得無流菩提分法彼便永滅此我見等亦永不行初二三地行施戒修相同世間四地修得菩提分法方名出世故能永害二身見等下論釋云以前三地同凡三行由斯未斷迷理我見四地出世方能永斷燒薪之焰依此立名二我見言或二障同體我見以正斷所知煩惱不起同名永斷理實但除法執我見或法執中我我所見為二身見或分別俱生名二身見盡處總說故說四地斷二身見此三釋中初釋為勝上論寧知此與第六識俱第七識俱執我見等與無漏道性相違故八地以去方永不行七地以來猶得現起下論釋有三因非是第七此即初地上與餘煩惱為依持故此麁彼細伏有前後故此但與第六相應身見等言亦攝無始所知障攝定愛法愛彼定法愛三地尚增入四地時方能永斷菩提分法特違彼故由斯四地說斷二愚及彼麁重一等至愛愚即是此中定愛俱者二法愛愚即是此中法愛俱者所知障攝二愚斷故煩惱二愛亦永不行金光明云味禪定樂生愛因無明微妙淨法愛因無明深密瑜伽並同上辨第四明所證者依梁論名無攝法界彼論釋云於最勝真如及真如所流教法於中見無攝義謂此法非我非他所攝何以故自他及法三義不可得故譬如北鳩婁越人於外塵不生自他攝想依無性世親諸本多同唯識第十云四無攝受真如謂此真如無所繫屬非我執等所依取故解云等取同類我愛慢等非彼依止處及所執取境中邊論云猶通達此乃至法愛亦能轉滅解云與我執等同伴故第五所成行者三種一十度中成就第四精進波羅蜜二成就菩提分增上慧行三亦成悲智行莊嚴論云第四住能入生死而不捨覺分故又如下文不住道行等第六明所得別果略有三種一依梁論四地通達無攝法界得眾生利益果二金光明云四地發心得不退三昧果古人釋四地相同出世由初證得故標不退三調柔等行十王攝報並準可知七釋文者三分同前初讚請分二顯地分三重頌分初中八偈分四初二明菩薩聞法歡喜供養次一天女妙音歌頌地法次四天王慶聞供請於中初三慶聞供讚後一請說後地後一解脫月同請二正說地相內論中先明依前地淨定總持今此地如實智淨故說焰地四分中初是入地方便故云因二是初入地出障行故云清淨三是正住地道品等行能有所除故對治進修上上故云修行增長四是地滿即彼清淨對治修行增長之果又初一是地因後一是地果中二是地相又初一加行道次一無間道次一解脫道後一勝進道何故解脫名對治耶以翻障顯地就初中三先結前標後二正顯十門三結行功能初中法明門者明謂四地證智以前地未得明相故猶如地前四定中明得定相似法者是所說法即眾生界等法也門者地經名入依彼智明入此法中若能入名入所入名門又依此能至四地名為門也二處順行者正觀思量是方便如實知是正證此二同依所說法故同順行也十中初五推能依至所依謂初一觀正報假名二觀正報所依心識即本識是染淨法所依處也後五句依所依立能依謂初三句明本識中所持染法約處辨之三界唯心也後二明所持淨法勝信解者猶是勝解謂於所解印持決定不令煩惱污心次大心普被眾生不同二乘小心故又釋後五中初三句起依報後二句立正報第二清淨分中有三初總次別後結總中亦三初於佛家轉有勢力二得內法三謂十智教化成就此三皆以後釋前可知又初地即生在佛家然前三地是世間此地出世故云於如來家轉有勢力也又論釋云依止多聞智究竟者此釋轉有義謂依前三地多聞之解得此四地出世間慧名智究竟理實亦依前地禪定以教化之智依前所聞法故偏舉之論云除滅智障攝勝故者此釋勢力義謂除前地分別解心名除智障亦是滅當地所斷所知障也得此四地殊勝之慧故云攝勝二釋內法中論云此如是淨勝等者牒前以釋也謂淨牒除障勝牒攝勝並於佛家得故如來自身等者當相釋也有三句初就人顯法名為內法即顯如來自身所具之法二以辨法成人故名此法為如來法故云以是諸法顯示如來三謂十種下釋十智教化謂此智與四地證智法明一體無異得無前後故云同時得此與所觀法明同時非與觀察同時十中論攝為四初心不退者論釋自住處畢竟智謂大乘法是菩薩住處住於大乘心不退轉名畢竟智二於三寶等者同敬三寶畢竟謂於三寶同信不壞故云畢竟三修習下二句明真如智即二無我正證智也一觀蘊等生滅流轉本無人我二觀蘊等法亦本來不生是法無我四常修習下六句是分別所說智即後得世俗智也攝為二謂染淨或為三謂一染二染淨三淨或為四初二句依正二報是苦諦以隨煩惱生故次句中半句生死論名世間即是集諦故云以何煩惱次半句涅槃即是滅諦故云所有淨後三句是道諦故云隨所淨又初中以煩惱等順感器世間故眾生世間皆從業等因生故云同因也次分別生死涅槃者是集滅二諦亦是染淨雙觀雖全體不二而兩法不雜故云分別也下三句道諦亦隨順涅槃淨法故云隨所淨一於佛世界中教化眾生成菩薩自業差別故云修習眾生業差別謂於眾生成已差別之業二前際是生死染法後際是涅槃淨法故云煩惱染及淨也三於前際染中不見一法可損以其即空故後際淨中不見一法可增以其性滿故又釋前觀前後際平等今觀現在世常滅無所有也行是十智教眾生故即知於如來家轉有勢力也第三對治修行增長分中有二初護煩惱是異凡行亦自利行二護小乘是異二乘行亦是利他行前中明菩提分法略作四門四釋文中此三十七種類分七位三四二五單七隻八初釋四念處者謂身受心法是念所住處故云也新名念住此四體實是慧何故名念以慧觀守境與念相近即六釋中隣近釋也身謂相續受謂領納心謂集起法謂軌持此四並是所觀之境若小乘中觀身不淨觀受是苦觀心無常觀法無我是故此四除四顛倒若大乘中如諸法無行經云觀身畢竟空觀受內外空觀心無所有觀法但有名解云此觀人法無我故準勝鬘經能除八倒就身念處中先觀內謂自身次觀外謂他身後合觀自他何故初別觀後總耶釋有二義一約破病不同人有三類一有人著內情多著外情少如人為己身棄捨妻子及財物等故須觀內二有人著外情多著內情少如人為財喪身為欲殞命故須觀外三有人內外俱著故須合觀二約觀行始終一人通觀謂有行人本於自身取為淨相故先觀內內求不得即謂外有故次觀外向者觀內不能及外觀外之時復不能觀內是故第三內外合觀初中觀內身者標別所觀循身觀者正顯觀相循謂巡歷於身支分次第觀察精勤一心者顯觀所儀謂行者欲破自身非勤不辨故須精勤故龍樹云離別常人易離別知識難離別知識易離別親戚難離別親戚易離別自身難行者今欲離別己身必須精勤勤由專意故云一心也除世間貪憂者明觀所離何故此中偏離貪憂如龍樹說行者此中多生貪憂故偏除之何者謂創棄五欲念本所愛是故生貪未得道法所以生憂是故但言除世貪憂又釋貪者凡夫多起著境難捨受生之本三毒之初故煩惱中偏說除貪也憂心一向貪欲者起障定最重禪中先離故五受中偏說除憂是故若說除貪餘法隨遣若說除憂諸受隨亡猶如破竹初節為難若破初節餘節皆隨貪憂亦爾故偏說之次觀外身後觀內外身類亦同然就受念處中亦內外俱於十二處中受唯是外法處所攝何故此中有內等耶釋有多義一自受為內他受為外二意相應受為內五識相應受為外三定受為內散受為外觀此三受不離三苦故也又智論云菩薩觀苦樂不苦不樂等三受無所從來滅無所至但從妄想顛倒生等三就心念處中自心為內他心為外又五識為外意識緣外為外緣內為內末那一向緣內名內心又定散分內外並觀此心剎那無常又觀如幻無體可知四就法念處中以心法為內不相應行及無為法并法處色等總為外法內外合觀可知第二四正勤者是善十一中精進數為體但就止作各分已未故成四種謂初二勤斷二惡是止惡行後二勤修兩善是作善行初中未生之惡遮令不生已生之惡斷不令續又已生伏現行未生除種子後二善中未生善法習之令起已曾習起使更增廣此即未有令有已有令增此四皆由策勤方辨故名正勤新名四正斷於二惡可爾二善云何謂斷彼不作故即是勤修也第三四如意足者所作遂志故云如意此即是神也足是所依即是定也初欲定者由欲加行能起此定果從因稱故云欲定此是行體斷行成者辨行功能謂此定行能斷諸結名斷行成又釋涅槃名斷斷家行成名斷行成修如意足者就前欲定明其所修也依止厭下明前斷行成也於諸煩惱加行道厭無間道離解脫道中證彼擇滅勝進道中趣求彼果名向涅槃又釋資糧道中隨分生厭加行道中永伏名離無間道中正斷名滅解脫道中證彼無為名向涅槃又釋若寄位言道前加行位生厭見位斷見惑名離修位斷修惑名滅究竟位得彼極果名向涅槃此等並是諸行治惑次第之相不須別分覺分前後何故念勤不明此者以未得定故得定方有此功能故二精進定者亦從加行以立定名三心定者餘處亦名念定謂繫意住緣名為念定專心守境名為心定並從方便以立其名四慧定者地論名思惟瑜伽名觀故彼論中說此四名欲懃心觀謂明慧照察名觀或是定因或是定果餘斷行等類前可知第四五根者依此五行能生見道故名為根下文離世間品云一信根不可爼壞二發大精進究竟一切事而不退轉三安住正念除滅亂想四三昧方便決定了知五智慧境界善巧分別故解云此正經自約菩薩道釋依止厭等及第五五力並準前可知第六七覺分亦如下入法界品內第七八聖道者亦如離世間品云八正道是菩薩道一正見遠離邪見二正思惟正念一切智遠離虛妄三正語隨順聖教離口四過四正業饒益教化一切眾生未曾失時五正命安住四聖種成就頭陀功德具足淨威儀遠離一切思六正精進懃修一切苦行修佛十力無所罣礙七正念悉能憶持一切音聲除滅世間一切亂想八正定善巧方便於一三昧出生菩薩不可思議法門一切三昧故解云此等並約菩薩道釋可知第二護小乘行中初句是總餘九是別初中菩薩行此三十七品但為利益不捨眾生是故修行非如二乘為成自利行此道品別中此不捨眾生心論攝為四於中初三護小乘心後一護小乘行初一為起行所依故以本願為始二以悲慈益物憐愍為心上二護狹心三為眾生故希求佛果故云為攝一切智也此護小心後五句名行修五種行一起淨土行求佛依果二修起佛法行求佛正報下二句求行彼因三修彼地方便無厭足行者謂求五地至七地修時巧便無厭足也經中欠此一句四修不退者謂求八地已上順佛深解脫也上自利行五化眾生行者是利他行智慧方便善攝眾生故也第四大段彼果分中二初行果後位果前中論釋中得六種果一煩惱染生遠離果二業染生遠離果三於勝功德中生增上欲心果四彼說法尊中起報恩心果五彼方便行中發懃精進果六彼增上欲本心界滿足果初二是離障果後四成德果前中先離惑障中論攝為五初本身見是起慢之本亦是六十二見本故我知是能知大知即是所知大法即是三地中解法慢也我修是能修復計禪定是我所修此是三地正受慢也於中著我等是人執陰入等是法執出謂三昧起者計有出定沒謂三昧滅計有入定又釋出謂修起諸禪沒謂退失禪定又遠公云出者修起諸定沒者定所除滅二起者起不正思惟起定慢也推求心者是邪推求亦妄取定相同論思惟也三行者觀心行於緣中於己所得八禪等法求覓勝相欲令他知故云所行也同論名多觀四過者堅執自己所得定等心安諸事故云愛著即定愛也五護者數觀勝相取勝屬己憶持在心防己所得故云寶重所見等也皆悉斷滅者五結除斷何故此中說此斷滅準成唯識論此是第六識中俱生身見等及所起過同第四地出世道品能斷除滅故此說之又釋若約寄位前地寄世間此當出世為分世出世故此斷除若就此義亦得是分別所起以仁王經說四地名為須陀洹位故得知也第二業染生遠離果如論應知經中略無也上來是前護煩惱家果第三是菩薩轉倍下明於勝功德中生增上欲心果於中十句初總中牒前起後謂牒前護小乘家智慧方便故行助道分等二隨所修行下別顯依前所起之心正明欲樂心謂由前策勤所修力故於上功德見其實利是故轉起殊勝意樂令心柔和求彼上法於中成潤益心者以見勝德能潤益故起深欲心故云深欲愛敬故也下別釋中柔是柔軟謂證法適神名樂行勝二和是調和謂三昧調心緣中無礙名自在勝此二是行體下七為一名對治勝是行功能一總明離過謂堪任有用下別離六種過一對治不能離惡過謂對治求法無疲不為食利不為妬名離此過也次二對治不能攝善過二治不攝功德行三治不攝智慧行四治不攝眾生過上四是自分對治下二勝進對治一解二行五自見取過者違其解也尊教不順顯其過相對治如經可知六捨為首者如說修行望於聞思為勝為首今捨彼首故是過餘文可見第四是菩薩爾時下明說法尊中報恩果謂前地中從師聞法即名彼師為說法尊從前地來依法修行今得成辨稱彼化意故名報恩於中初一知恩報心後九報恩行初中論釋彼成知恩心者隨順行報恩行者釋知恩為報恩故須知也下九別顯報恩行一明報恩心二能將護同法者順說者心名為報恩謂內心和善同止安樂三依法起行以為報恩謂隨順受教不違師命名曰直心四發修行事逢苦能忍名為軟心五於修行離過為報師恩謂不說己德名無邪曲六自過不覆名行正行七實德行成亦不自高故云無憍慢上來約行下二就解八依教受語明得師言九不顛倒受明得師意如是下結行成就於中如是具足善心軟心者論釋是前對治修行增長謂彼對治於此成就故云具足也具足寂滅心名對治修行增長力者名前二遠離果為寂滅心是前護煩惱對治力也具足忍辱心等論名彼果即是此報恩行果前二句顯是等者謂初句善心成次句寂滅心成合此二句為第三名善寂滅心成以為彼果第五是菩薩爾時成下明發勤精進果不轉者不休息故此為總句下別顯九種一自乘不動故云不捨二論中共染者若過謂耽著精進共懈怠者若不及離此二種平等勝進故云不染也三一切魔煩惱行不能破壞故云不壞也四常至心順行故云無厭惓五廣念利他故云廣大此是利心也六為無量眾生作利益願攝取故云無邊此是利他行七勇悍難當故云猛利論經欠此八修習過餘故云無等等九攝取眾生故云救眾生等論中更有一句可知第六是菩薩修習下明本心界滿足者依菩提分樂欲心滿故云直心清淨下別顯中一彼求道品之心由前精進修行增益故云不失深心也二於勝上證中轉生決定心故云信解明利三彼上證之因治過行增故云善根增長四除滅諸障故云遠離世垢五除此地祕密疑事故云不信皆已滅六以除疑故於餘處決定故云無疑無悔等七依化眾生力謂佛力能化眾生故云於一切佛等八依勝樂行內證相應故云自然習樂九依現無量三昧心智障清淨故云無量之心等上來行果竟第二菩薩住是第四下明位果三果即為三段就初調柔果中有四一調柔行二教智淨三別地行四結說初中先法次喻後合法中先見佛為練行緣二恭敬等為能練行三是菩薩下明所練淨能練中有出家者初供佛福行後近佛慧行一近佛二聽法三信奉等思四出家修行初二地寄人王報故有出家三地天王出家不便今此四地寄當出世次辨出家攝報不便調柔中五地亦爾可知金作莊嚴具者論云喻阿含現作證智莊嚴示現得證智故二摩尼珠喻教智淨前諸地無者為是世間故此出世故有是用又經中略無別地行相餘並如論應知第三重頌中有二十九頌分六初二頌前初增長因分二有三頌前清淨分三有七頌對治修行增長分於中初四頌護煩惱行後三頌護小乘行四有九頌前彼果分於中細分可知五有七頌前調柔等三果六末後一頌顯名結說釋第四地竟第五難勝地七門同前初釋名者唯識云真俗兩智行相互違合令相應極難勝故攝大乘云由真諦智與世間智更互相違合此難合令相應故世親釋云由此地中知真諦智是無分別知世間工巧智是有分別此二相違應修令合能合難合令相應故故名極難勝無性釋及梁論並同此瑜伽論云今此地中顯示菩薩於諸聖諦決定妙智極難可勝名難勝地解深密云由即於彼菩提分法方便修習最極艱難名極難勝地金光明云是修行方便勝智自在難得故見思煩惱不能伏故名難勝地莊嚴論云於五地有二種難一勸化眾生心無惱難二生不從化心無惱難此地菩薩能退二難於難得勝故名難勝顯揚論云證得極淨緣諦所知諸法微妙慧蘊成極難成不住流轉寂靜聖道名極難勝十住論云第五地中功德力成一切諸魔不能壞故名難勝地仁王經名勝慧地諸餘經論多分皆同問仁王經初地菩薩四天王雙照二諦平等道如何諸論唯說五地答三藏云據實初地二諦雙照而約任運故說五地今釋此是寄法顯位前地出世此地却入實為難故第二次第者亦有三義一四五六地總寄二乘第四寄當初果第五寄當羅漢第六獨覺前地預流此名羅漢義次第故是故次來以預流創故羅漢終故用寄四五二地差別中間二果略不寄顯此依地論等問若爾何故仁王經第七地得羅漢果答此二各別地論約所觀行相以配二乘道品四諦俱聲聞行第六緣生是緣覺行第七十度是菩薩行故非二乘仁王下卷瓔珞上卷約人配位前之三地相同凡夫故後四地配於四果以顯地別良由第七未離分段故寄同下位二者二乘行中道品居先四諦居後義次第故三者前地雖得出世而未能隨順世間五明攝化今此地中修證彼法是故次來第三斷障者依十地論離身淨我慢障解云以前地出世以為身淨取以起慢便障五地不捨世道故入五地翻治此障此等並是地背修捨顯增微故唯識云於下乘般涅槃障謂所知障中俱生一分令厭生死樂趣涅槃同下二乘厭苦欣滅彼障五地無差別道入五地時便能永斷由斯五地說斷二愚一純作意背生死愚即是此中厭生死者二純作意向涅槃愚即是此中樂涅槃者瑜伽深密同此可知解云以前捨世間向出世間背染向淨故有斯障此地觀四諦染淨因果平等名無差別道不同三地世間之染不同四地出世之淨以於世間能出能入雙現前故故無背向斷斯障也金光明云一意入涅槃一意入生死思惟無明生死涅槃不平等心思惟無明梁攝論云一生死涅槃一向背趣思惟無明二方便所攝修習道品無明解云此彼經論會意可知第四所證者依攝論證得相續無差別法界世親釋云謂於此中體無有異非如眼等隨諸有情相續差別各各有異若如是知得入五地無性意同梁論少別謂彼論中釋此法界能令三世諸佛相續身不異唯識云五類無別真如謂此真如類無差別非如眼等類有異故解云謂此地中修得生死涅槃無差別道由此了知非自他如得平等意中邊論云由通達此得十意樂平等淨心第五別行者亦有四種一十度中當禪定行二當地中得諦觀增上慧行三莊嚴論云第五住以得教化惱不惱心以無我故四下文亦成五明處行第六得果者三種同前一依梁論五地通達相續不異法界得無差別法身果二金光明云五地發心得寶華三昧三調柔等可知第七釋文中三分同前初讚請分中有十五頌分四初二頌明菩薩眾以三業供養次有二頌明天王眷屬三業供養次有十頌天女歎佛於中初一敘事次八歎佛初二歎因深果現次二體極用希謂此一類所化根器久來未熟故今佛海於彼一類常恒堪然未曾起用今既根熟感佛應機從體起用故云從久遠來大海相始動非謂如來從久遠來一切處未用今始方用次二頌慶此希遇次二頌歎佛德勝後一總結天女歎已默住末後一頌眾首正請第二正說中論分為三初勝慢對治二不住道行勝三彼果勝於中以加行道及初住地無間道合為初分二以正住地分解脫道為第二分三以地滿勝進道為第三分就初中勝慢對治者遠公云慢有二種一他地慢謂前四地中得出世智取彼勝相名為勝慢下以十平等心翻彼名治二自地慢謂於此十心希求勝相復以為慢下以如道行對治今釋前地解法慢障正地中對治此地所治身淨我慢障是前地中得出世淨取以為慢此地加行觀十平等正伏彼障初入地時無間道中正斷彼種是故此二俱名勝慢對治以勝前地初說治障至正住地但修勝行於世出世無偏住著故能隨世以攝眾生於初分中二先地加行二初住地前中三初結前舉後二正顯十心三結能入地就正顯內於平等中心得清淨故云平等心中此十平等與後六地平等何別釋以前地中取淨法為慢故此地中偏觀淨法平等後地通觀染淨平等此等並是地背修捨差別法矣十中論分為二初三名諸佛法即果法也謂三世十力悉皆平等又釋舉力等取餘功德法後七名隨佛法即因法也於中前六自利後一利他前六中就行合為三學初一戒行次一定行餘四慧行離為七淨一戒淨二定淨三見淨四度疑淨上二同一句五道非道淨此前五種大小名同後二名異小乘中六名行淨七名行斷淨以彼宗趣盡滅故大乘中六名行斷七名思量菩提分法上上淨以此宗依其行斷起勝求故二就位辨者若小乘初二在見道前次三在見道行淨在修道行斷無學道若大乘中行斷思量菩提分俱在修道餘悉同前何故初二在道前謂要依戒定方能發彼無流聖慧何故次三在於見道中斷身見故得見淨斷疑故得度疑淨斷戒取故得道非道淨入見道時十使俱斷何故言三涅槃經說此三重故謂十使中五見及疑局障見道餘四通見修就六中三本三隨謂身見為本邊見隨戒取為本見取隨疑為本邪見隨是故三結三隨轉斷此三結立三淨後二在修者以修道中斷障成德故有二也餘文如論可知第二菩薩住五地下明初住地論名如道行初總顯中善修菩提分者牒前四地所修覺分依起此地十深淨心後依此心希求此地不住道行勝即能得佛者即能證佛所證真如論經名隨順如道行又論云如是不住道行勝破彼慢者謂前四地取道生慢即淨心為治又彼淨心希此勝道復以為慢如道為治以如道行於如法中不取著故亦名不住道行勝也二是菩薩下別辨中八句初二起行心一大願力習菩提心是起自利行心二慈心不疲是起利他行心餘六所起之行前三自分後三勝進三得福慧善根力故云得念等也又釋得念等三慧之力故四修福智常不休息故云不捨五正修善巧方便之行故云出生等六勝進之始上求無厭故云欲得轉勝等七行修轉勝得他佛力加持故云也八德成在已名自身得勝力故云生定不退論中有三慧可知又以緣平等真如令心不退故也第二如實知下明不住道行勝有二一所知法中智清淨勝即為自利護煩惱行不住世間二利益眾生勤方便勝即為利他護小乘行不住涅槃此二說有前後理實合行故名不住若不爾者初應住涅槃後應著世間故知俱也就初中先明四諦實法分別後明十諦化眾生差別有此十種即是於前四諦作十門觀察亦同下文十門觀察十二因緣相似也故瑜伽住品此地中云於四聖諦由十行相似如實了知故也前中苦集二諦有佛無佛體是世間雜染因果滅道二諦性是出世清淨因果故名實法也就後十諦中依地論及遠公作四句分別一制立者謂四諦門中義合法界菩薩於中窮照無遺隨智異論廣別難窮且就一周圓數以辨十門然並是菩薩自知知相難明故寄所化以顯其異此乃約化顯自所知故論名所知法中智清淨也二開合者或總為一謂化眾生分別或隨所化大小分二初九化小後一化大或隨化所起分以為三前五化生令其生解次四化令起行後一化令入證或約人不同離以為七初一化根未熟二化根已熟三化疑深法者四化謬解法者五化離正念者六七八九化正見者十化於大乘可化眾生或隨法不同分以為十如文若廣分別數別無量三對實法相辨通別者此之十門於前四諦一一皆通一世諦者通觀四諦法相差別二觀四諦體空三通觀四諦非有非無四通觀四諦有無各異五通觀四諦緣起集成六通觀由迷四諦成於苦事七由迷四諦起作集也八通達四諦得證滅也九通解四諦得成道智十窮達四諦緣起實性清淨法界故成大乘菩薩因果四釋文中二先列十名後次第釋論中小乘可化眾生者非是化眾生令入小乘謂化小乘眾生令入大故云也初一根未熟不堪入大為說四諦十六行等名知世諦此是四重二諦中第三重內世諦也瑜伽云依曉悟他故解云經及瑜伽通諸根器地論偏約未熟可知二為根熟小乘堪入大故為說第一義法空經云一乘者令小入大更無餘乘故又理無二故亦名一相瑜伽云依自內智解云此釋不約所化也三有人不解第一義諦一向斷滅名為疑惑深法眾生知相諦者為知諸法非有非無一實相也故云相諦又釋既聞真諦將謂斷滅於俗故名疑惑深法今為分別諸法自相歷然故云相諦瑜伽依俱處所名為此說解云即前真俗名俱處所四為謬解等者聞一實諦謂定是一名謬解等今知二諦差別非一前即疑一此即迷異五既聞諦差別謂各有體乖違正道名為離正念者知說成諦者知前差別四諦諸法但隨言說因緣集成無有自性故云說成瑜伽云於契經調伏本母名由此說六為正見眾生者令得知苦斷集證滅修道瑜伽云依於現在眾生苦自性依於未來苦因生性依於因盡無生性依於修習彼斷方便性經云至不二法者謂道諦智能至無二滅理故也七為大乘可化者謂直進菩薩不從二乘來者知菩薩因果於果位而知者但是信解力顯影像觀智非是佛果無盡智知此簡定分齊下離世間品亦如是簡彼約行此中就解餘文可知第二菩薩如是下明利益眾生勤方便於中二先總後別初總中亦二先觀有為過虛偽者觀內五蘊謂妄想常等不相似無故虛此明所取非實也常作我想慢事故偽此顯能取不真是妄是偽謂於前虛相妄取為我等二誑詐者觀外六塵謂世法盡壞故誑此明所取不實但是誑也世法似續似若有利而實速滅無利可得而言有者是誑也世法牽取愚癡凡夫故詐此顯能取迷真謂由妄取令彼世法隱虛詐實令其貪取言假住須臾誑惑凡夫者總結內外就人彰過謂妄境引心名之為誑心迷前境目之為惑於前有為內外之中各境為誑心為其惑論中牒釋可知凡夫依止彼正取我慢身新名異生會釋可知下明正起慈悲於中悲者憐愍彼眾生故大者勝前地悲故轉勝者不住道行勝故慈者勝利益示現故光明者救眾生方便智成就故二得如是智慧力下別辨中二先牒前起後智力牒前知有為過不捨牒前悲慈轉勝求佛智正明為物求大義利下正別顯中先悲後慈就悲觀中有二先觀緣集苦二又作是念下觀深重苦前中言觀有為先後際者總觀先際因後際果也知眾生等下別中先觀先際於中初觀流轉後顯無我前中但言無明有愛者顯流轉因是凡非聖理實亦有業等餘緣何故不說以無明發業愛能潤業業感報由此癡愛為本故偏舉之三求報起故云生即先際果也流轉生死者是欲求眾生也於五陰等者是妄梵行求是外道非小乘故云妄也增苦惱聚者是有求眾生下顯無我中言無我無我所者是中自身無我及彼無我事第一義故無也然世俗假立依命根力住釋命者也數數受生釋眾生也謂眾多生死是眾生義數數即是眾多義也又釋數數受生釋人也以梵名補特伽羅此云數取趣即數數取諸趣受生故也眾生身心相續非常非斷故說有命有眾生此釋明世俗假有也破彼慢取意故說無命無眾生此釋就破病說無假法不待破也遠離能取等釋離我我所也下類顯後際中謂如前際以何因牒彼癡愛隨所有眾生牒前果也隨所有苦行牒前無我謂但有苦果及苦因行本無我也經中究竟是論中盡字不知究竟有出者離滅道也不知無出者明不知有苦集也二又作是念下明觀深重苦謂無量世隨逐是其深苦種種苦事是其重苦初觀眾生受苦不厭離故云可怪又於無所有中而生貪著故云可怪下明可怪所由謂無明癡故已今當滅者是無量世隨逐苦也二如是生死下牒前可怪後明種種苦也謂不生厭可怪況更造集令苦轉增五道苦輪者是身生苦生死水漂等者是集愛也歸五陰等者明離彼滅道也不知不畏等者明有病苦謂四大相違故似毒蛇不能拔出等者明具彼集故釋有四句一妄梵行求眾生不能拔出憍慢見箭二欲求眾生受欲者不能滅除貪恚癡火三欲求眾生行惡行者不能破壞無明黑闇謂為見少利行大惡行後受大苦名為黑闇四有求眾生不竭愛海不求十力等者遠離滅諦謂佛果大涅槃稱為滅也下明離道諦隨魔意者失道緣也惡覺轉者乖道因也悲觀竟第二如是苦下明大慈觀於中二初愍眾生修善二發願益生前中先牒前苦眾生處之孤獨無救謂於已現受苦無有能救於未受苦無所依得免此明在苦無救經欠無依下明於惡無治此經有二句論經有四句謂近友聞法思惟修行初善友陰人事等如舍不能親近故云無舍也二聞法如洲依之即免四流水所漂不能聽聞故云無洲三靜思窮義名為究竟不能思故名無究竟四修慧正見事等如目不能修故名無目唯我一人等者諸佛菩薩充滿法界何故言孤獨不欲復待彼助已度顯示勇猛勝事故也增長福智依向所化令近成人天因遠作涅槃因畢竟淨者令得涅槃果無礙智力者得菩提果餘如論釋二如是思惟下明發願益生初句總謂上文於苦無救今明與善皆為拔苦故云皆為度故下別辨九種一已住善者不令生退失於樂果二不善眾生令得修善又此利樂不同如前具釋三濟貧乏是順緣不足苦經欠此句四救繫囚是違緣所逼苦於中先外緣所繫苦五病等是內因所發苦六化令正住七斷疑令解八三學令行九令得滅果不住道行勝竟第三大段彼果分中有二先行有四種一攝功德勝二修行勝此二自利是前所知法中智清淨果初自分後勝進也三教化眾生勝四起隨順世間智勝此二利他是前勤方便果初化他行後化他智初中初三句論有二釋先配三慧可知次配二巧謂初句總舉二別知法三別知義亦是二持可知以總攝別是故論中名為攝聞勝也次二句明戒勝初微犯能悔後堅持不犯前中內有慚愧折伏柔和發露向人名為自護又被化舉罪亦由慚愧能忍斯辱名為護他二戒無微缺名堅心不捨也下五句明智一知因緣智謂果由因名是處不由因名非處此治無因又善惡因得樂苦報名為是處反此為非處此治倒因也達此之智名為覺者二證理智外分別名為魔事證智能治名不隨他三知教智謂正說為是邪說為非交參為雜簡邪得正名為隨慧四神通智謂現神通能治邪歸眾生令向正故五化眾生智可知二善集福德下明修行勝於中十一種一無厭為因集福增長二依進為因求智不捨三釋如論可知四不起邪思令戒光潔論經欠此句上四是自分行下明勝進行五起佛果法行六起佛依報淨土行論釋中具二種嚴一約人謂住處眾生淨無煩惱是斷德堅智是智德二約法謂佛果位諸功德法以為嚴也七依佛正報相好法身起彼行求也八依佛三業作用起行九敬重法行以行依法成故敬求也十願取三有巧攝眾生在染不污名心無礙十一日夜常念攝取眾生離小乘心名離餘心也第三菩薩如是行時下明教化眾生勝於中初一句總明攝生二以色身等別明同事應機三以說法斷疑別顯愛語下別明利行攝生四於菩提無方便眾生不解菩薩所行道等故示行事令解修行五雖解修行然疲倦不進故示佛果大利益事以勸進之此二化大乘眾生六為欲求有求眾生示世過患令不樂也下二句化梵行求眾生七為小乘正梵行求不信大乘者示佛大智廣益眾生八為外道無智邪梵行眾生以身業現通語業教道令捨邪入正也九總結行成有四句一因緣方便結前四攝攝生也二心常在佛者為化眾生求佛勝力故三不失善根者所得福智皆不退失也四又復常求等者彼所修行欲令增勝懃修行也第四是菩薩利益眾生下明隨順世智勝染障對治中有十句一知經書等二金石等三治病等四伎樂等五日月等六施戒等此六正是隨世間智七不惱事八安生事九哀愍出十令入佛法此四是結意就前中初五是障治後一是染治以戒等離染故就前中初句內治四種障一書治所作事中忘障取與等事中障也聞法等解中障作不作等行業中障一作不作者善作惡不作二於善中有已作未作三於未作中隨時益生應作不應作二經者論經名論因論治邪見以校量正理故聲論治軟智以解了文章聲字生勝智故三論經印者印記分明不假守護故治彼障又伎藝當印又是六藝等文章亦是聲論四以數知多少算記其位令不生疑故治彼障上總是因聲二論也二金石等者以工巧論能治貧也三治病下是醫方論病有三種謂乾消等內四大不調相鬼著等是外眾生相蠱毒等通內外亦四大是草毒也亦眾生相是毒蛇此等或但成病或致令死故為因也呪藥二種通別治其四妓樂等治憂惱障國土等治不喜樂障金銀等治世間繫囚等障五日月等能治報分過作惡因障謂覩災相修善排惡故說治也曜等攝者謂日月五星為七曜也五星謂東方歲星等二十八宿謂角亢等日月五星於中宿故論中入八業果一日二月三星四宿五吉凶六動地七夢八想此中名怪也身中諸相者愛不愛果行故謂由有過去愛果因行今有好相不愛亦爾六布施等是內明論是染對治有六句一施治慳染二戒治破戒染三禪治貪欲染四神通治邪歸染五四無量心治妄行功德染謂殺生祭祠而求福者名妄行德修四無量能治也六四無色定治妄修解脫染以外道等妄取無色以為解脫故下明後四起世間智有四種相一諸不惱等是異障中無障謂無捕獵等惱眾生之障二安眾生是與無過樂謂樂不生罪故無過也三哀愍等是發起清淨雖令眾生無苦有樂而著欲放逸是故愍彼故令離放逸故云發起淨也四令入等所用清淨謂雖不放逸不求出道是故令入佛法受用淨也又釋此四句從後向前結前六句謂令入佛法結前第六施戒二哀愍等結前第五以示日等災怪令離放逸故三安眾生事結初四門以同與樂故四諸不惱亂眾生事結前亂眾生六中初三後二以此五門即五明所攝能除闇障俱而能生智是故論中釋前三句超舉後二良為此也其第四句但為與樂而非生智故非此結餘如遠疏應知第二就地果中三果科釋同前言得轉勝多聞三昧者論經名多聞陀羅尼者非義陀羅尼謂對勝彰劣也以平等淨心難得等者對劣顯勝也以能具二難故得聞持一地初平等心難得二樂出世間現世間難此是不住道行勝也以此地智光證是真如事故況金器硨󰗜磨瑩等日月等喻教智淨依阿含增長智慧光明勝於前地智故謂勝前地珠光故也餘並可知第三重頌中有三十九頌初十一頌前勝慢對治於中初二頌十平等次二頌道品鎧杖喻次二勝行嚴身喻次二師子吼法喻次三頌前初住地同念不退心論名如道行第二常為下十三頌不住道行勝於中初四頌前所知法中智清淨二如是觀下九頌教化眾生勤方便於中初一頌半頌總觀虛偽生悲慈二心次三頌半頌悲中觀緣集苦次三頌觀深重苦次一頌大慈觀事第三常住正念下七頌彼果勝中初一頌攝功德勝次一頌半頌修行勝次半頌教化眾生勝次四頌起世智勝下七頌地果初三調柔次三半頌攝報次半願智後一結說究竟難勝地竟
律中名教有八種學戒法第一師徒法第二眾僧法第三行道懺悔法第四行道修善法第五發道資緣法第六信施檀越法第七護持法藏第八如來成道十二年中為諸利根略制戒律十二年後終至涅盤為諸鈍根多行毀犯隨缺補過廣制戒律譬如納衣有孔方補佛臨涅槃時以此律藏付囑優婆離佛滅度後摩訶迦葉匡究三寶簡取五百大阿羅漢於王舍城結集法藏爾時優婆離一夏之中八十度昇高坐具足誦出大毘尼藏如佛所說是真淨教有八十誦悉以付囑摩訶迦葉此迦葉將入滅度以此律藏付囑阿難而阿難將欲滅度付二大士一名商那和脩二名末田地依付法藏經說尊者末田地向罽賓行化不在經中更不見記也商那和脩在王舍城行化而商那和脩臨滅度時以此法藏付囑優波毱多已上有五大師皆總持八萬法藏智辯超群神通莫測而毱多有五弟子一名薩婆多二名曇無德三名彌沙塞四名婆麁富那五名迦葉惟此五人者於大藏中神解不周闕於圓通又皆是聖智觀末代凡夫根鈍不能具受大毘尼藏各自簡略取捨不同隨眾生所樂分為五部五部律一者十誦律律主名薩婆多誦出此律以秦弘始八年有罽賓國三藏法師名佛若多羅誦出十誦律本來到長安共羅什法師翻出此律譯一分未竟而弗若多羅身亡有盧山遠法師與曇摩留支續翻出未譯者後復有三藏律法師名毘摩羅叉亦是羅什先所求尋師自來到壽春在石澗寺重校律本復出三卷律序置之於後此土有律十誦為初也二者四分律律主名曇無德此方名法正此人有菩薩根性傳持此律此間有晉國沙門支法師令往向西土從于填國齎四分律本還到秦國國主姚興以弘始十二年秦古將軍司隸校尉姚興於長安寺中集令德沙門三百餘人諸罽賓國三藏大乘律師佛陀耶舍譯出四分律并長阿含經涼州比丘竺佛念譯胡音秦國道雲道含等筆受此土律興四分第二三者五分律律主名彌沙塞有罽賓國三藏律師名弗大什謹齎執五分胡本來到楊州以晉景平元年十月中晉侍中瑘瑯王司馬陳共比丘竺道生惠巖等請令出之弗大什謹執胡本文無差錯律教東流五分第三四者僧祇律律主名婆麁富那此土有法顯比丘輕身重法自往胡國求覓經書到摩竭國於巴連弗邑阿育王塔南天王寺寫得胡本將還此國以晉義熙十二年十一月到楊州於鬪場寺共三藏禪師佛大跋陀翻出之并六卷涅槃比丘寶雲譯胡為漢十四年都訖律教流布僧祇第四五者迦葉惟律律藏有四名一名為戒二名為律三名波羅提木叉四名毘尼此四之中前二就因為名外防為戒內順為律後二就果為名解脫者煩惱盡處是有餘涅槃果也滅者身智俱盡是無餘涅槃果也又大乘之中戒之與律是因通果是有為出要行解脫與滅是果通因是無為出離行此四皆名藏者若就教釋文旨苞富名之為藏若就行釋出生眾善利益無窮故名為藏次明受戒法五種受戒法上法受戒二善來受戒三師法受戒四三語受戒五羯摩受戒摩夷經中有十種受戒比丘有五種一上法二善來三三語四勅聽五羯摩尼亦有五種一正法二善來三師法四遣使五羯摩合為十種十誦律明十種受戒法一自然得戒謂佛無師自悟二自誓得戒謂大迦葉三見諦得戒謂拘隣等五比丘聞說四諦尋發具足四善來得戒謂耶舍等及如來一代善來所度者是何以故佛是法王自與受戒此等最後身比終不學地無常故五者三語得戒謂未制羯摩已前諸羅漢所度乃為受三歸即得具足戒六問答得戒亦名論義謂須陀耶沙彌年始七歲佛問其義一一答佛稱可聖心勅諸比丘與受具戒從問答為名故稱問答得戒因勅比丘故亦名勅聽得戒七者八敬得戒亦名八種亦云八尊師法亦云八不可過法謂大愛道及五百釋女求佛出家佛遣阿難授其八敬聽之出家從八敬為名故稱八敬得戒五分律云愛道從阿難受八法已歡喜頂受又語阿難為我白佛於八法中更乞願願聽比丘尼隨次大小禮比丘云何百歲尼禮新受戒比丘佛告阿難若我聽比丘尼隨次大小禮比丘者無有是處阿難聞已還報愛道愛道又言頂受尊敬歡喜奉行即名出家受具足戒復白阿難是五百釋女今當云何更為我白佛佛言即聽大愛道為作和上在比丘十眾中白四羯摩受戒聽一時羯磨三人不得至四即得此則愛道一人得名八敬受戒五百釋女即羯磨受戒十誦亦如是若依如四分五百釋女亦皆八敬得戒八遣使得戒謂半迦尸尼顏容端政若出伽藍即有壞行留難聖者開聽差一比丘尼為使注大僧中代其乞戒故名遣使受戒九羯磨受戒謂十僧作法十邊地持律五人受大戒以邊地佛法創行僧徒希尠集之至難故大聖開聽五人受戒又四分云得阿羅漢者即名出家受具足戒此人得最勝法名為上法受戒故摩夷論云時有年不滿二十而受戒生疑問佛佛言聽教數胎中月及閏月猶不滿佛言此人得阿羅漢不答言得佛言此人名為上受具戒又尼眾中女人曾出適年十二聽受大戒通此合有十二種受戒此十二種中自然得戒唯佛一人自誓得戒唯大迦葉一人見帝得戒局在拘隣五人善來得戒通及僧尼佛在時有佛滅度後更無善來受法三語得戒局在大僧未立羯磨已前聽立羯磨已後不聽問答得戒局在須陀耶沙彌若今末法中有須陀耶沙彌比類亦聽受戒八敬得戒唯局尼眾愛道一人不通餘者遣使得戒唯在尼眾半迦尸尼若今末代有如是比丘尼亦聽小小顏容不得也所以邊地五人得戒今邊方有佛法初行處皆悉開聽曾嫁十二局在尼眾上法受戒通僧尼二眾今若有得阿羅漢者亦即得名上法受戒唯有羯磨一法教通凡聖被及僧尼該羅現未須知作法成以不成故依諸部廣明問羯磨受戒具足幾緣得名如法答依僧祇律具六因緣得成如法何者為六一者受戒人要須年滿二十三衣鉢具二者受戒人身無十三遮難三者要須結界成就四者界內僧盡集無其別眾五者羯磨稱無有增減六者十僧滿足如法清淨備此六緣得名如法六中少一受戒不成問云何名年滿二十答僧祇云要年滿二十歲滿二十歲滿二十兩若年滿二十不滿二十兩不得戒但使兩滿得受戒若冬時生夏安居竟受戒是名不滿二十若春時生安居竟受戒是名滿二十前安居時生還前安居竟受戒後安居時生後安居竟受戒是名滿二十四分家十二月為一歲滿二十人取本生月皆名滿二十得具足戒僧祇家逕二十兩滿得具足戒如臘月生者至滿二十始逕十八兩故名不滿如是等要滿二十夏然後方得受戒然受戒事重是出家根本若本法不成即非比丘與白衣無別受人信施及以禮拜皆名為盜得罪無量若人定知年小受戒者雖逕百年猶若沙彌不應受大比丘禮敬及受信施當更受戒問此人受戒已來備逕布薩羯磨何故更得受戒答此人作受大戒意聽羯磨布薩非盜心故四分聽更受戒僧祇云若人不知年幾當問父母親里若復不知當看生年板若無是者當觀其顏狀手足成就以不若如是不知當問何王何歲國土豐儉旱澇等非謂一切如是時有難知者如是一一尋究若實不知滿二十雖手足成就亦不得戒也問四分云年不滿二十聽數胎中月閏月等此復云何答有人初受戒時意謂年滿二十受戒竟方知不滿懷疑問佛佛言聽數胎中月數閏月若數一切十四日說戒以滿年數者無犯此是大聖開合得戒依此間國法五年再閏十誦云洴沙王六年一閏五分五年一閏未知依何者為定問無衣鉢得受戒不四分云無衣鉢不得受戒又問借衣鉢得受戒不五分云借衣者應教衣主捨得受戒也毘尼毘婆沙論云無衣鉢得戒不答言得若爾何須衣鉢答言一為威儀故二為生前人善故三為標異相故須衣鉢具也第二身無遮難者何故須問也答十三難為三障所牽與聖道隔絕障不發戒名之為難是故須問又問十三難者名義云何答一邊罪難此人曾受大戒犯波羅夷為僧滅殯自後又復更求出家蠲在眾外名邊障不發戒故稱難也二污尼淨行難從出家已來不犯婬者名為淨行若白衣時污犯此人不名為難三賊心受戒難此人無師自剃鬢髮著袈裟不受戒而共他布薩羯磨偷竊佛法故名賊心若下三眾盜聽說戒羯磨詐同僧事亦犯也四破內外道難此人先是外道來出家受戒後不捨還入外道邪見心重自然失戒若更欲於佛法求出家受戒者名難也五黃門難此人性多煩惱闕於持戒煩惱障重不發大戒故名為難六殺父難七殺母難白衣殺父或殺母違恩處深障不發戒八殺阿羅漢白衣時殺比丘臨終時顏色不變九破僧難忘說邪法或亂群情同界之內別行法事斷壞佛法知而故為故名為難十惡心出佛身血難此人方便欲殺佛而不能斷命侵損聖體違理處深得重逆罪今時末世燒壞精舍形像舍利若見瑞相亦得逆罪不得受戒故名為難十一非人難若鬼若天變作人形欲受大戒者名為非人難也十二畜生難若龍若狐化為人形不得與受戒十三二根難此人一身具有男女二根於僧尼二眾皆無置處故名為難此十三人中初四及五逆業障攝黃門一人煩惱障攝後三人報障攝三障所󰊋一形之中不可改易若未出家莫度已出家當滅殯廣解如論中所說也問曰不問十三難為得戒不答四分云自制已不得戒又問本為防難故問今實無者何須問也答雖為難故問若實有難問以不問俱不得戒若實無難問便得戒不問不得戒第三明結界成以不成後結界法中當說第四界內僧盡集不來者與欲眾僧和合無其別眾也第五羯摩稱文者若作白四羯磨而白五白三白二白一皆不成也第六僧數滿者要清淨大比丘十人若過十人名為眾滿減則不成問犯重人及十三難人作和上為得戒不答四分云此不足僧數不得戒也自餘證人犯重但使證人多則得戒少則不得戒四分云時有從不持戒和上受戒後生疑問佛佛問汝知和上不持戒不答言知汝知不應從如是人受具不答言不知佛言此得名受具戒又復有生疑問佛佛言汝知和上破戒不答言知汝知不應從破戒人邊受戒不答言知佛言汝知從破戒人邊受戒不得戒不答言不知佛言得名受具戒第四人三句俱知者佛言不名受具足戒問無和上得受具戒不佛言不得十誦云優波離問無和上得受具戒不佛言得名受具戒羯磨人及眾僧有罪四分云時有和上九歲人授具戒不知成戒不佛言成受戒眾僧有罪又僧祇云以和上足十人數不名受具戒又不自稱字不稱和上字不乞戒皆不名受具戒四分云時有不與沙彌戒便與受具戒不知成受不佛言得具足戒眾僧有犯毘尼母論云時有從破戒師受戒生疑問佛佛言汝先知汝和上從師邊受得戒不答言不知佛言得名受戒問大僧得與尼受六法及十戒不答大僧唯得與尼作三種羯磨一受大戒二摩那埵三出罪自餘法事諸律無文設令作者羯磨不成僧尼俱得罪問何故大尼取比丘為師式叉沙彌尼不取也答女無獨志是故聖制受大戒要取大僧作師式叉磨尼及沙彌尼初始出家年初志弱但依大尼為師諮承學戒不須大僧也問受六法時更須請和上不答不須何以然式叉摩那但於十戒中增學其六未是易位故不須請又四部律皆言眼見耳不聞處若對面作羯磨者不成受六法得罪問有人言大比丘尼得作禮沙彌是如法不答此人不解律相妄作是說何以故四分律房舍揵度中佛自為諸比丘制於敬法小沙彌應禮大沙彌尼何況大比丘尼不禮也何者不應禮十三難人三舉人滅殯人非法語人如是等人不應禮禮者彼此俱得罪耳次明捨戒然戒是淨法應清昇累表是故僧尼五眾護持佛戒寧死不犯若故犯者不如本不出家也何以故自壞道法污辱師僧穢亂三寶欺負四恩不消信施益罪尤多若人煩惱迫心樂道情薄苟欲為惡不能遮止者佛言是人聽捨戒還家不得倚傍佛法違犯清禁也若欲捨戒者當向一大比丘前互跪合掌作如是言大德一心念我比丘某甲今捨大戒還作白衣願大德憶我是白衣如是三說又受戒之中有作戒有無作戒初對師前作心受戒運動身口造成此法故名作戒得戒已後懷之在心不復營為故名無作戒也此無作戒是出世法作心受之便作心捨之便失善業不爾必能感果無有捨義不同戒法有捨義也五篇戒法一波羅夷戒二僧伽婆尸沙戒三波逸提戒四波羅提提舍尼戒五式叉迦羅尼戒此五篇之中護三種行初一篇護根本行第二篇護眾法行下三篇護威儀行又此五篇防三種障初兩篇防障道罪初篇正障道僧殘正障眾也波逸提一篇防牽報罪沈淪三有出離無由也後兩篇防嘰過罪生人不善化益無於也提舍尼勸犯已而悔下應當學勸專精失犯義通諸篇顯法門耳又對防五品之罪故立五篇佛言有罪心念懺悔此則第五篇所防也有罪從他懺悔此則第四篇所防也有罪小重亦從他懺悔此則第三篇所防也有重罪從僧懺悔此則第二篇所防也有大重罪不可懺悔此則初篇所防也初篇防死罪第二篇防次死罪第三篇防合得鞭罪第四篇防合得杖罪第五篇防嘖失罪此五篇戒並是身口止善為體支離五品故名五支諸戒初篇名根本業清淨戒第二名前後眷屬餘清淨戒第三篇名非諸惡覺覺清淨戒第四篇護持正念念清淨戒第五篇名迴向阿耨多羅三藐三菩提戒沙彌十戒一不殺二不盜三不婬四不妄語五不飲酒六不著花鬘香油塗身七不歌舞唱伎及往觀聽八不上高廣床上坐也九不非時食十不捉持生像金銀寶物此十或之中前四性重後六遮重性重者內自起惡遮重者外能生惡又前四戒是業清淨戒中四戒是行清淨戒後二戒是緣清淨戒所以者何殺盜二戒不自作不教他作則身口俱淨不婬一戒純身業淨不妄語一戒則純口業淨不殺離瞋心不盜離外貪不婬離內貪不妄語離癡邪見愚或之心拔三毒根則意業淨也淨戒根本出自身口意業故云前四戒是業清淨戒耳依業欲起行興先須護過令諸惡不起故不飲酒也惡既不起次應修飾威儀而威儀精潔離於世染故次不著花鬘香油塗身也威儀既舉次應運動身口頌美法音窺求善友諮受未聞而反嘆唾非法鼓動群情專習伎術聽採妖異棄正逐耶持乖道式故次不歌舞唱伎及故往觀聽也既聽習方次直宜安心於法端懃係念折伏我慢忍受榮辱離寬奢恣故次不高廣床上坐也故云中四戒是行清淨戒耳然道非孤起行託緣興飲食濟命衣服護形內外資發方得行道故次不非時食不服寶飾以離貪著資緣之過也故云後二戒是緣清淨戒持戒得十利一者攝取於僧二者令僧歡喜三者令僧安樂四者未信者令信五者已信令增廣六者難調順者令調順七者慚愧者得安隱八者斷現在有漏九者斷未來有漏十者令正法得久住此十利之中前三依眾求解脫中六行成自他兼益後一則能興隆三寶唯持戒之人得此十句利也又有一釋此十利之中三段之義前三句明於眾法中得利也中六句明於行法中得利也後一句明於教法中得利也初眾法有三者第一明外凡假名僧為律教所攝得在僧例故曰一者攝取於僧也第二明內凡和合僧同心奉律和順為本故曰二者令僧歡喜也第三明聖位真實僧依律而行不相違惱故曰三者令僧安樂也今明外凡比丘若能持戒見聞清淨得入此三種僧中同其布薩羯磨獲此眾法利也次明行法有六句者初二句明下成熟謂信行法行僧內凡學人利也次二句明中成熟謂見道修道聖僧學人利也後二句明上成熟謂盡智無生智無學聖果功德利第十一句教法之利明他成熟說法化人興益於世紹隆真軌永使不絕故曰十者合正法得久住也原如來制戒之意本非直心惡而已乃欲遠開涅槃之正路為令比丘如法修行剋獲道證同佛所得無上常住永寂休息法也故云為諸比丘集十句義諸佛之戒法矣和上應具十德一持戒二多聞阿毘曇三多聞毘尼四學戒五學定六學惠七自出罪使人出罪八能自看病九弟子有梵行難能自送使人送脫難十滿十󰺢依止阿闍梨應具十德一具持二百五十戒二多聞三能教授弟子阿毘曇四能教授弟子毘尼五能教弟子捨惡見住善見六知波羅提木叉戒七知說波羅提木叉戒八知作布薩九知布薩羯磨十年滿十󰺢阿闍梨應具五德一知增上威儀二知增上淨行三知增上波羅提木叉戒四知白羯磨五滿五夏尊師應具五德一善知有難法二善知無難法三善知作白法四善知作羯磨法五有戒行清淨師攝弟子應具五法一若弟子有病應自瞻視若使人看二若弟子不樂住處應置安身處三若弟子有疑事能如法開解其意四若弟子有惡見生能教捨惡見住善見五有德臘合弟子敬重弟子依師應具五法一愛念二恭敬三慚四愧五樂近住有五種阿闍梨一出家阿闍梨二羯磨阿闍梨三教受阿闍梨四受經阿闍梨五依止阿闍梨有五法不應無依止而住一不能懃修威儀戒二不能增淨行三不能增波羅提木叉戒四若有惡見不能捨而住善見五不滿五夏五法失依止一死二去三休道四不與依止五還在和上目下住弟子應以二事將護於師一以衣食供養二以法將護師應以二事攝弟子一以衣食二以法攝有威儀不應禮有十一大便二小便三路身四剃髮五說法六嚼楊枝七洗口八食時九飲食十食果復有十時不應禮一在塔像前不得禮二作事三塗油四讀誦五不著衣六經行上下閣七授經八共諍九洗鉢十著眼藥一日三時請教戒一請旦二日中三向暮有五種教誡弟子一呵嘖二折伏三罰黜四讚嘆五歡喜又有五種教誡弟子法一有犯行者制二無犯行者聽三若制若聽法有缺減者如法舉之四數數違犯者折伏與念五真實功德者稱讚歡喜有三品呵嘖一微過微犯軟語呵嘖二中過中犯中語呵嘖三上過上犯上語呵嘖佛言欲多弟子務當義誨呵嘖弟子自護煩惱呵嘖弟子先具三法一現在前二出過三語言我今嘖汝有五句呵嘖法一汝所為非二非威儀三非沙門四非淨行五非隨順行此五所不應為有五品呵嘖弟子法一汝去二汝莫入我房三汝莫為我作使四汝莫至我所五不與汝語弟子有五事合呵嘖一無慚二無愧三不受教四作非威儀五不恭敬師僧呵嘖弟子五事失法一盡形壽呵嘖二竟安居呵嘖三呵嘖病者不看視四不現前呵嘖五不出過呵嘖不應爾弟子被呵嘖應行五事一應捨作事二應捨已請教誡三應日作三昧求懺悔四不應於餘人邊住五不應不懺悔而去有四種師一無法無衣食二無法有衣食三有法無衣食四有法有衣食前二種師無法應懺悔已而去後二種師有法盡形壽不得離師有五種失法弟子應懺悔而去一者應語和上言我如法和上不知二者我不如法亦不知三者我犯戒捨不教呵嘖四者若犯亦不知五者若犯而懺悔亦不知弟子欲出行師應以三法斟量一所為事好二所去處好三同伴好聽去若一事不好應止之僧有五事法不應將作伴行一喜太在前行二喜太在後行三喜抄斷人語次四不別善惡語善語不讚稱美惡言五者如法得利不以時為彼受返此五句應將作伴有五法不應與作親厚一若喜鬪諍二若多作業三若與眾坐勝比丘共諍四若喜遊行不止五心不欲為人說法言示人善惡有七法應與作親厚一難與能與二難作能作三難忍能忍四密事相語五互相覆藏六逢苦不捨七貧賤不輕有十德應差教誡比丘尼一戒律具足二多聞三誦二部戒利四決斷無疑五善能說法六大姓出家七顏貌端正八堪任為尼說法九不犯重禁十滿二十󰺢尼修八敬法一者應禮大比丘二者不得罵謗比丘三者不舉比丘罪為作憶念四者二歲學戒已大僧中受具足戒五者若犯僧殘應二部僧中半月行摩那埵出罪六者半月半月大僧中請教授七者不得無大僧處夏安居八者安居竟大僧中說三事自恣此八敬者前三明致敬之儀中二明所尊之法後三明請誨之方初則敬人為師次則依人取法後則如說而行入眾有五法一應以慈心二應自卑下如拭塵巾三應善知坐起若見上坐不應安坐若見下坐不應起立四彼至僧中不為雜說論世俗事若自說法若請人說法五若見僧中有不可事心不安忍應作默然五種非法默然一若如法羯磨而心不同默然二若得同意伴亦默然任之三若見小罪而默然任之四為作別住而默然五在戒場上而默然五種如法默然一見他非法而默然二不得伴而默然三犯重而默然四同住默然五在同住地默然欲治斷他事當先觀察五法第一觀察前事是實不第二次觀察後有利益不第三次觀察今是時宜不第四次觀察不合僧生塵垢不第五次觀察得善伴不評斷諍事人應具五德一授戒清淨二多聞三廣誦二部戒利四能問能答能如法教呵及作滅儐合得歡喜五善能滅鬪諍事具此五德堪任共懃理僧事都統之德律師為他判事應具五德一善知犯相二善知不犯相三善知輕相四善知重相五善知決斷無疑住毘尼而不動舉罪人應內具五德一知時不以非時二真實不以虛妄三利益不以損減四柔軟不以麁獷五慈心不以瞋恚若不思量此五法者不得輕示道說他過或亂眾或害彼或自惱須深慎之寺主維那知事人應具五德一不愛二不恚三不怖四不癡五知分未分僧事既重成益處曠若能好心經營不辭營苦唯五法而施行不求恩賞不為自供不侵他潤已不倚自高應常生卑愧懃力供養他能如是者生天如箭射有四種僧一者四人僧二者五人僧三者十人僧四者二十人僧三種羯磨一者單白羯磨二者白二羯磨三者白四羯磨五種非法羯磨一者非法別眾二者非法和合眾三者法別眾四者似法別眾五者似法和合眾又一向作呵不止羯磨非法應作如法和合眾羯磨有三法若作羯磨不成一不作舉二不作憶念三不作自言欲作羯磨先具三法一作舉二作憶念三與罪有七種羯磨一呵嘖羯磨二儐出羯磨三依止羯磨四遮不至白衣家羯磨五不見罪舉羯磨六不懺悔舉羯磨七惡見不捨舉羯磨前四羯磨治其無行後之三舉治其無信云無行者無內護行無外護行就內護中呵嘖羯磨治不護眾依止羯磨治不護行就外護中儐出羯磨檀越未信護使生信遮不至羯磨檀越已信護使增長故有四羯磨也次云三舉者不信集諦業體障道用能牽報故不見不懺二舉也煩惱緣助故不捨一舉也既不斷集還招苦果苦既不亡滅在無常既不求滅於道路乖學中無用作法舉置此七羯磨治人之法若不受罰當以惡罵羯磨治之一往驅出有四種污他家一依利養污他家二依家污家三依親友污家四依僧伽藍污家比丘犯此四事者污他檀越淨信之心合與作儐出羯磨驅離聚落破僧方便行五法一盡形著糞掃衣二盡形乞食三盡形露坐四盡形不食蘇鹽五盡形不食魚及肉此五是上人所行中下不堪初聞信受後必有退前三句相似語後二句妄語破僧用十八法有九對一法非法二律非律三犯非犯四若輕若重五有餘無餘六麁惡非麁惡七常所行非常所行八制非制九說非說此十八法中前二對明教法次五對明行法後二對明眾法若是法而言非法若非法而言是法如是等反用名破若是法而言是法若非法而言非法如是等順用名和合僧法乃至說非說亦如是僧以和忍為體若異見異忍則乖和合之義二種僧一法輪僧二羯磨僧三種僧一真實僧二和合僧三假名僧四諍一言諍二覓諍三犯諍四事諍此四諍之中初一教法次二行法後一眾法彼此交競為鬪朋黨相助為諍徹斷事官為言各說其理為訟言諍有四法一所說文義相應二所說文異義同三所說文同義異四所說文義俱異覓諍根中六諍所起一恨戾難共語二惡性戲鬪三諂曲四邪命五無慚無愧六多貪嫉因此六事起覓諍出中阿含諍緣根本有六一瞋恚二惱害三約偽四慳嫉五見取六邪邊二見犯諍根中六犯所起處一有身犯非口心二有口犯非身心三有身口犯非心四有身心犯非口五有口心犯非身六有口心犯又摩夷云有心犯非身口如錢寶戒身口不受但自默念作已有想即犯七滅一現前毘尼二憶念毘尼三不癡毘尼四自言治毘尼五罪處所毘尼六多人語毘尼七如草覆地毘尼此七滅之中前一體別用通餘六體通用別別中初二滅於無罪之諍憶念無根不癡有根也中二滅有罪之諍自言首過罪處評犯也後二滅無罪有罪之諍護法莫覆護也又四諍之中各有難有易易者但用現前毘尼滅之難者兼用餘毘尼也言諍以二滅之現前毘尼多人語其一諍小乘淺理易解故但用前毘尼滅之二諍大乘深理難解故須多人語毘尼滅之覓諍以三滅之憶念不癡罪處所一者能覓之人有過所覓之人無罪故須憶念毘尼也二者能覓所覓二俱有罪故須不癡毘尼也三者能覓之人無過所覓之人有罪故須罪處所毘尼也犯諍以二滅之者自言治草覆地其一犯於行故須自言治其一犯於眾故須草覆地事諍以一切滅之因言諍中起滅諍事而不忍可返共諍之即還用若現前若多人語滅之也若因覓諍中起滅諍事而不忍可返共諍之即還用若憶念若憶念若不癡若罪處所滅之也若因滅犯諍事而起諍者即還用若自言若草覆滅之也除此三諍上作事已若沈諍餘羯磨法是非之事者悉言諍所攝此七毘尼之法能滅四諍故名為滅也五種略說戒一說戒序已餘者應言僧常聞二說四事已餘者應言僧常聞三說十三已餘者應言僧常聞四說二不定已餘者應言僧常聞五說三十已餘者應言僧常聞又有五種乃至說九十已餘者應言僧常聞有八難事聽略說戒一王難二賊難三火難四水難五病難六人難七非人難八毒蟲自恣時亦爾三種人作布薩若僧若眾多人若一人有四種布薩一三語布薩二清淨布薩三說波羅提木叉布薩四自恣布薩戒法清淨海八種奇特法一漸次學戒皆歸佛法二住於戒中乃至於死終不犯戒三滅本名皆稱沙門釋子四入無餘涅槃界無增無減五同一解脫味六梵行清淨不破戒七能生道品聖行功德八有四向四果賢聖僧寶五種與欲一言與欲二為我故說欲三現身相四口語五現身相口語有五種失欲一受欲者比丘死二休道三至外道眾中四往別部僧中五至戒場上與清淨亦如是與自恣亦如是三種安居一前安居二後安居下增三中云有三種安居前安居中安居後安居三種受日一受七日二受過七日法安居初應作四事一解界二結界三分房臥具四結安居安居竟應作五事一解界二還結界三分房臥具四自恣五受功德衣有五種人不得安居衣一被舉二不用道三死四破安居五不囑授出僧祇律二種自恣一和合自恣二各三語自恣有三種人作自恣若僧若眾多人若一人迦提月開五事利一得畜長財過十日不說淨二得離三衣宿三得別眾食四得展轉食五食前食後不囑得入村受功德衣開五事亦如是迦提月者作衣月也後七月十六日訖八月半聽作餘時破僧有五過失一自害二為智者所呵三有惡名流布四臨終生悔恨五墮惡道七犯聚者一波羅夷罪二僧殘罪三偷蘭遮罪四波逸提罪五提舍尼罪六突吉羅罪七惡說罪此突吉羅及惡說羅若失意犯者聽責心悔但自心念口言剋心愧情誓不復作罪即得滅下坐向上坐懺有五法一偏露有肩二脫草履三札足四有膝著地五合掌說所犯事大德一心念我比丘某甲故犯某罪不憶數今向大德發露懺悔不敢覆藏懺悔則安樂不懺悔不安樂憶念犯發露知而不覆藏大德憶我清淨戒身具足清淨布薩上座應語言自責汝心生厭離上座懺向下坐有四法一偏露右肩二脫革屣三右膝著地四合掌說所犯長老一心念懺文如上說下坐應語言大德應改悔生厭離有三種人犯一若僧犯二若眾多人犯三若一人犯有三種懺悔若僧若眾多人若一人為他作懺悔主應具五法一善知犯二善知懺悔法三善知懺悔清淨四善知作白五善知作羯磨具此五德乃受他懺悔能除人罪四重一犯婬二犯盜三犯殺人四犯妄稱得過人法尼八重五犯摩觸罪六犯八事罪七犯覆藏他重罪八犯隨舉罪六重誡叉摩那尼學六法一不婬二不盜三不殺四不妄語五不飲酒六不非時食比丘比丘尼護持禁戒寧死莫犯如其犯者不如本不出家也自毀壞道法污辱師僧穢亂三寶欺負四恩不消信施益罪多也若無心在道苟欲為惡者乃可捨戒不可倚傍佛法而違犯也若欲捨戒當向大戒比丘𧿟跪合掌言大德一心念我比丘某甲今捨大戒還作白衣願大德憶我是白衣若欲留五戒者當言還作優婆塞若欲留十戒者當言還作沙彌願大德憶我是沙彌也昔從僧受得戒今應汝法還僧僧即證知若布薩羯磨簡棄於外不得仍在眾內共法事也以此而推不容對餘人捨若尼還對比丘尼捨五逆一殺父二殺母三殺阿羅漢四破和合僧五惡心出佛身血十惡業一殺二盜三婬四妄語五綺語六兩舌七惡口八貪九瞋十邪見前三身業犯中四口業犯後三意業犯十三難一犯邊罪二污淨行尼三賊心受戒四破內外道五黃門六殺父七殺母八殺阿羅漢九破和合僧十惡心出佛身血十一人非十二畜生十三二根此十三難前五煩惱障重中五業障重後三報障重一形之中不可改易若未受戒不得受若已受戒不得戒不應向禮應滅儐科判三障出摩夷中亦有論文前四及五逆此九業障攝黃門一種煩惱障攝後三報障攝文意不同任情取捨懺僧殘隨所犯有四番羯磨一與覆藏羯磨二與本日治羯磨三與磨那埵羯磨四與出罪羯磨八事不白失宿一往餘事不白二出界不白三客比丘來不白四寺內除行者不白五病不遣使白六二三人同室宿七在無比丘處住八若時集非時集不作白二奪三十五事初二奪五事一不得授人大戒二不得受人依止三不得畜沙彌四不得受僧差教誡比丘尼五設差不應往第二奪五事一不得作說戒人二不得僧中問答毘尼三不得僧中作羯摩四僧評斷事不得在數五不得為僧作使命人第三奪五事一不應早入聚落二不應逼暮還三應親近比丘不應親近外道四應順從善比丘教五不應作異語第四奪五事一不應更犯此罪餘亦不應作二若犯相似若從此生三若復犯重於此四不應嫌羯磨五不應嫌作羯磨人第五奪五事一不得受善比丘敷坐具二不得受洗足三不得受洗足物四不得受拭草履巾五不得受他揩摩身第六奪五事一不得受善比丘禮拜二合掌三問訊四迎逆五不得受善比丘持衣鉢第七奪五事一不得舉善比丘罪二不得與他作憶作白言三不得證他事四不得遮他布薩自恣五不得共善比丘鬪諍此三十五事中初十奪其師德次十奪其隨意所行次十事奪其供事後五不聽于知他事應順行此法若違犯一事罪則不滅不得與出罪羯磨十種自性偷蘭遮罪一食人肉二畜人皮三剃陰上毛腋下毛四用藥灌大便道五畜人髮欽婆羅六裸形行七畜石鉢八瞋恚破衣九瞋恚破房十瞋恚破寺塔皆犯偷蘭遮輕者對一人懺悔法如波逸提也罪重於突吉羅故為第五聚也其中亦有重者若生噉人肉及惡心破僧房破佛塔等此則二三人前三說懺耳若初篇第二篇偷蘭者僧作羯磨懺也此義出摩夷中僧祇律云瞋心破六種犯偷蘭遮破鉢三衣破塔破僧房破界有三種人犯尼薩耆若僧若眾多人若一人應在三種人前捨墮若僧若眾多人若一人有四種妄語一波羅夷妄語二僧殘妄語三波逸提妄語四阿毘波羅妄語五種慳一財物慳二法慳三家慳四住處慳五稱讚慳五蓋覆心一慳貪二瞋恚三睡眠四調悔五疑十使煩惱一身見二邊見三邪見四見取五戒取六疑七貪八瞋恚九慢十無明此十煩惱驅馳行心流轉不住會觀四諦空無我理滅初五見得無相行次斷疑使得須陀洹餘之四使欲界煩惱判為九品斷六品盡得斯陀貪斷下三品盡得阿那含經云斷三結得須陀洹者一我見二戒取三疑此三重又總五下分結一調戲二憍慢三無明四色染五無色染也此是上二界煩惱阿那含人斷之都盡得阿羅漢果三塗四趣一地獄二畜生三餓鬼四阿修羅六道眾生一地獄道二畜生道三餓鬼四阿修羅道五人道六天道三界皆苦一欲界二色界三無色界菩薩常作六念一念佛二念法三念僧四念戒五念施六念天出律增三中也沙門六念一念知月日二念知夏數三念迴請四念受持三衣有長財當說淨五念不別眾食六念有病當急治無病依眾行道病人有五法一不食不應食者二喜服藥三如實語瞻病者四應行便行應住便住五身有苦痛能忍身少有能作便作又第五句能淨坐思惟第一念悔先罪病是苦報由惡所招念復不懺定墮惡道前身積罪餘報未盡今生以來自少及長為惡曰多作善時少五篇諸戒一一思量各曾違犯今當懺悔若發此心神生淨處第二當觀無常身如坏器假合所成速朽易壞不可久保命尚不存財何足惜於諸衣物莫以經懷應捨不須囑授死後任僧不煩留悋也第三當念佛三昧善調氣息定心守境正向西方觀清淨佛土如在目前念念之中如注流水直到彼岸也又病人應以三法自量宜一者重病若得隨意飲食隨病監藥隨意好看病人於此三事若得若不得此病會死不能使病得差無常報盡不可救也爾時病人應作死計莫食非法及破齋也二者輕病若得隨意飲食隨病湯藥隨意看病人若不得病亦不死但小將息病自得差爾時病人不得因病便欲飲噉破齋服酒也三者中病若得隨意飲食病則得差若不得病必死爾時病人應自思量隨病所宜而噉之也若不能自節限者看病人應裁割也針炙服藥裁量亦如是求看病人供給進否亦如是然病人多惱瞋應自調伏也他好心看我已自難消何況復加惡言觸惱於彼彼看我無利或能心退不復看我我便死也是故應慚愧於他將護其意勸讚之看病人有五得一者知病人可食不可食可食能與二者不壞賤病人小便唾吐三者有慈心不為衣食四者能經理湯藥乃至差若至死五者能為病人說法合病者歡喜己身於善法增長佛言汝強健時不看他病汝今得患誰當看汝告諸比丘出家不看病為無利益若能供養病人勝供養佛見苦無常慈悲心重即是第一修道獲無量功德嚼□楊枝有五事利益一口氣不臭二別味三熱陰消四引食五眼明掃地有五法德大功德一不逆風順風二不應背尊長三滅跡四除糞五還復箕󰆠置本處經行有五種利益一堪遠行二能思惟三少病四消食五德定分住散亂心眼有五種過失一見惡夢二諸天不祐護三心不恩法四不係意在明五失不淨有四種非法眠一阿修羅眠仰臥二覆地眠三餓鬼眠四左脇眠有四種如法眠一師子王眠右脇著地兩脚相累二合口舌跓上齗三右手技頭左手順身上四不捨念惠思惟明相向火有五過失一令人無顏色二令人無力三令人眼闇四令人閙集五多說俗事不忍辱人有五過失一兇惡不忍二後生悔恨三多人不愛四惡聲流布五死墮惡道應當忍辱修身四威儀一行威儀二住威儀三坐威儀四臥威儀修口四威儀一當作法語實語二當作正語直語三常作和合語滅諍語四常作柔軟語悅心樂聞語修十二頭陀之行頭名少欲陀名知足斗藪煩惱離於滯著故曰頭陀何等十二一持糞掃衣二持三衣三持隨衣四常乞食五一揣食六一坐食七不作餘食法食八樹下坐九塚間坐十露坐十一隨處坐十二常坐不臥此十二者持衣有三食法有四坐處有五也行人於衣食處心無滯著而藉緣發道修進彌懃此苦行也經論異名且存一說修五門禪修六門禪一數二隨三止四觀五還六淨八種惡覺八動觸三種調心法一制二發三捨修四念處一觀身不淨二觀受是苦三觀心無常四觀法無我修四正懃修四無量心一修慈心二修悲心三修喜心四修捨心修六妙行一識不與色親二耳不著聲三鼻不染香四舌不貪味五身不著細滑等觸六意不思惟惡法沙門五淨德欲得寂滅樂當習沙門法衣食繼身命精麁隨眾等四依法一依糞掃衣二依乞食三依樹下坐四依腐爛藥比丘依託此四法得資身活命寧處修道衣為外資食為內資臥具能遮外患湯藥能除內患外託衣及處內假食與藥藉此四緣方得修道能生無漏故名四聖種也比丘當准己力依上中下品而行之不可越分而修若上人行下法則退若中人行上法則過若下人行中法則不及三衣六物一安陀會二欝多羅僧三僧伽梨四鉢多羅五尼師檀六針筒尼受五衣者三衣及覆肩僧祇支有十種衣應染作袈裟色有十種糞掃衣三種賤法万賤二衣賤三色賤二種淨一說淨二點淨二種淨施一真實淨施二展轉淨施不得畜八不淨離五邪命自活一仰口食二下口食三尖口食四方口食五羅口食四種藥三種時食一蒲闍尼食二佉闍尼食三奢耶尼食五種正食一飯二󰉓三乾飯四魚五害三種不淨肉不應食一見殺二聞殺三疑為己作五辛一蘇二葱三韮四薤五興渠飯酒有十失一無顏色二體無力三眼闇四喜現瞋想五失財物六生病事七益鬪諍八惡名流布九智慧轉少十死墮惡道煩惱性利終日伏之猶尚難制況復加之以酒資助煩惱發動必然也先多貪得酒欲心必發也先多瞋得酒忿心必發先多癡者得酒必惛速顛倒驕恣放散無明睡眠轉重凡飲食者若能資道服之若增煩惱省之也食粥有五種利益一除飢二解渴三消食四大小便通利五除風護八遮一自恣足二少欲足三穢污足四雜足五諂曲足六不便足七停住足八自己足八種漿一利漿二閻浮草漿三酸棗漿四甘遮漿五微草漿六舍樓伽漿七伽樓漿八蒲桃漿非時得飲五種藥一蘇二油三生蘇四蜜五石蜜作法得七日服五種脂一熊脂二魚脂三驢脂四猪脂五竭摩魚脂四種淨地一僧伽藍時處分作淨地二為僧作寺未施僧三若半籬障若都無垣牆四白二羯磨結作淨地二種淨一僧結淨二檀越淨五種淨法一火淨二刀淨三創淨四鳥啄破淨五不中種淨又五種淨一皮剝淨二㓟皮淨三腐淨四破淨五淤燥淨五生種一根生種二𣓉生種三節生種四覆羅種五子子種五種受食法一手與手受二手與物受三物與手受四物與物受五遙與得墮手中受夫受食者割貪求之心應仰手令他施手中若自捉器令他授器中不應橫手捶取及以箸拌皆不成受若不落手中遺落器外者悉不得噉若意欲受彼而錯受此佛言不成受應更受若作總雜意得成受若人觸食若動食器則失受也應離更受不得便自手觸之凡夫受之食輒自手觸犯惡觸犯惡觸突吉羅罪夫食甚繁穢應生厭離然人喜嗜味貪多競攬向已脫不成受犯不與取於食不節後致過初乞食時應誦此偈令諸乞者悉得飽滿其施食者得無量福我若得食為療毒身修集善法利益施主若得食在手當先迴以供養應說此偈以一食施一切供養諸佛及眾賢聖然後乃食若欲噉食應作厭離食想遍觀此食皆是不淨飯如白虫羹如下汁餅似人皮酪似膿腦隨取相似破貪美心既不著味即於食生厭但如服藥而已矣食竟收鉢應說此偈飯食已訖當願眾生德行充盈成十種力四恩一父母恩二師僧恩三國王恩四檀趣恩出家行道常報四恩四輩檀越一天輩二龍輩三鬼神輩四人輩此等來施如法得受四事供養一飲食二衣服三臥具四醫藥八種布施法一比丘僧得施二比丘尼僧得施三二部僧得施四者四方僧施得五界內僧得施六同羯磨僧得施七稱名字僧施八一人僧得施隨檀越施衣此八法分若無伴分別上坐應問八種施中為作何施若不依此八法則不得施僧之福若不依此八法而受則輕損信施違犯處多應差五德者分之好惡相參命不見者擲籌餘人不得亂言利養難消貧富不在此莫生嫌恨改人志行也若得衣政可割分不勞賣取錢至不獲已得錢者慎莫手受應語言我不應受此不淨財若我須衣合時得清淨衣當受便令淨人知之語主檀主知是看是此人還與比丘者當以彼人物故使淨人賞後得淨衣索用知之應如法求如法與應如法施如法受如法住出家人應離三十八風一利二衰三毀四譽五稱六嘰七苦八樂白衣家有九法未作檀越不應作若至其家不應坐何等九一見比丘不喜起立二不喜作禮三不喜請比丘坐四不喜比丘坐五設有所說而不受六若有衣服飲食所須之具輕慢比丘而不與七若多有而少與八若有精細而與麁惡九或不恭敬心與觀相檀越於此九法中但有一事不須數往其家白衣家有九法未作檀越應令作若至其家應坐何等九一見比丘喜起立二喜作禮三喜請比丘坐四喜比丘坐五設有所說而信受六若有衣服飲食所須之具敬重故而與七若有少而與多八若有麁惡與精細九恭敬心與觀望白衣家內外信心備此九法者應請取作檀越比丘無惱檀越得福道俗相假善法曰生檀越有五事不應與作覆鉢羯磨一不孝順父二不孝順母三不敬沙門四不敬婆羅門五不恭事比丘此是惡人先無信心不受法罰於法無益故不為也白衣有十法眾僧應與作覆鉢一罵謗比丘二為比丘作損減三為比丘作無利益四方便合無住處五鬪亂比丘六於比丘前說佛惡七說法惡八說僧惡九以無根不淨法謗比丘十若犯比丘尼此十事中隨犯一事合為作覆鉢羯磨一切僧尼不得至其家此人本有信心今忽為惡宜加以折伏令其改過故作此法比丘有十事應與作遮不至白衣家羯磨一喜罵謗白衣二方便為白衣作損減三方便為作無利益四為作無住處五鬪亂白衣六在白衣前毀佛七在白衣前毀法八在白衣前毀僧九罵白衣作下業十調誑白衣比丘若犯一事應作羯磨治罰不聽復至白衣家仰令使辭謝乞歡喜有八法者應作僧使往白衣舍一能聽二能說三自解四能令他解五能受語六能憶持七無謬失八別好惡語義比丘有五事為白衣所不喜見一喜親白衣二喜瞋白衣三喜強至白衣家四喜與白衣竊語五喜乞求白衣生不欲見常喜往返白衣家有過失一不囑比丘便入村二在有欲意家女中坐三獨坐四在屏覆處五無有知男女與女人過五六語六者數見女人七既相附近八轉親厚九已親厚生欲意十已有欲意或至死若次死苦比丘有五事生人疑一數往婬女家二數往婦人家三數往大童女家四數往黃門家五數往比丘尼寺比丘入王宮至婇女間有十過失一夫人禮拜比丘比丘先笑王夫人亦笑王疑比丘與夫人有私二夫人有身令王生疑三太子欲反王疑比丘四內有密語以聞於外王疑比丘五宮內失寶王疑比丘六王以賤人在高位外不喜者疑比丘七王以高位者在下職外不喜者疑比丘八王非時集四部兵其不喜者疑比丘九集兵中路而還其不喜者疑比丘十王出好象馬端政女人見則心生愛著非比丘法比丘不於有力而親近大官不逸斯過三藏教法一修多羅藏二毘尼藏三阿毘曇藏三學行法一增戒學二增定學三增慧學三種持一持經二持律三持摩夷三種知法人一知法二知律三知摩夷三種如法一是法二是毘尼三是佛所教四種廣說一者有人言我從佛邊聞如是法二者有人言我從眾僧聞如是法三者有人言我從眾多知法人邊聞如是法四者有人言我從一知法人邊聞如是法佛言若聞其所說不應便生嫌疑亦不應呵當審定文句勘驗三藏若與經相應律相應毘曇相應當善受持亦教他人若義不入前三法相應者即應捨之此以三藏教驗其所說若欲驗三藏知邪正者當以理法印之以三法印驗小乘教一者一切法無常二者一切法苦三者一切法無我若經律論明此三句義者是佛正法次以四法印驗通教大乘一一切法無常二一切法苦三一切法無我四涅槃法寂滅初二句世諦中一句真諦後一句金剛以後常果也若經律論明此四句義者是佛正法也次以五法印驗通宗大乘一一切無常二一切法苦三一切法空四一切法無我五一切法寂滅初二句有為緣集法界不同敗壞也中二句無為緣集法界常住後一句自體緣集法界本來常爾不增不減非常非無常也若經律論明此五句義者是佛大乘真宗正法也又四堪法印一法體堪二因緣堪三作堪四成辨堪也持律人有五功德一戒品慳牢二善勝諸惡三於眾中決斷無畏四若有疑悔能開解五善持毘尼令正法久住茲毘尼心者實曰靈腑寶藏也儉約內外光潤自他守護六根防慎三業低昂允理進退合儀上下相管大小是錄行立指授坐臥教詔哉自非如來慈被熟能若斯故稱佛為六道尊師四生父母矣豈直言讚而已僉共行之學之彼我丈夫已得當得如火在木攢搖施光似玉處泥濤澄發彩譬金藏土土闇金明闇銷金顯水清玉現尸羅清淨三昧現前光流惠起故經云先以定動後以智拔斯言信矣戒淨定淨定淨惠淨惠淨心淨心淨土淨毘尼心一卷一十八紙
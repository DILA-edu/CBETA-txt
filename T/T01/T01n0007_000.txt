如是我聞一時佛在毘耶離大林中重閣講堂與大比丘眾千二百五十人俱爾時世尊而與阿難於晨朝時著衣持鉢入城乞食還歸所止食竟洗漱收攝衣鉢告阿難言汝可取我尼師壇來吾今當往遮波羅支提入定思惟作此言已即與阿難俱往彼處既至彼處阿難即便敷尼師壇於是世尊結跏趺坐寂然思惟阿難爾時去佛不遠亦於別處端坐入定世尊須臾從定而覺告阿難言此毘耶離優陀延支提瞿曇支提菴羅支提多子支提娑羅支提遮波羅支提此等支提甚可愛樂阿難四神足人尚能住壽滿於一劫若減一劫如來今者有大神力豈當不能住壽一劫若減一劫爾時世尊既開如是可請之門以語阿難阿難默然而不覺知世尊乃至慇懃三說阿難茫然猶不解悟不請如來住壽一劫若減一劫利益世間諸天人民所以者何其為魔王所迷惑故爾時世尊三說此語猶見阿難心不開悟即便默然爾時魔王來至佛所而白佛言世尊今者宜般涅槃善逝今者宜般涅槃所以者何我於往昔在尼連禪河側勸請世尊入般涅槃世尊爾時而見答言我四部眾比丘比丘尼優婆塞優婆夷猶未具足又未降伏諸餘外道所以未應入般涅槃世尊今者四部之眾無不具足又已降伏諸餘外道所為之事皆悉已畢今者宜應入般涅槃于時魔王如是三請如來即便答言善哉我於往昔在尼連禪河側已自許汝以四部眾未具足故所以至今今已具足却後三月當般涅槃是時魔王聞佛此語歡喜踊躍還歸天宮爾時世尊即便捨壽而以神力住命三月是時大地十八相動天鼓自鳴以佛力故空中唱言如來不久當般涅槃諸天人眾忽聞此聲心大悲憹遍體血現是時世尊即於彼處而說偈言一切諸眾生皆隨有生死我今亦生死而不隨於有一切造作行我今欲棄捨爾時世尊說此偈已默然而住是時阿難見大地動心大驚怖而自念言今者何故忽有是相如此之事非為小緣我今當往諮問世尊作此念已即從座起到於佛前頭面禮足白言世尊我向於彼別處思惟忽見大地十八相動又聞空中天鼓之聲心大怖懼不知此相是何因緣佛言阿難大地震動有八因緣一者大地依於水住又此大水依風輪住又此風輪依虛空住空中有時猛風大起吹彼風輪風輪既動彼水亦動彼水既動大地乃動二者比丘比丘尼優婆塞優婆夷有修神通始成就者欲自試驗故大地動三者菩薩在兜率天將欲來下降神母胎故大地動四者菩薩初生從右脅出故大地動五者菩薩捨於王宮出家學道成一切種智故大地動六者如來成道始為人天轉妙法輪故大地動七者如來捨壽以神通力住命而住故大地動八者如來般涅槃時故大地動阿難當知地動因緣有此八事阿難有八部眾一者剎利二者婆羅門三者長者居士四者沙門五者四天王六者忉利天七者魔王八者梵王此八部眾我觀其根應得度者隨所現形而為說法彼亦不知是我所說阿難有八勝處一者內有色想外觀色少境界二者內有色想外觀色無量境界三者內無色想外觀色少境界四者內無色想外觀色無量境界五者觀一切色青六者觀一切色黃七者觀一切色赤八者觀一切色白此是行者上勝之法復次阿難有八解脫一者內有色想外觀色二者內無色想外觀色不淨思惟三者淨解脫四者空處解脫五者識處解脫六者無所有處解脫七者非想非非想處解脫八者滅盡定解脫此亦復是行者勝法若能究竟此等法者即於諸法自在無礙阿難知不我於往昔初成道時度優樓頻螺迦葉在尼連禪河側爾時魔王來至我所而請我言世尊今者宜般涅槃善逝今者宜般涅槃何以故所應度者皆悉解脫今者正是般涅槃時如是三請我即答言今者未是般涅槃時所以者何我四部眾未具足故所應度者皆未究竟諸外道眾又未降伏如是三答魔王聞已心懷愁憹即還天宮向者又來而請我言世尊今者宜般涅槃善逝今者宜般涅槃所以者何我於往昔在尼連禪河側勸請世尊而般涅槃世尊爾時即答我言我四部眾比丘比丘尼優婆塞優婆夷猶未具足又未降伏諸餘外道是以未應入般涅槃世尊今者四部之眾無不具足又已降伏諸餘外道所為之事皆悉已畢今者宜應入般涅槃魔王乃至如是三請我即答言我於往昔在尼連禪河側已自許汝以四部眾未具足故所以至今今已具足却後三月當般涅槃魔王聞我作此語已歡喜踊躍還歸天宮我既於此受魔請已即便捨壽住命三月以是因緣大地震動爾時阿難聞佛此語心大悲憹徧體血現涕泣流淚而白佛言唯願世尊哀愍我等住壽一劫若減一劫利益世間諸天人民如是三請爾時世尊告阿難言汝今非是請如來時所以者何我已許魔却後三月當般涅槃汝今云何而請住耶阿難汝侍我來頗曾聞我說二言不阿難白佛實不曾聞天人之師有二言也我於往昔曾聞世尊為四部眾而說法言四神足人則能住壽滿足一劫若減一劫況復如來無量神力自在之王今更不能住壽一劫若減一劫而便捨壽住命三月唯願世尊哀愍我等住壽一劫若減一劫爾時世尊答阿難言我今所以便捨壽者正由汝故所以者何我前於此向汝說言四神足人尚能住壽滿足一劫若減一劫如來今者有大神力豈當不能住壽一劫若減一劫乃至如是慇懃三說開勸請門而汝默然曾不請我住壽一劫若減一劫是故我今住命三月汝今云何方請我住爾時阿難聞佛此語決定知佛入般涅槃不可勸請心生苦痛悶絕懊憹泣涕流連不能自勝爾時世尊既見阿難生大苦憹而以梵音安慰之言阿難汝今勿生憂悲有為之法皆悉如是一切合會無不別離世尊即便而說偈言一切有為法皆悉歸無常恩愛和合者必歸於別離諸行法如是不應生憂憹於是阿難流淚而言天人之師無上大尊不久應當入般涅槃我今云何而不憂憹即便拍頭高聲唱言嗚呼苦哉世間眼滅眾生不久失於慈父爾時世尊又告阿難汝今不應生於憂憹設住一劫若減一劫會亦當滅有為之法性相如是汝勿於我獨生苦也我今欲還重閣講堂汝可取我尼師壇來於是世尊即與阿難俱共還歸重閣講堂爾時世尊告阿難言汝今可語此大林中重閣講堂諸比丘眾皆悉令往大集講堂阿難奉勅即便普語諸比丘眾世尊皆令往大集堂比丘集已阿難白佛諸比丘眾悉皆已集唯願如來自知其時爾時如來從重閣講堂往大集堂敷座而坐告諸比丘我昔為汝所說諸法常思惟之誦習勿廢淨修梵行護持禁戒福利世間諸天人民諸比丘我昔為汝說何等法汝思惟之勿生懈怠三十七道品法所謂四念處四正勤四如意足五根五力七覺支八聖道分汝應修習精勤思惟此法能令到解脫處復次比丘一切諸法皆悉無常身命危脆猶如驚電汝等不應生於放逸汝等當知如來不久却後三月當般涅槃爾時世尊即說偈言我欲棄捐此朽故之老身今已捨於壽住命留三月所應化度者皆悉已畢竟是故我不久當入般涅槃我所說諸法則是汝等師頂戴加守護修習勿廢忘汝等勤精進如我在無異生死甚危脆身命悉無常常求於解脫勿造放逸行正念清淨觀善護持禁戒定意端思惟攝情於外境若能如此者是則護正法自到解脫處利益諸天人爾時諸比丘聞佛此語心大苦痛涕泣交流遍體血現迷悶懊憹而白佛言世尊唯願住壽勿般涅槃利益眾生增長人天唯願住壽勿般涅槃開諸眾生智慧之眼一切眾生墮於黑暗唯願如來為作明照一切眾生皆悉漂沒生死大海唯願如來為作舟航舉手拍頭搥胸大叫嗚呼苦哉如來不久當般涅槃一切眾生何所歸依爾時世尊告諸比丘一切諸法皆悉無常恩愛合會無不別離汝等不應請我住世何以故今者非是勸請我時向為汝等略說法要當善奉持如我無異日既晚暮世尊即與阿難俱共還歸重閣講堂爾時世尊既至明旦著衣持鉢而與阿難入城乞食既得食已即便還歸重閣講堂食訖澡漱與諸比丘往乾荼村路經毘耶離城世尊迴顧向城而笑阿難即便頭頂禮足而問佛言無上大尊非無因緣而妄笑也佛即答言阿難我今所以向城笑者正為最後見此城故當於如來說此言時虛空之中無雲而雨於是阿難復白佛言世尊甚為奇特虛空清淨無有氣翳忽然而降如此密雨佛告阿難汝知之不虛空諸天聞我說言最後見於毘耶離城心大懊憹悲感涕泣此是天淚非為雨也爾時阿難及諸比丘聞佛此語心復悲憹悶絕躃地而白佛言今者天人極大苦痛世尊云何而欲委捨般涅槃耶爾時如來即以梵音而安慰之汝等不應生於憂苦諸比丘言世尊今者最後見於毘耶離城不久便當入般涅槃我等云何而不憂苦如是展轉人人相告乃至聲徹諸離車等時諸離車聞此語已心懷悲憹遍體血現舉手拍頭搥胷大叫嗚呼苦哉世間眼滅眾生於今無所歸依互相語言我等今者應往佛所勸請世尊住毘耶離住壽一劫若減一劫利益世間諸天人民即便嚴駕疾往佛所既出城門遙覩如來又見阿難及諸比丘涕泣流連悶絕懊憹諸離車等倍增悲慟前詣佛所頭面禮足而白佛言世尊今者欲般涅槃一切眾生失智慧眼方當在於黑暗之中云何能見所應行處唯願世尊住壽一劫若減一劫如是三請佛即答言有為之法皆悉無常設住一劫若減一劫亦歸無常爾時如來即說偈言須彌雖高廣終歸於消磨大海雖淵曠會亦還枯竭日月雖明朗不久則西沒大地雖堅固能負荷一切劫盡業火然亦復歸無常恩愛合會者必歸於別離過去諸如來金剛不壞身亦為無常遷今我豈獨異諸佛法如是汝等不應請勿偏於我上而更生憂惱爾時世尊說此偈已告諸離車汝等可止啼泣之情諦聽如來最後所說諸離車言善哉世尊願樂欲聞於是如來敷尼師壇結跏趺坐諸比丘眾及以離車強自抑忍各坐一面爾時世尊告離車言汝等當知有七種法日就增進而不減損一者歡悅和同無相違逆二者共相曉悟講論善業三者護持禁戒及持禮儀四者恭敬父母及餘尊長五者親戚和睦各相承順六者國內支提修理供養七者奉持佛法親敬比丘及比丘尼愛護優婆塞及優婆夷如是七法若受行者令人威德日就增進國土熾盛人民豐樂汝等從今至盡形壽當奉持之無得懈怠時諸離車即白佛言我等若於此七法中修行一事尚能令我威德增進況復具足修行七法善哉世尊我等今者便得福利當盡形壽奉持不忘爾時世尊告諸比丘汝等從今亦當修習七法之行一者歡悅和諧猶如水乳二者常共集會講論經法三者護持禁戒不生犯想四者恭敬於師及以上座五者料理愛敬阿練比丘六者勸化檀越修營三寶所止住處七者勤加精進守護佛法汝等當知若有比丘行此七法功德智慧日就增進復次比丘更有七法汝等當修一者不如白衣營資生業二者不作戱論調謔之言三者不樂睡眠廢於精勤四者不論世間無益之事五者遠惡知識近於善友六者正念不生邪想七者若於佛法有所得者更求勝進汝等若能行此七法功德智慧日就增長復次比丘更有七法汝等當行一者於佛法僧生堅固信二者有慚三者有愧四者心常樂於多聞五者心不輕躁六者樂聞經義七者樂修智慧汝等若能修此七法功德智慧日就增長復次比丘更有七覺意法汝等當行一者擇法二者精進三者喜四者念五者定六者猗七者捨汝等若能行此七法功德智慧日就增長復次比丘更有七法一者觀於無常二者觀於無我三者觀於不淨四者觀苦五者不樂世間六者不著五欲七者勤修寂滅汝等若能行此七法功德智慧日就增長復次比丘更有七法汝等當行一者身常行慈二者口常行慈三者意常行慈四者若有檀越種種布施平等分與無使有偏五者於深妙法樂說不厭六者不以世間典籍而教於人七者見非同學不生憎嫉汝等若能修此七法功德智慧日就增長復次比丘更有七法汝等當行一者於九部法善能分別二者善解其義三者行道誦習皆得其時四者行住坐臥善得儀中五者為人說法並自量忖以其所長而以教人六者若婆羅門剎利長者居士來欲聽法當善籌量隨根為說七者善別愚智汝等若能行此七法功德智慧日就增長則能守護我之正法爾時國中諸離車妻聞佛不久當般涅槃今者最後見毘耶離心大懊憹悲泣流連各與五百眷屬各辦五百乘車載供養具種種莊嚴車牛白者懸素幡蓋如是玄黃各隨牛色次第出城往至佛所爾時世尊遙見彼來告諸比丘汝等見此諸離車妻前後導從極嚴麗不比丘答言唯然見之佛告比丘此毘耶離離車長者及以其妻出入之儀甚為光飾與忉利天等無異也時離車妻既到佛所頭面禮足悲泣流連不能自勝以諸供具而供養佛白言世尊唯願住壽教化眾生世尊今若般涅槃者我等盲瞑永無開悟受生薄福為此女身恒有限礙不得自在無緣而數親近世尊世尊便欲般涅槃者我等善根日就減損爾時如來而答之言汝等從今至盡形壽精勤持戒如人護眼意念端直勿生諂嫉此便即是常得見我諸離車妻聞佛此語倍增悲絕不能自勝却坐一面爾時菴婆羅女顏容端正世界第一聞佛不久當般涅槃最後見於毘耶離城心懷悲懊涕泣交流即與五百眷屬嚴五百乘車次第出城往詣佛所爾時世尊遙見彼來告諸比丘菴婆羅女今來詣我形貌殊絕舉世無雙汝等皆當端心正念勿生著意比丘當觀此身有諸不淨肝膽腸胃心肺脾腎屎尿膿血充滿其中八萬戶虫居在其內髮毛爪齒薄皮覆肉九孔常流無一可樂又復此身根本始生由於不淨此身所可往來之處皆悉能令不淨流溢雖復飾以雕綵熏以名香譬如寶瓶中藏臭穢又其死時膖脹腐爛節節支解身中有虫而還食之又為虎狼鵄梟鵰鷲之所吞噬世人愚癡不能正觀戀著恩愛保之至死橫於其中而生貪欲何有智者而樂此耶爾時世尊即說偈言雖復佩瓔珞香華自嚴飾屎尿及唾洟不淨藏其內眾生保惜之迷惑不覺悟猶如灰覆火愚人蹈其上智者當遠離勿生染著心爾時菴婆羅女到於佛前頭面禮足以諸供具而供養佛銜淚嗚咽而白佛言唯願世尊住壽住世不般涅槃利益世間諸天人民世尊若定般涅槃者一切眾生無復獎道猶如嬰兒失於慈母爾時世尊而告之言一切諸行性相如是汝今不應生於悲憹世尊即便普為來眾而說法言汝等從今護持禁戒勿得虧犯破戒之人天龍鬼神所共憎厭惡聲流布人不憙見若在眾中獨無威德諸善鬼神不復守護臨命終時心識怖懼設有微善悉不憶念死即隨業受地獄苦經歷劫數然後得出復受餓鬼畜生之身如是轉轉無解脫期比丘持戒之人天龍鬼神所共恭敬美聲流布聞徹世間處大眾中威德明盛諸善鬼神常隨守護臨命終時正念分明死即生於清淨之處當於如來說此法時六萬八千那由他天人八部遠塵離垢得法眼淨六十比丘漏盡意解成阿羅漢爾時世尊告諸離車及與其妻并菴婆羅女我今欲進乾荼村中汝等可各還歸所止當知諸行皆悉無常但當修行我所說法勿如嬰兒涕泣悲憹世尊即便從座而起時諸離車及與其妻菴婆羅女聞佛此言搥胸拍頭號咷大叫緣路隨佛不肯旋返世尊既見戀慕情深非是言辭所可安慰即以神力化作河水涯岸深絕波流迅疾時諸離車及以眷屬菴婆羅女既見如來與比丘眾在彼河岸倍增悲慟悶絕躃地而以微聲共相謂言是處那忽有此大河而復乃爾波湍驚急當是如來見於我等隨從不捨而故作此絕行道耳時諸離車及以其妻菴婆羅女既不得度心倍踊躍俛仰哽咽絕望乃還爾時如來至乾荼村北林中住告諸比丘汝等當知有四種法一戒二定三慧四解脫若不聞知此四法者斯人長夜在生死海我於往昔若不聞知此四法者不能疾得阿耨多羅三藐三菩提於是世尊即說偈曰戒定慧解脫我若不久聞不能疾得證無上正真道汝等宜精進修習此四法能斷生死苦天人上福田爾時世尊說此偈已為諸比丘分別廣說此四法義當於如來說此法時千二百比丘即於諸法漏盡意解成阿羅漢爾時世尊與諸比丘即從座起趣於象村菴婆羅村閻浮村乃至到於善伽城到彼城已與諸比丘前後圍繞在一處坐於是世尊告諸比丘有四聖諦當勤觀察一者苦諦二者集諦三者滅諦四者道諦比丘苦諦者所謂八苦一生苦二老苦三病苦四死苦五所求不得苦六怨憎會苦七愛別離苦八五受陰苦汝等當知此八種苦及有漏法以逼迫故諦實是苦集諦者無明及愛能為八苦而作因本當知此集諦是苦因滅諦者無明愛滅絕於苦因當知此滅諦實是滅道諦者八正道一正見二正念三正思惟四正業五正精進六正語七正命八正定此八法者諦是聖道若人精勤觀此四法速離生死到解脫處汝等比丘若於此法已究竟者亦當精勤為他解說我若滅後汝等亦應勤思修習當於如來說此法時五百比丘漏盡意解成阿羅漢虛空諸天其數四萬於諸法中遠塵離垢得法眼淨爾時世尊告諸比丘有四決定說一者若有比丘樂欲說法作如是言我親從佛聞如是法善解其義受持讀誦極自通利汝等宜應請之令說應隨所聞善自思惟為修多羅為是毘尼法相之中有此法耶若修多羅及以毘尼法相之中有此法者宜應受持稱讚善哉若修多羅及以毘尼法相之中無此法者不應受持亦勿稱讚當知此法非我所說二者若有比丘樂欲說法作如是言我於某處比丘僧眾聞如是法善解其義受持讀誦極自通利汝等宜應請之令說隨所聞法善自思惟為修多羅為是毘尼為是法相有此法耶若修多羅及以毘尼法相之中有此法者宜應受持稱讚善哉若修多羅及以毘尼法相之中無此法者不應受持亦勿稱讚當知此法非我所說亦復非彼比丘眾說三者若有比丘樂欲說法作如是言我親從彼某僧伽藍某阿練若住處眾多上座比丘悉皆多聞聰明智慧聞如是法善解其義受持讀誦極自通利汝等宜應請之令說應隨所聞善思惟之為修多羅為是毘尼為是法相中有此法耶若修多羅及以毘尼法相之中有此法者宜應受持稱讚善哉若修多羅及以毘尼法相之中無此法者不應受持亦勿稱讚當知此法非我所說四者若有比丘樂欲說法作如是言我親從某僧伽藍某阿練若住處有一上座比丘智慧多聞聞如是法善解其義受持讀誦極自通利汝等宜應請之令說應隨所聞善思惟之為修多羅為是毘尼為法相中有此法耶若修多羅及以毘尼法相之中有此法者宜應受持稱讚善哉若修多羅及以毘尼法相之中無此法者不應受持亦勿稱讚當知此法非我所說汝等宜應善分別此四決定說又亦以此分別說法傳授餘人設我在世及般涅槃虛偽真實以此知之時諸比丘而白佛言善哉世尊我等從今當能分別佛說魔說爾時世尊與諸比丘從座而起趣鳩娑村到彼村已與比丘眾前後圍繞坐一樹下時彼村中諸婆羅門長者居士聞佛至已皆悉馳競來詣佛所頭面禮足却坐一面而白佛言世尊今者與諸比丘故來此村別有餘趣於是如來即答之言我却後三月當般涅槃從毘耶離城遍歷村邑次第到此爾時諸人聞佛此語悲泣懊憹悶絕躃地舉手拍頭搥胸大叫唱如是言嗚呼苦哉世間眼滅我等不久失所歸導垂涕白言唯願世尊住壽一劫若減一劫爾時世尊而答之言汝等不應生此悲憹所以者何有為之法性相如是汝等可捨憂憹之情靜心聽我最後所說於是諸人強自抑忍低頭默聽時彼座中有一婆羅門名弗波育帝聰明智慧博聞強記爾時如來即告之言汝等當知在家之人有四種法宜應修習一者恭敬父母盡心孝養二者恒以善法訓導妻子三者愍念僮僕知其有無四者近善知識遠離惡人汝等若恒行此四法現世為人之所愛敬將來所生常在善處復次弗波育帝在家之人有四樂法一者不負他財無慚愧色二者極大巨富自惜不用父母妻子親戚眷屬皆不給與又不供養沙門婆羅門三者極大巨富身著麗服口恣上味供養父母親戚眷屬皆悉給與奉事沙門及婆羅門四者身口意業竝不為惡聰明智慧樂欲多聞汝等當知在家之人雖復有此四種之樂而不負他債及以慳貪此法名為最下之樂好行布施名為中樂身口意業不造於惡聰明智慧樂於多聞此法名為上勝之樂爾時如來而說偈言不負債及慳斯名為下樂有財行布施此名為中樂身口意業淨智慧樂多聞此則為上樂慧者之所行汝等從今日乃至盡形壽長幼互相教行此中上法爾時弗波育帝等而白佛言世尊我等從今以中上法互相開導於是弗波育帝等五百人即於佛前受三歸依并及五戒弗波育帝等重白佛言唯願世尊及比丘僧明受我供于時如來默然許之弗波育帝等知佛許已即從座起與其來眾禮佛而退還到其舍通夕辦好香美飲食既至明日食時將到遣信白言唯願世尊自知其時於是如來與比丘僧前後圍繞往詣其舍次第而坐弗波育帝見佛及僧悉安坐已便起行水手自斟酌諸美飲食餘婆羅門長者居士有五百人各賷美饌亦在其舍共供養佛時諸比丘當於食上有不善攝身威儀者諸婆羅門長者居士既見之已心不歡喜爾時世尊知眾人心而普告言汝等當知如來正法深曠如海不可測量又復大海有諸眾生身體極大長萬六千踰闍那或復身長八千踰闍那或復身長四千踰闍那或復身長千踰闍那或復身長一寸半寸乃至極微如來法海亦復如是其中或有得阿羅漢具足三明及以六通有大威德福天人者其中亦有得阿那含者斯陀含者須陀洹者亦復有得四果向者乃至亦有凡夫之人未得法利者是故汝勿於法海中而生礙心於是世尊而說偈言一切眾川流皆悉歸大海若飯佛及僧福歸己亦然爾時如來說此偈已又為眾人說種種法于時弗波育帝等五百人於諸法中遠塵離垢得法眼淨爾時世尊與比丘僧從座而起更復前行趣波波城弗波育帝等五百人悲號啼泣奉送如來徘徊顧慕絕望乃返爾時世尊既至彼城彼城之中有工巧子名曰淳陀其人有園極為閑靜如來即便與諸比丘前後圍繞往住彼園是時淳陀聞佛及僧來其園中歡喜踊躍不能自勝與其同類俱詣佛所頭面禮足却住一面而白佛言不審世尊何緣來此有他趣耶爾時世尊即答之言我今所以來至此者不久應當入般涅槃是以故來最後相見是時淳陀及其同類聞佛此語心大悲憹悶絕於地良久微聲而白佛言世尊今者捨諸眾生不慈念耶云何便欲入般涅槃唯願世尊住壽一劫若減一劫即又拍頭搥胸大叫作如是言嗚呼苦哉世間眼滅一切眾生從今以後沒生死海未有出期所以者何無上導師般涅槃故爾時世尊告淳陀言汝今不應生苦憹也一切諸行法皆如是悉為無常之所遷變合會恩愛必有別離是故汝今勿生憂憹爾時淳陀即白佛言我今亦知諸行無常合會恩愛皆悉別離然無上尊當般涅槃我今云何而不悲憹爾時世尊即為淳陀說種種法淳陀聞已憂悲小歇便從座起整身威儀偏袒右肩頂禮佛足白言世尊唯願明日受我薄供世尊即便默然許之爾時淳陀知佛許已禮足而退淳陀還舍通夕辦於多美飲食至明食時遣信白佛唯願世尊自知其時於是如來與諸比丘前後圍繞往詣其舍次第就坐是時淳陀見佛坐已即便行水手自斟酌下諸精饌世尊及僧食竟洗鉢還歸本坐淳陀亦坐爾時世尊告淳陀言汝今已作希有之福最後供飯佛比丘僧如此果報無有窮盡一切眾生所種諸福無有能得等於汝者宜應自生欣慶之心我今最後受汝請訖更不復受他餘供飯爾時世尊即說偈言汝今已建立希有之功德最後得供飯佛及比丘僧功德日增長永無窮竭時汝今宜自應深生欣慶心一切所造福無有等汝者爾時世尊說此偈已即語阿難我今身痛欲疾往彼鳩尸那城爾時阿難與諸比丘并及淳陀聞佛此語生大苦痛號泣流連不能自勝於是世尊即從座起與諸比丘前後圍繞趣向彼城爾時淳陀亦與眷屬隨從如來世尊中路止一樹下語阿難言我於今者極患腹痛即將阿難去樹不遠而便下血既還樹下而勅阿難汝可取我僧伽梨衣四疊敷地我欲坐息不堪復前阿難受勅世尊即便坐息樹下又告阿難我今患渴汝可往至迦屈嗟河取淨水來阿難答言向有商人五百乘車從河而過其水必濁恐不堪飲如是再三勅於阿難阿難然後持鉢而去既到河上見水澄清心大怖懼身毛皆竪而自念言我於向者見諸商人五百乘車經此水過意謂猶濁不言便清致令屢逆如來之勅即持水歸而以供奉作如是言甚奇世尊向見商人五百乘車從河而度妨於前後十日之中猶未應清世尊神力俄爾之頃而便澄潔世尊即便受水飲之爾時有一滿羅仙人之子名弗迦娑是彼迦蘭仙人弟子從鳩尸那詣波波城忽於中路而見如來坐息樹下合掌問訊却坐一面而白佛言夫出家法坐禪之業最為第一調伏情根使心不亂專精寂靜莫能驚恐所以者何憶念往昔隨從我師迦蘭仙人行於道路既患疲乏近於路側止息樹下我師即便坐禪思惟當爾之時有諸商人乘五十乘車從前而過我師爾時猶故寂默身不動搖如是良久方從禪起我即便往而白師言尊向在此坐禪之時有諸商人五十乘車經前而過聲如雷震不審尊向為見之不師答我言都無所見又復問言聞其聲不亦答不聞即復白言尊今衣上所以有此塵土汙者是彼車過故致爾耳我於爾時深生奇特知坐禪法極可敬重善攝情根無能亂者爾時世尊答弗迦娑汝向所說非為奇特所以者何若復有人非是熟眠亦復不入於滅盡定端心坐禪五百乘車從其前過此人于時不覺不聞如是乃可名為奇特復次弗迦娑斯亦未足為大奇特若復有人正念坐禪遇天霹靂雷電震曜時有耕者兄弟二人聞此驚怖應聲而死又有四牛亦皆頓絕而坐禪者不覺不聞斯可得名為奇特不弗迦娑言五百乘車從前而過不覺不聞已為奇特況復霹靂震曜動地而不聞覺極為希有爾時世尊告弗迦娑我於往昔在阿車摩村於一樹下端坐思惟時有商人五百乘車經我前過而我禪思不覺不聞諸商人等經過良久我方出定時彼商人遙見我起皆悉競來見我身上塵坌污衣即便拂之而問我言我等向者五百乘車從此而過世尊見不即便答言我不見也彼復問言世尊自可閉目不視為聞聲不我又答言亦不聞聲商人又問世尊為眠為是入於滅盡定耶我又答言我向不眠亦非入定但在禪思故無聞見彼諸商人聞我此言極生奇特歎未曾有而作是言坐禪之力乃能如此我即為其說種種法時彼商眾悉於諸法遠塵離垢得法眼淨復次弗迦娑我於往日在彼村側田間獨坐寂默禪思不久忽然天大霹靂雷電風雨震動天地時有耕者兄弟二人忽聞此聲同共怖死又有四牛亦復頓絕時彼村人聞有耕者二人怖死或是父母妻子知識合村相隨涕泣來看我於爾時方從禪覺見地泥水又有眾人集聚號哭有一人來我即問言何故人眾聚此悲泣彼人答言世尊向者不覺雷電霹靂聲耶我村之中兄弟二人在此而耕同時為於霹靂所殺及以四牛亦皆俱死云何世尊而不覺知如來向者為是得眠為是入於滅盡定耶即答之言我向不眠亦不入定端寂坐禪故不聞耳是時彼人聞佛此語深生奇特歎未曾有心自念言坐禪乃有如此之力我即為其種種說法既聞法已於諸法中遠塵離垢得法眼淨時弗迦娑聞佛此言生希有心而白佛言本見我師坐禪之時五十車過而不聞知謂為奇特今者如來說此二事百千萬倍不可為比如來禪力不可思議即便從佛受三歸依如來為說種種妙法其聞法已心開意悟遠塵離垢得法眼淨即語侍人汝可取我金色劫貝二張持來我欲上佛侍人奉勅即取將來時弗迦娑手執劫貝長跪佛前而作是言我今以此奉上世尊唯願哀愍即賜納受爾時世尊答弗迦娑我今為汝受取一張可以一張施於阿難所以者何阿難日夜親侍我側且又今日看我疾病若有施主施於病人及看病者斯則名為滿足大施時弗迦娑聞佛此語歡喜踊躍即以一張置佛足下又持一張至阿難所長跪白言我今以此奉施尊者唯願納受阿難答言善哉善哉汝今能信天人師言令汝長夜永得安樂我為汝受於是弗迦娑還至佛所如來即復為說諸法其聞法已得阿那含果時弗迦娑復白佛言我今欲於佛法出家佛即喚言善來比丘鬚髮自落袈裟著身即成沙門得阿羅漢爾時如來從其面門放種種光青黃赤白頗梨紅色於是阿難頂禮佛足長跪叉手而白佛言不審世尊有何因緣而現此瑞佛即答言阿難當知我有二時放大光明一者在菩提樹欲成佛時放大光明二者欲般涅槃放大光明阿難知不我成阿耨多羅三藐三菩提盡於夜分般涅槃時亦復如是汝今當知我於今者後夜分盡在鳩尸那城力士生地熙連河側娑羅雙樹間入般涅槃說此語已諸比丘眾虛空諸天悲號啼泣不能自勝爾時世尊與比丘眾到迦屈蹉河世尊即便入河洗浴洗浴訖已共比丘僧坐於河側爾時淳陀心自咎責世尊因受我之供飯而患腹痛欲般涅槃爾時世尊知淳陀心告阿難言汝今當知一切眾生勿自責言如來因受我之供飯致使身患而般涅槃所以者何如來出世有二種人獲福最上一者欲成阿耨多羅三藐三菩提時而來奉施二者如來臨欲般涅槃時最後供飯此二人福正等無異所獲果報不可稱計如此二施難可值遇如優曇鉢花時時乃有爾時世尊即告淳陀汝今心意正有此念不應自生如此悔責已獲無上難得之寶宜應自生慶幸之情百千萬劫佛名難聞雖得聞名見佛又難雖得見佛供養又難雖得供養在此二施亦又甚難汝今已果不久當獲辯才智慧色力壽命爾時淳陀聞佛此語心生歡喜不能自勝而白佛言快哉世尊我今已得如此大利爾時世尊而說偈言布施者獲福慈心者無怨為善者消惡離欲者無惱若行如此行不久般涅槃爾時世尊說此偈已告淳陀言汝今應以最後施福廣為人說令得聞者長夜獲安爾時世尊告阿難言我今欲進鳩尸那城力士生地熙連河側娑羅雙樹間阿難白言唯然世尊於是如來與諸比丘前後圍繞而便進路渡熙連河住鳩尸那城力士生地娑羅林外語阿難言汝可往至娑羅林中見有雙樹孤在一處灑掃其下使令清淨安處繩床令頭北首我今身體極苦疲極爾時阿難及諸比丘聞佛此語倍增悲絕阿難流淚奉勅而去至彼樹下灑掃敷施皆悉如法還歸白言灑掃敷施皆悉已畢爾時世尊與諸比丘入娑羅林至雙樹下右脇著床累足而臥如師子眠端心正念爾時雙樹忽然生花墮如來上世尊即便問阿難言汝見彼樹非時生花供養我不阿難答言唯然見之爾時諸天龍神八部於虛空中雨眾妙花曼陀羅花摩訶曼陀羅花曼殊沙花摩訶曼殊沙花而散佛上又散牛頭栴檀等香作天伎樂歌唄讚歎佛告阿難汝見虛空諸天八部供養我不阿難白言唯然已見世尊又復告阿難言欲供養我報於恩者不必以此香花伎樂淨持禁戒讀誦經典思惟諸法深妙之義斯則名為供養我也爾時有一比丘名優波摩那如來昔日未取阿難為侍者時其恒執事看視如來時優波摩那既見如來臥雙樹下心大苦憹在佛前立爾時世尊而告之言汝今不須當我前倚優波摩那即却一面爾時阿難心生疑念我侍佛來經歷年載未曾見佛作如此語今日何故不聽前立如來今者不久便當入般涅槃而復不聽在前悲泣於是阿難即禮佛足長跪叉手白言世尊我從昔來侍佛至今數數在於世尊前立而未曾聞令我却退今者何故語優波摩那使避前耶佛言阿難諸天龍神八部之眾聞我在於娑羅雙樹右脅而臥皆悉競來瞻視於我從虛空中累至于地四面充滿各三十二踰闍那此優波摩那比丘當我前立天龍八部生不喜心作如是念如來今者在雙樹間不久便當入般涅槃我等最後瞻視之時而此比丘當佛前立以是因緣故令之却阿難知不今此八部或有悲泣不能自勝或有懊憹迷悶欲絕或有以手自拔頭髮或有牽絕嚴身具者悉皆同聲唱如是言如來今者入般涅槃何其速哉如來出世難可值遇如優曇鉢花時時乃現而今不久入般涅槃嗚呼苦哉世間眼滅我等從今誰為歸導離欲諸天皆悉歎言嗚呼世間極為無常無有受生不歸滅者又彼諸天共相謂言世尊昔日或在毘耶離城或在王舍城或在舍衛國并及餘處安居訖已諸比丘眾從四方來問訊世尊我等因此得於路側見諸比丘禮拜供養聽受經法長獲福利世尊今者既般涅槃諸比丘僧安居竟已無復問訊遊行處所我等不復得於路側見諸比丘禮拜供養聽受經法從今永失如此福利爾時如來告阿難言若比丘比丘尼優婆塞優婆夷於我滅後能故發心往我四處所獲功德不可稱計所生之處常在人天受樂果報無有窮盡何等為四一者如來為菩薩時在迦比羅斾兜國藍毘尼園所生之處二者於摩竭提國我初坐於菩提樹下得成阿耨多羅三藐三菩提處三者波羅㮈國鹿野苑中仙人所住轉法輪處四者鳩尸那國力士生地熙連河側娑羅林中雙樹之間般涅槃處是為四處若比丘比丘尼優婆塞優婆夷并及餘人外道徒眾發心欲往到彼禮拜所獲功德悉如上說爾時阿難聞佛此語白言世尊我從今者當普宣告諸四部眾知此四處若往禮拜功德如是爾時阿難復白佛言若有善心諸優婆夷善持戒行樂聽經法欲見比丘我等從今當云何耶佛言汝等從今勿與相見阿難言若脫遇會與之相逢當復云何佛言勿與共語阿難言若不共語其脫諮請欲聞經法當復云何佛言應為說法但當善攝汝身口意爾時阿難而白佛言我等從今如是奉行爾時阿難而白佛言世尊入於般涅槃後供養之法當云何耶佛言汝今不應逆憂此事但自思惟於我滅後護持正法以昔所聞樂為人說所以者何諸天自當供養我身又婆羅門及以諸王長者居士此等自當供養我身阿難言雖復天人自興供養然我不知應依何法佛言阿難供養我身依轉輪聖王阿難又問供養轉輪聖王其法云何佛言阿難供養轉輪聖王之法用新淨綿及以細㲲合纏其身如是乃至積滿千重內金棺中又作銀棺盛於金棺又作銅棺盛於銀棺又作鐵棺盛於銅棺然後灌以眾妙香油又復棺內以諸香華而用塗散作眾伎樂歌唄讚頌然後下蓋造大寶輿極令高廣軒蓋欄楯眾妙莊嚴以棺置上又於城中作闍維處掃灑四面極令清淨以好栴檀及諸名香聚為大𧂐又於𧂐上敷舒繒㲲施大寶帳以覆其上然後舁舉至闍維處燒香散華伎樂供養繞彼香𧂐周迴七匝然後以棺置香𧂐上而用香油以澆灑之然火之法從下而起闍維既竟收取舍利內金瓶中即於彼處而起兜婆表剎莊嚴懸繒幡蓋諸人民等恒應日日燒香散華種種供養阿難當知供養轉輪聖王之法其事如是闍維我身亦與王等然起兜婆有異於王表剎莊嚴應懸九繖若有眾生懸繒幡蓋燒香散華及然燈燭禮拜讚歎我兜婆者此人長夜獲大福利將來不久他人亦復起大兜婆供養其身阿難當知一切眾生皆無兜婆唯有四人得立兜婆一者謂如來應正遍知明行足善逝世間解無上士調御丈夫天人師佛世尊慈愍眾生堪為世間作上福田應起兜婆二者謂辟支佛思惟諸法自覺悟道亦能福利世間人民應起兜婆三者謂阿羅漢隨所聞法思惟漏盡亦能福利世間人民應起兜婆四者謂轉輪聖王宿殖深福有大威德王四天下七寶具足自行十善又復勸於四天下人亦行十善應起兜婆阿難當知若有眾生以諸供具而以供養此兜婆者其所得福漸次差降爾時阿難聞佛此語心生懊憹悲號啼泣隱於佛後相去不遠而以微聲作如是言我今猶是學地之人於諸法中未得深味而天人師一旦捨我入般涅槃我當何時踐解脫路即便舉手攀一樹枝搥胸拍頭悶絕懊惱爾時世尊問餘比丘阿難即時為在何處比丘答言阿難今者在如來後於一樹下啼泣懊憹又告比丘汝可往彼語阿難言天人之師今欲見汝比丘便往說如來旨阿難既聞即便來還至於佛所頭面禮足倚立一面世尊於是問阿難言我於近日已為汝說一切諸行皆悉無常合會恩愛必歸別離汝今何故猶生悲憹復次阿難汝從往昔侍我至今左右執事進止去來及通賓客皆得宜節又復見汝身口及意皆悉清淨無有瑕穢汝獲福利不可稱計爾時世尊告諸比丘阿難不應作此悲憹所以者何不久當得到解脫處比丘當知過去諸佛皆有侍者如今阿難未來諸佛亦復如是比丘當知今此阿難智慧深妙聰明利根我從昔來所說法藏阿難皆悉憶持不忘復次比丘阿難善知進止時節若有人客欲來見我阿難即先思量其時世尊或應某時見諸比丘或應某時見比丘尼或應某時見優婆塞或應某時見優婆夷或應某時見婆羅門或應某時見於剎利或應某時見長者居士或應某時見諸外道如是等眾若來見我及聞說法皆悉多獲功德福利所以者何悉是阿難通進見我得其善根成熟時故復次比丘轉輪聖王有四奇特希有之法一者若婆羅門來至轉輪聖王之所既到見王顏容端正威德高顯心生歡喜次聞王語音辭清徹亦生歡喜乃至見王默然無言又懷踊躍及與王辭還歸所止迴戀顧慕步步悵怏如飢渴人不得飽滿二者諸小剎利三者毘舍四者首陀羅亦復如是此為轉輪聖王四奇特事當知阿難亦有此四奇特之事一者若諸比丘從遠方來欲問訊我次見阿難皆生歡喜聞其說法及見默然亦復欣悅辭別而退戀德情深不能有已二者比丘尼三者優婆塞四者優婆夷亦復如是汝等當知阿難有此四奇特事爾時世尊告阿難言汝今不應自生苦憹而作是言天人之師將般涅槃我今無復解脫之期所以者何凡我所說一切法藏於我滅後思惟奉持勤行精進不久自當得於解脫爾時阿難既得如來梵音安慰憂憹小除而白佛言我今心意如小醒悟欲有所請唯願哀愍佛即答言欲請何事阿難言此鳩尸那城比餘大國極為邊狹人民又復不能熾盛唯願世尊往餘大國王舍城毘耶離城舍衛國城婆羅㮈城阿踰闍城瞻波城俱睒彌城德叉尸羅城如是諸城所處正中人民熾盛國土豐樂皆多信心智慧聰明唯願世尊往彼諸城而般涅槃廣利其中諸眾生等爾時世尊答阿難言汝今不應作是請我言此鳩尸那城為邊狹也汝當諦聽今為汝說阿難過去久遠此鳩尸那城有轉輪聖王名大善見七寶具足王有千子能伏怨敵皆以正法化諸人民爾時此城名鳩尸婆帝城東西二門其間相去十二踰闍那南北二門其間相去八踰闍那其城四面周匝七重其內一重淳以黃金其第二重淳以白銀其第三重淳以琉璃其第四重淳以頗梨其第五重淳以車𤦲其第六重淳以馬瑙其第七重雜以眾寶其城樓櫓皆悉七層牕牖欄楯七寶雕飾懸眾寶鈴寶網羅上其間相去盡一箭道其城四門門各九重莊校嚴飾光麗悅目七重城外各有壍水其水澄潔具八功德皆以七寶而為階陛諸雜類鳥鸞鳳孔雀鳧鴈鴛鴦飜翔飛舞鳴集其中其水復有鳩牟頭華欝波羅華分陀利華青黃赤白雜色蓮華又其岸上有七行寶樹行各異寶微風徐起吹彼樹枝條葉相觸音如天樂城中人民皆悉盈滿安隱豐樂極為熾盛諸五欲具如忉利天道路之中懸諸明珠人民行止初無晝夜此城恒有十種音聲一者象聲二者馬聲三者車聲四者鼓聲五者螺聲六者琴瑟等聲七者歌聲八者扣鍾擊磬設大會聲九者讚嘆持戒人聲十者互共說法語論之聲大善見王有諸威德端正第一眾人見者無不愛敬長壽歡樂身無小疾王性慈仁愍念一切猶如慈父憐愛其子一切人民親敬於王亦復如父阿難大善見王別於一時欲出園林遊觀嬉戱嚴四種兵各八萬四千又復後宮夫人婇女亦嚴八萬四千乘車欲隨遊看時王又復勅於國中諸婆羅門長者居士令隨出遊嚴駕辦已時主兵臣入白王言四兵已辦願王知時時王即便昇白象輿與婆羅門長者居士大臣眷屬及以四兵前後圍繞出往園中象行駿疾猶如風馳爾時諸臣及婆羅門長者居士共諫王言大王久在深宮之中外諸人民無緣見王今者既往園林遊觀諸人民眾充塞路側皆悉瞻仰欲見大王以是事故願勅御者不須迅速王聞此語即勅御者令徐徐行路邊人民恣意瞻仰如子見父爾時彼王見諸衢巷無不平坦又七寶樹羅列蔭映而無池水即勅一臣夾諸路側造七寶池其間相去皆一百弓又令栽植種種名華又復勅令一一池間給諸侍人有來浴者供以香華又與飲食恣意取足如是供給不捨晝夜又勅彼臣自今已後四遠人民有來求乞隨須給與既到園林與婆羅門長者居士并餘大臣遊觀嬉戱乃至日暮珠光明曜如晝無異不見日影乃知是夜時王與諸婆羅門眾長者居士并餘臣民嬉戲訖已還歸宮城別於他日時婆羅門長者居士及與大臣持眾名寶共來獻王王即語言我於近日園林遊戲勅於某臣自今已去有來求索隨意給與我之布施乃至如是卿等云何反以眾寶而來獻我時王即便心自思惟此諸人等所以持寶來獻我者皆緣國中共貴之故如此之事由民貧來即勅藏臣出諸珍寶及資生具置四衢道搥鍾擊鼓唱令四遠大善見王今開寶藏以用布施若有所須隨意來取王恒如是廣行布施利益眾生不捨晝夜爾時國中諸婆羅門長者居士及以大臣而白王言大王常可所居宮殿極為褊狹我等每來問訊王時諸侍從者不相容受唯願大王開拓令廣王聞此語默然許之心自念言我今宜應開闊住處時天帝釋知王心念呼一天子名毗首建磨極為妙巧無事不能而語之言今閻浮提轉輪聖王名大善見其今欲更開拓宮城汝便可下為作監匠使其居處嚴麗雕飾如我無異彼天奉勅即便來下猶如壯士屈伸臂頃到閻浮提當王前立時王既見彼天子形風姿端正必知非凡而問之言汝是何神而忽來下天即答言大王當知我天帝釋之大臣也名毗首建磨極閑工巧大王心欲開廣宮殿故天帝釋遣我來下為作監匠以助於王王聞此言心懷歡喜時彼天子即便經始開廓宮城城之四門其間相去二十四踰闍那為王起殿高下縱廣各八踰闍那七寶嚴麗如帝釋宮其殿凡有八萬四千間隔住處皆有七寶床帳臥具又復為王起說法殿高下縱廣亦八踰闍那七寶莊嚴無異於前其殿四面有七寶樹及以名華列植蔭映又造寶池其水清潔具八功德其殿中央施師子座七寶莊嚴極為高廣覆以寶帳埀七寶又為四遠來聽法者設四寶座黃金白銀琉璃頗梨其數凡有八萬四千毗首建磨既為彼王造作宮城皆悉竟已與王辭別忽然不現還歸天上時大善見王既見宮城皆悉修立即勅擊鼓唱令國界大善見王却後七日當為一切說種種法若欲樂聞皆可來集說法殿上時婆羅門長者居士大臣人民聞此唱令至於其日皆悉來集時王即便上說法殿登師子座一切來眾亦皆坐於四寶之座爾時彼王先為諸人說十善法然後又為開餘法門乃至經於萬二千歲其國眾生若有曾聞彼王法者命終生天不墮三塗阿難彼王恒作如此利益一切眾生阿難時大善見王於靜室中心自念言我過去世有何行業修何善根生世尊貴有大威德色力壽命人無等者正當由於過去世中廣修布施忍辱慈悲故今獲得如此報耳我今宜應更修進勝而便思惟不久之間即得初禪乃至得於第四禪復更修習四無量心阿難大善見王又教夫人及以婇女令修四禪爾時雪山有八萬四千白象日日來到列王殿前時王心念此諸白象恒來我所經由道路踐踖眾生即便勅語主兵臣言自今已後不須此象日來我所經一千歲可令一來但令四萬二千便足不必其滿八萬四千王玉女寶名曰善賢與餘夫人及以婇女八萬四千人於靜室中坐禪思惟經四萬歲共相謂言我等在此坐禪思惟經四萬歲不見大王今者宜應禮拜問訊作此言已即便相隨到於王所其餘宮人入白王言善賢今與八萬四千女人來問訊王時王聞已即便往於說法殿上昇師子座俄爾之頃善賢等至王即喚前時善賢等相隨而進到於王所頭面禮足次第而坐即作是言我等共在靜室之中坐禪思惟經四萬歲不見王久故來問訊欲有所說唯願聽許王即答言善哉隨意善賢即便而白王言此閻浮提西瞿耶尼北欝單越東弗婆提四方人民極為熾盛富樂安隱皆行十善竝是大王德化力也此閻浮提如鳩尸婆帝城者其數凡有八萬四千此諸城等國王臣民及婆羅門皆悉來此欲見大王而王坐禪經多年歲來朝謁者皆不相見譬如孝子不見慈父又四天下不見大王遊歷甚久唯願大王善將時宜撫接民人我等女弱於國無益所以坐禪適意久遠大王處貴統攝內外一切人民莫不宗仰豈得如我女人所行白象車馬其數各有八萬四千大王宜應乘之遊觀大王昔日恒為一切說種種法授以十善頃來坐禪斯事頓廢于時善賢以如此事種種諫王大善見王聞此語已而答之言汝於前後每以善事而諫勸我今聞汝言殊乖昔意爾時善賢聞王此誨心生懊惱垂涕念言我向所以諫大王者正以所見謂為得中不圖乃復更生罪咎即從座起頂禮王足而白王言今我愚癡不識正理乃以此事而用上諫唯願大王聽我懺悔爾時大善見王答善賢言一切諸行皆悉無常恩愛合會亦復別離此四天下雖爾熾盛我亦不久當捨棄之我於往昔八萬四千歲而為嬰兒八萬四千歲而為童子八萬四千歲為灌頂太子八萬四千歲為灌頂王然後得成轉輪聖王領四天下七寶具足八萬四千歲統理民務八萬四千歲為諸人民講說諸法八萬四千歲坐禪思惟從爾已來五十八萬八千歲雖復如此壽命延長會歸於盡我今已老死時將至古昔諸王尊貴快樂如我不異亦復遷謝歸於無常鳩尸婆帝城及餘八萬四千大城會亦磨滅不應於此獨生愛著長放逸心我今所以獲此尊勝皆由往昔積諸善業今者宜應廣植諸善造來生因是故坐禪經積年歲爾時善賢等聞王此言心大歡喜頂禮王足退還所住如是不久王得篤疾自知命盡即立太子而以為王集餘大臣及婆羅門長者居士以四海水灌太子頂事既畢竟王即命終上生梵天阿難大善見王王四天下而其所居唯閻浮提大城雖有八萬四千而其所處唯鳩尸婆帝雪山之中有八萬四千白象之寶而王所乘不過一象雖有八萬四千駿馬而王所騎不過一匹雖有八萬四千七寶之車而王常駕不過一乘雖有八萬四千夫人王之所愛唯在一人雕飾寶殿八萬四千王之所處不過一室身之所須飽足而已而王役慮四方纏心物務徒勞精神於身無益阿難大善見王豈異人乎我身是也我於往昔獲此尊貴所居國城即在於此我於此城作轉輪王不可稱數成就利益無量眾生今者諸天充滿虛空皆是我昔為王之時以諸善法教化所成其於今日復在此城見般涅槃當令其獲般涅槃果阿難以是事故汝云何言此鳩尸那城為邊狹耶我今決定住於此城而般涅槃當於如來說此事時諸天及人億那由他於諸法中遠塵離垢得法眼淨即共同聲而白佛言世尊往昔無量無邊阿僧祇劫以諸善法利益我等今又於此以般涅槃樂安立於我即散名華并作天樂歌唄讚歎供養如來爾時阿難而白佛言奇哉世尊此鳩尸那城過去乃有斯奇特事我今不復生小心也爾時世尊告阿難言汝今可入鳩尸那城語諸力士道我今日於後夜分入般涅槃皆悉令來與我相見若有所疑恣意請問莫令於我般涅槃時不及相見後生悔恨爾時阿難聞佛言已埀泣懊惱頂禮佛足攝身威儀與一比丘俱共入城時鳩尸那城諸力士等男女大小始共集聚論敘如來當般涅槃各各皆欲往詣佛所會見阿難即便問言我聞世尊在雙樹間將般涅槃正共言論欲至佛所於是阿難具以如來所勅之辭告諸力士力士聞已悲號懊惱悶絕躃地互共微聲而相謂言嗚呼苦哉世間眼滅我等從今何所歸依猶如嬰兒失於慈母從今已去人天轉減三惡道趣日就增盛白阿難言我等眷屬今欲相隨往至佛所是時阿難還白佛言以世尊語入城宣示諸力士眾莫不驚絕涕泣歔欷皆悉當來瞻奉世尊諸力士等男女大小一切相隨流淚嗚咽緣路而進是時阿難見諸力士人數甚多心自念言若此人眾一一禮佛無有竟時我今當令家家一時禮諸力士眾至佛所已阿難即便普語之言汝等來眾既為不少若人人禮佛不卒得竟今可家家一時禮也力士奉旨即便禮佛退住一面而白佛言唯願世尊住壽一劫若減一劫不般涅槃利益一切諸天人民今諸眾生無有慧眼唯願世尊為作開導爾時如來告力士言汝今不應作此請我所以者何一切諸行皆悉無常恩愛合會必歸別離設我住世若滿一劫會亦當滅我所說法但當憶持誦念勿忘此則不異我在世也諸力士等聞佛此言不果所請心懷愁悴悲泣懊惱默然而住爾時鳩尸那城有一外道年百二十名須跋陀羅聰明多智誦四毘陀經一切書論無不通達為一切人之所宗敬其聞如來在娑羅林雙樹之間將般涅槃心自思惟我諸書論說佛出世極為難遇如優曇鉢花時一現耳其今在於娑羅林中我有所疑試往請問瞿曇若能決我疑者便是實得一切種智作此念已往到佛所在於林外逢見阿難即語之言我書論中說佛興世極難值遇億千萬劫時時乃出如優曇鉢華不可數覩在世教化我初不見今聞在此娑羅林中當般涅槃我有所疑欲往請問汝可為我白世尊言道我今者欲希相見爾時阿難聞其此語心自思惟世尊今者四大不和接對來久已自增惡若復與此外道相見必有言論容致損劇即答之言世尊今者四大不和寢臥林中極苦身痛汝今不須見如來也莫臨世尊般涅槃時而作障礙須跋陀羅如是三請阿難亦復如是三答爾時世尊以淨天耳聞須跋陀羅請阿難聲又觀其根是可度時即以梵音告阿難言汝莫於我最後弟子獨作留礙聽須跋陀羅前來我欲見之此人質直聰慧易悟所以求進欲決疑難非為故來論勝負也於是阿難即承佛教語須跋陀羅世尊今已勅聽汝前須跋陀羅聞佛許前歡喜踊躍不能自勝而心念言沙門瞿曇決定是得一切種智即前佛所互相問訊坐於一面而白佛言瞿曇欲有所問唯願聽許佛言善哉善哉須跋陀羅恣汝所問須跋陀羅即問佛言今者世間沙門婆羅門外道六師富蘭那迦葉末伽利拘賒梨子刪闍夜毘羅眡子阿耆多翅舍欽婆羅迦羅鳩駄迦旃延尼犍陀若提子等各各自說是一切智以餘學者名為邪見言其所行是解脫道說他行者是生死因互相是非云何而得知其虛實何師應得沙門之稱何師定是解脫之因爾時如來即答之曰善哉善哉須跋陀羅乃能問我如此之義諦聽諦聽吾為汝說須跋陀羅諸法之中若不見有八聖道法當知無有一沙門名二及三四亦復不有既無沙門亦無解脫解脫既無非一切種智須跋陀羅若諸法中有八聖道法當知必有四沙門名有沙門名則有解脫既有解脫是一切種智須跋陀羅唯我法中有八聖道有四沙門名是解脫道是一切種智彼諸外道富蘭那迦葉等其說法中無八聖道無沙門名非是解脫及一切種智若言有者當知必是虛誑之說須跋陀羅一切眾生聞我所說信受思惟當知其人必不空聞要得解脫須跋陀羅我在王宮未出家時一切世間皆為六師之所迷醉初未見有沙門之實須跋陀羅我年二十有九出家學道三十有六於菩提樹下思八聖道究竟源底成阿耨多羅三藐三菩提得一切種智即往波羅捺國鹿野苑中仙人住處為阿若憍陳如等五人轉四諦法輪其得道跡爾時始有沙門之稱出於世間福利眾生須跋陀羅當知我法能得解脫如來實是一切種智爾時須跋陀羅既聞如來說八聖道心生歡喜舉身毛竪渴仰欲聞八聖道義而白佛言唯願世尊為我分別八聖道義於是世尊即便為其分別廣說須跋陀羅既聞佛說八聖道義心意開朗豁然大悟於諸法中遠塵離垢得法眼淨即白佛言我今欲於佛法出家於是世尊即便喚之善來比丘鬚髮自落袈裟著身即成沙門世尊又為廣說四諦即獲漏盡成阿羅漢爾時世尊告阿難言汝今當知我於道場成阿耨多羅三藐三菩提最初說法度阿若憍陳如等五人今日在於娑羅林中臨般涅槃最後說法度須跋陀羅諸天及人無復更應聞我說法而得度者若有善根應得解脫當來皆是我之弟子展轉相教阿難須跋陀羅雖是外道而其善根應成熟時唯有如來能分別知我般涅槃後若有外道欲於我法求出家者汝等不應便聽許之先令四月誦習經典觀其意性為虛為實若見其行質直柔軟於我法中實有深樂然後方可聽其出家阿難所以然者汝等小智不能分別眾生之根是故令汝先觀之耳爾時須跋陀羅而白佛言我於向者欲求出家世尊若令先於佛法四十年中讚誦經典然後聽我而出家者我亦能爾豈況四月爾時世尊即告之言如是如是須跋陀羅我觀汝意於我法中慇懃渴仰今作此言非為虛設爾時須跋陀羅前白佛言我今不忍見天人尊入般涅槃我於今日欲先世尊入般涅槃佛言善哉時須跋陀羅即於佛前入火界三昧而般涅槃爾時如來告阿難言汝勿見我入般涅槃便謂正法於此永絕何以故我昔為諸比丘制戒波羅提木叉及餘所說種種妙法此即便是汝等大師如我在世無有異也阿難我般涅槃後諸比丘等各依次第大小相敬不得呼姓皆喚名字互相伺察無令眾中有犯大戒不應𨶳求覓他細過車匿比丘應與重罰阿難問佛與何重罰佛言阿難與重罰者一切比丘勿與共語於是阿難如教奉行爾時世尊告諸比丘汝等今者若有疑難恣意請問莫我滅後生悔恨言如來近在娑羅林中我於爾時不往諮決致令今日情有所滯我今雖復身體有疾猶堪為汝等解釋疑惑若欲於我般涅槃後奉持正法利益天人今宜速來決所疑也世尊乃至如是三告諸比丘等默然無有求決疑者爾時阿難即白佛言奇哉世尊如是三誨而此眾中無有疑者佛言如是如是阿難今此眾中五百比丘未得道者我般涅槃後未來世中當得盡漏汝亦當在此中數也爾時世尊告諸比丘汝等若見我身口意脫相犯觸汝當語我時諸比丘聞佛此語流淚懊惱而白佛言如來豈當有身口意微細過耶於是如來即便說偈諸行無常是生滅法生滅滅已寂滅為樂爾時如來說此偈已告諸比丘汝等當知一切諸行皆悉無常我今雖是金剛之體亦復不免無常所遷生死之中極為可畏汝等宜應勤行精進速求離此生死火坑此則是我最後教也我般涅槃其時已至時諸比丘及餘天人聞佛此誨悲號涕泣悶絕躃地如來即便普告之言汝等不應生此悲惱諸行性相皆悉如是於是如來即入初禪出於初禪入第二禪出於二禪入第三禪出於三禪入第四禪出第四禪入於空處出於空處入於識處出於識處入無所有處出無所有處入於非想非非想處出於非想非非想處入滅盡定爾時阿難既見如來湛然不言身體肢節不復動搖即便流淚而作是言世尊今已入般涅槃爾時阿㝹樓駄語阿難言如來即時未般涅槃所以湛然身不動者正是入於滅盡定耳爾時世尊出滅盡定更還入於非想非非想處乃至次第入於初禪復出初禪入第二禪出於二禪入第三禪出於三禪入第四禪即於此地入般涅槃爾時阿㝹樓駄語阿難言世尊已於第四禪地入般涅槃於是阿難及四部眾聞阿㝹樓駄作此言已悲號嗚咽悶絕躃地其中或有舉手拍頭搥胸大叫共相謂言世間眼滅一何速哉一切眾生從今已去誰為導者人天方減惡道日增時虛空中天龍八部涕泣滂沱猶如驟雨互相謂言我等從今誰為歸依猶若嬰兒失於慈母三惡道逕日就開闊解脫之門方巨重關一切眾生沈淪苦海亦如病人遠於良醫又似盲者失所牽導我等既去無上法王煩惱之賊日見侵逼唱此言已悶絕懊惱不能自禁時鳩尸那城諸力士眾皆悉勇健猶如香象既見如來入般涅槃神情憔悴如病新起當於爾時大地震動天鼓自鳴四大海水波浪翻倒須彌山王自然傾搖狂風奮發林木摧折簫索枯悴駭異於常爾時大梵天王即說偈言過去與未來及以今現在無有諸眾生不歸無常者如來天人尊金剛身堅固猶不免無常而況於餘人一切諸眾生愛惜保其身薰餘以香華不知當毀滅如來金色身相好以莊嚴會亦當棄捨應入般涅槃永斷諸煩惱成一切種智猶尚不得免況餘結累者爾時天帝釋即說偈言一切諸行性實是生滅法兩足最勝尊亦復歸於盡三毒熾然火恒燒諸眾生無有大悲雲誰能雨令滅爾時阿㝹樓駄即說偈言如來於今日諸根不搖動心意會諸法而棄於此身恬然絕思慮亦復無諸受如燈盡光滅如來滅亦然爾時阿難即說偈言大地忽震動狂風四激起海水波翻倒須彌寶山搖天人心悲痛泣淚猶如雨皆悉大恐怖如被非人執由佛般涅槃故有如此事爾時眾中有未得道比丘人天既見如來已般涅槃心生懊惱宛轉于地已得道者深歎世間無常之苦悲號啼泣不能自勝是時阿㝹樓駄語諸比丘及以天人汝等不應生大憂惱如來前已為汝等說諸行性相法皆如是云何猶故而悲泣耶爾時阿難即便普語四遠來眾如來今已入般涅槃爾時眾人聞阿難言悲號啼泣悶絕懊惱而以微聲語阿難言今此人眾極為闐塞三十二喻闍那皆悉充滿唯願尊者各令我等次第得前親見如來最後瞻仰禮拜供養如來出世難可值遇如優曇鉢華時時乃現今者親在此般涅槃願必哀愍令我得見爾時阿難聞眾人言心自思惟如來出世極為難值最後供養亦復甚難我今當令誰在於先供養佛者今者宜使諸比丘尼及優婆夷得在前來供養佛身所以然者斯等女弱昔來之時不必得到如來之所以是因緣故宜在先作此念已即便普唱諸比丘尼及優婆夷皆聽前於如來身所諸比丘尼及與無量優婆夷等俱到佛所既見如來已般涅槃啼泣懊惱圍繞禮拜種種供養爾時有一貧窮優婆夷年一百歲見諸婆羅門并及剎利長者居士力士妻女長幼大小以妙香華種種供養自傷貧乏獨絕此願心自思惟如來出世極為難值最後供養復為甚難而今窮罄無以自表作此念已倍增悲慟臨佛足上心大懊惱涕泣流連汙如來足願我將來所生之處常得見佛諸比丘尼及優婆夷供養畢已即還本處爾時阿難又復普告諸餘人言諸比丘尼及優婆夷供養已畢汝等可前次第供養時諸人眾以次而來到佛身所既見如來已般涅槃號泣宛轉心大悲惱以諸供具而用供養爾時諸力士眾皆悉集聚共相謂言我等今者云何闍維如來之身世尊臨欲般涅槃時應有遺勅即便共往問阿難言我等今者欲共闍維如來之身其法云何世尊臨可般涅槃時當有遺旨唯願見告爾時阿難語力士言如來遺勅闍維之法令與轉輪聖王等無有異阿難即便具說佛向所勅之事諸力士等聞阿難言皆共嚴辦闍維之具先造寶輿雕鏤莊麗以如來身置寶輿上燒香散華作眾伎樂歌頌讚歎於音樂中而說苦空無常無我不淨之法時諸力士白阿難言如來今者既般涅槃最後供養極為難遇我等請留如來之身七日七夜恣意供養令諸天人長夜獲安阿難即便以力士言問阿㝹樓駄阿㝹樓駄答阿難言善哉隨意阿難爾時告諸力士聽留佛身七日七夜恣意供養時諸力士聞阿難言心大悲慶即於林中種種供養滿七日已時諸力士以新淨綿及以細㲲纏如來身然後內以金棺之中其金棺內散以牛頭栴檀香屑及諸妙華即以金棺內銀棺中又以銀棺內銅棺中又以銅棺內鐵棺中又以鐵棺置寶輿上作諸伎樂歌唄讚歎諸天於空散曼陀羅花摩訶曼陀羅花曼殊沙花摩訶曼殊沙花并作天樂種種供養然後次第下諸棺蓋時力士等共相謂言七日之期今者已滿我等宜應舁如來棺周匝繞城令諸人民恣意供養然後往於城南闍維作此言已即便共舁如來之棺盡其身力而不能起各共驚怪不知何故而以問於阿㝹樓駄我等諸人欲舁佛棺周匝繞城還趣南門供養闍維盡竭身力而不能舉不知此是何等事相唯願尊者為我說之時阿㝹樓駄語眾人言所以然者虛空諸天欲令佛棺周匝繞城從北門入住於城中聽諸天人種種供養然後應從東門而出往於寶冠支提之所而闍維之彼諸力士聞此語已共相謂言諸天意爾宜應順從即舁佛棺繞城一匝從北門入住城之中聽諸天人恣意供養作妙伎樂燒香散華歌唄讚歎諸天於空雨曼陀羅花摩訶曼陀羅華曼殊沙花摩訶曼殊沙花并作天樂種種供養供養訖已即便從城東門而出往於寶冠支提之所既到彼處比丘比丘尼優婆塞優婆夷天龍八部感結悲哽不能自勝而便聚積牛頭栴檀及諸雜香又於𧂐上敷舒繒㲲施大寶帳以覆其上舁舉寶棺繞彼香𧂐周迴七匝燒香散花作眾伎樂而以寶棺置香𧂐上取妙香油周澆灑之時四部眾并諸天人戀慕懊憹不能自勝即便以火從下燒之火不肯然乃至再三亦復不然時諸人眾不知所以即以此事問阿㝹樓駄三燒香𧂐何故不然阿㝹樓駄言所以然者尊者摩訶迦葉在鐸叉那耆利國聞於如來欲般涅槃與五百比丘從彼國來欲見世尊是以如來不令火然爾時大眾聞此語已深歎奇特爾時摩訶迦葉在鐸叉那耆利國遙聞如來在鳩尸那城欲般涅槃心大悲戀與五百比丘緣路而來去城不遠身患疲極在於路邊與諸比丘坐於樹下見一外道手執曼陀羅華迦葉問言汝從何來答言我從鳩尸那城來迦葉又問汝知我師應正遍知不其即答言識汝大師在鳩尸那城娑羅林中雙樹之間已般涅槃得今七日即時正在寶冠支提將欲闍維天人充滿互競供養故我於彼得此天華爾時迦葉聞此言已悲號哽咽諸比丘眾悶絕躃地而以微聲共相謂言嗚呼苦哉世間眼滅於是迦葉而安慰之汝等不應作此苦憹諸行性相皆悉如是如來天尊猶尚不免況復餘人而得脫耶宜應精進求離世苦今可速起前於寶冠支提之所禮拜瞻仰爾時眾中有餘比丘晚暮出家愚癡無智共相謂言佛在世時禁呵我等不得縱意既般涅槃何其快哉是時迦葉與諸比丘進鳩尸那城到於寶冠支提之所見如來棺在香𧂐上悲泣流淚圍繞七匝而登香𧂐至寶棺所在於足處號咷嗚咽頭面作禮爾時如來於寶棺內而出雙足迦葉見此倍增悲驚時諸天人既覩奇特希有之事莫不嗟歎深生苦戀爾時迦葉見佛足上而有點汙即便迴顧問阿難言如來足上何緣有此阿難答言如來初可般涅槃時四眾充滿我時思惟若令大眾同時進者女人羸弱不必得前即便先聽諸比丘尼及優婆夷到如來所禮拜供養爾時有一貧窮優婆夷年一百歲見諸婆羅門及以剎利長者居士力士妻女長幼大小以妙香華種種供養自傷貧乏無以表心作此念已倍增悲慟臨佛足上心大懊憹涕泣流連汙如來足爾時迦葉既聞此語心懷惆悵怪責阿難曾不呵止致此點汙即以香華供養佛棺禮拜讚歎皆悉畢已於是雙足自然還入迦葉即便還下於地以佛力故香𧂐自然四面火起經歷七日寶棺融盡於時諸天雨火令滅諸力士眾收取舍利以千張㲲纏佛身者最裏一張及外一重如本不然猶裹舍利當爾之時虛空諸天雨眾妙華并作伎樂歌唄讚歎供養舍利時諸來眾及以力士皆悉各設種種供養諸力士眾即以金甖收取舍利置寶輿上燒香散華作眾伎樂還歸入城起大高樓而以舍利置於樓上即嚴四兵防衛守護唯聽比丘及比丘尼得入禮拜種種供養其餘國王及婆羅門長者居士一切人民皆不聽前爾時韋提希子阿闍世王聞彼力士收佛舍利置高樓上而嚴四兵防衛守護心大悲惱又復忿怒諸力士輩即便遣信語力士言世尊在世亦是我師般涅槃時恨不臨見我之族姓及與世尊皆是剎利汝今云何獨收舍利置高樓上而嚴四兵防衛守護不分餘人汝便可以一分與我我欲於國起妙兜婆興諸供養若能見許永通國好不見許者興兵伐汝餘七國王及毗耶離諸離車等遣使之法皆亦如是時婆羅門長者居士亦各遣信白力士言世尊亦是我等之師願能哀愍賜舍利分時諸國使到力士所具宣王意力士聞已深懷不平答諸使言佛來我國而般涅槃舍利自然應屬我等欲於國界興造兜婆莊嚴供養此不可得若兜婆成恣汝等意快共來此供養禮拜若欲興兵而見向者此國軍眾亦足相擬時彼諸使各歸本國人人向王說如此事諸王聞已益懷瞋忿各嚴四兵而往攻伐時諸力士亦嚴戰具以擬來敵鳩尸那城中有一婆羅門名徒盧那聰明多智深信三寶心自思惟彼八國王及諸離車身力壯健軍眾精銳又且力士勇猛難當若交戰者必無兩全而即便語諸力士言汝等雖復勇銳果敢彼八國王齊力同心人眾雲集軍陣猛盛若戰鬪者理無兩全鋒刃既交必有傷害如來在世教人行慈而於今日忽相殺戮汝等不應悋惜舍利宜分諸國及離車等各於其界造立兜婆稱於世尊往昔之訓又使汝等普獲福利諸力士眾聞此語已心意解悟即答之言汝之所說實得於理聽如汝言彼婆羅門見力士眾皆悉解甲即便出城語諸王言汝今為法何故興兵諸王答言我為法故遠求舍利而見拒逆不肯分與是以今者興兵共來時婆羅門復語王言我已相為和諸力士皆悉與汝舍利之分可取寶瓶為汝分之八王歡喜奉授金瓶彼婆羅門受諸金瓶持以還歸於高樓上而分舍利以與八王于時八王既得舍利踴躍頂戴還於本國各起兜婆彼婆羅門從諸力士乞分舍利瓶自起兜婆諸力士等取其一分於闍維處合餘灰炭而起兜婆如是凡起十處兜婆如來從始欲般涅槃及般涅槃後至於闍維起諸兜婆其事如是其後迦葉共於阿難及諸比丘於王舍城結集三藏
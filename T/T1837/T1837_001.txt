將欲造文略以三門分別第一明造論意第二釋題目第三隨文解釋第一明造論意者尋夫三界有情五趣漂溺循環不息輪迴無替者莫不以斷常空有紛糺于懷所以菩薩降生垂範利物為除空有兩執故開空有二門前明百法有體為遣執空後明人法二空為除有見所以有體世諦非無所以言空真諦何有隨病說藥病息藥亡執藥成病悟病成藥非空非有即有即空既絕百非又亡四句然因詮顯旨故假論以明既不說而說亦聽無所聽論之興也其在茲乎此即第一明造論意第二釋題目言大乘百法明門論本事分中略錄名數者大是遮小得名乘以運載為義此言大乘遮詮立號非是直詮言遮詮者簡小乘故名曰遮詮十十名百廣如後釋持自性故名之為法明者是慧與明為門故曰明門問答往還稱之為論言本事分中者即百法明門論本事分中也本事分中文繁浩博此論文略故言略錄非義略也目召諸法稱之曰名一十百千名之為數故言大乘百法明門論本事分中略錄名數此即第二釋其題目第三隨文解釋者就此文中義別不同分為三段第一引經標宗第二尋經起問第三依問為通論云如世尊言一切法無我者解云此初第一引經標宗明法無我如佛世尊諸經皆說一切法中都無有我故今舉教標以為宗論云何等一切法云何為無我者解云自下第二依經起問既引聖言諸法無我未知何者是一切法云何為無我論云一切法等者解云自下第三依問為通就答文中有二初答前問第二言無我者以下答後問此言一切法者略有五種等者此答初問就初答中有三第一牒前問舉數列名第二廢立五法前後次第第三別釋五法就初有二一舉數二列名此即第一牒章舉數論云一者心法二者心所有法三者色法四者心不相應行法五者無為法者此即第二列五法名論云一切最勝故者解云自下第二廢立五法前後次第問何故第一明其心法一切法中心法最勝是故經言心淨故眾生淨心染故眾生染由此心故或著生死或證涅槃以勝用強是故第一明其心法論云與此相應故者解云何故第二明其心所有法謂此心法常與心王同依同緣及與同時若約小乘更有同行今依大乘心法與王不同其行所以者何由心法等與王行相各各不同如緣青色心王自變心法自變是故不同此之心法與其心王各緣諸境一時相應心起即起心無即無如王左右不離於王心數相應亦復如是論云二所現影故者解云何故第三明其色法謂此色法不能別起依心及所數之所變生是彼二法所現影故是故第三明其色法論云三位差別故者解云何故第四明心不相應謂不相應無別有體總是假立於前色心及心所有法三法之上分位差別假施設有是故第四明心不相應論云四所顯示故等解云何故第五明其無為無為之法相難了知若不約法以明何能顯示故能依色心心所有法不相應行四法之上顯示無為是故第五明無為法論云第一心法者解云自下第三別解五法於中有五第一解心法第二解心所有法第三解色法第四解心不相應行法第五解無為法就第一解心法中有三一牒章二舉數三列名此即第一牒章論云略有八種者舉數論云一眼識二耳識三鼻識四舌識五身識六意識七末那識八阿賴耶識者解云自下第三列名眼識眼根識能了別謂此之識依於眼根了別色塵識從所依名為眼識如眼識既然耳鼻舌身及與意識隨義應知七末那者末那梵音此翻為意意以思量為義此即隨義立名八阿賴耶識者阿賴耶識西國梵音此翻為藏亦名為宅宅即攝持諸法藏即貯積無遺藏宅之名此皆從義立名上來第一略釋其名今復略以五門料簡八識第一緣境分別第二四緣分別第三四界分別第四重數分別第五三性分別第一緣境分別者就緣境中有二初約因位辨次約果位辨初因位辨者眼等五識所緣境界西方諸師有其兩釋第一釋云眼等五識唯緣實塵不緣於假所以者何眼等五識緣證量塵不待名言不待此餘根境由長短等諸餘假色要待名言及待此餘根境是故不緣長等假色問曰五塵之中何者是實何者是假解云色塵之中青黃赤白四種是實餘並是假聲塵之中因執受大種聲因不執受大種聲因執受不執受大種聲此三是實餘並是假香塵之中好香惡香平等香此三是實餘並是假味塵之中苦酢甘辛鹹淡此六是實餘並悉假有觸塵之中地水火風四種是實餘並是假有問曰眼等五識既不緣假何故諸論色塵之中說有長等假色乃至觸塵之中說有滑等假觸解云所以色塵之中說有假色乃至觸塵之中說有假觸者此文但據攝假從實是故合說據實不緣問曰若不緣者猶如陰夜遠望樹林唯見長等不見青黃云何眼識不緣其假解云此亦得緣青黃實色陰夜遠望青黃赤白雖非分明了了至觸而見然亦得緣是故唯緣青等實色不緣於假問曰長等假色眼識不緣此諸假色何色中攝答曰當知此諸假色法處之中遍計所起色攝問曰忿等諸惑是貪上假則皆法處中攝何故長等假色是青等上假非色處中收解云忿貪俱意緣是故法處攝長等非眼見故非色處收如色塵中作此分別乃至觸塵分別隨義應知又一釋云眼等五識假實並緣若緣於假必緣其實緣實之時不緣於假所以者何假依實有緣假之時其必緣實實不依假緣實之時不緣於假此家所說諸假法等非法處中遍計性攝如長等假色即色處中收乃至觸塵之中滑等假觸處中攝第六意識緣一切法如其所應隨義應知第七末那緣境西方諸德亦有兩釋一釋云末那緣阿賴耶識見分為我緣阿賴耶識相分為其我所問曰何一心執阿賴耶識見分為我復執阿賴耶識相分為其我所解云且如眼識一時尚緣青等種種諸色一心所緣我我所此亦何過問曰諸論並云末那執阿賴耶識為我我所不言執其相分何故今者乃言執其相分以為我所解云當知此相不離於見所以諸論並言緣阿賴耶識為我我所此亦無過又一釋云末那執阿賴耶識為我我所問曰執阿賴耶識為我云何復執為其我所解云謂此末那先執阿賴耶識為我後復執此所計之我是我家所有故名我所問曰若執阿賴耶識相分為我所者此有何過解云諸論中但言執阿賴耶識為我我所不言執其相分是其我所末那直執阿賴耶識為我我所何能復更外執相分以為我所於義不可是故不緣第八阿賴耶識緣於種子五根五塵問曰何故不緣六七等識解云阿賴耶識緣任運境六七等識非任運境是故不緣問曰何故第六識得緣諸識解云第六識分別用強是故得緣第八識無此分別是故不緣此即第一約因位辨也第二約果位辨者若至果位眼等諸識皆緣諸法第二四緣分別者阿賴耶識當體自望若約麁言但有三緣約細言之具四緣約麁言之具三緣者種子望現行得作因緣前心滅後心生得作等無間緣不相障礙故得有增上緣阿賴耶識前後不相緣故無所緣緣若約細言之亦有所緣緣謂一心起時有其四分所謂相分見分自證分證自證分此四分中有前後相緣故得有所緣緣阿賴耶識望末那得有二緣阿賴耶識生現行末那故得有因緣不相障礙故得有增上緣不由阿賴耶識滅故末那得生無等無間緣阿賴耶識不能緣末那故無所緣緣阿賴耶識望第六識得有二緣阿賴耶識生現行六識故得有因緣不相障礙故得有增上緣不由阿賴耶識滅故第六識得生無等無間緣阿賴耶識不能緣六識為境故無所緣緣阿賴耶識望五識有二緣阿賴耶識生現行五識故得有因緣不相障礙故有增上緣不由阿賴耶識滅故五識得生無等無間緣阿賴耶識不能緣五識故無所緣緣第七末那當體自望若約麁言之有二緣若約細言之有三緣約麁言之有二緣者前念與後念為次第緣不相障礙有增上緣約細言之有三緣二緣者如前更加所緣緣謂一心中有其四分前後相緣故有所緣緣此之四分如前已說不煩重列末那望阿賴耶識得有三緣謂末那熏阿賴耶識故得有因緣末那緣阿賴耶識得有所緣緣不相障礙故得有增上緣不由末那滅故阿賴耶識生故無等無間緣末那望第六識得有一緣謂不相障礙故得有增上緣不由末那滅故第六識生故無等無間緣末那不熏第六識故無因緣末那不能緣六識為境故無所緣緣末那望五識得有一緣謂不相障礙故有增上緣末那不熏五識故無因緣不由末那滅五識生故無等無間緣末那不能緣五識為境故無所緣緣第六意識當體自望得有三緣謂前後相緣故有所緣緣前心有開闢義故有等無間緣不相障礙故有增上緣從阿賴耶識種子生故無因緣第六識望阿賴耶識得有三緣熏阿賴耶識故有因緣緣阿賴耶識為境故得有所緣緣不相障礙故得有增上緣不由第六識滅故阿賴耶識生故無等無間緣第六識望末那有二緣謂緣末那為境故得有所緣緣不相障礙故得有增上緣不熏末那故無因緣不由第六識滅故末那生故無等無間緣第六識望五識得有三緣謂緣五識為境故得有所緣緣由有開闢義故有等無間緣不相障礙故得有增上緣不能熏五識故無因緣五識當體自望若約麁言之有一緣若約細言之有二緣約麁言之有一緣者謂五識前後不相障礙故有增上緣五識從阿賴耶識種子生故無因緣五識後必起意識以間斷故自類相望無等無間緣五識前後不相緣故無所緣緣約細言之有二緣者亦得有所緣緣謂五識起時有四分前後相緣故得有所緣緣五識望阿賴耶識得有二緣謂五識熏阿賴耶識故有因緣不相障礙故有增上緣不由五識滅故阿賴耶識生故無等無間緣五識不能緣阿賴耶識為境故無所緣緣五識望末那得有一緣謂不障礙故有增上緣五識不熏末那故無因緣不由五識滅故末那生故無等無間緣五識不能緣末那為境故無所緣緣五識望第六識有二緣謂五識望第六識有開闢義故有等無間緣生時不相障礙故有增上緣不熏第六識故無因緣不能緣第六識為境故無所緣緣第三四界分別者四界謂欲界色界無色界及無漏界問曰八識幾通四界幾通三界幾通二界幾唯一界答曰三通四界三謂意識末那阿賴耶識三通三界三謂眼識耳識身識三界謂欲界色界及無漏界二識通二界二識謂鼻識舌識二界謂欲界及無漏界此八識中當知無有唯一界者第四重數分別者眼等五識及與末那有其三重謂種子為一重現行為第二重第六意識緣為第三重第六意識有三重種子為一重現行為第二重前後相緣為第三重阿賴耶識有四重謂種子為一重現行為第二重第六意識緣為第三重末那緣為第四重第五三性分別者三性謂善不善無記眼等六識通於三性第七末那通於二性謂善性無記性若在因位是無記性若在果位及入觀時當知是善性第八阿賴耶識亦通二性謂異熟無記及與善性若在因位是異熟無記若在果位即是其善上來略料簡八識訖論云第二心所有法略為六種者自下第二明心所有法就中有三第一總牒開章第二列名舉數第三別牒具陳此即第一總牒開章言心所有法者謂彼心王是其能有此等諸法數心之所有故名心所有法言略有六種者舉心所有法結六位數名論云遍行有五別境有五善有十一煩惱有六隨煩惱有二十不定有四者此即第二列名舉數論云遍行五者一作意二觸三受四想五思者此下第三別牒具陳就中有六第一解遍行五第二解別境五第三解善十一第四解煩惱六第五解隨煩惱二十第六解不定四此即第一解遍行五言遍行者於一切時恒相續起遍八識有名曰遍行一作意等者作動於心令心數數外緣諸境名為作意既作意已令其心王觸於前境名之為觸領納外塵覺苦知樂如是取境名之為受謂於境界取其像貌方圓等相故名為想令心造作善惡無記如是等業稱之為思即第一解遍行訖論云別境五者一欲二勝解三念四三摩地五慧者此即第二解別境五言別境者別緣諸境名為別境何者名別且如其欲希望前境名之為欲不希望境即無有欲希望之欲與不希望二種有異名之為別乃至第五慧數簡擇諸法名之為慧不簡擇法不名為慧簡擇之慧與不簡擇二種有異名之為別言一欲者於自樂境希望願求或善或惡名之為欲於所緣境心生決定是事必爾名為勝解過去曾緣所習境界明記不忘名之為念於一境界令心不散專住不離名三摩地三摩地名翻為等持此即定之異名持其心王及與數法等至於境名為等持簡擇是非分別善惡得決定義名之為慧上來第二解別境訖論云善有十一者一信二精進三慚四愧五無貪六無嗔七無癡八輕安九不放逸十捨十一不害者此即第三解善十一言善者不造眾惡名之為善信有三寶四諦心不生謗名之為信心勇不退精勤策勵求諸善法名為精進造諸過惡自羞名慚造諸過惡羞他名愧又解云造諸過惡羞天名慚造諸過惡羞人名愧於世榮利財色等法心不耽著名曰無貪於諸有情心無損害慈愍在懷名曰無嗔於諸善法心無迷惑如實了知名曰無癡身心調暢遠離麁重適悅安樂名為輕安耽著五欲名為放逸遠離彼塵名不放逸離沈離掉處於中庸其心平等名之為捨損惱有情稱之為害哀愍生故名為不害上來第三解善十一訖論云煩惱六者一貪二嗔三慢四無明五疑六不正見者此即第四解煩惱六言煩惱者惱亂身心名為煩惱言貪者於諸有情及資具等愛樂耽著名之為貪於諸有情起諸損害心不安隱稱之為嗔眾財色等而起貢高計己勝他名之為慢了其真實名之為明不了真實號曰無明於諸諦中心懷猶豫如立衢路名之曰疑稱境而知名為正見此見邪僻名不正見上來第四解煩惱六訖論云隨煩惱二十者一忿二恨三惱四覆五誑六諂七憍八害九嫉十慳十一無慚十二無愧十三不信十四懈怠十五放逸十六惛沈十七掉舉十八失念十九不正知二十心亂者此即第五解隨煩惱二十言隨煩惱者惱亂身心煩勞行者名為煩惱忿等諸惑隨貪等起名隨煩惱又解云謂此忿等隨順於心不念解脫名隨煩惱言忿等者於違憤發名之為忿忿後結怨名之為恨心恨暴怒稱之為惱隱實過惡目之為覆讒詐惑亂稱之曰誑憍現恭順名之為諂恃榮自舉悅豫名憍無悲無愍損惱稱害妬勝憂慼名之為嫉蘊財貪著名之為慳過不自恥名曰無慚惡不羞他名曰無愧違正不欲心不清淨名為不信耽樂退善名為懈怠於惡不防名為放逸滯境無堪名曰惛沈心不寂靜緣貪欲等名為掉舉謂於所說若法若義無所堪能名為失念正了諸法名為正知邪了不達名不正知馳散外緣其心散亂流轉不息名為心亂上來第五解隨煩惱二十訖論云不定四者一睡眠二惡作三尋四伺者此即第六解不定四言不定者謂此四法於三界中不定一處如尋伺二數色界中有餘二即無不定相隨故名不定言睡眠等者略攝於心不自在轉越失所作名曰睡眠於已作未作善不善事心懷追悔名為惡作於法推求未審細察令心麁轉名之為尋於所尋法數數推求令心細轉故名為伺上來第二明心所有法訖今略以五門料簡心所有法其五門者第一諸論不同第二假實分別第三四界分別第四三性分別第五廢立六位第一諸論不同者若依此論心所有法有五十一謂遍行五別境五善十一煩惱六隨煩惱二十不定四若依瑜伽有五十三法五十一同此論但隨煩惱中更加邪欲邪勝解二教若依顯揚論及五蘊論心所有法有五十一並同此論無有差別若依雜集論心所有法五十五自餘諸數并同此論唯煩惱六中開不正見為五謂薩迦耶見邊執見取戒禁取邪見此即諸論顯數不同問曰何故瑜伽隨煩惱中更加邪欲邪勝解諸論並無此有何意解云瑜伽論所以更加邪欲邪勝解者為別境五中念定慧三入隨煩惱當知欲與勝解亦入隨煩惱中又此二數為障義重得入隨煩惱中問既如是者諸論何故不說答諸論不說者為念定慧三五根攝故親為近障過失重故所以入隨煩惱中問曰欲與勝解五根不攝何故瑜伽建立此二入隨煩惱若爾何故遍行五數亦不入隨煩惱中解云此之二數雖望念定慧三非五根攝為障是稍輕若望遍行還是其重故瑜伽論以此二數為障義重得入隨煩惱中問曰何故雜集論煩惱六中開不正見為五見諸論並合為一此有何意解云諸論所以合為一者以此五見同是慧性對法論所以開為五者約行解不同開之為五此亦開合為異亦無妨難第二假實分別者心所有法若依瑜伽論二十七種是其實有餘是假立二十七是實者謂遍行五別境五善中八除不放逸捨不害當知不放逸捨是無貪無嗔無癡精進四法上假不害即是無嗔上假故論云問是諸善法幾世俗有幾實物有答三是世俗有謂不放逸捨及不害所以者何不放逸捨是無貪無嗔無癡精進分故即如是法離雜染義建立為捨治雜染義立不放逸不害即是無嗔分故無別實物煩惱六中五是實有謂貪嗔癡慢疑一是假有謂不正見論云根本煩惱六一貪二嗔三無明四慢五見六疑問是諸煩惱幾世俗有幾實物有答見是世俗有是慧分故餘是實物有別有心法故隨煩惱為假為實者若依瑜伽決擇分中不定四法亦入隨煩惱中合二十四總名隨煩惱分亦無邪欲邪勝解二法但本地分中有二十六更加邪欲邪勝解故決擇分中云復次隨煩惱自性云何謂忿恨覆惱嫉慳誑諂憍害無慚無愧惛沈掉舉不信懈怠忘念放逸散亂不正知惡作睡眠尋伺如本地分已廣宣說如是等類名隨煩惱自性復次此煩惱幾世俗有幾實物有謂無慚無愧不信懈怠此四種是實物有餘是假有謂忿恨惱嫉害五是嗔分故皆世俗有慳憍掉舉三是貪分故示世俗有覆誑諂惛沈睡眠惡作忘念散亂惡慧九法是癡分故皆是世俗有放逸是貪嗔癡分亦是假世俗有尋伺二種是身語意加行分故及慧分故俱是假有若依瑜伽二十七是實有二十四是假有若依對法論文二十二是實物有餘并假有言二十二實物有者謂遍行五別境五善十一中七是實有四是假有故對法論云無癡者謂報教證智決擇為性報教證智者謂生得聞思修所生慧如次應知決擇者謂慧勇勤俱故知無癡用慧為性更無別體不放逸捨並云依止正勤無貪嗔癡是故依此四法假立言不害者是無嗔善根一分心悲愍為體當知不害不離無嗔故亦是假根本煩惱為有十中五是實有謂貪嗔癡慢疑五是假有謂五見離慧之外無別性故隨煩惱及不定合二十四皆是假立故論云當知忿等是假建立離嗔等外無別性故謂忿恨惱嫉害此五是嗔一分與瑜伽同慳憍是貪一分掉舉是貪一分此三是貪分亦瑜伽同放逸中依止懈怠及貪嗔癡四法假立亦瑜伽同無慚無愧二數是貪嗔癡分假立不信懈怠二數是癡分竝是假立與瑜伽不同謂瑜伽說此四是實物有今對法言無慚無愧二數是貪嗔癡分不信懈怠二數是愚癡分故不同瑜伽諂誑二數是貪癡一分散亂一數是貪嗔癡分忘念不正知是煩惱中念慧為性覆睡眠惡作是愚癡分尋伺二數或是思性或是慧性謂推度不推度有差別故大乘瑜伽論中云隨煩惱中九數謂覆誑諂惛沈睡眠惡作忘念散亂惡慧竝是癡分今對法中唯覆惛沈睡眠惡作四是愚癡分餘五不同謂散亂一數是貪嗔癡分諂誑二數是貪癡一分失念不正知是煩惱中念慧一分當知並是作論者意異各說一義西國諸德並云隨煩惱中七是實有謂無慚無愧惛沈掉舉不信懈怠心亂此七數並別有體問曰無慚無愧不信懈怠此四有別體者論有誠文惛沈掉舉散亂三數而有別體何以得知解云為掉舉數論判是其貪分若此數離貪外無別體者貪不與嗔癡相應若爾別有掉不得與一切煩惱相應過失既言掉與一切煩惱相應故知掉別有體掉既言是貪一分有別體當知惛沈散亂亦言唯是癡分故知亦有別體而准對法文但隨煩惱中放逸是貪嗔癡一分者則是實有此隨煩惱二十中唯此無慚無愧惛沈掉舉不信懈怠心亂七數謂是貪嗔癡分其餘十三數或言一分或言依止故知並是假有不定四數中睡眠惡作亦言是愚癡分亦有別體謂睡眠用想欲為性離想外無別體故故顯揚論言夢者欲想所作此亦多虛故知睡眠是欲想性謂是癡分雖離癡外有別體然是欲想性故當知亦是假立惡作無文但西國諸師相傳云或是慧雖言癡分離癡外有別體然是思是慧性離思慧外無別體故故知亦是假立尋伺兩數離思離慧無別性故亦是假立西國諸師相傳云無癡善根亦有別體何以得知一瑜伽中唯言善十一中三是假有謂捨不放逸不害餘是實有故知無癡亦有別體又云大悲用無癡善根為性與二十二根慧根不言相攝故知無癡別有體性問曰若爾何故對法論云無癡者謂報教證智決擇為體釋論云報教證智者謂生得聞思修所生慧如次應知決擇者謂慧勇勤俱此文何以言是慧性耶解云無癡善根但對治癡如無貪無嗔但對治貪嗔別更無行相對法論中就行相以釋無癡非謂無癡善根則是慧性若從此義心所有法五十一中三十是實有餘皆是假有言三十是實有者謂遍行五別境五善八加無癡根本煩惱五除不正見隨煩惱七合此三十是實有餘是假有第三四界分別者四界謂欲界色界無色界無漏界五十一心所有法中二十一通四界謂遍行五別境五善十一十四通三界三界謂欲界色界無色界十四謂貪慢疑無明不正見不信懈怠放逸惛沈掉舉忘念不生知散亂憍四通二界二界謂欲界色界四數謂諂誑尋伺十數唯欲界十數謂嗔忿恨惱覆嫉慳害無慚無愧第四三性分別者三性謂善不善無記於五十一心所有法中十四通三性十四者謂遍行五別境五不定四十六通二性二性謂不善性無記性言十六者謂煩惱中貪慢疑無明不正見隨煩惱中十一謂諂誑憍惛沈掉舉不信懈怠放逸忘念散亂不正知二十一唯一性若善十一唯是善性若嗔忿恨覆惱嫉慳害無慚無愧此十唯不善第五廢立六位者依瑜伽論略以四義廢立心所有法言四義者一處二地三時四一切處謂三性地謂九地時謂剎那相續一切謂俱起今約此四義明具多少就中有二先明六位具義多少後明六位廢立所由先明六位具義多少者遍行五法具其四一遍三性二遍九地三是相續四是俱起別境五法具二闕二言具二者一通三性二遍九地言闕二者一非相續二非俱起善十一法有一闕三言有一者謂遍九地言闕三者一非通三性二非相續三非俱起煩惱六者有一無四言有一者謂本煩惱性言無四者一非通三性二非遍九地三非相續四非俱起初之一門亦為簡隨煩惱故所以更加餘之四門並依瑜伽論隨煩惱二十有一無四言有一者謂隨煩惱性言無四者謂一非通三性二非遍九地三非相續四非俱起初之一門為簡本煩惱性是以更加餘之四門並依瑜伽論不定四法有一闕三言有一者謂通三性言闕三者謂一非遍九地二非相續三非俱起言廢立六位所由者初得後五位對其遍行以明廢立遍行五法具四義故名遍行餘皆不具非遍行攝別境五法俱具二義謂通三性及遍九地然非相續亦非俱起闕此二義不名遍行善十一法俱具一義謂遍九地然非遍三性亦非相續復非俱起闕此三義不名遍行煩惱六法四皆不具謂非通三性非遍九地亦非相續復非俱起四義並闕不名遍行隨煩惱法如煩惱說不定四法俱具一義謂通三性然非遍九地亦非相續復非俱起三義闕故不名遍行第二將餘五位對別境位約義有無以明廢立具二闕二入別境中餘則不爾非別境攝遍行五法雖通三性及遍九地但為相續及為俱起二義不同非別境攝善十一法雖遍九地亦非相續復非俱起但為非通三性一義有異非別境攝煩惱六法雖非相續亦非俱起但為非通三性非遍九地二義有異非別境攝隨煩惱法對其別境廢立如煩惱說不定四法雖通三性亦非相續復非俱起但為非遍九地一義不同非別境攝第三將餘五位對善十一約義有無以明廢立具一闕三入善法中餘則不爾非善法攝遍行五法雖遍九地但為通三性亦相續復俱起闕三義故不入善中別境五法雖遍九地亦非相續復非俱起但為通於三性一義不同非善中攝煩惱六法雖非通三性亦非相續復非俱起但為不遍九地一義不同不入善中隨煩惱法如煩惱說不定四法雖非相續亦非俱起但為通於三性非遍九地二義有異非入善中第四將餘五位對煩惱六約義有無以明廢立有一無四入煩惱中餘法不爾非煩惱攝遍行五法但為通於三性遍九地亦是相續復是俱起亦非本惑五義並闕非煩惱攝別境五法雖非相續亦非俱起但為通三性亦遍九地復非本惑三義不同非煩惱攝善十一法雖非通三性亦非相續復非俱起但為遍九地非本煩惱二義不同非煩惱攝隨煩惱二十法雖非通三性非遍九地亦非相續復非俱起但為非本煩惱一義不同非煩惱攝四不定法雖非遍九地亦非相續復非俱起但為通三性非本煩惱二義不同非煩惱攝第五將餘五位對隨煩惱約義有無以明廢立具一闕四入隨煩惱餘法不爾非隨煩惱遍行五法但為通三性遍九地亦相續復俱起復非隨惑五義不同非隨煩惱攝別境五法雖非相續亦非俱起但為通於三性亦遍九地非隨煩惱三義不同非隨煩惱善十一法雖非通三性亦非相續復非俱起但為非遍九地非隨煩惱二義不同非隨煩惱煩惱六法雖非通三性非遍九地亦非相續復非俱起但為非隨煩惱一義不同非隨煩惱不定四法雖非遍九地亦非相續復非俱起但為通三性非隨煩惱二義不同非隨煩惱第六將餘五位對四不定約義有無以明廢立具一闕三名四不定餘法不爾非不定攝遍行五法雖通三性但為遍九地亦相續復俱起三義不同非入不定別境五法雖通三性亦非相續復非俱起但為遍九地一義不同非入不定善十一法雖非相續亦非俱起但為非通三性遍九地二義不同非不定攝煩惱六法雖非遍九地亦非相續復非俱起但為非通三性一義不同非不定攝隨煩惱二十法雖非遍九地亦非相續復非俱起但為非通三性一義不同非不定攝上來略以五門料簡心所有法訖論云第三色法者略有十一種一眼二耳三鼻四舌五身六色七聲八香九味十觸十一法處所攝色者此則第三明色法就中有二初牒章第二舉數列名言第三色法者此則第一牒章言色者質礙之法名之為色問曰若質礙故名色者眼等諸色可名質礙無作之色云何質礙解云無作之色雖非質礙然從質礙色生故亦名質礙言略有十一種等者此則第二舉數列名了別色塵名之為眼聽音樂等故名為耳嗅沈麝等名之曰鼻別甘辛等名之為舌知澁滑等名之曰身為眼所行名之為色若依雜集論有二十五種所謂青黃赤白長短方圓麁細高下若正不正光影明闇雲烟塵霧逈色表色空一顯色為耳所聞名之為聲若依雜集論有十一種謂若可意若不可意若俱相違若因受大種若因不受大種若因俱大種若世所共成若成所引若遍計所執若聖言所攝若非聖言所攝為鼻所嗅名之為香若依雜集論有六種謂好香惡香平等香俱生香和合香變異香為舌所甞名之為味若依雜集論有十二種謂苦酢甘辛鹹淡若可意若不可意若俱相違若俱生若和合若變異身之所取故名為觸若依雜集論有二十二種謂滑澁輕重軟暖急冷飢渴飽力劣悶癢粘病老死疲息勇十一法處所攝色者謂意識所行無見無對色蘊所攝略有五種謂極略色極逈色受所引色遍計所起色自在所生色極略色者謂極微色極逈色者謂即此離餘礙觸色受所引色者謂無表色遍計所起色者謂影像色自在所生色者謂解脫靜慮所行境色上來大文第三明色法訖論云第四心不相應行法者略有二十四種一得二命根三眾同分四異生性五無想定六滅盡定七無想事八名身九句身十文身十一生十二老十三住十四無常十五流轉十六定異十七相應十八勢速十九次第二十方二十一時二十二數二十三和合性二十四不和合性者此則第四明心不相應行法就中有二第一牒章第二舉數列名言第四心不相應行法者此則第一牒章遍行五等與心相應此得等諸法不與心相應此名心不相應言行者則是行蘊此明得等諸法是行蘊攝餘心色無為非行蘊攝言不相應簡別心所有法言其行者則簡心色無為故名心不相應行略有二十四種等者此則第二舉數列名言一得者於三性法假立獲得名之為得先業所感隨壽短長住時決定稱曰命根六趣差別各各不同自類而居名眾同分謂於聖法未得未證異於聖故號曰異生滅諸六識心心數法無有緣慮故名無想定滅諸六識心心數法及第七一分名為滅盡定生無想天五百劫中心無緣慮名無想事謂詮諸行天人等號稱曰名身聚集諸法名顯染淨義故名句身名之與句二種所依名曰文身本無今有說之名生髮白面皺稱之為老相續不斷名之為住有已還無名曰無常剎那相續稱為流轉因果各別故名定異因果相稱號曰相應迅疾流轉名為勢速一一不俱稱為次第東西南北號之曰方過現未來稱之曰時一十百千名之為數眾緣聚會名為和合諸行緣乖名不和合上來第四解心不相應行訖今略作三門料簡二十四不相應行法第一明諸論不同第二釋妨難第三辨其假相第一明諸論不同者瑜伽顯揚此論皆有二十四不相應行對法論有二十三無不和合五蘊論中唯有十四無流轉等十此則諸論顯數不同第二釋妨難者問曰何故瑜伽顯揚此論並同何故對法論有二十三無不和合此有何意一解云對法論云和合等者論既言和合等當知則等取不和合又一解云略故不說問曰等略何故不略餘數但略不和合耶解云已說在所說中所以但偏略不和合性也言說在所說中者謂異生性是見道煩惱假建立望聖道有不得義故即是不和合義不和合中略舉一隅餘不和合類亦可知所以偏略不和合性瑜伽顯揚此論並有二十四者此據異生外別有不和合名所以餘論中言二十四也問諸論或言二十四數或言二十三數已如上解何故五蘊論中唯有十四無流轉等十解云所以五蘊論不說流轉等十也彼論云如是等類者則解彼論云當知如是等類之言亦等流轉等十也此中唯略故不別列名也第三辨其假相者二十四不相應行法並是色心心所有法分位假立問曰二十四不相應行既並是色心心所有法分位假立者未知幾是色上假幾是心上假幾是心所有法上假幾是通色心心所有法上假解云若依對法論總攝為八位依八種位建立故論云如是等心不相應行法唯依分位差別而建立故當知皆是假有一謂於善不善等增減分位建立一種者解云此則是得通於三性色心心所有法上假立二於心心所法分位差別建立三種者解云當知是則無想定滅盡定無想異熟三種也謂無想定滅盡定於厭心種子上分分功能增長邊假立為二定體無想異熟當知於無想報心種子上望心不相應行義邊於報心種子上假立無想異熟此三通心心所有法上假立三於性分位差別建立一種者解云此是命根謂依阿賴耶識能持眾同分四大諸根不壞則於阿賴耶識相應心心所法上假立命根此則通心心所有法上假若在欲色二界通色上假若在無色界唯心心所有法上假四於相似分位差別建立一種者解云當知則是眾同分通於色心心所有法上假立五於相分位差別建立四種者解云當知則是四相通色心心所有法上假立六於言說分位差別建立三種者解云當知則是名句文身三種通色心心所有法上假立也問曰名句文身色上假立此無有疑云何於心心所有法上假立解云此即意思所緣緣之起解故通心心所有法上假立七於不得分位差別建立一種者解云當知則是異生性謂前無漏聖法不得義邊假立異生性則於未得見道已來色心心所有法上假立八於因果分位差別建立餘種者解云當知則是餘十謂流轉定異相應勢速次第方時數和合不和合當知此十並通色心心所有假總而言之當知三通心心所有法上假立二十一通色心心所有法上假立言三種通心心所有法上假立者謂無想定滅盡定無想異熟言二十一通色心心所有法上假立者謂得命根眾同分異生性名身句身文身生老死無常流轉定異相應勢速次第方時數和合不和合此則略料簡心不相應行訖論云第五無為法者略有六種一虛空二擇滅三非擇滅四不動五想受滅六真如者此則第五明無為法就此文中有二第一牒章第二舉數列名言第五無為法者此則第一牒章略有六種等者此則第二舉數列名言虛空者謂無色性容受一切所作業故故名虛空謂慧有簡擇之能故名為擇由擇得滅故名擇滅因緣不會諸法不生非由慧滅名非擇滅第四靜慮以上唯有捨受現行不為苦樂所動故名不動滅盡定中心心法滅想受用勝就強為名故則是此名想受滅法性本來常自寂滅不遷動義名為真如此則第五明無為法上來說一切法者以下乃至第五無為答前問訖自下第二答後問論云言無我者略有二種一補特伽羅無我二法無我者此則第二答後問就此答中有二第一牒章第二舉數列名言無我者此則第一牒章略有二種等者此則舉數列名言補特伽羅者此地正翻名數取趣於六趣中數數往還名數取趣雖復往來都無我人故名無我二法無我者謂蘊界處等名之為法此無人故名無我此則第二答後問訖
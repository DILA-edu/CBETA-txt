如是我聞一時佛在舍衛國祇樹給孤獨園與大苾芻眾千二百五十人俱爾時世尊告諸苾芻我今為汝宣說甚深決定正義（初善中善後善其義深遠純一無雜具足清白梵行之相）汝等諦聽善思念之時諸苾芻白佛言善哉世尊何等名為決定正義我等樂聞惟願世尊為我解說爾時佛告諸苾芻言決定義者所謂五蘊五取蘊十八界十二處十二緣生四聖諦二十二根如來十力四無所畏四禪定四無色定四無量行四無礙智四三摩地想四念處四正斷四神足五根五力七覺支八正道如是等法是名決定正義五蘊者謂色蘊受蘊想蘊行蘊識蘊此等名為五蘊五取蘊者謂色取蘊受取蘊想取蘊行取蘊識取蘊此等名為五取蘊十八界者謂眼界色界眼識界耳界聲界耳識界鼻界香界鼻識界舌界味界舌識界身界觸界身識界意界法界意識界此等名為十八界十二處者謂內眼處外色處內耳處外聲處內鼻處外香處內舌處外味處內身處外觸處內意處外法處此等名為十二處十二緣生者謂無明緣行行緣識識緣名色名色緣六處六處緣觸觸緣受受緣愛愛緣取取緣有有緣生生緣老死憂悲苦惱如是即一大苦蘊集由此緣故即有蘊法若無緣故蘊法即滅所謂無明滅即行滅行滅即識滅識滅即名色滅名色滅即六處滅六處滅即觸滅觸滅即受滅受滅即愛滅愛滅即取滅取滅即有滅有滅即生滅生滅即老死憂悲苦惱滅如是則一大苦蘊滅此等諸法無明為緣乃有生滅為緣者何所謂先際不了後際不了中際不了內法不了外法不了內外法俱不了善業不了不善業不了善不善業俱不了因不了果不了因果俱不了已生緣法不了未生緣法不了現生緣法不了於佛不了於法不了於僧不了苦法不了集法不了滅法不了道法不了善法不了不善法不了罪法不了福法不了可行法不了不可行法不了高下法不了有為無為法不了如是不了不能於黑白法等起無相智由此無明不能覺了而為過失乃至障如實智不能證得寂靜涅盤謂此無明體性迷闇純一癡法猶如盲者唯行闇道集諸塵垢損減智慧於諸障法不能出離而此無明與明為障無明為苦痛無明為毒器無明為繩縛無明為毒根無明為毒樹無明為根本煩惱無明為隨煩惱本無明是顛倒處無明為黑闇室無明是癡闇如是等義名為無明由此為緣行法得起行法者行有三種謂身行語行意行身行者謂出入息依止於身繫屬於身由依身故而出入息得名身行語行者謂論難分別即此分別論難言辭故名語行意行者謂貪瞋癡心所法等依止於心繫屬於心由依心故得名意行復有三行何等為三謂福行罪行不動行是名三行由行為緣識法得起識法者識有六種謂眼識耳識鼻識舌識身識意識此名六識由識為緣名色得起名色者謂色蘊受蘊想蘊行蘊識蘊色者謂內五塵皆四大所成四大者謂地水火風地體堅重水性流潤溫煖為火動轉名風如是四大所成五塵名為色蘊而此蘊法四蘊名名一蘊名色如是五蘊名為名色名色為緣六處得起六處者謂內六處眼處耳處鼻處舌處身處意處此名六處六處為緣觸法得起觸有六種謂眼觸耳觸鼻觸舌觸身觸意觸此等名觸由觸為緣受法得起受有三種謂苦受樂受捨受如是眼觸緣此三受乃至意觸亦復如是此名為受由受為緣愛法得起愛有六種謂眼觀色耳聽聲鼻嗅香舌了味身覺觸意分別法由貪六法得名為愛由愛為緣取法得起取有四種謂欲取見取戒禁取我語取由愛增故得名為取由取為緣有法得起有法有三欲有色有無色有欲有者謂十惡趣及人天十惡趣者謂八地獄一等活二黑繩三眾合四號叫五大號叫六炎熱七極炎熱八無間九傍生趣十餓鬼趣如是十種名為惡趣人趣者謂四大洲南贍部洲東勝身洲西牛貨洲北俱盧洲南贍部洲其量縱廣七千由旬此洲之相北闊南狹猶如車形東勝身洲其量縱廣八千由旬彼洲之相猶如半月西牛貨洲其量縱廣九千由旬彼洲之相猶如圓月北俱盧洲其量縱廣十千由旬彼洲之相四方徑直猶如池沼如是四洲名為人趣天趣者欲界六天謂四王天忉利天夜摩天兜率天化樂天他化自在天如是名為欲界六天此等諸趣名為欲有色有者有十八天謂梵眾天梵輔天大梵天光天無量光天光音天淨天無量淨天遍淨天無雲天福生天廣果天無想天無煩天無熱天善現天善見天色究竟天此等諸天名為色有無色有者有四種天謂空無邊處天識無邊處天無所有處天非想非非想處天此等諸天名無色有如是三有得名為有由有為緣生法得起生者謂諸有情捨此蘊已隨業果報復於界趣蘊相出現故名為生由生為緣老死得有老者謂諸有情蘊法果熟心識迷亂多所忘失髮白面皺身力羸弱舉動策杖喘息呻吟漸漸力微諸根衰朽是名為老復何名死謂諸有情隨能招業壽量終盡識捨執受命根謝滅諸蘊離散是名為死謂老無定相附死立支二法合一故名老死如是名為十二緣法復何名為四聖諦法謂苦諦集諦滅諦道諦苦諦者生苦老苦病苦死苦愛別離苦怨憎會苦求不得苦五盛陰苦如是等苦名為苦諦集諦者謂貪愛法由此貪愛而生耽著以耽著故發業潤生招集為因是名集諦滅諦者謂貪愛法及餘煩惱悉皆斷盡證寂滅理是名滅諦道諦者即八正道謂正見正思惟正語正業正命正精進正念正定此八正道名為道諦如是四諦聖智可觀名四聖諦又復何名二十二根謂眼根耳根鼻根舌根身根男根女根命根意根樂受根苦受根喜受根憂受根捨受根信根進根念根定根慧根未知當知根已知根具知根如是名為二十二根復何名為十力謂如來智於諸有情處非處法如實了知是名如來第一處非處智力如來復於過去現在未來世中所有眾生諸業行法處處所生因緣果報佛以智力悉皆了知是名如來第二業報智力如來復於諸禪定法解脫三摩地三摩鉢底盡諸漏法佛以智力如實了知是名如來第三定力如來復於諸眾生類根性勝劣種種差別佛以智力如實了知是名如來第四根勝劣智力如來復於諸眾生類所有信解種種不同佛以智力如實了知是名如來第五信解智力如來復於諸眾生類所有種種界趣差別佛以智力如實了知是名如來第六界趣智力如來復於諸眾生類所有樂欲佛以智力如實了知是名如來第七樂欲智力如來復於過去無量無數世中所有眾生種種之事謂一生十生百生千生及百千生乃至無數百千萬生如是無數成劫壞劫其中眾生死此生彼死彼生此乃至族姓貴賤名字飲食苦樂壽量長短具如是相如是因緣如是過去無量世中種種之事佛以智力悉能了知是名如來第八宿命智力如來復以清淨天眼觀見眾生貴賤上下好醜生滅或生善道或墮惡趣而彼眾生所作行業謂身不善業作諸邪行口不善業毀謗賢聖意不善業起於邪見由是因緣命終之後墮惡趣中又復眾生身作善業不行邪行口作善業不謗賢聖意作善業起於正見由是因緣命終之後生人天界如是等事如來天眼悉能觀見是名如來第九天眼智力又復如來知彼眾生諸漏已盡證無漏解脫智慧解脫以自通力證如是法我生已盡梵行已立所作已辦不受後有如是之法佛以智力悉能了知是名如來第十漏盡智力如是十力如來應供正等正覺由十力故於大眾中作師子吼轉大法輪復何名為四無所畏謂如來應供正等正覺於大眾中唱如是言我以自智乘如實道來成正覺作師子吼轉妙法輪無有沙門婆羅門天人魔梵而能等者是名如來一切智無畏如來已得安樂寂靜無上勝處功德果法諸漏已盡種習俱亡是名如來漏盡無畏如來復為諸聲聞眾開示苦道說離煩惱盡苦邊際是名如來出苦道無畏如來復為諸聲聞說所有障法令彼出離是名如來障道無畏如是名為四無畏法又復何名為四禪定謂離諸欲及諸染法斷除疑惑分別之想是名第一離生喜樂定復次離欲斷除分別想已當於外法悉皆泯絕內復寂定攝內外法悉皆歸一是名第二定生喜樂定復次捨於喜樂思念之想於身喜樂而無所受是名第三離喜妙樂定復次捨苦樂法無憂喜想諸法清淨是名第四捨念清淨定如是名為四禪定法復何名為四無色定謂修彼定厭下色相忻上無色由無色故唯有虛空乃觀虛空無有邊際作如是想是故名為空無邊處定復次離彼所緣空無邊處已復想能緣識亦無邊是故名為識無邊處定復次離彼能緣識已當復想於能緣所緣俱無所有是故名為無所有處定復次離彼無所有已當復想於無彼麁想不無細想是故名為非想非非想定如是名為四無色定復何名為四無量行謂慈無量悲無量喜無量捨無量若有苾芻具大慈心於諸有情無怨無親等能與樂如是常行慈無量心是故名為慈無量行若有苾芻具大悲心於諸有情無怨無親等能拔苦如是常行悲無量心是故名為悲無量行若有苾芻具大喜心於諸有情無怨無親等施歡喜如是常行喜無量心是故名為喜無量行若有苾芻於諸有情無怨無親平等安住如是常行是故名為捨無量行如是名為四無量行復何名為四無礙智謂辭無礙智辯才無礙智法無礙智義無礙智辭無礙者緣聲為境於諸音聲言辭無礙故名辭無礙智辯才無礙者謂四辯七辯凡有論難迅捷無滯是故名為辯才無礙智法無礙者緣名句文隨何教法無所不通是故名為法無礙智義無礙者緣義為境隨所詮義無所不曉是故名為義無礙智如是名為四無礙智復何名為四三摩地想若有苾芻作如是觀我今此身從頂至足所有髮毛爪齒皮肉筋骨如是種種不淨之物所共合成譬如倉廩廣積糧斛人入其中善能分別是米是麥如是積聚名為倉廩苾芻觀想於自身中亦復如是作此觀者即得斷除貪欲之法是名第一三摩地想又復苾芻觀想身已於三摩地得輕安味復作是觀此三摩地所得樂味亦無有想譬如蓮華從水而生彼無有想我從水生而有清涼苾芻觀想亦復如是能觀想者即得見法輕安樂味是名第二三摩地想又復苾芻於三摩地作於明想觀察如日無餘闇冥如是觀察相續不斷晝夜明闇皆無有異作是明想清淨無雜譬如秋時雲翳陰闇日光不現若明眼人觀想日光清淨無雜苾芻觀想亦復如是能觀想者是人即得明智現前是名第三三摩地想又復苾芻在三摩地作是觀想斷除苦樂乃至憂喜唯有捨念二種清淨譬如有人能馭車乘平坦地中行無所礙苾芻觀想亦復如是能觀想者即得智慧勝利現前是名第四三摩地想此等名為四三摩地想復何名為四念處法謂身受心法若有苾芻觀身不淨穢惡充滿無有真實如是觀察名身念處又復觀於內外二法所有諸受悉皆是苦作是觀者名受念處又復觀於心心所法皆悉無常作是觀者名心念處又復觀於內外二法於是法中不生我想作是觀者名法念處如是名為四念處法復何名為四正斷法謂已生惡法當起精進勤行除斷皆悉令滅是名第一正斷之法又復未生惡法當起精進防護除斷皆令不生是名第二正斷之法又復未生善法當起精進令諸善法皆得生長是名第三正斷之法又復已生善法當起精進而令增長堅固圓滿是名第四正斷之法如是名為四正斷法復何名為四神足法謂欲勤心觀若有苾芻於諸染法離其妄念於諸善法而起悕求進善無厭名欲神足復於善法勤修諸行正行不退名勤神足復於諸法離邪思惟心正分別名心神足復以正智觀察內身內身無我復觀外境外境無法我法體無趣證二空名觀神足如是名為四神足法復何名為五根謂信根進根念根定根慧根如是名五根復何名為五力謂信力進力念力定力慧力如是名五力復何名為七覺支法謂擇法覺支精進覺支喜覺支輕安覺支捨覺支念覺支定覺支是名七覺支法復何名為八正道法謂正見正思惟正語正業正命正精進正念正定謂正見者信有施法信有父母有諸善行及不善行如是善不善業當有果報有今後世於其世中有諸眾生有阿羅漢如理修行以自通力見如是法我生已盡梵行已立所作已辦不受後有如是等事名為正見何名正思惟謂離邪思（邪思法者起不正見發貪瞋癡）遠離如是名正思惟何名正語謂離妄言綺語兩舌惡口等語是名正語何名正業謂離殺生偷盜邪染等法是名正業何名正命謂具正見正法出家被於法服離諸邪行信於正法乃至受用飲食坐臥皆依正法是名正命何名正精進謂離邪勤於真實法而起正勤是名正精進何名正念謂離邪念常念正法記憶在心無所忘失是名正念何名正定謂心心所不起散亂離諸攀緣於奢摩他毘鉢舍那決定正觀是名正定如是名為八正道法爾時世尊說是法已復告苾芻眾言汝等當知我所宣說決定正法初中後善其義深遠純一無雜清淨圓滿是時苾芻眾聞佛所說皆大歡喜信受奉行
觀世音菩薩行深般若波羅蜜時照見五陰空度一切苦厄舍利弗色空故無惱壞相受空故無受相想空故無知相行空故無作相識空故無覺相何以故舍利弗非色異空非空異色色即是空空即是色受想行識亦如是舍利弗是諸法空相不生不滅不垢不淨不增不減是空法非過去非未來非現在是故空中無色無受想行識無眼耳鼻舌身意無色聲香味觸法無眼界乃至無意識界無無明亦無無明盡乃至無老死無老死盡無苦集滅道無智亦無得以無所得故菩薩依般若波羅蜜故心無罣礙無罣礙故無有恐怖離一切顛倒夢想苦惱究竟涅槃三世諸佛依般若波羅蜜故得阿耨多羅三藐三菩提故知般若波羅蜜是大明呪無上明呪無等等明呪能除一切苦真實不虛故說般若波羅蜜呪即說呪曰竭帝竭帝波羅竭帝波羅僧竭帝菩提僧莎呵
此經義疏人悕淨報故說聽者多矣所稟寶雲師首製記文相沿至今著述不絕皆宗智者豈有不知修心妙觀感四淨土文義者耶良以愍物情深適時智巧故多談事相少示觀門務在下凡普霑緣種方今嘉運盛演圓乘慕學之徒皆欲得旨而修證矣故竭鄙思鈔數千言上順妙宗略消此疏適時之巧非我所能願共有情即心念佛乃此鈔所以作也天禧五年歲在辛酉重陽日下筆故序此之疏題佛等八字備舉經目皆是所釋唯疏一字是能釋也今之五章釋其八字義稍委悉入文自見若欲預知可陳梗概經是通號餘是別名今且明別佛說者釋迦化主四辯宣演也觀者總舉能觀即十六觀也無量壽佛者舉所觀要攝十五境也且置能說略明所說能觀皆是一心三觀所觀皆是三諦一境毘盧遮那遍一切處一切諸法皆是佛法所謂眾生性德之佛非自非他非因非果即是圓常大覺之體故起信論云所言覺義者謂心體離念離念相者等虛空界無所不遍法界一相即是如來常住法身依此法身說名本覺故知果佛圓明之體是我凡夫本具性德故一切教所談行法無不為顯此之覺體故四三昧通名念佛但其觀法為門不同如一行三昧直觀三道顯本性佛方等三昧觀袒持顯法華兼誦經觀音兼數息覺意歷三性此等三昧歷事雖異念佛是同俱為顯於大覺體故雖俱念佛而是通途顯諸佛體若此觀門及般舟三昧託彼安養依正之境用微妙觀專就彌陀顯真佛體雖託彼境須知依正同居一心心性遍周無法不造無法不具若一毫法從心外生則不名為大乘觀也行者應知據乎心性觀彼依正依正可彰託彼依正觀於心性心性易發所言心性具一切法造一切法者實無能具所具能造所造即心是法即法是心能造因緣及所造法皆悉當處全是心性是故今觀若依若正乃法界心觀法界境生於法界依正色心是則名為唯依唯正唯色唯心唯觀唯境故釋觀字用一心三觀釋無量壽用一體三身體宗力用義並從圓判教屬頓五重玄義本是經中所詮觀法大師預取解釋經題欲令行者用此視法入十六門而為修證故於序文以主包眾以正收依觀佛既即三身觀餘豈非三諦寄語行者觀雖深妙本被初心若能進功何憂不就縱未入品為因亦強生至彼邦得預大會所見依正微妙難思速入聖階度生亦廣永異事善及小乘行得往生者如此土人宿圓修者於諸座席見相殊常聞法易悟以此類彼功在妙宗但為戒福不精無往生願故在穢土聞法入真須懼娑婆不常值佛縱遇善友色心不勝難發我心況塵境麁強誠為險處故須外加事懺內勤理觀正助雙行加願要制必於寶剎速證無生今解觀門其意在此疏者疎也決也疎通決擇上之義趣通而不壅令其行者得意修之故也次能說人號備於別傳及諸章記有未知者須尋彼文二釋文初釋序三初敘經觀意二初正明觀行二初敘意二初對垢立淨二初法二初明二報苦樂欲論觀行先示二報苦樂之相文有四句一一皆論淨穢相對初句以所成國土苦樂相對安養淨國但受諸樂故名樂邦堪忍穢土多受眾苦義言苦域次句以能成物體貴賤相對彼純七珍略言金寶此多眾穢略語泥沙次句以初生受質垢淨相對此土六道具有四生今就人中多從胎藏母食冷熱及飢飽時兒在胎中如處寒熱倒懸山壓地獄之苦故云胎獄彼土九品八從蓮生下品之人雖經多劫大本中說疑心修善生彼胎宮樂同忉利況八九品不生疑惑豈有苦耶是故華池受生即樂次句以生後遊處麁好相對此則荊棘叢林彼則金渠玉樹然此四句雖一一句苦樂相對意則對穢顯彼淨相又復應知四句之文似唯顯示同居二土據下明宗具論四土淨穢之相以後驗此不專同居當知四句一一通於四種淨穢見思輕重則感同居樂邦苦域體析巧拙則感方便樂邦苦域次第頓入則感實報樂邦苦域分證究竟則感寂光樂邦苦域以例金寶泥沙胎獄華池棘林瓊樹亦復如是一家制立正文與序必不相違但序總示文宗別說是故似異問下三淨土既皆有相則可論於金寶等事寂光之淨已全無相如何可說金寶華池及以瓊樹答經論中言寂光無相乃是已盡染礙之相非如太虛空無一物良由三惑究竟清淨則依正色心究竟明顯故大經云因滅是色獲得常色受想行識亦復如是仁王稱為法性五陰亦是法華世間相常大品色香無非中道是則名為究竟樂邦究竟金寶究竟華池究竟瓊樹又復此就捨穢究盡取淨窮源故苦域等判屬三障樂邦金寶以為寂光若就淨穢平等而談則以究竟苦域泥沙而為寂光此之二說但順悉檀無不圓極問佛無上報是即理之事可論金等究竟寂光是即事之理豈有金等若其同有事理既混如何分於二土義耶答佛無上報是究竟始覺上品寂光是究竟本覺始本既極豈分二體應知二土縱分事理實非有無豈真善妙有而非理邪祕藏之理豈同小空故此事理二名一體以復本故名無上報事也以復本故名上寂光理也故妙樂云修得四德本有四德二義齊等方是遮那身土之相況淨名疏顯將寂光為佛依報故知定執報土有金寶等寂光定無斯乃迷名全不知義矣二誠由下明二因心行誠實也由從也報之淨穢實從心行二因致感心即迷了二心行即違順二行六道三教迷三德性為三惑染故曰垢心身口諸業違理有作皆名惡行此之心行感四穢土沈下麁淺也唯圓頓教了三德性離三惑染方名淨心身口諸業順理無作稱為善行此之心行感四淨土高升深妙也心雖本一以迷了故須分垢淨行業雖同以違順故須開善惡從此二因感報淨穢應知圓人以上寂光而為觀體凡聖因位皆即究竟不同別人要心只齊一十二品故分證穢正在別教問至理微妙不垢不淨無取無捨今立垢淨令人取捨既乖妙理即非上乘何得名為修心妙觀顯一實相答據名求義萬無一得以義定名萬無一失良以理外理內小乘大乘漸次圓頓所立名言率多相似須以邪正定其內外次以空中甄其小大復以漸頓分其別圓則使名言纖毫不濫方可憑之立乎觀行是故今家評此等義而用六句判於同異所謂相破相修相即各有二句即六句也今用此六判此相違先以別義定其同名所謂外道斷無不垢不淨見二乘空理不垢不淨證別教但中不垢不淨門圓教祕藏不垢不淨理復有四淨外道欣厭執淨之見二乘斷惑滅淨之證別教離染漸淨之門圓教即染頓淨之理既知此已乃可論於淨與不垢不淨相破之句圓教頓淨破於別教二乘外道不垢不淨圓教不垢不淨破於三種之淨相修句者三種之淨修於圓教祕藏不垢不淨三種不垢不淨修於圓教即染之淨相即句者圓教即染之淨即是祕藏不垢不淨祕藏不垢不淨即是即染之淨今之妙觀即於染心觀四淨土既照寂光豈異祕藏不垢不淨邪若謂今經捨穢取淨異於祕藏雙非理者何故韋提聞觀淨土分證祕藏邪應知今淨淨於垢淨乃以垢淨平等之理而為於淨土名偏義圓斯之謂矣但以機緣捨穢心強宜以淨門淨一切相故今談淨與不垢不淨全不相違又復應知取捨若極與不取捨亦非異轍二喻形端喻淨因了性淨心順理善行影直喻果四淨土也源濁喻穢因迷性垢心違理惡行流昏喻果四穢土也若翻上喻形曲影凹自可喻於逆修因果若翻下喻源淨流清亦自可喻順修因果今舉二喻各喻一種其義甚明二故知下就淨示修上已對穢顯於淨相故今就淨而明修法前示二因通云淨心及以善行此明修相故的指今十六妙觀三種淨業於十六境不照三諦豈明妙觀修三種福為三惑染不稱淨業妙觀是正淨業為助正助合行能感四種極樂國土得見三身彌陀世尊文從互說觀論生土業論見佛依正既俱正助非隔二然化下示文二初示教興二初明興由革凡之化要因近事而為鴻漸詮理之教必藉機緣方得興起近事為漸通於諸化今化別由殺逆之事欲令眾生厭濁世故此教當機是韋提希華言思惟善修觀故二大聖下明現土佛是極聖故稱為大佛慈下被名之曰垂託韋提請布所證理名乘機演法曜玉相等者經云爾時世尊放眉間光遍照十方無量世界還住佛頂化為金臺如須彌山雖廣示等者經云十方妙國皆於中現或有國土七寶合成復有國土純是蓮華乃至云時韋提希白佛言是諸國土雖復清淨我今樂生極樂世界阿彌陀佛所二使末下示觀相二初總標使末俗等者經云如來今者教韋提希及未來世一切眾生觀於西方極樂世界以佛力故當得見彼清淨國土等二落日下別示十六觀法不出三類即依報正報及三輩往生今順此三撮要而示文自為三初依報初觀落日狀如懸鼓令心堅住專想不移此有二意一令觀日心不馳散二令心想正趣西方故云用標送想之方次觀清水復想成氷良以彼土瑠璃為地此地難想且令想氷氷想若成寶地可見故云實表瑠璃之地次示樹觀而經但云其諸寶樹七寶華葉無不具足而無風吟天樂之事乃取小本中語成今樹觀之文故彼經云微風吹動眾寶行樹及寶羅網出微妙音譬如百千種樂同時俱作故云共天樂而同繁次示池觀經云有八池水從如意珠王生分十四支黃金為渠其摩尼水流澍華間其聲微妙演說苦空無常無我諸波羅蜜等故云將契經而合響二觀肉下示正報先明觀音勢至二菩薩觀以此二觀皆明肉髻故經云若有欲觀觀世音菩薩者先觀頂上肉髻次觀天冠其餘眾相亦次第觀之勢至經云頂上肉髻如鉢頭摩華於肉髻上有一寶瓶盛諸光明普現佛事餘諸身相如觀世音等無有異斯是如來教示行者想二大士觀法之要也此二菩薩次當補處今為近侍故云瞻侍者也次示彌陀觀經云觀無量壽佛者從一相好入但觀眉間白毫極令明了見眉間白毫者八萬四千相自然當現豈非教示觀法之門故云念毫相而覩如來也三及其下示三輩觀下疏判云觀三品往生有二意一令捨中下修上品故二令識位高下即大本三品故此之二意初策自行次則觀他故今略敘就策自行即修觀行人功有淺深致使往生相分三品故云及其瞑目告終等也初明上品上生及上品中生以經明上生乘金剛臺中生坐紫金臺故云上珍臺也次文成下明上品下生經云即見自身坐金蓮華文成印壞者大經二十七云譬如蠟印印泥印與泥合印滅文成以喻凡夫現在陰滅中有陰生今借此文以喻往生菩薩此土陰滅彼國陰生須知垂終自見坐金蓮身已是彼國生陰故也成論明極善極惡俱不經中陰如𥎞矛離手也上雖三品但是上輩次總示三輩往生之者俱出輪迴言隨三輩者非謂隨他蓋是隨己所修三輩行業皆能橫截五道永得不退也大本云往生安養國橫截五惡道五苦者此方五道俱不免苦天道縱樂還墮惡趣故二可謂下結歎觀行微行者歎三種業雖是身口運為之善今順理修皆成無作幽微無相之行也妙觀者歎十六觀雖託安養依正之境而皆稱性絕待照之即不思議圓妙觀也此之觀行能令修者達四淨土縱具見思而能不退誠為至極之道要妙之術如此歎結意令聞者尚之修之不肖之徒輕欺生死不求不退於斯要術生謗障人痛哉痛哉二此經下敘經宗體心觀者經以觀佛而為題目疏今乃以心觀為宗此二無殊方是今觀良以圓解全異小乘小昧唯心佛從外有是故心佛其體不同大乘行人知我一心具諸佛性託境修觀佛相乃彰今觀彌陀依正為緣熏乎心性心性所具極樂依正由熏發生心具而生豈離心性全心是佛全佛是心終日觀心終日觀佛是故經目與疏立宗語雖不同其義無別又應須了若觀佛者必須照心若專觀心未必託佛如一行三昧直觀一念不託他佛而為所緣若彼般舟及此觀法發軫即觀安養依正而觀依正不離心性故曰心觀須知此觀不專觀心內外分之此當外觀以由託彼依正觀故是以經題稱為觀佛若論難易今須從易法華玄云佛法太高眾生太廣初心為難心佛眾生三無差別觀心則易今此觀法非但觀佛乃據心觀就下顯高雖修佛觀不名為難是知今經心觀為宗意在見佛故得二說義匪殊途又應了知法界圓融不思議體作我一念之心亦復舉體作生作佛作依作正作根作境一心一塵至一極微無非法界全體而作既一一法全法界作故趣舉一即是圓融法界全分既全法界有何一物不具諸法如義例中僻解師云四教中圓唯論心具一切諸法身色依報則不論具唯一頓頓方明三處皆具諸法荊谿論曰四教中圓何甞不云三處具法稟今宗者若云心具色等不具同彼謬立漸圓之見望彼頓頓天地相懸尚劣於彼何預今宗以一切法一一皆具一切法故是故今家立於唯色唯香等義若其然者何故經論多以一心為諸法總立觀境邪良以若觀生佛等境事既隔異能所難忘觀心法者近而復要既是能造具義易彰又即能觀而為所照易絕念故妙玄云三無差別觀心則易縱觀他境亦須約心此經正當約心觀佛也實相為體者心觀之宗方能顯發中道實相深廣之體所以者何若於心外而觀佛者縱能推理但見偏真即如善吉觀佛法身但證小理今約唯心觀佛依正當處顯發中實之體中必雙照三諦具足故云此經心觀為宗實相為體文特於此舉宗體者成前敘觀顯後敘題成前者以敘觀文雖具三觀四土之義語且總略恐失意者謂但敘於同居淨土觀行之意故敘觀畢特示唯心妙觀之宗以顯中道實相之體實相既是常寂光土若謂十六只觀應佛依正之相豈能顯此實相寂光若於十六用圓三觀尚能感得寂光極樂豈不能感三土極樂以此成前樂邦金寶等諸文義皆明四種淨土因果也顯後者行人若得此宗體意則知敘題能說之佛所說觀境徒眾依報及以通名如是諸義悉皆圓妙非小非偏方是今經首題名字敘觀敘題兩楹之際云乎宗體其意在茲三所言下敘經題目二初別題七字具含能說所說能觀所觀正文釋名備顯其義今序但明以勝攝劣攬別為總立題之意也以十六境佛境最勝故云佛是所觀勝境蓋十六觀不出依正及以徒主若論依正佛是正報舉正收依則攝日氷地樹等六觀也若分徒主佛是化主述主包徒則攝觀音勢至三輩等九觀也故云觀雖十六言佛便周故入正文以圓三觀釋乎能觀以妙三身釋所觀佛佛既總攝餘十五境豈不一一皆是圓妙三諦三觀邪二經者下通題儒經講解有茲二訓萬代軌則故訓法也百王不易故訓常也佛經亦然十界咸規三世不易復以由義而釋於經由佛大聖金口宣吐自證之法故名為經法華玄義委解通名當宗學人不可不究二入文二初取義釋題二初標列注云云者令依諸部明於通釋五章之義妙玄最委故彼文云就通作七番共解一標章二引證三生起四開合五科簡六觀心七會異標章令易憶持起念心故引證據佛語起信心故生起使不雜亂起定心故開合料揀會異等起慧心故觀心即聞即行起精進心故五心立成五根排五障成五力乃至入三解脫略說七重共意如此今疏從略但標五名也二隨釋五初釋名二初標二一切下釋二初對通略示二初就三處論通別三初約一化二初釋二初示諸題具通別他釋經題皆以經字為能詮教餘字並是所詮之義作此分之甚違佛旨且人法譬皆是名字豈非能詮那得一向屬所詮義經字不可一向屬教如妙經云法華經藏深固幽遠無人能到又云為佛護念植種德本入正定聚發救一切眾生之心成就四法必得是經疏釋此四是開示悟入佛之知見知見證理名為得經此二豈非以理為經金光明云十方諸佛常念是經豈令諸佛但念於教此例蓋多不能備引故知諸師以能詮所詮釋眾經題失旨之甚今家皆用通別釋題方無所失二通則下明通別有三種今解諸經通別二名俱是能詮俱是所詮良以通別各自具於教行理故勿謂二名但在於教須知通別自有教名行名理名如一別題佛說是教觀即是行無量壽佛是理豈非別教別行別理以此三別對於經字即是通教通行通理今於三中初明教通別二初正明一化通名者頓說漸說施權開權律論之外皆名為經故稱通也別名者別相乃多今從三種謂人法譬單三複三并具足一以成七別單三者單人如阿彌陀經等單法如大般涅槃經等單譬如梵網經等複三者人法如文殊問般若經等法譬如妙法蓮華經等人譬如如來師子吼經等人法譬具足者如勝鬘師子吼一乘大方便方廣經等以此七別與通合標一代佛法二今經下別指此經本論一化言此經者以明七別此屬單人是故言也雖屬單人而人自分能說釋迦所說彌陀以此二人而為別目經同一化故曰通名據有觀字合是人法能從於所以人兼之故略不示然分通別不同廣釋故未委悉二為行下行通別諸經有用一種之行而為別名以對通名經即通行若論別行其數無量卒難說盡今以增數示於行人似可領會一如一行等二如二智等三如三觀等四如四念等五如五根等六如六妙等七如七覺等八如八正等九如九禪等十如十度等乃至百千萬億無量行也此等別行皆趣涅槃究竟四德略言常樂約趣涅槃別行即通故為行經彼釋籤中乃以因果判行通別須知其意非謂至果其行方通欲知意者據各修因名為行別約趣一果此別即通斯乃別時論通通時論別豈唯行爾教理亦然如以機應對教通別佛以一音演說法眾生隨類各得解各解則機別一音則應通各解不離一音一音不妨各解如金光明玄以能詮文字為教通以能詮所以為教別所以即是四悉檀也一一悉檀皆用文字一一文字不離悉檀如以名實對理通別多名不離一實一實不妨多名故三通別皆悉同時悉類樂中管色之韻約聲則通約曲則別通別二用不相妨礙三理雖下理通別名實相對名即是門乃以四門彰一理也亦是事別而對理通良以諸經多用一事而彰於理得理別名如此經題以無量壽佛名為別理以對通名經則通理若於一化以通別理解經題者莫若四門以為別理四門者有門空門雙亦門雙非門四門名通須分四教所謂三藏教通教別教圓教四教各開有等四門四四乃成一十六門詮於別理成十六理理尚非一那得十六然理無礙能應諸門猶彼虛空其體實非方圓大小以無礙故故能隨彼方圓等物成無量相從無量說即是別理體是一空名為通理無通不別無別不通通別合標成一題目二此約下結五時之內一一經題皆具通別若不用此教行理判徒分通別全無所以也然無量行會一常樂四教四門同詮一理若專方等未堪此聞乃是預取法華之意跨節而談於佛滅後解釋諸經不約法華寧窮一化二更約下約一題一化經目通別二名具教等三關涉既廣思修或難故就即今所解經題明教行理宛然可見此三皆別以對經字即是三通故云任運有通別意欲使行者即此一題就說解教起能觀行見真佛理三更就下約一字一題雖約而涉三名今示一字解行證三悉得具足此復為二初就說字兼含釋題中說字最可顯於教行并理故引釋論所行如所說句以示說中含於行理如者真如也如名不異一真覺性物成無殊三際平等契此如理方得心口說行不異故金剛般若云云何為人演說如如不動法華云諸法空為座處此為說法事相解如二物相似以為不異理觀解如二物性一方名不異故釋經如是三藏則以傳佛所說似水傳瓶名曰文如衍教不爾通以二諦相即為如別則唯聞中道為如圓以文字性離為如三教約此方曰文如論就理觀心口理一方得說行如如不異此令說者行契如理也二佛即下就諸字互具釋佛復本源究竟覺體非寂非照故屬法身觀字即是清淨智慧寂而常照故屬般若無量壽是自在神通照而常寂故屬解脫今將諸字分對三德深有所以所以者何向就一字明教行理雖約說字義具於三既約修辯尚通前教而又未明字字具三故今特用涅槃三德對於諸字乃彰諸字性各具三非前教人所能思說良以三德性本圓融一一互具故直法身非法身法身必具般若解脫直般若非般若般若必具解脫法身直解脫非解脫解脫必具法身般若三德即是教行理三般若是教智在說故解脫是行用從緣故法身屬理是所顯故佛字既是法身之理即具二德及教行也觀字既屬般若之教亦具二德及行理也無量壽既是解脫之行亦具二德及理教也若不然者豈得即一達三即三達一問本以一字具教行理今何得以無量壽三字方具於三則不名為約一字也答以題諸字對三德釋斯是妙談貴在得意欲令行者知三德性遍一切處一字一句一偈一品一部一經一時一化乃至一切依正色心多亦三德少亦三德一塵三德不小剎海三德不大故引華嚴云一中解無量等也若得此意今之妙觀有造修分應色一相可照三身依報一塵即寂光土故十六觀皆照三諦其不信者則辜吾祖立茲法矣二於一下約一字以校量三初正校量上窮妙旨從廣至狹今校功德從少至多一字尚詮大涅槃理況一切經豈不圓遍二故經下引經證如金光明及諸大乘多作此說三若不下結今得不明一字圓具三德諸經所說一句一題受持功德無量無邊便成虛設也自非道場得入三昧發旋總持曷能妙說自在若斯二初釋下就別廣明置通釋別也文四初釋佛字二初正約佛名示六即二初翻名標示梵云佛陀華言覺者即說教主別號稱曰釋迦牟尼通號有十今舉第九故標佛也既是極果即究竟覺起信論云覺心初起心無初相遠離微細念故心即常住名究竟覺此覺圓淨無所對待生佛依正鎔融總攝十方三世亙徹無外五住二死盡淨無餘無量甚深永絕思議強名妙覺此之覺義有六種即即者是義今釋迦文乃究竟是圓淨之覺一切凡聖無不全體皆是此覺雖全體是且迷悟因果其相不同故以六種分別此是所謂理是名字是觀行是相似是分證是究竟是然若不知性染性惡所有染惡定須斷破如何可論全體是邪全體是故免於退屈六分別故免於上慢六不離即即不妨六六即義成圓位可辯問所言凡聖全體即佛為即自己當果之佛為即釋迦已成之佛答自己當果釋迦已成二佛之體究竟不別故諸果佛為生性佛迷則俱迷見則俱見故己他佛於今色心皆可辯於六即義也又復應知六即之義不專在佛一切假實三乘人天下至蛣蜣地獄色心皆須六即辯其初後所謂理蛣蜣名字乃至究竟蛣蜣今釋教主故就佛辯以論十界皆理性故無非法界一一不改故名字去不唯顯佛九亦同彰至於果成十皆究竟故蛣蜣等皆明六即二涅槃下就覺廣明六初理即六種即名皆是事理體不二義而事有逆順名字等五是順修事唯理性一純逆修事此逆順事與本覺理體皆不二其逆順名自何而立以知不二事皆合理名之為順其不知者事皆違理故名為逆名字等五若淺若深皆知皆順若初理即唯迷唯逆而迷逆事與其覺理未始暫乖故名即佛所以者何良由眾生性具染惡不可變異其性圓明名之為佛性染性惡全體起作修染修惡更無別體全修是性故得迷事無非理佛即以此理起惑造業輪迴生死而全不知事全是理長劫用理長劫不知不由不知便非理佛以全是故名理即佛以不知故非後五即然理即佛貶之極也以其全乏解行證即但有理性自爾即也又理即佛非於事外指理為佛蓋言三障理全是佛又復應知不名障即佛而名理即佛者欲障後五有修德是此之一位唯理性是也又障即佛其名猶通以後五人皆了三障即是佛故釋此為三初引諸經示即初引大經迦葉品云眾生即是佛何以故若離眾生不得三菩提故如來性品我者即是如來藏義一切眾生悉有佛性即是我義如是我義從本已來常為無量煩惱所覆是故眾生不能得見如貧女人舍內多有真金之藏家人大小無有知者時有異人善知方便乃至即於其家掘出金藏又云譬如王家有大力士其人眉間有金剛珠與餘力士捔力相撲而彼力士以頭觸之其額上珠尋沒膚中都不自知是珠所在其處有瘡即命良醫欲自療治乃至時醫執鏡以照其面珠在鏡中明了顯現等如來藏經十喻者彼經十文一法九喻一是所喻九是能喻以所從能故云十喻一法者經云佛告金剛慧菩薩我以佛眼觀一切眾生貪瞋癡諸煩惱中有如來智如來眼如來身結加趺坐儼然不動善男子一切眾生雖在諸趣煩惱身中有如來藏常無染污德相具足如我無異於此文後即舉九事以喻其法各有長行重頌一萎華佛身喻二巖蜂淳蜜喻三糠繪粳米喻四糞穢真金喻五貧家寶藏喻六菴羅內實喻七弊衣金像喻八貧女貴胎喻九焦模鑄像喻弊帛者經偈云譬如持金像行詣於他國裹以穢弊物棄之在曠野天眼見之者即以告眾人去穢現真像一切大歡喜我天眼亦爾觀彼眾生類惡業煩惱纏生厄備眾苦又見彼眾生無明塵垢中如來性不動無能毀壞者土模者經偈云譬如大冶鑄無量真金像愚者自外觀但見焦黑土鑄師量已冷開模令質現眾穢既已除相好劃然顯我以佛眼觀眾生類如是煩惱淤泥中皆有如來性闇室下復出涅槃經云如闇室中井及種種寶人亦知有闇故不見有善方便然大明燈照之得見是人終不生念是水及寶本無今有涅槃亦爾本自有之非適今也大智如來以善方便然智慧燈令諸菩薩得見涅槃今文但引闇井具寶以證理即不取人亦知有等文諸喻皆爾須知諸喻理兼圓別若言三障定覆佛性破障方顯此猶屬別若全性成障障即佛性以不思議德障消者則諸喻皆圓方是今文理即之喻故如來藏喻止觀顯別今文顯圓次淨名皆如語尚涉通今須圓解次寶篋下卷勝志菩薩向佛說偈己界及法界眾生界同等己界即心法法界即佛法佛以法界而為體故對眾生界即成三法心生在因佛法在果三無差別故云一界無別界也二此是下就本覺明佛前引諸經雖云即佛猶未的示覺了之相且指三障體全是理今示此理當處照明名為本覺佛義成也此自分二初正示言此是者指上大經眾生即佛諸喻寶物淨名皆如寶篋法界此等皆是本性圓智非三般若融即微妙智不名圓知一切法一一含受一切諸法全法是智全智是法待對斯絕名圓覺諸法諸法乃是生佛依正三際十方此等時處既全是智何有一處一物一塵體不明了然此明了非心意識所能及也故起信論本覺義云心體離念無所不遍等虛空界本性明了既其離念安以情求所謂不思議智照等也勿認六道漏心三乘證智而為本覺明了之相妙覺之覺方是理佛全修在性斯之謂歟二雖五下遮情情執者云諸有業縛無明惑暗那言眾生即是佛邪故遮之曰雖業至無間而皆當體是三解脫雖見思昏倒而本覺理未始不存惑業全是性德緣了佛性豈可更壞理佛刀不自傷故二斯下對四事辯理世間常住者即十法界三十世間一一皆住真如法位法位常故世相亦常然世本代謝而言常者以一切法即真實性性不改故故名為常若謂遷流不得言常斯謂情見良以生法即性故常住異滅法即性故常即性之常非常無常不可思議言偏意圓故可得云一生一滅無非中道唯生唯住唯異唯滅法華迹門顯所證云世間相常住於道場知已本門乃云如來如實知見三界之相非如非異故知世間即是三界常住豈乖非如非異本迹雖殊不思議一也此理祕妙佛能明見故故云灼然今我智者成祕妙觀雖是肉眼而名佛眼能見祕藏亦云灼然故妙樂云顯露彰灼稱為真祕真祕之理即世相常世相常故眾生即佛此理妙故有佛教化不益一毫空過無佛不損一毫五即得之何足為高理即失之未始暫下對此四事示理佛也二如斯下名字即此至究竟皆修德也須論損益及以高下言名字即佛者修德之始聞前理性能詮名也然有收簡收則耳歷法音不門明昧異全不聞俱在此位簡則未得圓聞齊別內凡尚屬理即以七方便未解妙名豈知即佛此自分二初帶喻示名字二初不聞之失理雖是佛全體在迷佛出不聞經名絕聽此乃却指但理之失也二若佛下聞名之得六即辯佛故今名字唯約三寶及十號也無明長夜佛出令曉闡本智日乃識三寶照世光明生死巨關無佛長鎖佛能於此開甘露門令知十號是常住味此光此味乃從眾生心性流出還使眾生解此光味即本性佛因說等者却指貧女舍寶喻也初既不知家有寶藏唯受貧苦因示得知寶雖未掘預生適悅此等法喻皆示於名有識知義能知所知即名字佛二故須下引人明即佛梵云須達多此云善施亦曰給孤獨涅槃二十七云舍衛有長者名須達多為兒娉婦詣王舍城宿珊壇那舍見彼長者中夜而起莊嚴舍宅乃問當請摩伽陀王耶答云請佛須達初聞身毛皆竪復問今在何處答曰在迦蘭陀精舍須達思念欲見于時忽見光明如晝尋道而出城門自開見佛聞法證須陀洹疏云巨關即城門也今明毛竪即驚覺也聞名生覺即本性佛若論大經追敘昔事方證初果驗聞名時未能解了覺即本性及前科中三寶十號亦涉於小今約跨節取意而談五時示現身相名號說法度人乃至聞者一念微解一一皆是全性起修當處無非本性佛法如前一化增數諸行皆會圓常四教四門唯詮一理不從跨節焉消彼文況文出涅槃部已開會故約驚覺示名字佛三觀行即此中觀法異常坐等直觀心性故託他佛而為所緣然是大乘知心作佛佛即是心其觀未成為塵所動始自圓聞觀佛妙境至識次位勤行五悔若未發品此等行人皆屬名字故知名字其位甚長今明對塵即成佛觀其中念念覺知之心名觀行佛此自分二初觀妙色即真法以大小相皆悉周遍故此色身即是真法又二初約一佛二初示始習即心觀相此是名字昇進之位不獨解名能修觀故但未入品非觀行位觀佛相者若此經中八萬相好非羸劣想而可繫緣故須初心先觀落日漸觀地樹及以座像觀既深著方觀勝身今依般舟初心先觀千輻輪相次第逆想至肉髻三十二種是下品相復從足起可作始行繫心之境不須更以落日為緣若相若好皆依於身身唯金色故云如鑄金像此之色相雖從心想如在目前故云與眼作對言妙色者即是不可思議色也所以者何由此行人已圓聞故知色唯心知心唯色五根所對尚體唯心況想成色豈在心外此色非色非色非非色而能雙照色與非色既離情想故名妙色非由三觀莫見妙色非由妙色莫成三觀境觀相資塵念靡間方能得入觀行位也二開眼下明觀成稱性周遍妙心作相妙相發心心心不休成觀入品塵緣莫動佛常現前閉目了然開眼不失在明見佛處暗不忘性無間然佛豈暫闕一一相海莊嚴法身相為大相好為小相觀大發小名為流出劫水雖大止劑二禪佛相遍周稱於法界且以分喻顯於周遍觀行佛眼名曰周眸此眼所觀何處非佛問金光明玄義觀於三道顯金光明似位尚云閉目則見開目則失今觀三身位在觀行因何開閉俱得見邪答彼明性德金光明理此理初住方任運見故於似位猶論得失今帶事定託彼應色觀於三身以其應相凡心可見故理三身雖乃未顯不妨應色先與定合故令開閉皆見佛身如以三觀觀彼落日三觀未成而能開閉皆見於日故雖事理一念同修而理難事易事易故先現理難故後發故般舟三昧以三十二相為事境以即空假中為理觀境觀雖乃同時而修境必先成託境進觀藉觀顯境更進更顯從凡入聖故知彼就趣真無住對似愛頂墮為開閉得失此就應色得成觀行為開閉俱見不知事理難易淺深此相違文何能銷釋二念一下等諸佛二初約一佛等諸佛為成觀故不可散緣故以彌陀一佛為境雖觀一佛何異十方雖照現今何殊過未此彰一切不離彌陀良以彌陀是無量之一故能等於一中無量二一身下明諸佛同三法一佛等彼一切佛者以由佛佛同得三法身是法身智慧是般若十力四無所畏是解脫亦是三身三涅槃等身智言一者顯於諸佛法報不別應用亦同故力無畏結云亦然同身智一也菩薩因中分破無明分同妙覺所證三法無明破盡則究竟同諸佛三法諸佛三法既其不二是故彌陀三法不少一切諸佛三法不多故言等也二念色下念三身以結示色是應身通於勝劣及他受用法門是報身以諸法門聚而為身即八萬四千陀羅尼為髮第一義諦為髻種智為頭慈悲為眼無漏為鼻四辯為口四十不共為齒二智為手如來藏為復三三昧為腰定慧為足等此諸法門若從所證名為法身今從能證名為報身自受用也實相是法身非不具於一切法門及諸色相讓於能證及垂應故今是所證及以能垂但名實相前論觀法文中但言相好周遍次文乃約三法論等至今結示云念三身應知法門及以實相不離色身舉一即三全三是一法爾相即非縱非橫是故此經第九佛觀經示相好疏名真法不知圓觀此名莫消若觀佛身不涉後二便同小外何預妙宗須知此文是結前觀色相周遍已具三身二常運下明即佛觀行位人一切時處念佛三觀常得現前故云無不念時言念念皆覺者示即佛義雖是始覺即同本覺非全本覺觀不名中亦得義論始本一合雖非究竟及真似合而亦得是觀行合也若論即字廣雅訓合荊谿云依訓乃成二物相合於理猶疏今以義求其體不二方名為即然其始覺與本覺合雖名為合非二物合正是荊谿體不二義良以始本覺體是一故知六即得名六合理即乃以逆修之覺與本覺合五皆順覺與本覺合六合無非體不二也荊谿有時亦以合名明不二體故不二門云復由緣了與性一合方能稱性施設萬端緣了是始性豈非本修性體一復名為合四相似即今既釋佛乃似本覺良以此位始覺之功尚伏無明全未破故非真本覺唯得名為相似即佛若四十一位分破無明故得分分是真本覺名分真佛至極果位無明既盡本覺全彰故得名為究竟是佛即究竟本覺亦究竟始覺亦是究竟始本一合亦是究竟始本俱忘例前五即皆有四義問名字等五以始對本論合及忘四義稍可唯初理即既全在迷豈有始覺及二義邪答理雖全迷而具三因及五佛性緣了二性豈非本有修因始覺果及果果二種佛性豈非理中究竟始覺理若不具此等始覺名字等五便須別修復何得云全修在性但有即名無即義也自非山教圓位徒施今當相似位中四義文自分二初標釋二初約三身明即佛前觀行位常用三觀念佛三身觀覺雖成似覺未發加功不已今本覺三身相似而發與始覺三觀相似相應應是合義合而不忘非妙覺也問於一本覺約何要義顯示三身令人可見答本覺諸法即空假中覺諸法假即相好身覺諸法空即法門身覺諸法中即實相身如此論之其義宛爾更於一覺約寂照說照而常寂自在神通即相好身寂而常照清淨智慧即法門身非寂非照而寂而照即實相身此之二三皆非縱橫不可思議乃是寂覺照覺雙遮照覺全本成始即是相應及俱忘義此位三身即佛義顯是故文中不特言覺示於即佛二相似下約四喻明相似行人本覺寂照及雙相似而發成相似位三種之覺此覺似真若鍮若瓜比金比瓠此之二物喻始似本如將至火先覺暖氣行欲近海預覩平相此之二事喻於相似近乎分真前二約法論似後二約位論似二水性下勸證二初約事勸本覺清涼其猶冷水似覺飲之知消煩熱名字之人如熱渴者須三觀功掘無明地方得真似清涼之水徒聞之水不施觀功又無事行取水具物守渴而終至極熱處二略舉下引文證相似相應功德之相如彼法華六根清淨文雖稍廣其相顯然行者易知故得名要六根同有五種似發所謂肉眼天眼慧眼法眼佛眼肉耳天耳慧法佛耳乃至意根亦有五相此之六五即三相應肉天法六即相好身相似相應慧六佛六即法門實相相似相應以五眼等是不次第相似發故可以對於圓三身也行者能於三觀觀佛六根三德不久相應五分證即即心觀佛託境顯性雖得相似尚屬緣修今則親證屬於真修分破無明起信論中稱隨分覺寂照雙融本覺真佛分分而顯從所顯說名為分真從能顯言名為分證四十一位皆受此名自分二初明初住一代教中圓位顯者唯起信論及華嚴經經說三身初住頓得論明八相初住能垂若此位不論破無明惑安得如此上冥下應故知十向方伏無明初住但能斷於見惑此等經論是漸次教不可與其華嚴起信頓修頓證菩薩一槩是故今立詮中道教論次不次分於別圓今就彼經明分證佛此文分二初約發心明即佛二初約三法明發就初住名示即佛相位名發心發本覺心也常寂常照寂照雙融是本圓覺即一而三不發而發故成三發皆言一切者法界無外攝法不遺諸佛眾生色心依正同一覺體全體為緣全體為了全體為正緣因發故了正亦發了因發故緣正亦發正因發故緣了亦發蓋三法圓融發則俱發緣發名功德能資成故了發名智慧能觀照故正發名境界是真性故是所顯故問三德既是一本覺性由證顯發今云一是所顯境界二名能顯功德智慧若是能顯二則是修何得名證本覺三德答其理如是方不思議所以者何三雖性具緣了是修二雖是修非適今有二若非修三法則橫二若非性三法則縱故釋籤明三點不縱橫云雖一點在上不同點水之縱三德亦爾雖法身本有不同別教為惑所覆雖二點在下不同烈火之橫三德亦爾雖二德修成不同別人理體具足而不相收輒出其意別教法身為惑覆者良由不知本覺之性具染惡德是故染惡非二德也故別惑通惑業識事識煩惱結業三乘六道變易分段此等一切迷中二法非二佛性既非佛性乃成定有能覆之惑是故但有法身本覺隨於染緣作上一切迷中之法以是名曰為惑所覆應知覆義不同泥土覆彼頑石既覆但中佛性之理如淳善人一切惡事非本所能為惡人逼令作眾惡故說善人為惡所覆應須還用隨染覺性別緣真諦及以俗中次第別修空假緣了或中邊緣了種種二因或初緣次了或初了次緣次第翻破一切迷法顯於法身本覺之性是故覆理成於縱義圓人不爾以知本覺具染惡性體染惡修即二佛性故通別惑事業識等一切迷法當處即是緣了佛性豈有佛性更覆佛性如君子不器善惡俱能或同惡人作諸惡事則彰己能何覆之有故即二迷以為緣了顯發於正緣了二德體迷而得義當所發元是修德復當能顯雖分修性皆本具故義不成縱言別人理體具足而不相收者亦為不知本覺之性具染惡德不能全性起染惡修乃成理體橫具三法言不相收者以其三法定俱在性皆是所發猶如三人各稱帝王何能相攝是故不知性中三法二是修者二乃成橫圓人不然元知本覺具染惡性故使迷中一切染惡當處即是緣了佛性以此二修顯於一性如一主二臣主攝於臣臣歸於主三德相收亦復如是今初住位所發三法皆性具故發則俱發故云不前不後以此三法二為能顯一是所顯修性宛爾故云亦不一時不一時故非橫不前後故非縱不縱不橫不思議發是故名為初發心住二三智下約三身明佛前以正助二修對性明圓發相今約報智證法起應報應二修對法一性論分證佛從智證法從法起應即非一時三身頓得故非前後不縱不橫復見於此從始圓修一心三觀今圓三智一心中得即以此智證得法身智性即色三一體融名妙色身此身湛寂如鑑無情形對像生山毫靡間名應一切三身三德體離縱橫今始發明名開祕藏入理般若名為住此住無住住祕藏中二以普下約被物明佛用二初總示三輪色像即身輪一音即口輪等悅即意輪身名神通輪口名正教輪意名記心輪妙觀察智也輪者轉義亦能摧碾己心證法轉入他心能摧碾他一切業惑此三業應有十界相皆是初住分得佛用二應以下別示十界上明能用種種三業不出十界今分別之先明佛三況出九界佛應三土且說同居化有始終須彰八相大機所見八相難思若應小乘八種皆劣大示出沒如水之波全法界身八皆勝妙小乘生滅體是無常如火燒薪終歸灰斷故兩八相不分而分勝劣宛爾此等皆是果人法則名佛威儀初住能為名之曰具威儀屬身音聲屬口方便是意應以佛界而得度者即為現此三輪相也佛相至高尚能跡示以佛況九現之不難既現九界各具三業然非直現十界而已於一一身復現十界重重無盡以得普現諸身三昧故也二初住下況後位初住始破一品無明分證三身垂形十界其相尚爾況二三住況第十住行向登地至于等覺破惑轉深德用轉廣寧以心口而思說邪良由位位始覺本覺一合俱忘致使體用高廣若此六究竟即一切諸法無不是佛迷故不知故圓實教不順迷情直示一切皆是佛法世間相常眾生是佛不稟教者但有理是全不知是若聞此教於名知是若入五品於觀知是入十信者相似知是四十一位分真知是今登極果究竟證知一切諸法皆是佛法此自分二初據位直明等覺已名滿足方便地菩薩究竟地始覺道窮本覺理極本始既泯無以名焉強稱妙覺大品般若四十二字字字互具諸字功德南嶽用對圓頓教中四十二位初住阿字中四十字對至等覺最後茶字當於妙覺雖一一位皆能遍具諸位功德然是分具今此極位乃究竟具諸位功德故引法華唯我釋迦與一切佛乃能究盡諸法之權實相之實達無明底到諸法邊名邊際智不思議權智也今已究竟故名為滿於種種法證本圓覺不思議實智也此覺極滿名為頓圓復用第七無上士號顯智斷極有惑可斷名有上士等覺位也無惑可斷名無上士即是妙覺斷德究竟名大涅槃更有過者名有上士亦等覺也更無過者名無上士即是妙覺智德究竟名大菩提二約喻稱歎用彼大經月愛之喻十五日月對四十二圓因果位皆智光增惑暗減滅故初之三日對住行向三十位也從初四日至十三日對十地位十四日以對等覺十五日對妙覺位此乃合前三十開後十地若三十三天同服甘露對四十二位皆證常理開前三十位對三十天合後十地用對一天等覺對一妙覺極位次對釋天若四十二字字字互具四十一字對於圓證四十二位位位相收則前後俱開若開示悟入佛之知見對圓真因四十位者前後俱合也今十五日月光既滿即智德圓暗無不盡即斷德極故大師云此之增減日日有之此之智斷位位有之故不更用後十五日邪光減也復以眾星對諸因人月喻果佛最上等言皆是稱歎究竟佛也二佛有下以例諸號明難說圓極之果所有名字一一不虛究竟成就蓋其所召皆真極故以望真因尚帶虛設妄未盡故七種方便一切凡夫悉是虛名一無實義故大經云世諦但有名無實義第一義諦有名有實義佛是究竟第一義故又復應知非別有法名為究竟第一義諦毘盧遮那遍一切處一切諸法皆是佛法是則世間及出世間二死五住至鞞荔多蠢動蜎蜚五無間等若因若果無非圓極第一義諦故此諸名皆實不虛悉是究竟佛之異名是故稱為佛有無量德應有無量名今唯舉佛一名當之故諸大乘明於佛號或增或減皆是四悉赴彼物機今於通號十名之中舉第九佛也淨名經云正遍知如來及佛此三句義大千眾生皆如阿難多聞第一以劫之壽不能盡受隨其宜樂舉此三名以少況多功德無盡二釋說字二初牒釋悅是暢悅懷是心懷若就此經即是如來久修久證念佛三昧蘊之在懷今機扣發說之乃暢昔之所懷二即十下示相據今之說正在念佛次文委示今不預陳故且通塗明其說相文二初明所說法相十二部經總明說相謂或作長行說或作重頌說或作未曾有說或作無問自說說等若八萬法藏乃具示所說種種法門合云四千且舉大數然應了知有多八萬且約四諦示諸八萬若言八萬法藏即苦諦八萬塵勞即集諦八萬對治門八萬三昧門八萬陀羅尼皆道諦八萬波羅蜜即滅諦今雖示一義以兼三以法藏名是蘊聚義判屬苦諦復由蘊義兼得三諦蓋四名言不離陰故如俱舍云牟尼說法蘊數有八十千彼體語或名是色行蘊攝故十二八萬俱通小衍或云小乘唯有九部大則十二或云小有十二大唯九部或云大小皆有十二六度四等雖在大乘亦通三藏事度菩薩然其名數四教皆同須就所詮真中二理定其權實復論四種能趣觀行用簡偏圓使寶渚化城迂直不濫二又於下明能說善巧二初於一法一門明四悉上之所列八萬等法既通四教即是生滅八萬無生八萬無量八萬無作八萬如生滅八萬趣舉一法須開四門四門假人同皆叵得若其實法四義不同約有門說念念無常如燈焰焰約空門說三假浮虛猶如雲霧雙亦門說二相從容雙非門說二相俱捨四中一門機生熟故四悉被之為未種者作世界說令其樂欲讚用受行為已種者用中二悉善根未發作為人說令起宿善信戒進念惡未破者必對治說令其三毒豁爾氷消為已熟者第一義說令得契真革凡成聖佛智鑒機說之必中知不入理令得三益知不破惡令得二益無善可發作世界說但生歡喜若全無益佛則不說二若一下例諸法諸門示四悉上明一門被機四悉餘之三門被機亦爾八萬中一四門四悉被機既爾其餘諸法四門四悉被機亦然一教八萬門悉既然三教亦爾八萬法藏例於塵勞及對治門三昧總持波羅蜜等一一八萬法法四教教教四門門門四悉其十二部六度四等準此可知以此略明佛說之相三釋觀字即所說也上十二部八萬等法豈非所說然是泛舉顯於能說下無量壽及今觀字的是此經所說義也釋觀分二初牒釋雙標牒起觀字以觀釋之乃用觀法觀於勝境若非觀法將何觀之撮經所詮立茲題目經明十六以為能觀今釋題名唯論三觀經文是別題是總名總總於別別別於總若也立題收文不盡則不能應篇章之式故知今立三觀釋觀乃是經文十六觀體若就十六各各示於三觀相者其文繁廣故於釋題總而示之令其修者以茲觀法入十六門則境境皆三心心絕妙四依被物言簡意周雙標次第及以一心二三觀者此乃以次顯於不次不融別觀無以明圓如止觀中皆用思議顯不思議二從假下據教雙釋二初次第三觀二初列名指經所列諸名釋中自見二今釋下釋相結果依前列名釋三觀相第一空觀而有二名假是等者見思取境無而謂有虛假凡俗知虛名諦二空之理是審實法知實名諦不究俗虛莫知真實要須照假方得入空是故名曰從假入空又假是等者迷世俗時謂虛是實則二俱不諦若悟俗虛必知真實則二俱諦故復得名二諦觀也此觀等者修觀名因證智名果釋論三智為易解故分屬三人故以聲聞對一切智即空觀果當於別教十住位也第二假觀亦有二名先斥住空墮二乘地若修假觀能成佛法能益眾生觀空欲作入中方便故於空智證而不住三界惑著須蕩令空諸法因緣須究本末見思重數如塵若沙以大悲心遍觀遍學名為知病諸法諸門破性破相一一對治無不諳練是名識藥隨惑淺深知機生熟神通駭動智辯宣揚四悉當宜各令獲益如此授藥方肯服行皆由證空能入此假故此觀名從空入假而言等者前除見愛破假用空今遣塵沙破空用假於空於假各一破用前後相望至今均等故復名為平等觀也此觀等者若依釋論以菩薩人對道種智即假觀果位在十行二空下第三中觀初雙標初觀空生死者別人初心信今知覺本是常住中道佛性從教道故名為但中唯善唯淨不具染惡雖無染惡其性靈知強覺忽生境界斯現分別境相執著我人不昧之知邪思邪見現前染惡既非性具皆是隨緣變造而有是變造故非性本然是故見思不即中道定須破故即義不成故不得云唯愛唯見唯色唯香設欲修中能所不絕故修空為正中觀為傍何者心既著有須別緣空破茲愛見所觀之空是二乘法既非性具乃是別修空非畢竟是故空觀但空生死次觀空涅槃者生死之有雖已破除心又著空須別緣假破此空著假是建立是菩薩法非性具故亦是別修能蕩空著名空涅槃此之等者前空生死見思惑忘次空涅槃塵沙惑盡二惑既盡心無偏著是故得為雙遮方便初觀等者復因次第用於二觀觀其二諦是故得為雙照方便方便立已圓觀可修於十向中即以所顯中道佛性而為能觀中道之觀諦觀不二惑智一如三觀圓融是無作行故得自然入薩婆若此觀之果名一切種智位在初地二一心三觀斯乃稱性而觀絕待而照蓋一切法性是法身般若解脫如伊字三點三非孤立一一圓具舉一即三乃以三德而為三諦般若是真解脫是俗法身是中德既不縱不橫諦乃絕思絕議此是佛之所諦今以此諦而為所觀諦既即一而三觀豈前後而照故依妙諦以立觀門即於一心而修三觀此觀觀法能所雙絕況無量壽佛本修此觀成就三身法報泯然真應融即非茲妙觀寧顯妙身化主若斯徒眾亦爾正報既妙依報豈麁故十六境皆須妙觀此文為三初依智論釋二初釋相二初約法釋三智即前次第所明一切智道種智一切種智令易解故分屬三人剋性圓論三智實在一心中得三智是果三觀是因果在一心因豈前後因果不二方曰圓修故舉智後即明三觀只一觀而三觀者趣舉一觀即具三觀舉一空觀假中亦空三觀悉能蕩相著故舉一假觀中空亦假三觀皆有立法義故舉一中觀空假亦中三觀當處皆絕待故若知三觀只在一心則一一觀任運具三也觀於一諦而三諦者諦觀名別其體不殊全諦發觀觀還照諦既無別體以何義故立諦立觀若欲分別就三因說性三為諦修三為觀性了是真性緣是俗正是中諦不是了因非大真諦俗中亦然此之三諦方與三觀體性不殊頑空為真與觀體別俗中亦爾三觀互具者蓋性三本融全性成修此之謂矣二類如下引類釋以有為法類無為性一剎那心初生即滅兩間名住不無三相而在一心三相無常尚居促念三觀稱性無作無生具於一心其義何爽二此觀下結果不明智果觀法無歸故示觀成惑滅理顯豁然妙證三種智慧實在一心或具論三智或從勝說只但名為一切種智寂滅等者論自解釋一切種智雙寂二邊無明之相雙照二諦種種行類始自初心圓修三觀妙觀中道念念雙忘而即二邊念念雙照一心二觀法爾如然今入分真本智顯發全由始行亡照之功二引中論證論云因緣所生法我說即是空亦名為假名亦名中道義論通衍三今證圓觀觀所對法豈有不從因緣生者今修圓觀必先解知能生因緣及所生法皆不思議方於此境觀空假中又須了知妙諦妙觀悉是能觀因緣所生陰等諸境皆是所觀前且直云觀於一諦而三觀須知於陰等境觀一諦等也勿守略文須尋觀義又不可謂先解所觀不思議故便不得言陰及無明何者本說因緣及所生法是不思議若非無明何名因緣若非陰等何名所生有人見釋心法妙云心法在因約迷以說佛法在果約悟以說輒便難云心法稱妙何得是迷良由此人不知所以解迷是妙方曰圓人如論苦集稱為無作及十二因緣名不思議豈不得云不思議無明人雖解妙法體是迷不知理即一向在迷妙覺一向屬解中間四位迷解共俱名字即人若不觀迷何處用觀等覺之位若不破迷寧登妙覺以上上智斷下下惑惑非迷邪人之多僻其類實繁釋論三智已如前釋三此觀下約妙結示初一句總歎微妙次二句約三一歎妙一不定一一即是三三不定三三即是一釋論以不決定解不可思議次三句對十六歎妙上明一三融即總一妙觀也即此一觀遍入諸門名一觀一切觀雖入諸門只一妙觀名一切觀一觀觀若定一莫入多門觀若定多不可為一實不可以一多思議故云非一非一切後二句結示雖非一多能攝一切是故十六無非妙觀四釋無量壽正示三觀所觀境也前明三觀且以三德及以三因而為諦境蓋示所觀融即用顯能觀絕妙須知性中三德體是諸佛三身即此三德三身為我一心三觀若不然者則觀外有佛境不即心何名圓宗絕待之觀亦阿彌陀三身以為法身我之三觀以為般若觀成見佛即是解脫舉一具三如新伊字觀佛既爾觀諸依正理非異塗此意不明非今觀佛釋此為二初牒名從梵無量壽者已是華言天竺梵語稱阿彌陀二佛本下從真出俗二初約本無三標無量壽乃是無量而為其量是則題中已言壽量壽量依身乃成三義故約三義而論有無所言佛者究竟覺也理智既極始本兩忘無相無名不可說示寧得立其身及壽量二隨順下隨世俱立二初列三身各三據究竟覺第一義諦則不可言身及壽量為度生故乃順世間立名立相故說三身及三壽量是則真佛無三隨世故有然須了知有無之意言佛本無身無壽量者但無有相隨情之三非無性具徵妙身等是故真佛究竟一切淨穢法門若一向無何異小乘所詮真理故真無俗有真有俗無皆是悉檀不可偏執今文意者蓋立三身釋無量壽恐執定有是故先言佛本無三隨世說有得此意已分別三身三壽三量則無滯也二法身下釋三身三義二初約義分別二據理融即以有次文盡理融即故今且約修二性一一塗分別初自為三初法身二初別釋三初法身者師軌釋法捨通從別通則生佛俱軌法性然其九界雖軌而違如人依師不順師教唯有諸佛從初發心軌法而修今能究竟冥合法性故大經云諸佛所師所謂法也以法常故諸佛亦常順法性故名法為師實非所師與能體別故即所師法而為其身雖名為身已出五陰故非色質及非心智色是初陰心智即四陰既其非陰亦非入界故非三科任持攝屬此則已簡分段變易以示生死陰等攝故亦可色質簡應心智簡報三科簡因既非此等何以狀名為物機故強指法性名為法身二法性下壽連持之壽親依命根今法性壽非識息煖報得命根亦非三事連持之壽為物顯德乃指法性非八相遷非九世易強名為壽三此壽下量壽之分量合論長短及以延促今法性壽實無此等分量之相此則通簡若別簡者長是報佛短是眾生能延能促即是應身非此等量為成觀故強指法壽同虛空量二此即下總示法性三義非陰聚身非報得壽非長短量不可思議強於法性說身說壽說量故也二報身二初稱法有報二初引經報即酬報也修行是因感於妙報而酬因也法華證智德經云慧光照無量久修業所得大般涅槃證斷德也此二果德酬答修因是故名報二如如下釋相感報之時其相何似故以一法二喻顯之如名不異所觀差別不名如境智外有境不名如智各二如者境如如智智如如境此之境智故得應冥智慧名通故以果覺菩提簡之即是無上菩提之智與法性境相應相冥先舉函蓋喻其相應恐謂函蓋雖際畔相當終存兩相故重舉水乳以喻相冥令知始本同是覺性其體泯然正同水乳則顯境外無智智外無境水乳可見二法身下於報立三即身壽量也三中一一言法身者報智所冥離法無報故初身言非身者非應佛有分齊身非不身者非報佛無分齊身又非身則非有非不身則非空中道法身乃本覺體始覺冥此能冥亦忘為成觀故強名報智二法壽下明壽言非壽者非應同連持之壽非不壽者非報智不連持壽雙非二邊冥中法體強名之意同前身也三法量下明量非應有量非報無量及非二邊義同身壽三應身三初明應物有三初身如谷答響大小隨聲如鑑現形端醜在質應萬物感現勝劣身二應同下壽身既同物壽豈差機三應同下量隨宜長短示量無量二智與下明依二有應三初法智即報身體即法身此二冥合應用無方二如水下喻真金上色須水銀和方能塗物闕此一緣金無塗用三功德下合報智功德契會法身隨有機處應無不往三能為下明應遍三土二初雙明報應二有量下單示應身初義者上所說報但論冥法即自受用也今明垂應以他受用常住之應對於生身無常之應示二迹用是故雙明身等身即生身有分齊相故名為身非身是報無分齊相故曰非身小般若云佛說非身是名大身大身者乃他受用身也無分齊身其壽則常故無量也有分齊身壽則無常故有量也此二應用乃依真中二理而住機依事業二識而見住理廣如金光疏說二識委在起信論明論意要在事識見則取色分齊故名應佛業識見則離分齊相故是報身此義至後釋觀佛觀鈔中辯之行者須知常身無量通應三土無常有量但應同居所以者何蓋實報機分證論見他受用身方便土人唯稟別圓所見佛相雖小優降然匪生身悉是報佛若同居土具四教機稟別圓者能覩報佛故法華明常在靈山華嚴說法盡未來際及諸大乘即於應相見是法性尊特之身故知常身遍應三土若無常身唯應同居逗藏通機生凡夫善也次義分二初明有量二義上之所說自受用外垂三土身皆名為應其他受用雖就對機名之為應而是實因之所感剋復名為報非是差別逗機之用若論逐物隨緣參差長短身壽量者須就同居無常用說故今別示應身之相但於有量開出兩量而此兩量依於事識但空見故唯屬無常若依業識不空見者即此無常全體是常則常無常二用相即二鳥雙遊也若上二土機息應轉亦是無常以非八相故且言常言七百等者首楞嚴三昧經云堅首菩薩問佛壽幾何佛令往東方過三萬二千佛土於莊嚴國問照明莊嚴自在王佛彼佛答云如釋迦壽我亦如是汝欲知者我壽七百阿僧祇劫堅首迴此白佛阿難云彼佛乃是釋迦異名雖機勝見長而七百猶可數故亦是有量之量若阿彌陀人天莫數故是有量之無量也二應佛下結應佛皆然佛佛既皆三身圓證應身被物物壽長短豈不隨順各示兩量故彌陀現長亦能現短釋迦現短亦能現長故大論第三十六云當知釋迦文佛更有清淨國土如阿彌陀佛國阿彌陀佛亦有不嚴淨國如釋迦文佛國又第三十八云此間閻浮惡故釋迦壽應短餘處好故佛壽應長故涅槃二十二云西方去此三十二河沙有無勝國所有莊嚴如安樂世界我於彼土出現於世斯皆隨逐物機也二然下據理融即上辯三身法是本有報約修成應論現往其言似縱須知報應二種之修性德本具雖是性德修相宛然全性起修全修在性三一冥泯思說莫窮不可等者如上豎論顯非並一若言性具三身壽量顯非別異若作並別一異之解即乖所詮圓常法體即一而三故不橫即三而一故不縱非縱非橫不可思議如此解者乃會能詮玄妙之文也
如是我聞一時世尊在波羅奈國仙人墮處鹿野園中與大苾芻眾二萬人俱菩薩摩訶薩一萬二千其名曰師子菩薩摩訶薩師子意菩薩摩訶薩善住意菩薩摩訶薩勝思惟菩薩摩訶薩持世菩薩摩訶薩人授菩薩摩訶薩水天菩薩摩訶薩寶積菩薩摩訶薩隱密菩薩摩訶薩賢護菩薩摩訶薩電天菩薩摩訶薩遍照菩薩摩訶薩智積菩薩摩訶薩不休息菩薩摩訶薩不空見菩薩摩訶薩慈氏菩薩摩訶薩妙吉祥童真菩薩摩訶薩等復有二萬天子所謂善道天子安意天子等是諸天子皆悉安住大乘法中并餘無數百千大眾咸悉恭敬圍繞世尊聽受說法爾時會中有一菩薩摩訶薩名勝華藏從座而起偏袒右肩右膝著地合掌頂禮前白佛言世尊我有所問惟願如來應供正等正覺哀愍聽許略為宣說佛言勝華藏如來應供正等正覺隨有問者即為開曉今恣汝問當為汝說爾時勝華藏菩薩摩訶薩白佛言世尊菩薩摩訶薩云何得不退轉於阿耨多羅三藐三菩提成就五神通得如幻三摩地得是三摩地已諸有眾生善根成熟即以自神力如應現化隨諸眾生所起信解即為說法而令速證阿耨多羅三藐三菩提佛告勝華藏菩薩摩訶薩言善哉善哉勝華藏汝今善問如是等義汝於過去已曾親近俱胝那庾多百千諸佛於諸佛所深種善根而復能為一切眾生起悲愍心汝應善聽極善作意今為汝說于是勝華藏菩薩受教而聽佛言勝華藏當知有一法若菩薩摩訶薩能具足者即得如幻三摩地得是三摩地已諸有眾生善根成熟即以自神力如應現化隨諸眾生所起信解即為說法而令速證阿耨多羅三藐三菩提勝華藏所言一法者謂無依止法若菩薩摩訶薩成就此法已乃至遍三界中不作依止想若內若外悉無依止由如是故即具正見以正見故得正相應及正所行是故獲得無障礙慧慧無礙故心亦無礙於無礙心中即起正行勝華藏云何菩薩能起正行謂了一切法悉從緣生於緣生法中無有少法而實積聚何以故以彼諸緣皆不實故是中云何有法可生若法緣生即是無生是故一切法皆悉無生菩薩若能如實了知一切法無生即得成就諸菩薩道所有一切眾生根欲及事能以悲心而悉隨入得深信解了知一切法悉如幻化乃至分別一切法皆是化事以彼分別畢竟空故而一切法亦復皆空如是知已即得如幻三摩地得是三摩地已乃至能令眾生速證阿耨多羅三藐三菩提勝華藏菩薩復白佛言世尊今此會中有幾許菩薩摩訶薩得是如幻三摩地佛言勝華藏今此會中有慈氏菩薩妙吉祥童真菩薩等六十大士皆已被於不思議鎧得是如幻三摩地法門勝華藏言餘世界中亦有菩薩大士得是三摩地耶佛言勝華藏西方過此百千俱胝佛剎有世界名極樂有佛號無量光如來應供正等正覺現住說法教化眾生彼佛剎中有菩薩名觀自在復有菩薩名大勢至彼二菩薩得是三摩地於七夜中為餘菩薩說是法門諸菩薩聞已亦得是三摩地勝華藏菩薩復白佛言世尊彼佛剎中所有菩薩得如幻三摩地者應多於此何以故此佛剎中諸菩薩等於慈氏菩薩妙吉祥童真菩薩所不能專勤請問聽受如是法門是故少有得此三摩地者佛言勝華藏如是如是如汝所說彼佛剎中所有菩薩安住如幻三摩地者無量無數不可稱計爾時勝華藏菩薩摩訶薩復白佛言世尊惟願如來應供正等正覺如其所應現神通相使彼佛剎二大士等來此娑婆世界復令此會大眾得見極樂世界瞻覩無量光如來應供正等正覺所以者何此佛剎中諸善男子善女人若得見彼無量光如來即能發起阿耨多羅三藐三菩提心各各願生於彼佛剎普得不退轉於阿耨多羅三藐三菩提又若彼二大士來此剎中所有此土修菩薩乘諸善男子善女人善根增長或復於彼二大士所聞說法已即令獲得如幻三摩地爾時世尊受勝華藏菩薩摩訶薩請已即從眉間放大光明其光金色於此三千大千世界普遍照耀其中所有須彌山目真隣陀山摩訶目真隣陀山雪山輪圍山大輪圍山等乃至極餘世界邊際一切山石叢林暗暝等處此金色光而悉照破世間所有日月光明廣大熾盛以佛光明所映蔽故猶如眼光其量微小是時光明金色晃耀照徹西方百千俱胝佛剎乃至極樂世界無量光如來所其光旋環繞佛七匝普照耀已於彼佛前隱而不現是時極樂世界所有菩薩聲聞及餘眾生之類乘前光明悉能見此娑婆世界及見釋迦牟尼如來菩薩聲聞大眾圍繞如觀掌中菴摩勒果皆生歡喜愛樂之心咸作是言南無世尊釋迦牟尼如來應供正等正覺時此娑婆世界釋迦牟尼如來會中所有諸菩薩摩訶薩苾芻苾芻尼優婆塞優婆夷梵王帝釋護世四王并餘天龍夜叉乾闥婆阿脩羅迦樓羅緊那羅摩睺羅伽人非人等悉能見彼極樂世界及見無量光如來菩薩聲聞大眾圍繞光明熾盛如妙高山映徹照耀遍此剎中如明眼人於一搩手地量之中觀餘面輪而不勞力此彼互見亦復如是時此會眾得見彼佛及彼世界無數百千俱胝那庾多功德圓滿莊嚴事已皆生歡喜愛樂之心咸作是言南無世尊無量光如來應供正等正覺作是言時會中有八萬四千眾生皆發阿耨多羅三藐三菩提心以此善根當得生於極樂世界爾時彼世界中所有菩薩聲聞大眾又復生希有心合掌恭敬遙向世尊釋迦牟尼如來而伸頂禮重作是言南無世尊釋迦牟尼如來應供正等正覺發是言時彼極樂世界六種震動所謂震遍震等遍震動遍動等遍動擊遍擊等遍擊湧遍湧等遍湧爆遍爆等遍爆吼遍吼等遍吼現如是相已時彼會中觀自在菩薩大勢至菩薩俱白無量光如來言希有世尊希有善逝彼釋迦牟尼如來所有名字稱念中間能令大地六種震動彼佛告言善男子不但此佛剎中稱揚釋迦牟尼如來名字之時有如是相別餘無量佛剎之中亦悉稱揚彼佛名字而諸佛剎蒙光照觸彼彼皆悉六種震動是諸剎中無量無數眾生之類若得聞是釋迦牟尼如來名已悉得善根增長不退轉於阿耨多羅三藐三菩提復次彼會菩薩眾中有四十俱胝菩薩得聞釋迦牟尼如來名已咸起是願普集所有一切善根悉以迴向阿耨多羅三藐三菩提即時觀自在菩薩大勢至菩薩前詣無量光如來所各各頭面禮彼佛足肅恭瞻仰退住一面俱白佛言世尊彼釋迦牟尼如來前所放光昔未聞見甚為希有何因緣故現是光相若無因緣彼佛世尊不放光明其事云何願佛為說彼佛告言善男子如是如是如汝所說釋迦牟尼如來所放光明非無因緣彼佛世尊將欲宣說菩薩安住三摩地寶最上法門為說法故先現是相時觀自在菩薩大勢至菩薩復白彼佛言世尊我等今者樂欲往彼娑婆世界瞻禮親近世尊釋迦牟尼如來應供正等正覺聽其說法惟垂哀許佛言善男子汝等可往今正是時汝等往故轉復發起彼佛世尊宣說法要時二菩薩蒙佛許已即於諸菩薩摩訶薩眾中顧謂八十四俱胝菩薩言諸善男子我等今往娑婆世界瞻禮親近釋迦牟尼如來聽其說法所以者何彼佛世尊最上希有能為難事捨餘清淨嚴好佛土樂於娑婆世界穢惡土中以大悲願力教化眾生彼諸眾生多起下劣信解勇發貪瞋癡等諸業煩惱而佛世尊能於其中成就阿耨多羅三藐三菩提果是為難事汝等宜應隨我往彼時諸菩薩歡喜隨順復次會中有諸大聲聞異口同音前白佛言世尊彼釋迦牟尼如來所有名字若暫聞者尚得善利何況親往現前瞻禮使瞻禮者肉眼清淨我等欲往願佛聽許佛言可往今正是時爾時八十四俱胝菩薩并諸大聲聞恭敬圍繞觀自在菩薩大勢至菩薩來詣娑婆世界菩薩行時如其所應現諸色相神通事業時八十四俱胝菩薩各各化現八十四俱胝殊妙樓閣一一樓閣高十二由旬廣八由旬四方四隅周遍妙好是諸樓閣有以金銀吠瑠璃頗胝迦赤珠碼碯琥珀等七寶合成有以金銀所成有以金銀吠瑠璃成有以金銀吠瑠璃碼碯所成有以金銀吠瑠璃碼碯頗胝迦成有以金銀吠瑠璃頗胝迦琥珀赤珠所成有以赤栴檀香龍實栴檀香沈水栴檀香成有以眾妙栴檀香等所共合成有以優鉢羅華鉢訥摩華俱母陀華奔拏利迦華所成有以須摩那華婆利師迦華瞻波迦華波吒羅華阿提目多迦華成有以馱努瑟迦華所成有以曼陀羅華摩訶曼陀羅華成有以曼殊沙華摩訶曼殊沙華嚕左華摩訶嚕左華作訖囉華摩訶作訖囉華蘇囉毘作訖囉華摩訶蘇囉毘作訖囉華贊捺囉華摩訶贊捺囉華蘇囉毘贊捺囉華贊訥盧怛摩華薩他羅華摩訶薩他羅華蘇囉毘薩他羅華等所共合成有以一切妙華莊嚴所成有以無數百千殊妙色相莊嚴所成如是一一樓閣之中皆悉出現八萬四千清淨光明復次彼彼樓閣周匝或有天女執眾樂器所謂琵琶篳篥琴笙箜篌螺鼓小鼓拍板等類作妙音樂或有天女捧赤栴檀香末或有天女捧龍實栴檀香末或有天女捧沈水栴檀香末或有天女捧黑沈栴檀香末或有天女捧眾妙栴檀香末或有天女執優鉢羅華俱母陀華奔拏利迦華或有天女執曼陀羅華摩訶曼陀羅華或有天女執播嚕沙迦華摩訶播嚕沙迦華或有天女執曼殊沙華摩訶曼殊沙華或有天女執嚕左華摩訶嚕左華或有天女執作訖囉華摩訶作訖囉華三滿多作訖囉華蘇嚕唧囉作訖囉華或有天女執贊捺囉華摩訶贊㮈囉華蘇嚕唧囉贊㮈囉華或有天女執薩他羅華摩訶薩他羅華蘇嚕唧囉薩他羅華或有天女捧天妙衣及妙華妙香塗香末香等隨處而住而彼一一樓閣之中各各有大妙寶莊嚴師子之座化如來像安處其上三十二相莊嚴具足又復一一樓閣之中化出八萬四千真珠瓔珞其珠三色謂青白赤又復一一樓閣之中化出八萬四千殊妙寶幢以諸金鈴網覆其上天衣垂下而為嚴飾又復一一樓閣之中化出八萬四千寶瓶盛諸妙香又復一一樓閣之中化出八萬四千上妙寶蓋以百千種極妙彩繪而為嚴飾又復一一樓閣之中化出八萬四千多羅行樹及八萬四千七寶行樹一一皆以寶繩交絡又復一一樓閣之中化出八萬四千懸鈴寶網微風吹動出和雅音如百千種妙音樂聲又復一一樓閣之中化出寶池是池純以金沙布底七寶界道瑠璃水精周匝莊飾八功德水充滿其中池中出生優鉢羅華鉢訥摩華俱母陀華奔拏利迦華等其池復有鳧鴈鴛鴦異鳥和鳴八萬四千妙寶行樹周匝圍繞上以八萬四千寶繩交絡而為嚴飾又復一一樓閣之中出大光明廣照八萬四千由爾時觀自在菩薩摩訶薩大勢至菩薩摩訶薩及彼所來諸菩薩眾以是殊妙莊嚴一切樓閣一時置在一樓閣中諸莊嚴事互不相礙譬如力士屈伸臂頃到此娑婆世界而諸菩薩以神通力故各以所現八十四俱胝功德莊嚴殊妙樓閣置於佛會如其所應神通威力令此娑婆世界地平如掌而佛會中亦不迫窄是諸樓閣出大光明照此三千大千世界是時彼二菩薩前詣佛所頭面禮足右繞三匝退住一面俱白佛言無量光如來應供正等正覺致問世尊釋迦牟尼如來少病少惱動止輕利安樂行不彼二菩薩復白佛言我等菩薩聲聞於極樂世界見佛世尊故來瞻覲時此娑婆世界佛會之中所有菩薩聲聞大眾見此世界清淨嚴飾及見無數廣大樓閣已咸起是念如來何故現是威力而能令彼諸大菩薩來至於此爾時勝華藏菩薩承佛威神從座而起前白佛言希有世尊希有善逝今此娑婆世界如是嚴飾及現樓閣為是如來威神力邪為是彼二菩薩威力所變願佛為說佛告勝華藏菩薩摩訶薩言勝華藏此非如來威神之力乃是觀自在菩薩摩訶薩大勢至菩薩摩訶薩威力所變故現是相勝華藏復白佛言希有世尊希有善逝此二大士已得不可思議願力清淨善根潔白乃能有是神通威力佛言勝華藏如是如是如汝所說此二大士已於俱胝百千那庾多劫積集善根清淨潔白又復已得如幻三摩地法門從是三摩地中能現如是種種色相神通等事復次勝華藏且置是事汝觀東方為有何相勝華藏菩薩承佛聖旨即以無礙清淨天眼觀見東方殑伽沙數佛剎之中有殑伽沙數諸佛世尊彼一一佛前皆有觀自在菩薩摩訶薩大勢至菩薩摩訶薩各禮佛足又聞其言無量光如來應供正等正覺致問世尊少病少惱動止輕利安樂行不及見無量廣大樓閣妙寶嚴飾如是南西北方四維上下一一皆見殑伽沙數佛剎之中有殑伽沙數諸佛世尊彼一一佛前皆有二大士各禮佛足又聞其言無量光如來應供正等正覺致問世尊少病少惱動止輕利安樂行不及見無量廣大樓閣妙寶嚴飾時勝華藏菩薩見是相已復白佛言希有世尊希有善逝此二大士真實已得最勝如幻三摩地門能於十方諸佛剎中悉現其身神通威力不可思議爾時世尊觀察眾會如其所應現神通相即時會中一切大眾以佛威神力故皆如勝華藏菩薩亦能見彼十方世界如殑伽沙數諸佛剎土彼彼剎中佛世尊前皆有二大士各禮佛足乃至見彼廣大樓閣妙寶嚴飾當此眾會見是相時會中有三萬二千眾生發阿耨多羅三藐三菩提心爾時勝華藏菩薩摩訶薩復白佛言世尊此二大士於何佛所發阿耨多羅三藐三菩提心而所發心為久近耶其佛如來名字何等惟願世尊善為宣說令餘菩薩知其所修如其所行畢竟皆得行願圓滿佛告勝華藏菩薩言汝應善聽極善作意今為汝說是時勝華藏菩薩受教而聽佛言勝華藏乃往過去阿僧祇阿僧祇劫前又經廣大無量無邊不可思議劫數過是劫已將此三千大千世界碎為微塵一塵一劫過是微塵劫數之前時有世界名無量功德寶莊嚴普現妙樂有佛出世號師子遊戲金光王如來應供正等正覺明行足善逝世間解無上士調御丈夫天人師佛世尊彼佛剎中所有功德莊嚴等事廣大無量勝華藏於汝意云何彼無量光如來應供正等正覺極樂世界中所有功德莊嚴是為多不勝華藏言甚多世尊無量無邊不可思議佛言勝華藏我以譬喻略明斯義譬如有人取彼一毛析為百分將其一分於大海中取一滴水勝華藏於汝意云何彼毛端水是為多邪餘大海水而為多邪勝華藏白佛言世尊毛端之水極為微少餘大海水深廣無量佛言勝華藏汝今當知無量光如來極樂世界所有功德莊嚴等事如毛端水師子遊戲金光王如來無量功德寶莊嚴普現妙樂世界所有功德莊嚴等事如大海水又師子遊戲金光王如來會中所有菩薩聲聞之眾比無量光如來會中菩薩聲聞多百千倍彼佛世尊隨應演說三乘之法勝華藏以要言之彼師子遊戲金光王如來剎土之中所有功德莊嚴及妙樂事假使我於殑伽沙數劫中廣以辯才而亦不能說其邊際復次勝華藏彼師子遊戲金光王如來法中有王名勝威其王於千世界中自在特尊廣大富盛正法化世有七萬六千最上園苑王所受用其王諸子各有一萬園林受用勝華藏菩薩白佛言世尊彼佛剎中有女人不佛言不也善男子彼佛剎中尚無女人名字可聞況有女人邪其中生者皆是化生清淨潔白咸修梵行一切眾生皆以法喜禪悅為食不受一切麁惡叚食勝華藏其王與子於八萬四千俱胝歲中尊重供養師子遊戲金光王如來彼佛世尊知王深心起淨信已即為宣說無量印善巧法門勝華藏何等名為無量印善巧法門邪謂諸菩薩摩訶薩所起諸行未甞於限量法中而有趣求何以故以諸菩薩行無量布施無量持戒無量忍辱無量精進無量禪定無量智慧於無量生死中隨入於無量眾生中慈愍無量剎土莊嚴無量聲聞莊嚴無量色相成就具足無量音聲及無量辯才勝華藏諸菩薩乃至一發心所有善根尚起無量廣大之心迴向一切況復積集無量行願普用迴向一切眾生使諸眾生悉證無生如佛涅槃而得涅槃善男子此即名為無量迴向以是迴向故即空無相無願而悉無量真如實際法界亦復無量解脫無生離諸繫著善男子以要言之無量義者即一切法無量何故說一切法為無量邪以一切法無生無滅故無量若法無量即無生無滅若法無生無滅即無量是名無量印法門勝華藏爾時彼師子遊戲金光王如來為彼勝威王如是宣說無量印善巧法門時其王於一切法而得覺了復次勝華藏彼勝威王於佛法中修禪定行後於一時安處禪定其王忽然左右二脇生二蓮華殊妙可愛清淨猶如龍實栴檀香於其華中生二童子跏趺而坐其王見已歎未曾有即向童子說伽陀曰汝或是天或是龍或復夜叉羅剎類若人非人若神仙汝等何名為我說時右脇生者童子即說伽陀答彼王曰於一切法空性中汝今問我何名字然彼諸法本無名何故以名而見問法空性中無天龍亦無夜叉羅剎類人與非人若神仙彼等一切無所有時左脇生者童子亦說伽陀答彼王曰名與名體二皆空能名所名俱無有於一切法無名中但以強名而表示當知真實名自性是中非見亦非聞本來無滅復無生何故以名而見問諸所作事所有名既以假名而表示是故我今亦假名一名寶嚴二寶上彼二童子說伽陀已宿善力故得五神通即與勝威王同詣師子遊戲金光王如來所到已頭面各禮佛足右繞三匝退住一面彼二童子合掌向佛異口同音說伽陀曰我今當以何等物供養正覺二足尊此事願佛開我心令我聞已心安定我今無華亦無香復無飲食及衣服諸妙供養悉皆無將何供養最勝者爾時彼佛為二童子說伽陀曰若能一發菩提心廣為眾生作利樂此即名為真供養正覺三十二相者若人以彼殑伽沙是等數量諸佛剎滿中勝上諸妙華供養世尊救世者若人至心但合掌發起無上菩提心是人所獲勝福門倍多於前無有量異此何名真供養異此何名勝依止若人能發菩提心我說名為上智者復次勝華藏爾時彼二童子向佛世尊復說伽陀曰能仁作大師子吼天人一切普得聞我等今對世尊前各發誠實最上願我等乃至未來際願我所行經多劫隨入生死輪迴中救度無數眾生類我等今者以此緣盡未來際悉思念普為利樂諸眾生於無邊劫行無懈我等從今日已去永滅貪瞋癡等垢十方現在佛世尊證我所說誠無妄我等今發菩提心不樂聲聞緣覺果我等若有樂小心決定當招妄語報我所不樂二乘果但以悲心為眾生縱經俱胝多劫中願我常行而不懈如佛世尊所成就如應佛剎廣莊嚴願我當來得佛時剎土倍多俱胝數又願當來佛剎中無有聲聞緣覺眾純一菩薩所莊嚴廣集無量諸智聚願我得是莊嚴已當令眾生得離垢從諸佛法所出生普使當持佛法藏若我今時諸所說真實無妄無別異願此大海及山川乃至大地皆震動當發如是願言時大地即時皆震動不鼓音樂自然鳴出微妙音遍十方天雨眾華眾妙香殊麗嚴好極可愛俱胝百千妙天衣周遍繽紛而散布爾時彼二童子各發阿耨多羅三藐三菩提心勝華藏於汝意云何彼時勝威王者豈異人乎即今無量光如來應供正等正覺是彼時寶嚴童子者今觀自在菩薩摩訶薩是寶上童子者今大勢至菩薩摩訶薩是是二菩薩於彼師子遊戲金光王如來所首發阿耨多羅三藐三菩提心復次勝華藏菩薩前白佛言世尊此二大士甚為希有如是名字難可得聞而復具足甚深信解所發菩提心無與等比世尊此二大士於師子遊戲金光王如來之後又復供養幾許諸佛佛言善男子所有殑伽河沙尚可知其邊際數量此二大士於彼佛後其所供養諸佛如來我亦不能知其邊際何以故此二大士悉已被於不思議鎧具足無量殊勝功德是故不能知其邊際爾時勝華藏菩薩摩訶薩復白佛言世尊彼無量功德寶莊嚴普現妙樂世界在何方處佛言善男子今此西方極樂世界即是彼往昔時無量功德寶莊嚴普現妙樂世界勝華藏言此二大士當於何時成就阿耨多羅三藐三菩提果當得何等佛剎功德莊嚴而佛壽量其數幾何復有幾許菩薩之眾惟願如來應供正等正覺廣為悲愍利樂一切世間天人宣說此二大士當成佛事令餘菩薩聞已悉得大願圓滿佛言勝華藏汝應善聽極善作意今為汝說是時勝華藏菩薩受教而聽佛言善男子當知西方無量光如來壽命無量極不可計假使俱胝那庾多百千劫中亦復不能說其邊際其佛正法住世八萬四千那庾多劫佛涅槃後以諸眾生善根力故亦得值遇餘佛出世而諸菩薩安住念佛三昧常得見佛中無間缺善男子又復無量光如來涅槃之後其說法處七寶莊嚴妙蓮華樹自然演出微妙法音經于一夜至明旦時觀自在菩薩摩訶薩即於眾寶莊嚴菩提樹下安處其座成等正覺成正覺已號曰普明高顯吉祥峯王如來應供正等正覺明行足善逝世間解無上士調御丈夫天人師佛世尊勝華藏彼佛剎土功德莊嚴等事假使我於殑伽沙數劫中巧以譬喻言詞而亦不能說其少分又善男子如是佛剎功德莊嚴若以師子遊戲金光王如來剎土功德莊嚴而較量者即前百分不及一分千分百千分亦不及一數分喻分乃至烏波尼殺曇分皆不及一又彼剎中無有聲聞緣覺名字純一清淨大菩薩眾又善男子總以無量光如來會中一切聲聞緣覺菩薩合集較量而普明高顯吉祥峯王如來會中菩薩之眾亦復倍多其佛壽命九十六俱胝那庾多百千劫正法住世六十俱胝劫勝華藏菩薩白佛言世尊彼佛世界豈不亦以極樂為名邪佛言不也善男子彼世界名眾寶普嚴彼佛如來隨其所應作諸利樂而此大勢至菩薩摩訶薩於彼法中隨佛壽量住世久近承事供養乃至彼佛入涅槃後奉持佛法令法久住至於最後法欲滅時大勢至菩薩於其剎中得成阿耨多羅三藐三菩提果成正覺已號曰善住功德寶峯王如來應供正等正覺明行足善逝世間解無上士調御丈夫天人師佛世尊其佛剎中所有功德莊嚴等事菩薩大眾皆悉具足其佛壽命及正法住世與普明高顯吉祥峯行如來皆悉同等一切圓滿不增不減復次佛告勝華藏菩薩摩訶薩言汝今當知普明高顯吉祥峯王如來善住功德寶峯王如來如是名字若善男子善女人暫得聞者是人當得不退轉於阿耨多羅三藐三菩提又勝華藏若善男子善女人得聞過去師子遊戲金光王如來及彼未來普明高顯吉祥峯王如來善住功德寶峯王如來名字之者隨彼聚落族氏之中一切女人皆轉女身而成男子四十俱胝劫中背於生死轉生當得清淨出家常得見佛聞法承事僧伽世世所生具宿命智及得總持無礙辯才不退轉於阿耨多羅三藐三菩提爾時世尊作是說時會中有九十六俱胝天人異口同音作如是言南無十方三世一切諸佛及未來世普明高顯吉祥峯王如來善住功德寶峯王如來普集一切諸佛一切善利我皆隨喜我等悉發阿耨多羅三藐三菩提心即時諸佛咸為記言汝等當得不退轉於阿耨多羅三藐三菩提爾時會中有七千菩薩得無生法忍八十四那庾多眾生遠塵離垢得法眼淨八千苾芻無復諸漏得心解脫爾時觀自在菩薩摩訶薩大勢至菩薩摩訶薩於此會中如其所應現諸色相神通事已一切眾會皆悉得見是時十方無量阿僧祇諸佛世尊見如是相及聞宣說彼二菩薩當成佛事已咸共讚言希有世尊釋迦牟尼如來能善護念是二菩薩我等諸佛亦共稱讚復次勝華藏菩薩摩訶薩白佛言世尊佛所宣說如是甚深微妙經典若善男子善女人有能受持讀誦為他廣說者得幾所福佛言止止善男子勿致斯問何以故諸有劣信解者於佛所說如是深經不能生信故我不說勝華藏菩薩白佛言世尊今此會中亦有廣大具深信解諸善男子善女人等惟願如來略為宣說受持功德與後末世一切眾生作大明照佛言勝華藏諦聽諦聽今為汝說時勝華藏菩薩受教而聽佛言善男子假使有人有大勢力福德具足悉能了知眾生界分作如是言如佛所說世界無邊眾生無盡我能於彼一切眾生頂肩荷負經無量無邊俱胝劫數復能以其飲食衣服一切樂具周遍供給一切眾生勝華藏於汝意云何此人以是因緣得福多不勝華藏白佛言甚多世尊若有人經一彈指間於一眾生起慈心者得福尚多況如是邪佛言勝華藏我今實言告汝若有善男子善女人於此深經自能生信勸令他信者其所得福倍多於彼又若有人於此深經能受持讀誦為他廣說者當知是人以菩提心而為依止爾時勝華藏菩薩摩訶薩白佛言世尊如來所說如是深經若佛現在若涅槃後我當受持讀誦為他廣說宣通流布使不斷絕勝華藏菩薩發是言時會中有九十六俱胝菩薩異口同音作如是言世尊我等於佛所說深經亦當受持讀誦為他說廣爾時娑婆世界主大梵天王帝釋天主護世四王及餘無數諸天子眾各以天曼陀羅華散於佛上及以天華散諸菩薩復作百千俱胝種天妙音樂而為供養又發是言一切眾生得聞如是甚深正法光明普照得大善利我等於此法門咸當受持宣通流布佛言如是如是諸善男子如汝所說今此正法不可思議若人曾於十千佛所深種善根是人方得此經墮手況復有能受持讀誦生信解邪復次佛告勝華藏菩薩摩訶薩言今此正法若得聞者隨彼方處一切女人轉成男子唯除二種謂慳嫉者即時會中有一女人名曰離塵心生信解從座而起前白佛言世尊我今內心已滅慳嫉我發阿耨多羅三藐三菩提心若我發心真實無妄當得成佛及如佛所言聞此法時隨處即得轉女人相是事實者願我轉身得成男子爾時彼女發如是言已即得轉成男子之身時佛為授不退轉阿耨多羅三藐三菩提記當得成佛號除一切煩惱如來應供正等正覺佛說此經已勝華藏等諸菩薩摩訶薩并諸苾芻眾乃至世間天人阿脩羅等一切大會聞佛所說皆大歡喜信受奉行
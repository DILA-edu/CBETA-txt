如是我聞一時佛在迦毘羅婆兜雙樹北四十九步耶維處八日夜半明星出時爾時如來忽然離碎身舍利如諸佛五弘誓法當生之時天地六反震動十方諸佛皆來扶助是謂一弘誓法云何為六反震動東踊西沒西踊東沒北踊南沒南踊北沒四面都踊則中央沒中央踊則四面沒當其如來初舉一足行七步天下大動十方諸佛皆來扶助是謂二弘誓法如來往詣菩提樹下結跏趺坐吾不成佛不起于坐爾時天地大動十方諸佛皆來扶助是謂三弘誓法如來之名波旬雖聞心不怯弱誓願力故天地大動十方諸佛皆來扶助是謂四弘誓法如來捨身壽命現取滅度入於中陰教化眾生爾時天地大動十方諸佛皆來勸讚是謂五弘誓法爾時世尊入火炎三昧離碎身舍利去地七仞坐寶蓮華使無量無限那由他眾生天龍鬼神阿修羅甄陀羅乾闥婆迦留羅鳩槃荼富單那人非人皆見如來坐寶蓮華爾時世尊向舍利而說頌曰於無數劫中養汝地種界吾今離汝去如蛇脫皮樂五道生死中無處不有汝權時得相離寂滅無所著威神接地種非汝不得度咄嗟別離苦生死牽連著諸佛威神接所度阿僧祇爾時世尊說此頌已從脚心上至肉髻放八十四千億光普照三千大千世界上至虛空界其中眾生皆見光明或有尋光來者或有諸佛遣諸菩薩來至忍界者爾時世尊內自思惟此中陰形極為微細唯佛世尊獨能覩見然此眾生有學無學一住二住乃至九住非彼境界所能覩見吾今以佛威神入照明三昧令四部眾比丘比丘尼優婆塞優婆夷覩此微形爾時世尊次入無礙定觀此空界眾生生者滅者如諸如來所行禁戒虛無寂寞觀不淨想百七十行苦本因緣乃至生死十二縛著爾時世尊復說頌曰今當入微妙極細中陰形化彼眾生類倍於閻浮提常相無所著樂相空無定建立道德根捨壽無所染本從阿僧祇濟彼難度人況此微妙形無過此最難吾今弘誓心無雜無所染菩提道德根梵行究竟法爾時世尊說此頌已復放眉間白毫相光普照東方無量無限那由他世界南方西方北方亦爾爾時世尊還攝光明繞佛七匝從頂上入爾時彌勒菩薩即從坐起偏露右臂右膝著地合掌叉手前白佛言快哉世尊昔所未聞昔所未見中陰眾生形質極細壽命長短飲食好醜為何等類願樂欲聞世尊告曰諦聽諦聽善思念之吾當與汝一一分別云何彌勒閻浮提兒生墮地乃至三歲母之懷抱為飲幾乳彌勒答曰飲乳一百八十斛除母腹中所食血分東弗于逮兒生墮地乃至三歲飲乳一千八百斛西拘耶尼兒生墮地乃至三歲飲乳八百八十斛北欝單曰兒生墮地坐著陌頭行人授指𠲿指七日成人彼土無乳中陰眾生飲吸於風閻浮提眾生壽命百歲東弗于逮壽命五百歲西拘耶尼壽命二百五十歲北欝單曰壽命千歲中陰眾生壽命七日閻浮提人面上廣下狹弗于逮人面正圓拘耶尼人面上狹下廣欝單曰人面正方中陰眾生面狀如化自在天自此以還釋迦牟尼名號已滅妙覺如來出現於世如來應供正遍知明行足善逝世間解無上士調御丈夫天人師佛世尊在虛空中坐寶蓮花放舌相光明照東方八十七億恒河沙數彼國名化佛名堅固十號具足一乘教化見此光明告諸菩薩諸族姓子汝等見此光明不乎對曰唯然已見世尊不審此光何佛光明照此世界彼佛告曰西方去此八十七億恒河沙數世界名娑呵佛號釋迦牟尼今取滅度捨身舍利欲入中陰教化是妙覺如來光明汝等欲往今正是時爾時彼土菩薩百三十億受佛教誡來至忍界佛告之曰汝到彼土禮事供養勿懷懈慢持吾名號問訊妙覺如來興居輕利遊步強耶菩薩受教禮彼佛足右繞七匝忽然不現來至娑呵世界南方去此八十七億恒河沙數世界名解脫佛號真淨如來十號具足告諸菩薩汝等見此光明不乎對曰唯然見之不審此光是何佛光照此世界彼佛告曰北方去此八十七億恒河沙數世界名娑呵佛號釋迦牟尼今取滅度捨身舍利欲入中陰教化是妙覺如來光明汝等欲往今正是時爾時彼土菩薩百三十億受佛教誡來至忍界佛告之曰汝到彼土親事供養勿懷懈慢持吾名號問訊妙覺如來興居輕利遊步強耶菩薩受教禮彼佛足右繞七匝忽然不現來至娑呵世界北方去此八十七億恒河沙數世界名琉璃佛號雷音如來十號具足告諸菩薩汝等見此光明不乎對曰唯然已見不審此光是何佛光明照此世界彼佛告曰南方去此八十七億恒河沙數世界名娑呵佛號釋迦牟尼今取滅度捨身舍利欲入中陰教化是妙覺如來光明汝等欲往今正是時爾時彼土菩薩百三十億受佛教誡來至忍界佛告之曰汝到彼土禮事供養勿懷懈慢持吾名號問訊妙覺如來興居輕利遊步強耶菩薩受教禮彼佛足右繞七匝忽然不現來至娑呵世界東北方去此八十七億恒河沙數世界名空淨佛號虛空藏十號具足菩薩百三十億東南方去此八十七億恒河沙數世界名熾然佛號廣顯如來十號具足菩薩百三十億西南方去此八十七億恒河沙數世界名星宿佛號月光如來十號具足菩薩百三十億西北方去此八十七億恒河沙數世界名壞魔佛號勇猛伏如來十號具足菩薩百三十億上方去此八十七億恒河沙數世界名海跡佛號上妙如來十號具足菩薩百三十億下方去此八十七億恒河沙數世界名通達佛號無畏如來應供正遍知明行足善逝世間解無上士調御丈夫天人師佛世尊告諸菩薩汝等見此光明不乎對曰唯然已見不審此光明是何佛光明照此世界彼佛告曰上方八十七億恒河沙數世界名娑呵佛號釋迦牟尼今取滅度捨身舍利欲入中陰教化是妙覺如來光明卿等欲往今正是時彼佛土菩薩百三十億受佛教誡來至忍界佛告之曰汝到彼土禮事供養勿懷懈慢持吾名號問訊妙覺如來興居輕利遊步強耶菩薩受教禮彼佛足右繞七匝忽然不現來至娑呵世界禮事供養妙覺如來頭面禮足各一面坐爾時妙覺如來出廣長舌左右過耳如優鉢赤蓮花色吾從無數阿僧祇劫行至清淨無有虛妄吾所度眾生因緣已畢如棄屍骸在曠野中今復造緣更始立行今此菩薩有立根得力有初發意者復有四眾未踐跡者當以佛力威神接引令彼大眾知過去當來今現在佛不可思議難有之法爾時世尊即說頌曰世多愚惑人不入無漏撿還在五道中染污不淨行我雖於忍界拔濟五欲苦善哉昔所願今日已成辦如人唾於地智者誰能飲吾從無數劫修佛清淨行捨身復受身非一劫二劫若有明智者把土畫舍利況復覩我形有不解脫者生死晝夜長愚在五道長斷滅無道長求佛泥洹長本號釋迦文留身舍利化今當入空界中陰度萌類爾時世尊說是頌時八萬四千那由他眾生厭患生死皆發無上正真道意復有七十億眾生諸塵垢盡得法眼淨魔界菩薩七千萬眾即從坐起收攝衣服摩訶而去爾時妙覺如來至真等正覺察眾坐定純一無雜應入中陰受禁戒法多所饒益所度無量建立弘誓施行佛事爾時妙覺如來入無見頂三昧使諸大眾無數億千那由他恒河沙數諸菩薩眾皆同一色如妙覺如來無有差別爾時閻浮提大迦葉諸比丘比丘尼優婆塞優婆夷天龍鬼神迦留羅甄陀羅摩睺羅乾闥婆鳩槃荼富單那人非人八國王八億百千眾生以神足力將入中陰爾時世尊於其中間而說頌曰中陰迷惑等迷荒無三尊轉身向五道隨行所牽往或墮二善道或入三惡趣善哉可愍傷今日如來至此類既得度我願亦成辦無形受形教斷想斷滅本三世諸佛等無不行此法色法自熾然滅以定意道如來真實相無生無起滅觀身內外空解知非常法行由癡愛本如灰覆火上愚者謂為滅火本猶常存心為人毒本善惡隨其形行善即趣善行惡即趣惡如人作惡行自謂後無報臨其報至時非親所能代犯戒無法行自稱世無雙裸形食果蓏奉事日月神自墜三惡趣不慮劫數期此等非佛子雖近離我遠爾時妙覺如來說此頌已即以神力入中陰中化作七寶講堂七寶高座懸繒幡蓋金銀梯梐琉璃為地後園浴池皆七寶成鳧鴈鴛鴦異類奇鳥悲鳴相和爾時世尊復以神力使彼眾生應七日終者六日五日四日三日二日一日終者盡令住壽爾時世尊觀彼眾生心所趣向欲得分別各住在一面四向四得各在一面初發意九住各在一面向辟支佛得辟支佛各住一面爾時世尊化作七百億那由他七寶高座一一高座盡有化佛一一化佛盡說四非常偈一切行無常識為外塵法起者必有盡彼滅最為樂不生老病死亦不處三有永處虛空界諸佛之堂室無畏無點污不為欲愛染香熏及五欲永盡無有餘若斷百八愛集法亦復然前滅後不生及生道果證佛法總要之三十七道品無願無相空諸佛之徑路利根眾生等一聞不再受斷以智慧劍如火焚山野難覺眾生類億佛在前立罪根深堅固雖愍而難濟中陰受身等將導隨言教雖非本發心聞法則得度爾時化佛說此頌時七十八億百千那由他中陰眾生起無上正真道意發菩提心爾時妙覺如來最在中央昇無畏座十方諸神通菩薩在左面坐閻浮提摩訶迦葉并四部眾比丘比丘尼優婆塞優婆夷在右面坐諸天龍鬼神及大國王在佛後坐從四天王忉利天王炎天兜術天廅天波利陀天廅波魔那天阿會豆修天首呵天波利陀首呵天須滯天須滯祇耨天乃至阿迦膩叱天在虛空中散華供養作天伎樂中陰眾生在如來前聽受法教爾時世尊以佛威神令眾生等心自念言唯佛為我說法不為餘者爾時世尊而說頌曰如來無量覺神變不可量出入山石壁如鳥遊虛空本我阿僧祇積行累功德度彼不自為使發菩提心泥洹無去來亦不見受者本我雙樹間轉身來適此我初發道心誓度眾生類一人不度者吾要終不捨觀此中陰人各有上中下但以三句義四諦真如法婬怒癡雖薄要須禪定除八百瘡痏病八萬四千垢施惠持戒忍精進禪智慧善權巧方便拔斷三毒根色本非我有誰造此色本了知色無形可謂梵志行吾本未成佛為色之所惑墮四顛倒法沒陷生死海今方究色本觀色非真實受想行識法穢污非真道陰入十八界二十二根法一一悉分別寂然無所著欲界中陰人塵垢悉微薄猶如新成衣塵土所污染有目智慧人抖擻塵悉去中陰眾生類譬之亦如是婬怒癡微薄聞法即得悟一向心不移即得須陀洹三轉十二法復得斯陀含坐上下分滅即得不還道苦盡癡愛滅得成阿羅漢道跡八十億頻來得道人八萬四千億不還得道人百萬二千億羅漢二恒沙六通身清徹趣向各佛者八萬四千億趣向菩薩心其數如微塵吾本閻浮提苦行不可數國財妻子施頭目血髓骨意堅如金剛不為魔所動快哉大福報何願而不成爾時坐上眾生作是念言佛獨為我說法不為餘者趣聲聞道者得聲聞道者趣辟支佛道者得辟支佛道者趣菩提道者得菩提道者爾時座上有菩薩名定化王即從坐起偏露右臂右膝著地長跪叉手前白佛言善哉世尊快說斯義曉了眾生音響所趣聞法易度復有難度者觀見眾生有婬怒癡薄者無婬怒癡薄者或在有對法者或在無對法者或在可見法者或在不可見法者或在有漏法者或在無漏法者或在有為法者或在無為法者或在可記法者或在不可記法者或在欲界法者或在不可解法者或在色界法者或在無色界法者或在中陰微形法者或在中陰非微形法者或在五色識法者或在五色非識法者或在非想非不想識法者或不在非想非不想識法者或在一住至九住者有在一住非一住者有在九住非九住者唯願世尊一一敷演令諸菩薩永無猶豫眾生之類聞法解脫爾時世尊以梵淨柔濡之音讚定化王菩薩曰善哉善哉族姓子乃能於如來前作師子吼今當與汝一一分別諦聽諦聽善思念之汝所問者可見法不可見法者為眼見色為色入眼定化王菩薩言亦不眼見色亦不離眼亦不色入眼亦不離色佛告定化王菩薩族姓子眼非色色非眼何者是觀定化王菩薩白佛言識法實住觀法乃起佛告定化王菩薩云何族姓子識為有法識為無法定化王菩薩白佛言識非有為不離有為識非無為不離無為佛告定化王菩薩何謂有為何謂無為定化王菩薩白佛言起者有為住者無為於第一義法不見有起不見在住法性清淨無色無識於泥洹法無所染著眼非色色非眼無可見法無不可見法過去眼過去色過去識未來眼未來色未來識現在眼現在色現在識非有眼色識非無眼色識是謂泥洹清淨法爾時定化王菩薩今欲聞如來說有對無對法佛告定化王菩薩曰族姓子聲為有對耶無對耶定化王菩薩白佛言聲亦有對亦無對佛告定化王菩薩聲亦不有對亦不無對云何族姓子此聲彼應為有為無為虛為實云何族姓子虛空可畫得成字不對曰唯然世尊不可得也何以故如來習行於阿僧祇劫亦不見有亦不見無亦不見有三世亦不見無三世乃至非想非不想亦復如是爾時定化王菩薩白佛言上諸法觀一一悉知唯願如來至真應供正遍知明行足善逝世間解無上士調御丈夫天人師佛世尊說三微妙法何者最妙中陰形耶五色識形耶非想非不想識耶爾時世尊知眾會心皆有疑即於座上而說頌曰吾受三界苦愚惑癡愛心經歷阿僧祇在有亦在無破壞生死劫今乃得成佛以本弘誓願度於不度者佛力無等倫三界無比尊一向無二心自誓得成佛吾從政炷佛初發無等心欲縛所纏裹堅固難可拔空定無相願分別三三昧先念出入息分別善惡道執心擎油鉢行步不失儀猶人見劫燒焚燒重罪者福昇光音天輕者於他方三品眾生類中陰受形者受化不思議非我誰能說五色識眾生不同於三界如來最勝尊入彼識教化一一分別說不遭百八愛應成須陀洹為說須陀洹應成斯陀含為說斯陀含應成阿那含為說阿那含應成阿羅漢為說阿羅漢應成辟支佛為說辟支佛應菩薩道者為說菩薩法得須陀洹者三十二億人得斯陀含者四十二億人得阿那含者五十二億人得阿羅漢者六十二億人得辟支佛者七十二億人得菩薩道者八十二億人爾時世尊重說頌曰本我無心法現以教化眾見煙知有火見雲知有雨行步知君子見星知有月吾我心盡斷不有我無我經歷劫數期非月非日數佛以思惟得非凡夫所及善哉大聖尊普服諸十方去離欲界法處中陰教化此諸佛教法處陰不見陰此等眾生類發願各各異吾我自縛著我本彼亦爾佛以思惟本思惟本末觀一意一念頃斷垢不為難垢本勝於我墜我於三趣今我勝於垢滅汝入涅槃善哉大聖尊獨步無二跡見我一跡者閻浮人得度身行有三事口行有四事意行有三事塵垢生死海九眾生居處識之所經歷分別我無我無我亦無彼諸佛世尊等心普無有邊一意念眾生所受不可限身淨不行惡口言常清淨心淨如佛心是諸佛之法身為苦器法此非三世有非我誰能知誰知免此苦如來之功德諸相𦟛髀等師子胸臆相一一毛孔光掌相千輻理示以善惡道舌齒聲光清濟度阿僧祇眼耳鼻及髮肉髻頂無見虛空猶可窮佛相不可量爾時世尊說此頌已八十億中陰眾生於無餘泥洹界發金剛心一一成佛與妙覺如來皆同一號佛告定化王菩薩所問有漏無漏有對無對可見不可見當來過去現在法當與汝說定化王菩薩白言世尊願樂欲聞佛告定化王菩薩諦聽諦聽善思念之吾當與汝一一分別云何定化王何者是緣盡何者非緣盡六入塵垢重染我癡愛法觀內外出入息法八萬四千度無極生生不可滅念念成其形有漏八萬四千無漏三十七有為無為法此非泥洹道身淨不犯惡口言無有失心淨與定合四等遍一切是謂菩薩行爾時賢護菩薩即從坐起偏袒右臂右膝著地長跪叉手前白佛言善哉世尊欲色無色三分眾生其識難量何者有漏量何者無漏量何者有為量何者無為量何者有色無色量何者有欲無欲量何者有記無記量爾時世尊聞賢護菩薩所問事即說頌曰處在胞胎中受形多種類前滅後已生其如恒沙數三分識眾生塵垢非一等或聞聲而度或見形得道今我妙覺佛降神入中陰一一分別了有漏無漏法得道成果證五色識易度斯等一部界不在有無漏眾生在中陰如我身無異苦痛五陰形如轉輪無盡吾我本無字聲響亦無名觀身三十六欲界有量法三分留二分此中陰眾生五色識眾生不染三界苦無明癡愛惑隱相非不相有漏苦諦本斷結不及色集諦二十八寂然塵垢除三十七道品道諦為實果賢護汝今知有漏無漏法記法無記法今當與汝說有記善惡行無記癡盲法墜墮於生死非我無能濟當佛世尊說此語時九十一億眾生皆發無上道意四十七億那由他眾生盡得阿羅漢果爾時座上有菩薩名曰樹王即從坐起偏露右臂右膝著地長跪叉手前白佛言善哉世尊如來所說甚奇甚特未知如來欲說有漏耶無漏耶唯願世尊句句說之何者有漏何者無漏佛告之曰有生有滅是謂有漏無生無滅是謂無漏有我有身是謂有漏無我無身是謂無漏眼是色對是謂有漏無眼無色是謂無漏有識有想有形是謂有漏無識無想無形是謂無漏三識處所住有身者是謂有漏一識一處有一形者是謂無漏有形非想非非想是量法有用不用處三禪地厭患生死故名不用有願不願始發初禪快哉斯樂心不傾動念淨喜安自守五行成就有想有滅斯出入法喜行百八愛一念一億行中間想想不可盡況彼現在身無彼無我想吾從無數劫捨此就此三識所經處非有亦無我甚哉三界苦受身生死難譬如工幻法以拳誑小兒識神無形法起滅無常定我則無我身況有識形法想亦無想法亦不見有識四陰竟何在由識而分別苦陰有五行非我非汝有吾從無數劫經歷三識處除天鬼神龍何處無妙覺我行眾善法誓度阿僧祇隨形而教化受化不可量如來清淨行廣普無邊崖神通內外照觀察於三世有形無形類思惟十想結無復塵垢患虛空無邊際不見有往來心無中間念忍辱功德成積一成佛道寂滅泥洹樂起亦不見起生亦不見生況有起滅者諸天世人民能斷至彼岸縛著染三界經歷生死海貪欲自纏裹為色之所惑永處三有中佛力無所畏威神接得度為彼不自為功德不可量恒以四意止五根五力七覺意寶華三十七助道法空無相願三昧善權化生死六度至彼岸不以劫數期周旋虛空界度脫未脫者得道如微塵無我無彼想一音演微法受化無邊崖道心觀察法不見起滅者分別內外身繫於安般息息長亦知長息短亦知短亂想亦知亂定想亦知定一向無亂想清淨行正法爾時世尊即說頌曰佛力之所行普潤天世人學無學眾生下及凡夫人心念斷眾相皆到無畏處分別空無相清淨修道場莊嚴佛道樹皆令同一色轉無上法輪闡揚法鼓音非魔部界分之所能轉者甘露法藏開普潤一切眾濟度阿僧祇無量無等類最勝所接度無能量度者善哉不思議所度不可量我本所造行唯佛能稱量不見吾我法法利利益人功勳過三界得入泥洹界清淨無塵穢如月星中明爾時世尊說此頌時八十四億那由他百千億中陰眾生諸塵垢盡得法眼淨復有十千億五色識眾生發心向菩提不退轉道爾時妙覺如來即以神足化此三千大千剎土上至非想非非想天下至無救地獄皆悉金色皆如妙覺如來而無有異三十二相八十種好圓光七尺皆坐寶蓮華高座上坐演出梵音聲聞三千大千剎土一一諸佛說八萬四千雜行其覩光明者淫怒癡病皆自消滅異口同音而說頌曰經法本無體滅已今復興斷除有漏法獨步於三界生死無數劫遭遇良福田金色普遍照蒙光得解脫神力不可盡觀了本無形大慈大悲心拔濟無明等五陰苦本源流浪得濟渡四使生死河法船渡彼岸善權無礙道入彼無為境吾昔發誓願要度未度者修身清淨行口言無虛妄心念濟八難諸惡何由生爾時有菩薩即從坐起偏露右臂右膝著地長跪合掌叉手前白佛言快哉世尊神足無量不可思議今欲所問若見聽者乃敢陳啟妙覺如來告彼菩薩善哉善哉族姓子恣爾所問吾當一一分別說之時彼菩薩白佛言世尊如來神足不可究暢令此三千大千世界烔然金色是何三昧有此神變佛告菩薩此神變者是三昧王三昧唯有諸佛乃能變現非聲聞辟支佛所能修行此三昧王三昧將從八萬四千或有三昧名虛空藏或有三昧名昇法堂或有三昧名月光清淨或有三昧名破有入無或有三昧名一意不亂或有三昧名除去塵霧或有三昧名拔三毒根本或有三昧名滅過去當來今現在病或有三昧名開甘露法門爾時世尊欲解斯義宣說頌曰道力清淨行身口意不犯誓願阿僧祇沒溺生死者金剛難敗壞非二乘所及觀身苦根本思惟四果證積行不退轉閑靜坐道場一切入定意二三至七劫地燋過劫燒其心亦不動壞破魔部界悉成無上道三昧定意力福報不可量令三聚眾生得成無上道觀察眾生心難度易度者不令在沒溺流滯生死海我本無此色紫磨金光體歷劫勤苦行修定成此形爾時妙覺如來說此頌時諸佛世尊同時舉手讚妙覺如來以偈頌曰丈夫二足尊世雄不可量拔離三界苦淡然為一色今聞如來說定意神足道其聞法性相相相不可量八種清淨音十六特勝法三十二行業利益一切人天人尊無比光明照眾生久在饑渴道飲以八解脫無欲清淨池化以七覺花不著五陰本猶如青蓮華香熏遠普聞如來五分身無處不流布吾昔求佛道誓願同一時今日得果證不違昔所願一相無相道分別微妙慧曉了善權道當時世尊說此頌時有百億希望中陰眾生求佛身色紫磨金形如我今日神變無量要當來世皆當成佛悉同一號號妙覺如來應供正遍知明行足善逝世間解無上士調御丈夫天人師佛世尊爾時妙覺如來將欲破愛結使欲使四眾自見證驗即入不動三昧欲令彼眾知欲愛色愛無色愛爾時世尊重自思惟此欲界眾生亦愛非愛亦有漏無漏亦有為無為亦可記不可記色界眾生非有非無非想非不想識可見法三界欲最重染著不可離中陰眾生等要須聖教五識眾生有前有後非想非非想識眾生有取涅槃無取涅槃者云何中陰眾生遇聖得證彼有一病計無我命恒計無常前生非後生後生非前生此聖人語非本發心意要須聖人如聲聞法五色識者根本未成見佛識佛一一所著多受福地墮者非一不計吾我身是法非法行三界為網所覆欲出難得脫猶如擲線丸緒在猶復還三界眾生等捨此復還此爾時世尊即說頌曰三界為火宅火炎極熾盛愛心所染著將入三惡道前生非後生愛有輕重法五色識法者今世後易度生死八難道與泥洹對門無彼無此法最勝無等侶神足接眾生見者無不度當來過去人乾闥阿須倫天龍鬼神等無不得濟度善哉三界尊善說微妙法令受苦眾生得至無為岸去身口意病寂然無移動如饑者得食如渴者得飲止觀除愛結三脫甘露門我發無上道除愛無渴想於火炎拔濟得成於世雄過去無數佛當來現在等如我今日化不計彼我想正法除邪法塵垢永已除無礙總持法思惟分別觀於億百千劫遊戲諸三昧四空定意法往來不疲極諸佛所遊處多益無減損舉足下足頃所度不可量當我下足處有幾眾生等隨類而得度遍滿三界中隨心得三道如是無窮已八解無礙法離捨壽命根不計三界想害彼五逆結汝生知汝生汝滅知汝滅汝上知汝上汝下知汝下中間無脫處過者何處去當知佛力大遍入總持法由本誓願故未度者令度四等慈悲捨遍滿諸十方佛指出甘露如慈母愛子又母非父慈又父非母慈三界四顛倒難化如金剛如物初入爐塵惡先燋滅真者不移動如淤生蓮華佛道實真正無畏無所著不有想念累心亦無往來爾時座上有一菩薩名曰炎光即從坐起偏露右臂右膝著地長跪合掌叉手前白佛言如今世尊說真實之法或言有法或言無法或言有為或言無為或言有記或言無記今眾生受化者以何法化而得度脫爾時世尊以頌報曰諸法正有一無二亦無三愛識非愛識永離於胞胎破一縛著愛使眾生愛盡如來神德力自識宿命本或在王天宮轉輪王治處或在貧賤處下至無救獄一一分別了眾生垢著心爾時世尊說此頌時六十八億那由他中陰眾生即從坐起偏露右臂右膝著地長跪合掌叉手前白佛言咄嗟此苦乃是大苦於眾苦中此愛最苦唯願世尊聽為出家爾時世尊默然聽之爾時中陰眾生聞佛說法即得阿羅漢果爾時座上有菩薩名不厭患劫即從坐起偏露右臂右膝著地合掌叉手前白佛言善哉最勝如來神力極微妙不可思議如來神德廣長舌不犯眾生過今此三聚眾生過去當來今現在為過去耶為未來現在耶爾時世尊告不厭患劫菩薩曰善哉善哉汝之所問於三聚眾生多所饒益多所潤及斷無明本身業得清淨非一佛所說爾時世尊即說頌曰人本在胎時自識本宿命捨彼今就此三世炳然定前識非今識前身非今身但為愚惑迷不知趣道門念此在四使發起若干想咄嗟老病死墜墮在三世爾時世尊欲解斯義即說頌曰本我無此色受想識亦然我虛彼亦無豈有識想受無色名色法眾生亂想法九品有差別分別三世道上上最妙道非去非未來上中最微細上下無覺觀中上斷三結中中滅三垢中下豁然悟此名為佛子下上雖為重如彼水上泡一生而一滅下中眾生類苦本最為深非我誰能知下下眾生類經歷於劫數吾亦就彼化不見漏失者人心有若干座上心不悟或願當來佛或願現在者此等眾生類難可濟度者人本無形生還入虛空中生死相牽連何者名泥洹若言有眾生身口意行淨寂然入滅度無有老病患弘誓發一心亦不自為己虛空不可獲何者名虛實如來梵天音分別實相法解了空無慧三界獨步尊有覺空意法觀身不戀著無覺在三禪進取不退道自我成佛來以此為本業成佛亦由此泥洹亦復然所以積功勤未獲於實相聞四不離四此是諸佛印爾時世尊說此頌已無量無限那由他眾生及中陰五色識非想非非想眾生欲得去離不樂三世爾時世尊重說頌曰過去非今有現在亦復然當來彌勒身教化無差別我今說少少如人爪上塵欲說世界盡誰能究盡者今雖處中陰移坐無想天地獄對門人聞法乃得悟爾時世尊即以神力接中陰眾生至非想非非想識天爾時世尊復以神力到彼至非想非非想識界施設莊嚴七寶高座皆有化佛一一化佛皆有四眾一一眾者威儀法則悉皆成就此眾生中或有誦經說義賢聖默然或有入定出定爾時妙覺如來復以神足十力接彼非想非非想識眾生如中陰形無有差別爾時世尊如諸佛常法威儀法則令無量化佛合為一佛或以一身變為無量或在樹下演說法教或入初禪定意不亂或在高巖閑靜寂處或坐處空作十八變身下出火身上出水身上出火身下出水履地若空無有罣礙或取滅度亦無滅度或現無常身體膖脹爛臭如白鴿色或現手足各在異處爾時非想非非想識眾生見此變易心懷恐怖我本生心謂呼定是泥洹無病無老無諸痛苦今觀此法有生有老有病死痛今遇如來降神在此若不順者無擇地獄即我舍宅吾本宿世同要之人先生彼識阿難陀迦蘭陀見佛禮拜善哉世尊尊中無比降神此界如遇優曇鉢華若佛不降神此者我等永處邊地殺害無量迦蘭陀身復自宣白今遭大聖如日消雪若不遭聖彼當墮墜作飛狸身飛走盡害無有脫者以此本誓願得脫苦際虛空無量界神德三界尊辟支聲聞等眼之所能見爾時迦蘭陀作是念我等同生生此識界罪福未分或墮邪見受飛狸身我本造身不獨三界中陰五色及無色形已生此念非想識眾皆生苦心我等諸人雖生此處非得泥洹非安隱處今遇如來說真實法斷拔千萬門不去亦不來貪欲本生我我今還滅汝為過所覆非今世後世生有老病苦如影重有影如月樹葉影現於水野干飲之終竟無獲我今三世尊有實無實法化不變易生者非有生善哉世微法難度而度世間愚癡人計我為身實當其捨壽時鉤鏁骨相連分別彼身中何者命與壽生死纏裹苦捨彼復受此處胎冷熱苦出有生滅憂母雖樂育我不生誰有患落漠如水泡識神染其形輪轉五趣中所往無脫處生死五道海無往而不經心為殺身本汝滅我何患虛空無本末誰知常無常彼無想之識見阿蘭迦蘭陀一為邊地王一為著翅虫三界最為苦本處非泥洹如遊曠野指東謂為西今遭大聖於一切眾苦都得解脫爾時非想非無想識眾生即於佛前尋聲而說頌曰吾本事五火燒炙身體爛臥在荊棘上身被髑髏衣翹足向日月無神不奉事今生非非想得見如來身自恥本所行在此無脫處特知正法化如來自降神得脫無擇門永在安隱處五欲生死垢纏縛四流中心惑著三有燒以智慧火四趣五道人不見生本末著識吾我者如我今無異爾時妙覺如來復以頌報曰卿等本謂真八萬四千劫無常生死本彼死還生此汝等眾生類未曾老病死守一求泥洹此非真實法垢盡識不滅還在三惡中非我汝不悟誰能脫此難吾從無量劫誓度生老死非我前身造亦非後身受本得金剛定今乃教化汝地不可作空空不可作地水不可作火火不可作水一切愚惑人萬物皆我有愚癡無明法謂為正真道如彼疲倦人懈息須臾間雖居八萬四視之如一日為五苦眾生何處不有我分別身法相分別空無法生者不見生死亦不見死問生根本道由行之所造三惡之重者癡病是其源名色六入法此是世之常觸入更色法愛入更樂樂一切眾生惑不識十二緣如蛾投火光妙覺如來說由汝垢重故則我心垢重如我成佛身經歷不度界破壞心垢重識別想非想結使之根源無常謂為常以苦言是樂計空以為有無我以為我此想非想類習顛倒來久如蛾貪火光不避滅身難迷惑墮六趣生此非想天譬如斫伐樹根在由復生迷惑四顛倒無明之所裹今開甘露門聖諦真如有拔苦之根本永盡無有餘四使長流海生生生不斷我今破三界將到至彼岸安隱無畏處爾時世尊說此頌時非想非非想識眾生皆發無上正真道意於無餘泥洹而不般泥洹或有應生天者與說十善法應生人中為說五戒或趣三惡道者與說刀山劍樹火車爐炭如此等類三百三十六億那由他厭患劫壽聞清淨法即成道果爾時世尊復以神足十力無畏接彼非想非非想識眾生將至五色識界眾生修治道樹莊嚴剎土放大光明一一光明皆有化佛一一化佛皆坐七寶高座三十二大人之相說六度無極彼五色眾生見如來變化心垢縛著坦然除盡不復願樂染著生死爾時世尊以清淨梵音而說頌曰苦本生死怨除之以善權四等大慈心超越無量界今此利根人一聞不再受覩佛色形相普入寂滅度乃知賢聖道無量難思議滅垢不復生盡同聖賢道當其世尊說此頌時無限無量五色識眾生盡同一號於當來世號普廣如來應供正遍知明行足善逝世間解無上士調御丈夫天人師佛世尊爾時妙覺如來將欲移到諸佛剎土告三聚眾生發心趣向求泥洹道今我現在與汝說法若有所疑即來問我泥洹有生有滅不耶爾時三聚眾生聞如來語前白佛言從欲界上至非想非非想發意趣大乘不思議法未曾聞有有為無為法何者有餘何者無餘何者是上人法何者非上人法爾時世尊與三聚眾生分別句義字義及無相義如來神力有三十二法何者為三十二億本宿命中根本所生知本所從一一所生彼死生此此死生彼以眼識通觀察如掌中觀珠以耳通蠅行蟻步及微細聲皆悉聞之本有三界今無三界汝等受道證發心各各異中間等變易何者是三界何者非三界爾時世尊說此語時三聚眾生重生狐疑爾時世尊知彼眾生心之所念欲得與說無相法觀以頌說曰何者名為頭何者名為足何者名為華何者名為果人命在於頭滅如灰土塵百草樹木根拔去不復生觀此眾相法無頭亦無足有餘無餘法等此而可知若言有泥洹我身命現在若言無泥洹何處有三聚佛以神力故令汝知有無我觀三界苦此亦有亦無前念非後念前形非後形吾從無數劫舉足及中間其中起大悲非二乘所及當我起大悲三塗受苦者如慈母乳子無不飽滿者吾本一把施今得隨所願七寶眾琦珍隨念即時得何況四等具六度濟眾生此者誰能別唯佛佛知之今當與汝說分別有餘無欲得觀我界吾以神足從到彼逮作佛名曰釋迦文七十二恒沙西南土莊嚴盡以一道化無辟支聲聞其土甚快樂所念即在前不似此土界為婬怒癡縛一音遍四方聞者尋得度彼土七寶樹風吹樹葉時葉葉共相向皆說度無極我彼剎土中住壽阿僧祇現取滅度時遺法十二劫欲知劫長短賢劫為一日計此日月數以成十二劫汝等三聚人知我功德不適彼東方土八十億由他其土名不終佛號名滅界我現弟子學剃除被袈裟長跪受聖法彼佛知我心彼等眾生類見我著法服不樂於世欲同心樂出家威儀禮節具不失禁戒法當我屈伸時見者衣毛竪此皆本宿命同共誓願者離欲無所著無有生滅相盡修於梵行以我佛神力於死得脫死念此無記等不解生以滅輪轉於五道四聖甘露法充飽一切人當其世尊說此頌時見此初學弟子剃除鬚髮受聖教百七十億眾生願樂欲得思惟法觀不樂在家出為沙門佛告三聚眾生我今東北方無限無量恒河沙數彼有剎土名曰清明佛名明月彼土人民無婬怒癡亦無憍慢我慢不如慢彼土眾生恒樂安靜獨坐無為繫念在前初無亂想雷電霹靂心無傾動爾時妙覺如來適彼剎土遇地而坐彼眾生見坐禪者悉共效之佛以神力以無想法觀迴眾生心如手轉物令彼眾生知有常無常知生老病死苦或有眾生令知有念或有眾生令知有持或有眾生令知有安或有眾生令知自守佛將欲現四禪功德即於三聚眾生前從初禪出入二禪三禪四禪從四禪起入三禪二禪初禪從初禪至三禪從第四至第二禪此名師子奮迅三昧爾時世尊現此神足三昧定意度無限無量那由他眾生皆共同發無上正真道有願樂須陀洹斯陀含阿那含阿羅漢法眼淨得辟支佛道當於爾時妙覺如來忽然不現爾時妙覺如來捨中陰形入虛空藏三昧以佛吼而吼出八種音聲何謂為八非男聲非女聲非長聲非短聲非豪貴聲非卑賤聲非苦聲非甘露聲爾時世尊隱形不現演出八萬四千諸度無極何謂八萬四千度無極想非想有愛入結使患本如月雲覆一切眾生為欲所牽有四百病一生而一滅人犯五逆欲離泥犁去見八地獄衣毛皆竪南西方北東亦爾以聞響眾生故演此諸法當於爾時三聚眾生聞虛空語聲無色無形於其中間演出諸法善哉諸佛教無色形難可思議爾時三聚眾生異形同音以頌仰問虛空曰如來本在此三十二相具慈悲愍一切所潤難可量為我說微妙八等聖道支隱形聞聖音萬物皆無常如來黃金色本有今不見但聞音響聲佛無我豈有計我生死本流轉而不住但為色所惑福滅而罪生如來大聖尊示人行諸法忽然離形相音響來教化以本宿緣故形逝音接我老病生憂悲四蛇唼我身地種骨肉是水種潤澤是火種枯燥是風種散法是無著三乘法離有故在有心垢久已離四種故存在如來大聖尊無彼此四大正言有四種亦復無四種正言無四種亦復有四種此是不定法誰能究竟者爾時如來答彼音聲即說頌曰佛子知空不一切法無常人生非本生豈有本生緣我音及汝音可得不可得吾從無數劫不為一眾生一念一息頃度少不以愁所度阿僧祇亦不以喜悅我本為一人閑靜不度人後緣而對人不失本誓願處此閻浮提四姓剎利勝除彼婆羅門餘姓最不如以本法界觀生老病死苦我無彼亦空何者有生死生者言有本生者從何至設知生死本泥洹在我前解知泥洹法無佛亦無我法從何處生去至何處滅佛以真實法現以有無相此生此滅處愚惑得見正言有亦非有言無亦非無輪轉生死海為五欲所縛無驅無鞭策自墜生死淵爾乃知罪福知悔不悔者爾時世尊說此頌時八十七億那由他三聚眾生解無形相法發無上正真道意爾時座上有菩薩聞空中有如來聲仰觀空中嘆曰甚哉但聞其聲不見其形此色非本色餘陰亦復爾此欲界眾生難可免度要須智劍剔除令無餘我本修梵行非身口意造非一非二欲我從汝生由汝墮三塗一念欲滅眾想亦無去來今過去諸如來教化群生類說過去不說今未來說未來不說過去現在說現在不說過去未來或言有三世或言無三世爾時世尊欲重解斯義而說頌曰生老病死本諸如來塵垢要入中拔濟何為地獄人不似妙覺尊在中陰教化於妙妙中最下劣所不及如人持鉢乞隨彼所施與持鉢者思惟是有是無耶未證自謂證邪見之根本正法言非法流轉五道淵正法分別法不失於法性若不失法性此是諸佛教法性無三事亦無去來今若言是現在現在何者是若言是過去過去何者是若言是未來未來何者是人能解此法曉了三世尊解本無雜想順一大乘行有緣眾生善濟此無不度猶如負債人償畢欲歡喜內外悉通達周旋不怯弱爾時大勢至觀世音菩薩承佛威神音響教化即以神口而說頌曰生老病死本諸如來塵垢要入中拔濟何處不往反我師無量壽永劫不滅盡本我所誓願何為地獄人不似妙覺尊在中陰教化於妙妙中最下劣所不及願我後成佛如妙覺無異爾時觀世音說此頌時三億眾生發無上正真道意爾時妙覺如來入寂滅三昧將欲遊行他方世界顧見所度不可計眾生心懷踊躍猶如比丘入四禪法心意淡然無飢無渴善哉教化不失本願心懷自慶而說頌曰如來神足力離苦不善有處處分身化要度有緣者賢劫千佛等所度無有異亦在三聚中正法除非法甘露法門開掩閉三惡道稱揚大智慧拔出愚癡根諸法自瓔珞內外悉清淨慈悲四等心無方不遍滿攝持身口意超越生老死爾時世尊說此頌時群方三千大千世界滿中三聚眾生承虛空中教皆發無上正真道意歡喜奉行作禮而去
如是我聞一時世尊在舍衛國祇陀園林給孤獨舍與大比丘眾千二百五十人俱皆是阿羅漢一切漏盡離煩惱縛心善解脫慧善解脫如大龍王神用變化諸所應作無所未辦除去重擔逮得己利心智解脫諸法自在善能修習到彼岸行復有尊者阿難多聞利根而為上首復有五百菩薩摩訶薩得諸陀羅尼住三摩地俱在眾中爾時舍衛大城有一長者名曰巨力色相具足名稱遠聞而是長者其家巨富多諸金銀瑠璃硨磲碼碯珊瑚琥珀大摩尼珠奇妙珍寶種種庫藏悉皆盈溢資財五穀不可算數一切受用珍玩之具隨意滿足凡欲所須亦無闕乏出入息利周遍他國無處不有其諸驅役奴婢僕從執作吏人象馬車乘亦復眾多於是長者所居之地壯麗嚴雅重門樓閣堂房舍宇雜寶間飾光明互照園苑池沼奇異華果盡集其中種種莊嚴餘無可比婇女妓樂悉皆上妙唯除王者餘無所及長者於中極受娛樂晝夜六時曾無有間於是長者復有五百長者以為弼輔主執珍寶守持庫藏資生之具爾時巨力長者忽於一時善根成熟心生覺悟即自念言浮世匪堅如夢所見一切色相終歸磨滅而此身者體性本空亦復敗壞五欲樂因增生苦果群盲迷倒無解脫時即於是時呼諸長者皆來集坐告彼眾人皆應寂靜各各諦聽一切諸法緣聚而生緣散而滅體性非實終歸敗壞眾生妄念起諸分別執有我身及我眷屬不知無常剎那生滅錢財屋宅翻成他有愚癡自大造五趣因結業既成受諸異報惡道易往善趣難生汝等當知人身難得今更若能於剎那頃發生正念斯謂為難汝諸長者還能知彼諸佛如來出興世間難得值遇既生佛國信心不退此亦為難於佛正教起信向心厭離世俗出家為難雖復出家能修比丘清淨梵行息除惡緣而是為難晝夜精勤習諸禪那遠離散亂亦復為難若性聰慧善能分別諸法真偽此則為難今得為人復遇善王息諸鬪諍住安樂地亦甚為難若諸眾生修諸功德生如來國心常堅固是亦為難又諸眾生能以方便善巧語言種種勸誘諸善知識營修福業往詣佛所親近供養是則為難若有眾生遠離貧窮鮮薄愚癡多諸福慧生佛國土於眾人中能作種種莊嚴佛事此則為難若有眾生於聲聞乘精進禁戒欲求解脫於辟支佛乘欲求解脫於無上乘欲求解脫真實為難爾時巨力長者說是三乘及諸事已謂眾人言如我所說應生覺悟了達色相不得堅固是時坐中五百長者聞說是事如昏醉人殊無醒覺于時眾中有一長者從坐而起白巨力長者言我等今者咸皆有疑云何名為聲聞緣覺及無上乘云何世間所有色相五欲樂具體性不堅剎那生滅重為我等分別解說願樂欲聞爾時巨力長者語彼長者及眾人言今此舍衛大城於祇陀林給孤精舍有佛世尊三明六通具八解脫十力四無所畏十八不共功德具足名一切智號天人師在彼集會為眾說法決眾疑網我與汝等可共俱往親近供養請問如來如是妙法時五百長者聞如是說各各歡喜踊躍無量持妙香華種種珍寶從巨力長者俱詣佛所右繞三匝頂禮佛足恭敬供養歌詠讚歎退坐一面爾時世尊觀彼長者等善根成熟堪受勝法告巨力長者并五百長者言汝等何因而來至此爾時眾中有一長者從坐而起偏袒右肩右膝著地合掌恭敬讚歎世尊而作是言我等先聞巨力長者方便教示世間色相五欲樂具性不堅實會歸磨滅乃至廣說今此人身甚為難得若復能於一剎那頃發生正念斷邪妄心斯亦為難諸佛如來出興世間值遇亦難既生佛國須具信心斯亦為難於佛正教起信向心厭離世俗忻求出家此亦為難雖復出家能修比丘清淨梵行息諸惡緣是則為難晝夜精勤習諸禪那遠離散亂亦復為難若性聰慧善能分別諸法真偽此則為難今得為人復遇善王息諸鬪諍住安樂地亦甚為難若諸眾生修諸功德生如來國是亦為難又諸眾生能以方便善巧語言種種勸誘諸善知識營修福業往詣佛所親近供養是則為難若有眾生多諸福慧生佛國土能作種種莊嚴佛事此則為難若有眾生於聲聞乘辟支佛乘及無上乘欲求解脫真實為難是時巨力長者為我等輩說世間法乃至三乘及諸難事我等雖聞皆不曉悟各各願樂親近如來應正等覺有大神通具一切智惟願慈悲廣為我等開示演說三乘妙法及諸難事世間人身色相五欲虛幻不實終歸磨滅令諸聞者悟生滅相究竟修行菩薩聖道皆得發生阿耨多羅三藐三菩提心爾時世尊告彼長者等言善哉善哉諸善男子汝等善能請問如來三乘妙法及諸難事色相幻化五欲不堅汝等諦聽善思念之如來應正等覺出現世間隨眾生性說三乘法方便開示種種譬喻稱彼根宜信解曉悟令各漸證清淨涅槃若有眾生有如來性於無上乘善根成熟聞佛演說阿耨多羅三藐三菩提法心無怯畏愛樂忻求智慧明了精進修學雖遇苦緣冤家逼害堅固不退究竟證於無上菩提若諸眾生於辟支佛乘善根成熟聞佛說於十二因緣流轉還滅順逆觀行諦了無疑深生信解或因世間四時榮謝覺悟無常獨證聖果若諸眾生於聲聞乘善根成熟聞佛說於四聖諦法隨有所解知苦斷集證滅修道四向四果證於無學如是三乘權實頓漸各隨眾生根器大小愛樂修學遠離生死解脫安樂爾時巨力長者并五百長者聞佛所說咸皆歡喜踴躍無量同聲讚言善哉善哉能仁大士善能演說三乘妙法我等今者願樂欲聞無上大乘甚深法義祕密之行種種言辭方便譬喻令我等輩於阿耨多羅三藐三菩提法而無疑惑深生信解堅固修學終證菩提心無退捨爾時世尊告巨力長者并諸長者言彼無上乘最勝深法是菩薩摩訶薩大智大悲所行之道非諸聲聞及獨覺人安足處所故凡夫人難信難解汝等當知合掌諦聽善男子若諸眾生住本性中於無上乘欲求修習當於一切有情起大悲心平等救護愛念攝受如己師長如己父母兒女眷屬親愛憐愍以清淨心設廣大施見裸露者施之衣服見飢渴者施之飲食見貧窮者施以資財見病苦者施以良藥床敷臥具田園屋宅上妙珍寶花鬘瓔珞末香塗香諸供養具乃至男女眷屬及自身命行於布施為趨菩提心無悋惜不由他教性自修習檀波羅蜜若見眾生不樂佛法不行正道毀訾三乘住於邪見斷絕善根縱貪瞋癡造諸罪業命終當墮那落迦中及諸惡趣受種種苦無有休息而是修行無上乘者於彼有情起大悲心眷念憐愍不惜身命發大誓願住彼諸趣苦有情所方便語言說種種法化彼有情發菩提心續諸善念厭苦報身忻菩薩行令於未來同志修習清淨施行堅固無失亦以資財飲食衣服自身肢體及親眷屬花鬘瓔珞床敷臥具末香塗香資生之具了悟色空心無耽著悉能捐捨志樂自求阿耨多羅三藐三菩提法亦復展轉化諸有情同修勝行若有眾生求無上乘心無下劣堅固修習尸波羅蜜有大願力修持淨戒清淨無染非有毀犯於三種戒漸次修學行住坐臥威儀具足調伏三毒密護諸根魔境現前心速覺悟不生愛樂雖遇惡人及諸冤對勢力逼遣而此行人心住正念設有所犯無愛著心身語意業離過清淨於諸善法遍能習學於諸有情悉皆饒益遠離損害於諸聲聞及辟支佛作無作戒無片捨心乃至世間人天善戒亦能守護若有眾生求無上乘行忍辱行成就修習羼波羅蜜瞋恚輕微性自柔軟於諸有情多所饒益遇諸冤家訶罵捶打苦言加謗而是行人不生怨怒歡喜任持或遭寒熱貧病困乏諸逼迫事為趨菩提安受眾苦設有惡人欲相謀害復加凌辱損惱身命而是行人觀諸有情緣生幻有剎那滅謝不見有情唯存空法故不起心還生逆害若有眾生求無上乘為欲成就毘梨耶波羅蜜勇捍進求菩薩勝法始從發起大菩提心習諸正行雖遇苦緣未嘗退怠煩惱冤賊競相損害被精進甲禦捍令伏心常勇猛無諸怯畏經歷長時堅固不退若有眾生求無上乘寂靜修學禪那波羅蜜止息散亂正念現前調暢身心速離麁重沈掉障染適悅輕安正智顯現若有眾生求無上乘心自聰敏性能修習般若波羅蜜多智慧明了博達真偽方便開導善巧分別邪正因果愚癡闇鈍障染輕微若有眾生為求阿耨多羅三藐三菩提法心常平等離冤親相不生分別若見眾生行於布施及不布施心無愛惡若見眾生守護淨戒及有毀犯亦無愛惡若見眾生修忍辱行及不忍辱能行精進及不精進修諸禪那無禪那者智慧明了愚癡闇鈍於如是等諸眾生類離分別相皆無愛惡彼此高下平等所觀謂此諸法本無差別同一法界無別自性摩訶衍義最上菩提是諸如來圓滿妙智若有眾生於無上乘起一念信乃至發心求於阿耨多羅三藐三菩提即此是名向如來家住菩薩地爾時巨力長者并五百長者等聞佛所說如是妙法歡喜踴躍得未曾有而白佛言大悲世尊善為我等分別演說大乘法要令我等輩深生信解愛樂修學若諸眾生為求無上最勝大乘不惜身命捐捨舍宅資財寶物及諸眷屬飲食衣服床敷臥具花鬘瓔珞末香塗香及以種種諸供養具我等今者皆願學彼諸菩薩人求無上乘修菩提行不惜身命及諸眷屬上妙珍寶資生之具布施供養及行菩薩諸波羅蜜惟願如來應正等覺為我等輩攝受證知令不忘失爾時世尊告巨力長者并諸長者言汝等諦聽若有眾生為求菩提悲愍有情雖復布施不求富貴雖復持戒不求端嚴雖復忍辱不求眷屬雖復精進禪定智慧為愍眾生求無上乘不為世間輪迴因果若有眾生利根智慧了達世間色身五欲生滅幻化但有假名無實體性觀其身相卵胎濕化假和合成如沫如泡乍生乍滅眾生妄念謂得久居復觀此身由如陽焰本無實體從渴愛生妄情為水亦如芭蕉體無堅實今此身者畢竟是幻從顛倒生虛假浮脆亦如曠野空無所有亦如行廁穢污充滿一身九竅常流不淨亦如穢井滿中臭惡深可厭惡又如冤賊亦如毒蛇甚不可愛五欲煩惱由若瀑流漂溺有情入生死海汩沒流轉難有出期汝等今者親近如來學菩薩行厭離世間五欲塵勞色身敗壞一切不堅求於無上最勝大乘漸次修習諸波羅蜜欲證解脫甚為難得爾時世尊復告巨力長者及諸長者言汝等宿植善本信根堅固欲學菩薩摩訶薩所修之行伏斷障染求證菩提應當觀彼諸有情類從無始來輪迴流轉持苦報身經歷多生不可限數而此色身無有堅實如幻如化是諸有情顛倒妄念搆造業因外藉眾緣積集成就如水為氷及如聚沫五蘊四大先業為因招感勢力積集諸種住識藏中假彼父母情愛和合貪喜俱極最後各出濃厚精血號羯羅藍識依於彼最初而住以至後時精血交結不淨凝成處於胎中所歷諸位業風內吹肢相增長由業勢力漸漸所資色身四大諸根具足心識煩惱亦共俱生既離胎胞外風所觸楚痛發聲於一切境不能明了風緣動轉有出入息飲噉母乳結生便利心識現行生諸分別耽眾食味資益諸根皮膚血肉腸胃骨髓髮毛爪齒涕唾便利身形肢體好醜之相從自業因受諸異報貪瞋癡慢煩惱隨逐於冤親境妄生違順五欲色相縱意染著於業報身復增業報密近惡友踈慢尊親於菩薩人及真實法心不愛樂亦不餐採恣任愚癡造作諸惡瞋恚暴害諂曲嫉妬忿戾鬪諍捶打罵辱損惱有情於男女色橫生染著如繩縛物不相捨離於自身相不念無常謂得長時永無殞謝於諸資財及以珍寶多求積聚而無厭足塵勞垢染覆蓋心識不修智慧增長無明不覺世間男女色相及以自身五根四大雜染所起由顛倒緣墮不淨處皮膚血肉髮毛爪齒本無自相從彼貪愛結業所生流轉輪迴因緣不斷生死苦果無暫停息煩惱業火燒逼身心於晝夜時未嘗安適愚盲闇鈍懈怠放逸不樂菩提違背聖道於自心垢不求清淨身常倨傲心意貢高誣謗因果輕毀賢善於有為相虛幻空法不覺不知如是無智諸有情類處生死海無有出期汝諸長者於如是事應悉覺悟了知色相珍玩資具男女眷屬假緣而有相會暫時眷念方隆已歸磨滅五蘊身相本性皆空由諸妄因受諸異報如夢中人歷種種事覺已皆空都無所有是故菩薩摩訶薩志求阿耨多羅三藐三菩提於諸色相覺悟解脫障染輕微智慧明了雖發大願往諸趣中受種種身為化眾生心無顛倒如是乃至遍十方剎隨順眾生作諸事業布施軟語利行同事方便攝受饒益有情捨邪見家入於正道修諸善行同趣大乘遠至菩提誓無退屈善男子菩薩摩訶薩為求阿耨多羅三藐三菩提身心清淨得四總持於名句義印忍不忘諦審思惟達彼真實諸法自性菩薩摩訶薩身心清淨於諸有情平等任持不生冤親憎愛分別菩薩摩訶薩身心清淨不著世間上妙美食唯餐法喜禪悅之味菩薩摩訶薩身心清淨觀諸世間一切有為生滅之相皆是虛妄無有真實菩薩摩訶薩身心清淨孝養父母敬順師長承受教誨無輕慢心菩薩摩訶薩身心清淨生於上族為大國王正法化民息除鬪諍菩薩摩訶薩身心清淨遠離暴害屠兒魁膾諸惡律儀旃陀羅行少欲知足無不與取常修梵行絕愛染心菩薩摩訶薩身心清淨言語真實離於虛妄音聲清徹令人樂聞說法如泉流注不斷菩薩摩訶薩身心清淨善能調伏貪瞋癡等於三有果心不染著苦法資具亦不捨離智慧現前心常明了菩薩摩訶薩身心清淨四等六度晝夜修習乃至長時無少疲倦八萬四千煩惱塵勞一一對治生諸功德菩薩摩訶薩身心清淨不著菩提不厭生滅於諸法中心得自在或入流轉或證涅槃菩薩摩訶薩身心清淨於今佛說最上大乘深生愛樂及能憶念過去諸佛甚深經典任持不忘亦能宣轉諸佛法輪如大江河流注無盡菩薩摩訶薩身心清淨遠離諂曲憍慢嫉妬惡獸毒蟲畢舍遮行慈愛有情不生損惱菩薩摩訶薩身心清淨不貪資具不念飲食不捨貧乏及與孤露所生之處資財豐足眷屬成就身相端正有大威德菩薩摩訶薩身心清淨於一切樂無不了知於一切苦無不解脫生老病死親愛別離所欲難得仇讐會遇眾苦現前悉能曉了不為惱觸觀諸有情及以色相如夢如幻無有堅固汝諸長者隨其所聞當如是知諸大菩薩身心清淨四大五蘊色身空聚畢竟非實爾時世尊復告巨力長者等言善男子如是菩薩摩訶薩於生死界其所愛身為緣有情示現形相無有希求於種種境遠離愛染身心平等無取無捨常作善事利益安樂饒益眾生未嘗懈廢所有壽命於三界中或增或減隨順眾生所樂差別為令覺悟心無所欲於諸眾生平等一觀於諸世中上妙珍寶受用之具金銀庫藏錢財穀米衣服飲食床榻臥具塗香末香花鬘瓔珞婇女眷屬一切世間種種上妙嚴飾之具於自所有色身壽命而是菩薩摩訶薩悉無愛戀若有眾生而來求乞錢財穀米金銀庫藏珍妙之物衣服飲食床榻臥具塗香末香花鬘瓔珞男子婇女內外眷屬色身壽命悉皆能捨未甞有心於剎那頃暫生慳悋何以故是菩薩摩訶薩久悟虛幻於生滅相而無染著為欲圓滿六波羅蜜到於彼岸度脫眾生亦離苦際是故於此生滅因緣虛幻境相唯求遠離無心取著故無悋惜善男子當知菩薩摩訶薩如是修行六到彼岸微妙勝行精進長時無少懈怠即當速得成就無上正等菩提永契真常心無退轉爾時世尊為諸長者重宣此義而說偈言善哉長者汝等當知是菩薩人於生滅法種種身相種種壽命嚴飾之具婇女眷屬為欲圓滿六波羅蜜轉化眾生遠離苦際於此所有皆不愛著汝善男子歡喜諦聽於菩薩行當勤修習勿以貪瞋煩惱繩索晝夜繫縛淪墮三塗無有休息汝善男子是身猶如飲食之器內外之間常令清淨諸惡毒物不令入中參諸上味若有飲噉損壞色身及與壽命身中若有貪瞋癡等煩惱毒藥參諸法味眾生飲噉損壞法身及與慧命汝善男子一切眾生無始時來少有智慧如彼嬰兒但念乳食餘無知見於諸境相不能分別生滅過患由因感果果復造因智不現前心常癡暗唯貪飲食資益四大常處夢中而無醒覺於佛教法心無修習猶如醉人言無義味於五欲境未甞遠離晝夜邪思唯增苦惱愁憂積集身心放逸縱無明流入生死海漂沈汩沒受諸業報飢寒困苦羸瘦憔悴遠於彼岸不能解脫此諸眾生從久遠來於自真心塵惑所昏不能覺悟故於幻境貪愛染著汝諸長者當知己身假因緣成無有堅固但由業力造作招集生死輪迴受諸異報循環遠劫無解脫時智者觀之深心厭捨凡夫愚昧不念無常著我著人專自逸樂不親善友自構業緣身壞命終當墮地獄輪轉三界受諸苦惱大火逼身逃竄無地諸佛大悲哀愍世間自無信心亦難救護智者自知色身虛幻無有真實但由業因之所招集根塵大種和合積聚假名為身如沫如泡畢竟無體膿血敗壞何所愛著是故當知於此聚中作不淨觀深生厭離勤修聖法趣不壞身遠離眾惡近善知識信最上乘修菩提行廣修福慧生佛國中身心安樂清淨無畏以微妙衣及上飲食床榻臥具花鬘瓔珞無價寶香種種資具充足無乏以清淨心歡喜供養慚愧勝解希除罪業增長福智如是之人百千劫中於無上乘發生信解漸以覺悟實性真空本來寂靜如海湛然無有增減雖遇風緣水成波浪即波為水動靜一源如是了知住佛境界不生惡趣漸息輪迴百千俱胝那庾多劫明了心地貪瞋癡慢煩惱業因而不現行雜類苦果自然不受色身堅固經無量時歡喜快樂心無邪念亦無妄想於顛倒境常生思惟善說法要利益眾生自無病行令他亦無適悅調順安隱快樂深入禪定離諸苦縛常以善行守護眾生不作惡緣親近智者稱揚如來最勝妙法恭敬讚歎踊躍奉行觀諸世間有為事相皆如幻夢無一真實了知飲食色力壽命煩惱苦本愚夫無知耽染愛著無一剎那暫時間斷味諸飲食增長過失善友教誨心不信受遇惡知識密近隨逐深入愚癡不能覺悟於諸塵境妄想執著晝夜無時染諸娛樂智者觀之深生厭捨又諸世間色相幻惑畢竟衰謝妻子男女眷屬因緣如行路人暫時而會因緣報盡恩愛別離難以剎那相戀而住汝諸長者當知幻身譬如畫師繪眾色相好醜雖成畢竟當壞又如冬月積水為氷堅厚暫時終鎔成水所以者何色相虛幻體性非實而愚癡人隨境生貪染著愛樂心既顛倒造不善因淪墮三塗受種種苦經於長劫無有出期設生人天耽諸快樂由此幻身造作惡業無有窮盡如是癡人常為結使冤家魔嬈妻子男女父母眷屬繫縛在心未甞捨離晝夜之間為彼纏縛妄認為樂實是苦因恣任三毒憎長憍慢如是之人違背善緣不生智慧造作無邊諸不律儀於諸眷屬父母妻子珍寶飲食生苦法中心無厭足不思出離耽染愛著多求財寶積集庫藏見諸貧窮飢餓眾生無憐愍心拯濟困厄不行正道邪念增強智人教示不能聽受故處輪迴汝諸長者人之色身譬如大樹根莖枝葉悉皆繁茂久無濕潤土地乾亢為日所炙脂脈皆盡不經歲月必當枯朽一切眾生盛年壯色身相充滿貪著世間縱五欲樂筋血衰耗病苦所侵形貌憔悴諸根衰謝不得久停終歸磨滅如是癡人愛著色身貪諸財寶不知罪福不念無常如樹枯朽不久摧壞汝諸長者觀此幻身及彼資生金銀瑠璃真珠摩尼硨磲碼碯珊瑚琥珀體無真實猶如聚沫愚者迷情妄生貴重但增貪欲雜亂正心於佛法門無所趣入智者了知色身資具一切皆如夢所見物都無自相防護六根閉於五欲親近三寶行施等行息諸慳悋絕愛染心觀彼諸欲如大火聚燒煮眾生甚可怖畏不應戀著
魏洛京永寧寺天竺僧勒那漫提傳一魏榮陽沙門釋超達傳二魏文成沙門釋慧達傳三魏常山衡唐精舍釋道泰傳四梁九江東林寺釋僧融傳五魏末魯郡沙門釋法力傳六梁蜀土青城山寺釋植相傳七梁蜀土潼州沙門釋僧林傳八梁荊州沙門釋慧簡傳九魏涼州沙門釋僧朗傳十魏太山朗公谷山寺釋僧意傳十一魏太山丹嶺寺釋僧照傳十二齊相州鼓山釋道豐傳十三齊鄴下大莊嚴寺釋圓通傳十四齊太原沙門釋慧寶傳十五齊鄴下寶明寺釋僧雲傳十六齊梁州薛寺釋僧遠傳十七周上黨元開府寺釋慧瑱傳十八隋相州大慈寺釋洪獻傳十九隋東川沙門釋慧雲傳二十隋鄂州沙門釋法朗傳二十一隋蜀部灌口山竹林寺釋道仙傳二十二陳攝山栖霞寺釋慧峯傳二十三隋蘇州重玄寺釋慧巖傳二十四隋東都寶楊道場釋法安傳二十五隋蔣州大歸善寺釋慧偘傳二十六唐京化度寺釋轉明傳二十七唐安州沙門賈逸傳二十八唐雍州義善寺釋法順傳二十九唐蒲州普濟寺釋道英傳三十唐雍州梁山沙門釋又德傳三十一唐京師辯才寺釋智則傳三十二唐京師律藏寺釋通達傳三十三勒那漫提天竺僧也住元魏洛京永寧寺善五明工道術時信州刺史綦母懷文巧思多知天情博識每國家營宮室器械無所不關利益公私一時之最又勅令修理永寧寺見提有異術常送餉祇承冀有聞見而提視之平平初無敘接文心恨之時洛南玄武館有一蠕蠕客曾與提西域舊交乘馬衣皮時來造寺二人相得言笑抵掌彌日不懈文旁見夷言不曉往復乃謂提曰弟子好事人也比來供承望師降意而全不賜一言此北狄耳獸心人面殺生血食何足可尚不期對面遂成彼此提曰爾勿輕他縱使讀萬卷書用未必相過也懷文曰此所知當與捔技賭馬提曰爾有何耶曰算術之能無問望山臨水縣測高深圍圌蹋窖不舛升合提笑而言曰此小兒戲耳庭前有一棗樹極大子實繁滿時七月初悉已成就提仰視樹曰爾知其上可有幾許子乎文怪而笑曰算者所知必依鉤股標候則天文地理亦可推測草木繁耗有何形兆計斯寔漫言也提指蠕蠕曰此即知之文憤氣不信即立契賭馬寺僧老宿咸來同看其立旁證提具告蠕蠕彼笑而承之文復要云必能知者幾許成核幾許菸死無核斷許既了蠕蠕腰間皮袋裏出一物似今秤衡穿五色線線別貫白珠以此約樹或上或下或旁或側抽線䀹眼周迴良久向提撼頭而笑述其數焉乃遣人撲子實下盡一一看閱疑者文自剖看校量子數成不卒無欠䞉因獲馬而歸提每見洛下人遠向嵩高少室取薪者自云百姓如許地擔負辛苦我欲暫牽取二山枕洛水頭待人伐足乃還放去不以為難此但數術耳但無知者誣我為聖所以不敢提臨欲終語弟子曰我更停五三日往一處行汝等念修正道勿懷眷戀便寢疾閉戶臥弟子竊於門隙視之見提身不著床在虛仰臥相告同視一僧忽欬提還床如舊遙謂曰門外是誰何不來入我以床熱故取涼爾勿怪也是後數日便捨命矣釋超達未詳其氏元魏中行業僧也多學問有知解帝禁圖讖尤急所在搜訪有人誣達有之乃收付榮陽獄時魏博陵公檢勘窮劾達以實告大怒以車輪繫頸嚴防衛之自知無活路專念觀世音至夜四更忽不見車輪所在見守防者皆大昏睡因走出外將欲遠避以久繫獄脚遂󰨟急不能及遠行至天曉虜騎四出追之達惟逃必不免因伏草中騎來蹋草並靡雖從邊過對而不見仰看虜面悉以牛皮障目達一心服死至誠稱念夜中虜去尋即得脫又僧明道人為北臺石窟寺主魏氏之王天下也每疑沙門為賊收數百僧互繫縛之僧明為魁首以繩急纏從頭至足剋期斬決明大怖一心念觀音至半夜覺纏小寬私心欣幸精到彌切及曉索然都斷既因得脫逃逸奔山明旦獄監來覓不見惟有斷繩在地知為神力所加也即以奏聞帝信道人不反遂一時釋放釋慧達姓劉名窣和本咸陽東北三城定陽稽胡也先不事佛目不識字為人兇頑勇健多力樂行獵射為梁城突騎守於襄陽父母兄弟三人並存居家大富豪侈鄉閭縱橫不理後因酒會遇疾命終備覩地獄眾苦之相廣有別傳具詳聖迹達後出家住于文成郡今慈州東南高平原即其生地矣見有廟像戎夏禮敬處于治下安民寺中曾往吳越備如前傳至元魏太武大延元年流化將訖便事西返行及涼州番禾郡東北望御谷而遙禮之人莫有曉者乃問其故達云此崖當有像現若靈相圓備則世樂時康如其有闕則世亂民苦達行至肅州酒泉縣城西七里石㵎中死其骨並碎如葵子大可穿之今在城西古寺中塑像手上寺有碑云吾非大聖遊化為業文不具矣爾後八十七年至正光初忽大風雨雷震山裂挺出石像舉身丈八形相端嚴惟無有首登即選石命工彫鐫別頭安訖還落因遂任之魏道陵遲其言驗矣逮周元年治涼州城東七里㵎忽有光現徹照幽顯觀者異之乃像首也便奉至山巖安之宛然符會儀容彫缺四十餘年身首異所二百餘里相好還備太平斯在保定元年置為瑞像寺焉乃有燈光流照鍾聲飛嚮相續不斷莫測其由建德初年像首頻落大冡宰及齊王躬往看之乃令安處夜落如故乃經數十更以餘物為頭終墜於地後周滅佛法僅得四年隣國殄喪識者察之方知先鑒雖遭廢除像猶特立開皇之始經像大弘莊飾尊儀更崇寺宇大業五年煬帝躬往禮敬厚施重增榮麗因改舊額為感通寺焉故令模寫傳形量不可測約指丈八臨度終異致令發信彌增日新余以貞觀之初歷遊關表故謁達之本廟圖像儼肅日有隆敬自石隰慈丹延綏威嵐等州並圖寫其形所在供養號為劉師佛焉因之懲革胡性奉行戒約者殷矣見姚道安制像碑釋道泰元魏末人住常山衡唐精舍夢人謂曰若至某年當終於四十二矣泰彌惡之及至期年遇重病甚憂悉以身資為福友人曰余聞供養六十二億菩薩與一稱觀世音同君何不至心歸依可必增壽泰乃感悟遂於四日四夜專精不絕所坐帷下忽見光明從戶外而入見觀音足趺踝間金色朗照語泰曰念觀世音耶比泰褰帷頃便不復見悲喜流汗便覺輕所患遂愈年四十四方為同意說之泰後終於天命更有一僧其緣同泰故不疏耳釋僧融梁初人住九江東林寺篤志汎博遊化己任曾於江陵勸一家受戒奉佛為業先有神廟不復宗事悉用給施融便撒取送寺因留設福至七日後主人母見一鬼持赤索欲縛之母甚遑懼乃更請僧讀經行道鬼怪遂息融晚還廬山獨宿逆旅時天雨雪中夜始眠見有鬼兵其類甚眾中有鬼將帶甲挾刃形奇壯偉有持胡床者乃對融前踞之便厲色揚聲曰君何謂鬼神無靈耶速曳下地諸鬼將欲加手融默稱觀世音聲未絕即見所住床後有一天將可長丈餘著黃皮袴褶手捉金剛杵擬之鬼便驚散甲冑之屬碎為塵粉融甞於江陵勸夫妻二人俱受五戒後為劫賊引夫遂逃走執妻繫獄遇融於路求哀請救融曰惟至心念觀世音更無信餘道婦入獄後稱念不輟因夢沙門立其前足蹴令去忽覺身貫三木自然解脫見門猶閉閽司數重守之計無出理還更眠夢見向僧曰何不早出門自開也既聞即起重門洞開便越席而出東南數里將值民村天夜闇冥其夫先逃夜行晝伏二忽相遇皆大驚駭草間審問乃其夫也遂共投商者遠避竟得免難釋法力未詳何人精苦有志德欲於魯郡立精舍而財不足與沙彌明琛往上谷乞麻一載將事返寺行空澤中忽遇野火車在下風無得免理于時法力倦眠比覺而火勢已及因舉聲稱觀未逮世音應聲風轉火焰尋滅安隱而還又沙門法智者本為白衣獨行大澤猛火四面一時同至自知必死乃合面於地稱觀世音怪無火燒舉頭看之一澤之草纖毫並盡惟智所伏僅容身耳因此感悟出家為道厲精翹勇眾所先之又沙門道集於壽陽西山遊行為二劫所得縛繫於樹將欲殺之惟念觀世音守死而已劫引刀屢斫皆無傷損自怖而走集因得脫廣傳此事又沙門法禪等山行逢賊惟念觀音挽弓射之欲放不得賊遂歸誠投弓於地又不能得知是神人捨而逃走禪等免脫所在通傳並魏末人別有觀音感應傳文事包廣不具敘之釋植相姓郝氏梓橦涪人當任巴西郡吏太守鄭貞令相齎獻物下楊都見梁祖王公崇敬三寶便願出家及還上蜀決誓家屬并其妻子既同相志一時剪落自出家後梁大同中專習苦行一食常坐正心佛理以命自期時南武都今孝水縣有法愛道人高衒道術相往觀之愛於夕中自以呪力現一大神身著衣冠容相璝偉來舉繩床離地四五尺相便誦戒神即馳去斯須復來舉床復去俄爾又來在相前立相正意貞白初無微動尋爾復去於屋頭現面舍棟破裂其聲甚大相亦無懼神見不動便來禮拜求哀懺謝至旦語愛曰汝所重者此是邪術非正法也可捨之相後往益聽講以生在邊鄙玄頗涉俗雖遭輕誚亡懷在道都不忤意又因行路寄宿道館道士有素聞相名恐化徒屬拒不延之其夜群虎遶院相吼道士等通夕不安及明追之從受菩薩戒焉又曾行弘農水側見人垂釣相勸止之不從其言即唾水中忽有大蛇擎頭四顧來趣釣者因即歸命投相出家時梁道漸衰而涪土軍動與彖法師分飛異域彖入靜林山相入青城山聚徒集業梁王蕭撝素相欽重供給獠民以為營理未暇經始便感重疾知命不救謂弟子曰常願生淨土而無勝業雖不生三途亦不生天堂還生涪土作沙門也汝等努力行道方與吾會加坐儼然奄便遷化時年四十有四其山四面獠民見其坐亡皆來嘆異禮拜供養改俗行善弟子銜命露屍松下初相置足於綿州城西柏林寺院成就於堂頭植梧桐一株極為繁茂忽以四月十五日無故葉落又維那此日打鍾初不發聲大小疑怪不測所以上坐僧超謂有大變執錫逃避須臾信報相已終卒樹枯鍾噎表其遷化之晨也此寺去青城四百餘里而潛運之感殆非人謀梁初又有道香僧朗並有神異其迹略同誌公之類矣釋僧林吳人深有德素行能動物梁大同中上蜀至潼州城西北百四十里有豆圌山上有神祠土民敬之每往祭謁林往居之禪默累日忽有大蟒縈繩床前舉頭如揖讓者林為授三歸受已便去因爾安怗卒無災異其山北涪水之陽素來無猿自林栖託已來便有兩頭依林而住有初見者云度水來及後林出山門猿還洄度如此非一年月淹久孚乳產生乃有數十有時送林至龍門口竚望而返後往赤水巖故寺中屋宇並摧止有叢林便即露坐有虎蹲於林前低目視林乃為說法良久便去爾後孤遊雄悍不避惡狩常行仁濟感化極多末卒于潼部釋慧簡不知何許人梁初在道戒業弘峻殊奇膽勇荊州廳事東先有三間別齋由來屢多鬼怪時王建武臨治猶無有能住者惟簡是王君門師專任居之自住一間餘安經像俄見一人黑衣無目從壁中出便倚簡門上時簡目開心了但口不得語意念觀世音良久鬼曰承君精進故來相試今神色不動豈復逼耶欻然還入壁中簡徐起澡漱禮誦訖還如常眠寐夢向人曰僕以漢末居此數百年為性剛直多所不堪君誠淨行好人特相容耳於此遂絕簡住積載安隱如初若經他行猶無有人能住之者釋僧朗涼州人魏虜攻涼城民素少乃逼斥道人用充軍旅隊別兼之及轒䡴所擬舉城同陷收登城僧三千人至軍將見魏主所謂曰道人當坐禪行道乃復作賊深當顯戮明日斬之至期食時赤氣數丈貫日直度天師寇謙之為帝所信奏曰上天降異正為道人實非本心願不須殺帝弟赤竪王亦同謙請乃下勅止之猶虜掠散配役徒唯朗等數僧別付帳下及魏軍東還朗與同學中路共叛陣防嚴設更無走處東西絕壁莫測淺深上有大樹旁垂崖側遂以鼓旗竿繩繫樹懸下時夜大闇崖底純棘無安足處欲上岸頭復恐軍覺投計慞遑捉繩懸住勢非支久共相謂曰今厄至矣惟念觀世音耳便以頭扣石一心專注須臾光明從日處出通照天地乃見棘中有得下處因光至地還忽暗冥知是神也相慶感遇便就以眠良久方曉始聞軍眾警覺將發而山谷萬重不知出路惟望日行值一大虎出在其前相謂曰雖脫虜難復入虎口朗曰不如君言正以我等有感所以現光今遇此虎將非聖人示路也於是二人徑詣虎即前行若朗小遲虎亦暫住至曉遂得出路而失虎所在便隨道自進七日達于仇池又至梁漢出于荊州不測其終釋僧意不知何人貞確有思力每登座講說輒天花下散在于法座元魏中住太山朗公谷山寺聚徒教授迄於暮齒精誠不倦寺有高驪像相國像胡國像女國像吳國像崑崙像岱京像如此七像並是金銅俱陳寺堂堂門常開而鳥狩無敢入者至今猶爾故靈裕像讚云應感而來誠無指屬豈神通冥著理隔尋常之議乎意奉法自資束躬供養將終前夕有一沙彌死來已久見拜云違奉已來常為天帝驅使栖遑無暇癈修道業不久天帝請師講經願因一言得免形苦意便洗浴燒香端坐靜室候待時至及期果有天來入寺及房冠服羽從偉麗殊特眾僧初見但謂是何世貴入山參謁不生驚異及意爾日無疾而逝方知靈感其都講住在光州自餘香火唄匿散在他邑後試檢勘皆同日而終焉有說云僧意志湛即朗公同侶前傳闕之故今緝綴湛得初果其塔見存在泰山靈巖寺側見別傳釋僧照未詳氏族住泰山丹嶺寺性虛放喜追奇每聞靈迹譎詭無不登踐承瀑布之下多諸洞穴仙聖攸止以魏普泰年行至榮山見飛流下有穴因穴隨入行可五六里便出穴外逐微逕東北上數里得石渠闊兩三步水西流清而且徹帶渠藥草延蔓委地渠北有瓦舍三口形甚古陋庭前穀穗縱橫鳥雀殘食東頭屋裏有數架黃帙中間有鐵臼兩具亦有釜器並附遊塵都無炊爨之迹西頭屋內有一沙門端坐儼然飛塵沒膝四望惟見茂林懸㵎非復人居須臾逢一神僧年可六十眉長丈餘槃掛耳上相見欣然如舊問所從來自云我同學三人來此避世一人外行未返一人死來極久似入滅定今在西屋內汝見之未今日何姓為主答是魏家僧云魏家享國已久不姓曹耶照云姓元僧曰我不知遂取穀穗擣之作粥又往林中葉下取梨棗與之令噉僧云汝但食我不噉此又問誦何經照云誦法華神僧頷頭曰大好精進業今東屋格上如許經並自誦之欲得聞不照合掌曰惟敢聞命彼遂部別誦之聲氣朗徹乃至通夜照苦睡僧曰但睡我自恒業耳達日不眠更為造食照謝曰幸得奉謁今且暫歸尋來接事僧亦不留但言我同學行去汝若值者大有開悟恨不見之既言須歸好去照尋路得還結侶重往瀑布與穴莫測其處今終南諸山亦有斯事既多餘涉不無其理云釋道豐未詳氏族世稱得道之流與弟子三人居相州鼓山中不求利養或云練丹黃白醫療占相世之術藝無所不解齊高往來并鄴常過問之應對不思隨事標舉帝曾命酒并蒸肫勅置豐前令遣食之豐聊無辭讓極意飽噉帝大笑亦不與言駕去後謂弟子曰除却床頭物及發撤床見向者蒸肫猶在都不似噉嚼處時石窟寺有一坐禪僧每日至西則東望山巔有丈八金像現此僧私喜謂覩靈瑞日日禮拜如此可經兩月後在房臥忽聞枕間有語謂之曰天下更何處有佛汝今道成即是佛也爾當好作佛身莫自輕脫此僧聞已便起特重傍視群僧猶如草芥於大眾前側手指胸云爾輩頗識真佛不泥龕畫像語不能出脣智慮何如爾見真佛不知禮敬猶作本日欺我悉墮阿鼻又眼精己赤叫呼無常合寺知是驚禪及未發前輿詣豐所徑即謂曰汝兩月已來常見東山上現金像耶答曰實見又曰汝聞枕間遣作佛耶答曰實然豐曰此風動失心耳若不早治或狂走難制便以針針三處因即不發及豐臨終謂弟子曰吾在山久令汝等有谷汲之勞今去無以相遺當留一泉與汝既無陟降辛苦努力勤修道業便指竈旁去一方石遂有玄泉澄映不盈不減於今見存釋圓通不知氏族少出家汎愛通博以溫敏見稱住鄴都大莊嚴寺研諷涅槃文旨詳覈以高齊武平四年夏中講下有一客僧形服疎素履操弘雅因疾乃投諸寺中僧侶以其所患纏附臭氣熏勃皆惡之無敢停者通觀其量識宏遠深異其度乃延之房中雖有穢污初無輕憚日積情欵薄通其意問何所學答曰涅槃通以素業相沿宛然若舊乃以經中深要及先德積迷未曾解者並敘而談之客僧亦同其所引更為章句判釋冷然雅有其致通欣於道合更倍由來經理湯藥曉夕相守曾於夜中持春酒一盞云客人寄患服此為佳客遂嚬眉飲之一咽便止夏了病愈便辭通去通曰今授衣將逼官寺例得衣賜可待三五日間當贈一襲寒服客云藉亂不少何容更煩通固留之作衣遺已臨別執通手誡曰修道不欺暗室法師前以酒見及恐傷來意非正理也從今已往此事宜斷頗曾往鼓山石窟寺不小僧住下舍小寺正在石窟北五里當繞㵎驛東有一小谷東即竹林寺有緣之次念相訪也通敬謝前誡當必往展於是而別至明年夏初以石窟山寺僧往者希遂減莊嚴定國興聖總持等官寺百餘僧為一番通時爾夏預居石窟意訪竹林乃大集客主問寺所在眾皆大笑誡通勿傳此妖言竹林竟無適莫乃流俗之恒傳耳通惟客僧見投非常欵遇言及斯事計非虛指眾亦異焉乃各齎香花與通俱行至寺北五里小谷東出劣通人逕行可五里昇于山阜見一老公手巾袜額布裩短褐執钁開荒二十餘畝遙見群僧放馬而前曰何處道人不依徑路僧云住在石窟欲向竹林公大怒曰去年官寺放馬噉我生苗我兒遮護被打幾死今復將此面目來耶曳钁來逐群僧十餘望谷馳走獨不逐通語通曰是爾干健不返放使入山餧虎通即東出數里值一曲㵎淺而森茂尋㵎又東但聞南嶺上有諷詠之聲通問竹林所在應聲答曰從何處來豈非圓通法師乎通曰是矣遂披林踰險就通略敘離闊喜滿言情曰下山小寺僧徒烏合心性動止多不稱具瞻雖然已能降重終須到寺相進數里忽見雙闕高門長廊複院修竹干雲青松蔽日門外黑漆槽長百餘尺凡有十行皆鋪首銜環金銅綺飾貯以粟豆旁有馬跡而掃洒清淨乃立通門左告云須前諮大和上須臾引入至講堂西軒廊下和上坐高床侍列童吏五六十人和上年可九十許眉面峯秀狀類梵僧憑案理文書旁有過事者通禮謁却立和上命曰既住官寺厚供難捨何能自屈此寺誠無可觀通具述意故乃令安置將通巡房禮訊見兩房僧各坐寶帳交絡眾飾映奪日光語引僧云彼是何人輒敢來入振手遣去僧有慚色顧謂通曰情意不同令人阻望且就小僧住房可以消息乃將入室具敘昔緣并設中食食如鄴中常味食後引觀圖像莊嚴園池臺閣周遊歷覽不可得遍通因自陳曰儻得廁迹風塵常供掃洒生願畢矣僧曰相逢即以為意但須諮和上未知果不夜與通宿曉為諮白和上曰甚知來意不惜一房凡受官請為報不淺依如僧法不得兩處生名今且還去除官名訖來必相容勿以為恨即遣送出至馬槽側顧慕流淚自傷罪重不蒙留住執僧手別西行百步迴望猶見門闕儼然步步返望更行數里許欻見峯㟧巉巖非復寺宇悵望尋路行達開荒之地了無蹤緒但有榛木耳識者評云前者舉钁驅僧假為神怪令通獨進示現有緣耳言大和上者將不是賓頭盧耶入大乘論尊者賓頭盧羅睺羅等十六諸大聲聞散在諸山渚中又於餘經亦說九十九億大阿羅漢皆於佛前取籌住壽於世並在三方諸山海中守護正法今石窟寺僧每聞異鍾唄響洞發山林故知神宮仙寺不無其實余往相部尋鼓山焉在故鄴之西北也望見橫石狀若鼓形俗諺云石鼓若鳴則方隅不靜隋末屢聞其聲四海沸騰斯固非妄左思魏都云神鉦迢遞於高巒靈響時警於四表是也自神武遷鄴之後因山上下並建伽藍或樵採陵夷工匠窮鑿神人厭其諠擾捐捨者多故近代登臨罕逢靈跡而傳說竹林往往殊異良由業有精浮故感見多矣近有從鼓山東面而上遙見山巔大道列樹青松尋路達宮綺華難紀珍木美女相次歡娛問其丈夫皆云適往少室逼暮當還更進數里並是竹林尋徑西行乃得其寺眾僧見客歡遇承迎供給食飲指其歸路乃從山西北下去武安縣不過十數里也暨周武平齊例無別服鄴東夏坊有給事郭彌者謝病歸家養素閭巷洽聞內外慈濟在懷先廢老僧悉通收養宅居讀誦忽聞有扣門者令婢看之見一沙門執錫擎鉢云貧道住鼓山竹林寺逼時乞食彌近門聲接乃遙應曰眾僧但言乞食何須詐聖身自往觀四尋不見方知非常人也悔以輕肆其口故致聖者潛焉近武德初年介山抱腹巖有沙門慧休者高潔僧也獨靜修禪忽見神僧三人在佛堂側休怪之謂尋山僧也入房取坐具將往禮謁及後往詣神僧中小者抱函在前大者在後乘虛冉冉南趣高嶺白雲北迎󱜋藹不見後經少時又見一僧東趣巖壁休追作禮遂入石中此巖數有鍾鳴依時而扣雖蒙聲相不及言令斯亦感見參差不可一准大略為言巖穴靈異要惟虛靜必事喧雜希聞奇相矣釋慧寶氏族未詳誦經二百餘卷德優先達時共知名以齊武平三年從并向鄴行達艾陵川失道尋徑入山暮宿巖下室似人居逈無所見寶端坐室前上觀松樹見有橫枝懸磬去地丈餘夜至二更有人身服草衣自外而至口云此中何為有俗氣寶即具述設敬與共言議問寶即今何姓統國答曰姓高氏號齊國寶問曰尊師山居早晚曰後漢時來長老得何經業寶恃己誦博頗以自矜山僧曰修道者未應如此欲聞何經為誦之寶曰樂聞花嚴僧即少時誦之便度聲韻諧暢非世所聞更令誦餘率皆如此寶驚歎曰何因大部經文倏然即度報曰汝是有作心我是無作心夫忘懷於萬物者彼我自得矣寶知為神異也求哀乞住山僧曰國中利養召汝何能自安且汝情累未遣住亦無補至曉便捨去寶遂返尋行迹達鄴敘之釋僧雲不知何人也辯聰詞令備明大小崇附齋講恒以常住齊鄴盛昌三寶雲著名焉住寶明寺襟帶眾理以四月十五日臨說戒時眾並集堂雲居上首乃白眾曰戒本防非人人誦得何勞煩眾數數聞之可令一僧竪義令後生開悟雲氣格當時無敢抗者咸從之訖於夏末常廢說戒至七月十五日旦將昇草坐失雲所在大眾以新歲未受交廢自恣一時崩騰四出追覓乃於寺側三里許於古塚內得之遍體血流如刀割處借問其故云有一丈夫執三尺大刀厲色瞋云改變布薩妄充竪義刀膾身形痛毒難忍因接還寺竭情懺悔乃經十載說戒布薩讀誦眾經以為常業臨終之日異香迎之神色無亂欣然而卒時感嘉其即世懲革不墜彝倫云釋僧遠不知何人住梁州薛寺為性疎誕不修細行好追隨流蕩歡醼為任以齊武平三年夢見大人切齒責之曰汝是出家人面目如此猶縱造惡何不取鏡自照遠忽覺悸流汗至曉以盆水自映乃見眼邊烏黯謂是垢汗便洗拭之眉毛一時隨手落盡因自咎責奈遭此譴遂改革常習反形易性弊衣破履一食長齋遵奉律儀昏曉行悔悲淚交注經一月餘日又夢前人含笑謂曰知過能改是謂智乎赦汝前愆勿復相續忽驚喜而覺流汗遍身面目津潤眉毛漸出遠頻感兩報信知三世自後竭精奉法中不暫怠卒為練行僧也鄉川所歸終於本土釋慧瑱上黨人奉律齊真貞確難拔住郡內元開府寺獨靜一房禪懺為業會周建德六年國滅三寶瑱抱持經像隱于深山遇賊欲劫之初未覺也忽見一人形長丈餘美鬚面著紗帽衣青袍九環金帶吉莫皮靴乘白馬朱鬉自山頂徑至瑱前下馬而謂曰今夜賊至師可急避瑱居懸崖之下絕無餘道疑是山神乃曰今佛法毀滅貧道容身無地故來依投檀越今有賊來正可於此取死更何逃竄神曰師既遠投弟子弟子亦能護師正爾住此遂失所在當夜忽降大雪可深丈許遂免賊難後群賊更往神遂告山下諸村曰賊欲劫瑱師急往共救乃各持器仗入山路中相遇拒擊驚散從此每日瑱恒憑之安業山阜不側其卒釋洪獻鄴人少履道門早明律檢聽涉勞頓遂兩目俱暗住相州大慈寺既無前導常處房中禮誦為先不輟晨夕開皇十四年忽感一神自稱般若檀越來從受戒數致談話同房僧綱禪師上堂中食般若乃將綱一襆衣來嚫獻云勞陳法事利益不少輒奉衣物願必受之獻納于櫃中後綱食還怪失衣襆搜求寺內乃於獻所得之具以告語綱終不信神遂發撤綱房衣物被案狼藉滿庭竿扇秤尺摧折數段神於空中語曰僧綱不好設齋會供養三寶我會禍汝未央獻雖目冥乃與般若言及事同目覩神語獻曰伴眾極多悉在紫陌河上惟三十人相隨可令寺家設食眾僧便於西院會之神曰大好飲食勞費師等雖然僧綱不赴齋供後會使知綱無奈之何恐迫不已便私費財物營諸齋福般若乃曰既能行福今相放矣仍以絹兩匹付獻云當以一匹施大眾一匹贈綱師獻對眾受得具皆聞見仍依付領於後彌勤本業遂卒於所住釋慧雲范陽人十二出家遊聽為務年十八乘驢止于叔家叔覩其驢快將規害之適持刀往見東牆下黃衣人揚拳逆叱曰此道人方為通法大士何敢害也叔懼告婦婦曰君心無剛正眼花所致耳聞已復往又見西牆下黃衣人云勿殺道人若殺大禍交及叔怖乃止明旦辭往姊家叔又持刀送之告雲曰此路幽險故送度難雲在前行正在深阻叔在其後揮刀欲斫忽見姊夫在旁竟免加害雲都不知也開皇中周流飡挹具瞻經論名高東夏榮冠一時後領徒五百來過叔氏敘見當衢闡化深惟昔釁乃奉絹十匹夫妻發露雲始知之乃為說法治斷安然無恨常以此事戒諸門人曰吾昔不乘好物何事累人自預學徒必無華飾且得支身成誦於口也後不測其終陳宣帝時東陽郡烏傷縣雙林大士傅弘者體權應道躡嗣維摩時或分身濟度為任依止雙林導化法俗或金色表於胸臆異香流於掌內或見身長丈餘臂過於膝脚長二尺指長六寸兩目明亮重瞳外耀色貌端峙有大人之相梁高撥亂弘道偏意釋門貞心感被來儀賢聖沙門寶誌發迹金陵然斯傅公雙林明道時俗唱言莫知其位乃遣使齎書贈梁武曰雙林樹下當來解脫善慧大士敬白國主救世菩薩今條上中下善希能受持其上善者略以虛懷為本不著為宗亡相為因涅槃為果其中善略以持身為本治國為宗天上人間果報安樂其下善略以護養眾生帝聞之延住建業乃居鍾山下定林寺坐蔭高松臥依盤石四澈六旬天花甘露恒流於地帝後於華林園重雲殿開般若題獨設一榻擬與天旨對楊及玉輦昇殿而公晏然箕坐憲司譏問但云法地無動若動則一切不安且知梁運將盡救愍兵災乃然臂為炬冀攘來禍至陳太建元年夏中於本州右脇而臥奄就昇遐于時隆暑赫曦而身體溫暖色貌敷愉光采鮮潔香氣充滿屈申如恒觀者發心莫不驚嘆遂合殮於巖中數旬之間香花散積後忽失其所在往者不見號慕轉深悲戀之聲慟噎山谷釋僧朗一名法朗俗姓許氏南陽人年二十餘欣欲出家尋預剃落栖止無定多住鄂州形貌與世而殊有奇相飲噉同俗為時共輕常養一猴一犬其狀偉大皆黃赤色不狎餘人惟附於朗日夕相隨未曾捨離若至食時以木盂受食朗噉飽已餘者用餧同器食訖猴便取盂戴之騎犬背上先朗而行人有奪者輒為所咋朗任犬盤遊略無常度陳末隋初行於江嶺之表章服麁弊威儀越序杖策徒行護養生命時復讀誦諸經偏以法花為志素乏聲哢清靡不豐乃潔誓誦之一坐七遍如是不久聲如雷動知福力之可階也其誦必以七數為期乃至七十七百七千逮于七萬聲韻諧暢任縱而起其類箏笛隨發明了故所誦經時旁人觀者視聽皆失朗脣吻不動而囀起咽喉遠近亮澈因以著名然臂脚及手申縮任懷有若龜藏時同肉聚或往酒席同諸醼飲而嚼㗱猪肉不測其來故世語曰法華朗五處俱時縮猪肉滿口顙或復巡江洄泝拱手舟中猴犬在旁都無艤棹隨意所往雖凌犯風波眴息之間便達所在有比丘尼為鬼所著超悟玄解統辯經文居宗講導聽採雲合皆不測也莫不讚其聰悟朗聞曰此邪鬼所加何有正理須後撿挍他日清旦猴犬前行徑至尼寺朗隨往到禮佛遶塔至講堂前尼猶講說朗乃厲聲呵曰小婢吾今既來何不下座此尼承聲崩下走出堂前立對於朗從卯至申卓不移處通汗流地默無言說問其慧解奄若聾癡百日已後方服本性其降行通感皆此類也大業末歲猶未塵飛而朗口惟唱賊朝夕不息官人懼以惑眾遂幽而殺之襄陽法琳素與交遊奉其遠度因事而述故即而敘之釋道仙一名僧仙本康居國人以遊賈為業往來吳蜀江海上下集積珠寶故其所獲貲貨乃滿兩船時或計者云直錢數十萬貫既瓌寶填委貪附彌深惟恨不多取驗吞海行賈達于梓州新城郡牛頭山值僧達禪師說法曰生死長久無愛不離自身尚爾況復財物仙初聞之欣勇內發深思惟曰吾在生多貪志慕積聚向聞正法此說極乎若失若離要必當爾不如沈寶江中出家離著索然無擾豈不樂哉即沈一船深江之中又欲更沈眾共止之令修福業仙曰終為紛擾勞苦自他即又沈之便辭妻子又見達房凝水滉瀁知入水定信心更重投灌口山竹林寺而出家焉初落髮日對眾誓曰不得道者終不出山即逈絕人蹤結宇巖曲禪學之侶相次屯焉每覽經卷始開見佛在其處無不哽咽我何不值但見遺文而仙挺卓不群野栖禽狩或有造問學方者皆答對善權冥符正則自初入定一坐則以四五日為恒唯客到其門潛然即覺起共接語若無人往端坐靜室寂若虛空有時預告明當有客至或及百千皆如其說曾無缺長梁始興王澹褰帷三蜀禮以師敬携至陝服沮曲以天監十六年至青溪山有終焉志也便薙草止客繩床于時道館崇敞巾褐紛盛屢相呵斥甚寄憂心焉仙乃宴如曾無屑意一夕道士忽見東崗火發恐野火焚害仙也各執水器來救見仙方坐大火猛焰洞然咸歎火光神德道士李學祖等捨田造像寺塔欻成遠近歸信十室而九州刺史鄱陽王恢躬禮受法天監末始興王冥感於梁泰寺造四天王每六齋辰常設淨供仙後赴會四王頂上放五色光仙所執爐自然煙發太尉陸法和昔微賤日數載在山供仙給使僧有肆責者仙曰此乃三台貴公何緣罵辱時不測其後貴也和果遂昇袞服仙或勞疾見縹衣童子從青溪水出椀盛妙藥跪而進服無幾便愈居山二十八年復遊井絡化道大行時遭酷旱百姓請祈仙即往龍穴以杖扣門數曰眾生憂苦何為嗜睡如此語已登即玄雲四合大雨滂注民賴斯澤咸來禱賽欽若天神有須舍利即為祈請應念即至如其所須隋蜀王秀作鎮岷絡有聞王者尋遣追召全不承命王勃然動色親領兵仗往彼擒之必若固蹤可即加刃仙聞兵至都無畏懼索僧伽梨被已端坐念佛王達山足忽雲雨雜流雹雪崩下水涌滿川藏軍無計事既窘迫乃遙歸懺禮因又天明雨霽山路清夷得至仙所王躬盡敬便為說法重發信心乃邀還成都之靜眾寺厚禮崇仰舉郭恭敬號為仙闍梨焉開皇年中返于山寺道路自淨山神前掃一夜客僧止房仙往曳出房因即倒年百餘歲端坐而卒仍葬彼山益州今猶有木景白疊尚存云是聖人仙闍梨許釋慧峯不知何人住栖霞寺聽詮公三論深悟其旨最為得意名價遐布眾所推美詮每云峯之達解思力吾不及也以吾年老且復相依峯遊心正理身範律儀攝靜松林日惟一食衣服麁素略無寸積顧步鏘鏘雅有風彩未出都偏弘十誦讚誘前修聽者如市有問云今學大乘如何講律峯云此致非汝所知豈學正法而大小相乖乎以陳天嘉年卒春秋六十臨終告弟智琨曰吾去處懸遠非汝所知終後屈一指將之雖伸還屈時議謂證初果釋慧巖住蘇州重玄寺相狀如狂不修戒檢時人不齒多坐房中不同物議忽獨歡笑戲於寺中以物指撝曰此處為殿此處為堂乃至廊廡厨庫無不畢備經可月餘因告僧曰欲知巖者浮圖鈴落則亡沒矣至期果然乃返鎖其房搥戶開之端坐已卒遠近聞之屯赴闐𨶮各捨金帛遂成大聚依言締構欝成名寺事皆符焉自終至今四十餘載猶如存在見處佛堂用通禮謁云釋法安姓彭安定鶉孤人少出家在太白山九隴精舍慕禪為業麁食弊衣卒于終老開皇中來至江都令通晉王時以其形質矬陋言笑輕舉並不為通日別門首喻遣不去試為通之王聞召入相見如舊便住慧日王所遊履必齎隨從及駕幸泰山時遇渴乏四顧惟巖無由致水安以刀刺石引水崩注用給帝王時大嗟之問何力耶答王力也及從王入磧達于泥海中應遭變皆預避之得無損敗後往泰山神通寺僧來請檀越安為達之王乃手書寺壁為弘護也初與王入谷安見一僧著弊衣乘白驢而來王問何人安曰斯朗公也即創造神通故來迎引及至寺中又見一神狀甚偉大在講堂上手憑鴟吻下觀入眾王又問之答曰此太白山神從王者也爾後諸奇不可廣錄大業之始帝彌重之威轢王公見皆屈膝常侍三衛奉之若神又往名山召諸隱逸郭智辯釋誌公證公杯度一時總萃慧日道藝二千餘人四事供給資安而立又於東都為立寶楊道場惟安一眾居中樹業至十一年奏四方多難無疾而終所住春秋九十八矣初將終前告帝後事安其亡後百日火起出於內宮彌須慎之及至寒食油沸上焚夜中門閉三院宮人一時火死帝時不以為怪送柩太白資俸官給然安德潛於內外同諸侶惟眠不施枕頸無委曲延頸床邊口流涎溜每至升許為異時有釋法濟者通微知異僧也發迹陳世及隋二主皆宿禁中妃后雜住精進寡慾人罕登者文帝長安為造香臺寺後至東都造龍天道場帝給白馬常乘在宮如有疹患呪水飲之無不必愈又能見鬼物預覩未然大業四年忽辭上曰天命不常復須後世惟願弘護荷負含生便爾坐卒剃髮將殮須臾髮生長半寸許帝曰禪師滅定何得理之索大鍾打之一月餘日既不出定身相如生天子廢朝百官素服勅送于蔣州吏力官給行到設齋物出所在東都王公以下為造大幡四十萬口日齋百僧至于七七人別日䞋二十五段通計十餘萬匹斯並荷其福力故各傾散家珍云釋慧偘姓湯晉陵典河人也少受學於和闍梨和靈通幽顯世莫識其淺深而翹敬尊像事同真佛每見立像不敢前坐勸人造像惟作坐者道行遇諸因厄無不救濟或見被縛之猪和曰解脫首楞嚴猪尋解縛主因放之自爾偏以慈救為業大眾集處輒為說法皆隨事讚引即物成務眾無不悟而歸於道末往鄴下大弘正法歸向之徒至今流詠臨終在鄴人問其所獲云得善根成熟耳侃奉其神化積有年稔眾知靈異初不廣之後往嶺南歸心真諦因授禪法專精不久大有深悟末住栖霞安志靈靜往還自任不拘山世時往楊都偲法師所偲素知道行異禮接之將還山寺請現神力侃云許復何難即從窓中出臂長數十丈解齊熙寺佛殿上額將還房中語偲云世人無遠識見多驚異故吾所不為耳以大業元年終於蔣州大歸善寺春秋八十有二初侃終日以三衣襆遙𢱍堂中自云三衣還眾僧吾今死去便還房內大眾驚起追之乃見白骨一具跏坐床上就而撼之鏗然不散釋轉明俗姓鹿氏未詳何許人形服僧儀貌非弘偉容止淡然色無喜慍以隋大業八年無何而來居住雒邑告有賊起及至覆檢宗緒莫從帝時惑之未能加罪權令收禁初不測其然也至明年六月果逢梟感作逆驅逼凶醜充斥東都誅戮極甚方委其言有據下勅放之而明雖被拘散情計如常與諸言議曾無所及會帝往江都行達偃師時獄中死囚數有五十剋時斬決明日吾當放此死厄即往獄所假為餉遺面見諸囚告曰明日車駕當從此過爾等一時大呼云有賊至若問所由云吾所委當免死矣及至期會便如所告勅乃總放諸囚收明入禁便大笑而受之都無憂懼于斯時也四方草竊人不聊生如明語矣大業末歲猶被拘縶越王踐祚方蒙釋放雖往還自在而恒居乾陽門內別院供擬恐其潛逸密遣三衛私防護之及皇泰建議軍國謀猷恒預帷幄籌計利害偽鄭世充倍加信奉守衛嚴設又兼恒度至開明二年即唐武德三年也明從洛宮安然而出周圍五重初不見迹審偽都之將敗也西達京師太武皇帝夙奉音問深知神異隆禮敬之勅住化度寺數引禁中具陳徵應及後事會咸同合契以其年八月忽然不見衣資什物儼在房中尋下追徵合國周訪了無所獲尋明在道行涉冥祥有問學者乃云常以平等一法志而奉之顧其遊步四朝貴賤通屬以明道冠幽極皆往師之而情一榮枯寔遵平等而言調譎詭不倫和韻或云某法師者見謗大乘生報無擇某法師者從羊中來如此授記其例不一行至總持顧僧眾曰不久此等當流血矣宜共慎之時以為卓異共怪輕誕及遭法該等事尋被簿錄戮之都市方悔前失隋末有鮑子明者未詳何人煬帝遠召藝僧遂霑慧日而歷遊寺院不止房堂隨夜即宿略無定所既請官供曾不臨赴不著三衣而服裙帔或驚叫漫走言無准度大業九年以緋裹額唱賊而走時人以為徵兆也及梟起逆諸軍並著屯項袹頞如其相焉咸圍東都召問通塞遂惡罵曰賊害天下何有國乎帝時在涿郡聞之大悅召而勞遣明又以箕盛土當風揚之後覆梟感逆黨並被誅剪長夏門外日別幾千遠應斯舉大業十年無故卒于雒邑賈逸者不知何人隋仁壽初遊于安陸言戲出沒有逾符讖形服變改時或緇素後於一時分身諸縣及至推驗方敬其德行迹不經而為無識所恥有方等寺沙門慧暠者學行通博逸因過之以紙五十幅施云法師由此得解耳初不測其所因也後有諍起暠被引禁官司責問引辯而答紙盡事了如其語焉故徵應所指例如此也末至一家云承卿有女欲為婚媾因往市中唱令告乞云他與我婦須得禮贈廣索錢米剋日成就數往彼門揚聲陳述女家羞恥遂密殺之埋在糞下經停三日行遊市上逢人言告被殺之事大業五年天下清晏逸與諸群小戲於水側或騎橋檻手挵之云拗羊頭捩羊頭眾人倚看笑其所作及江都禍亂咸契前言不知所終時蜀郡又有揚祐師者佯狂岷絡古老百歲者云初見至今貌常不改可年四十著故黃衫食噉同俗栖止無定每有大集身必在先言笑應變不傷物議預記來驗時共稱美迄于唐初猶見彼土後失其所在釋法順姓杜氏雍州萬年人稟性柔和未思沿惡辭親遠戌無憚艱辛十八棄俗出家事因聖寺僧珍禪師受持定業珍姓魏氏志存儉約野居成性京室東阜地號馬頭空岸重邃堪為靈窟珍草創伊基勸俗修理端坐指撝示其儀則忽感一犬不知何來足白身黃自然馴擾徑入窟內口銜土出須臾往返勞而不倦食則同僧過中不飲即有斯異四遠響歸乃以聞上隋高重之日賜米三升用供常限乃至龕成無為而死今所謂因聖寺是也順時躬覩斯事更倍歸依力助締構隨便請業末行化慶州勸民設會供限五百及臨齋食更倍人來供主懼焉順曰無所畏也但通周給而莫委供所由來千人皆足嘗有清河張弘暢者家畜牛馬性本弊惡人皆患之賣無取者順示語慈善如有聞從自後更無觝嚙其導發異類為如此也常引眾驪山夏中栖靜地多虫蟻無因種菜順恐有損害就地示之令虫移徙不久往視如其分齊恰無虫焉順時患腫膿潰外流人有敬而𠲿者或有以帛拭者尋即差愈餘膿發香流氣難比拭帛猶在香氣不歇三原縣民田薩埵者生來患聾又張蘇者亦患生瘂順聞命來與共言議遂如常日永即痊復武功縣僧毒龍所魅眾以投之順端拱對坐龍遂託病僧言曰禪師既來義無久住極相勞嬈尋即釋然故使遠近瘴癘淫邪所惱者無不投造順不施餘術但坐而對之識者謂有陰德所感故幽靈偏敬致其言教所設多抑浮詞顯言正理神樹鬼廟見即焚除巫覡所事躬為併儅禎祥屢見絕無障礙其奉正也如此而篤性綿密情兼汎愛道俗貴賤皆事邀延而一其言問胸懷莫二或復重痼難治深願未果者皆隨時指示普得遂心時有讚毀二途聞達於耳相似不知翻作餘語因行南野將度黃渠其水汎溢厲涉而度岸既峻滑雖登還墮水忽斷流便墮陸度及順上岸水尋還復門徒目覩而不測其然也所以感通幽顯聲聞朝野多有鄙夫利其財食順言不涉世全不留心隨有任用情志虛遠但服麁弊卒無兼副雖聞異議仍大笑之其不競物情又若此也今上奉其德仰其神引入內禁隆禮崇敬儲宮王族懿慼重臣戒約是投無爽歸禁以貞觀十四年都無疾苦告累門人生來行法令使承用言訖如常坐定於南郊義善寺春秋八十有四臨終雙鳥投房悲驚哀切因即坐送于樊川之北原鑿穴處之京邑同嗟制服亘野肉色不變經月逾鮮安坐三周枯骸不散自終至今恒有異香流氣屍所學侶等恐有外侵乃藏于龕內四眾良辰赴供彌滿弟子智儼名貫至相幼年奉敬雅遵餘度而神用清越振績京臯華嚴攝論尋常講說至龕所化導鄉川故斯塵不終矣釋道英姓陳氏蒲州猗氏人也年十八叔休律師引令出家而二親重之便為取婦五年同床誓不相觸素在市販與人同財乃使妻執燭分判文疏付囑留累遂逃而剃落至并州炬法師下聽花嚴等經學成返邑其妻尚在開皇十年方預大度乃深惟曰法相可知心惑須曉開皇十九年遂入解縣太行山栢梯寺修行止觀忽然大解南埵悟人北嶺悟法二空深鏡坐處樹枝下映四表於今見在因爾營理僧役以事考心後在京師住勝光寺從曇遷禪師聽採攝論講悟既新眾盈五百多採名教尠能如理而英簡時問義惟陳止觀無相思塵諸要槃節深會大旨遷彌重之語諸屬曰爾雖日考通文義無擇昏明得其妙者惟道英乎自爾儀服飲噉未守篇章頗為時目作達者也聽講之暇常供僧役有慕道者從其所為因事呈理調伏心行寄以弘法常云余冥目坐禪窮尋理性如有所詣及開目後還合常識故於事務遊觀役心使有薰習然其常坐開目如線動逾信宿初無頓𥇒後入禪定稍程異迹大業九年嘗任直歲與俗爭地遽鬪不息便語彼云吾其死矣忽然倒仆如死之僵諸俗同評道人多詐以針刺甲雖深不動氣絕色變將欲洪膖傍有智者令其歸命誓不敢諍願還生也尋言起坐語笑如常又行龍臺澤池側見魚之遊乃曰吾與汝共諍何者為勝汝不及我我可不及汝耶即脫衣入水弟子持衣守之經于六宿比出告曰雖在水中惟弊士坌我耳又屬嚴冬氷厚雪壯乃曰如此平淨之處何得不眠遂脫衣仰臥經于三宿乃起而曰幾被火炙殺我如是隨事以法對之縱任自在誠難偶者晚還蒲州住普濟寺置莊三所麻麥粟田皆在夏縣東山深隱之所不與俗爭用接羇遠故使八方四部其歸若林晝則厲眾僧務躬事擔運難險緣者必先登踐夜則跏坐為說禪觀時或弊其勞者聞法不覺其疲一日說起信論至真實門奄然不語怪往觀之氣絕身冷眾知滅想即而任之經于累宿方從定起時河東道遜高世名僧祖習心道素同學也初在解縣領徒盛講及遜捨命去英百五十里未及相報終夕便知告其眾曰遜公已逝相與送乎人問其故答曰此乃俗事心轉即是及行中路乃逢告使其知微通感類皆如此及終前夕集眾告曰急須收積明日間多聚人畜損食穀草眾不測其言英亦自運催促甚急至夜都了索水剃洗還本坐處被以大衣告曰人謂余為英禪師禪師之相不可違世語門人志褒曰禪師知英氣息可有幾耶褒以事答自言如是因說法要又曰無常常也不可自欺不可空死令誦華嚴賢首偈至臨終勸念善處明相既現奄然申逝近人以手循從下而冷即貞觀十年九月中也春秋七十有七初將終日眾問後事英曰佛有明教但依行之則無累矣英何言哉時感群鳥集房數盈萬計悲鳴相切及其終夕褒公侍側見有青衣二童執花而入紫氣如光從英身出騰焰屋棟及明霧結周二十里人物失光三日方歇蒲晉一川化行之所聞哀屯赴如喪重親遠驗英言不有損失又感僧牛吼叫聲徹數里流淚嗚咽不食水草經于七日將欲藏殮道俗爭之僉曰英不樂喧譁但存道業便即莊南才下一钁地忽大震人各攬草臨臥地驚懾周十五里皆大動怖又感白虹兩道連龕柩所白鳥二頭翔鳴柩上至于龕所迴旋而逝詳英道開物悟慧解入神故得靈相氤氳存亡總萃不負身世誠斯人乎釋叉德姓徐雍州醴泉人形質長偉秀眉骨面立履清白服麁素衣而放言來事多所弘獎年有凶暴毒勵流者必先勸四民令奉三寶其所施設或禮佛設齋或稱名念誦用其言者皆攘災禍有不信者莫不殃終預記未然略如對目時遭亢旱懼而問焉叉以手指撝某日當雨但齊某處約時雨至必如其言或蝗暴廣狹澤潤淺深事符明鏡不漏纖失且執志清慎不濫刑科力所未行不受其法故壯年在道惟遵十戒而於篇聚雜相多所承修末於九峻山南造阿耨達池并鐫石鉢即於池側用濟眾生以貞觀十二年卒於山舍百姓感焉為起白塔苕然上表釋智則姓憑雍州長安人二十出家止辯才寺聽凝法師攝論四十餘遍性度掉舉僅絕觀採恒披敗納裙垂膝上有問其故則云衣長多立耳遊浪坊市宿止寺中銷聲京邑將五十載財法食息一同僧伍房施單床上加以薦瓦椀木匙餘無一物或見其󰡖縷為經營者隨得服用言終不及則雖同僧住形有往來門無開閉同房僧不知靈異號為狂者則聞之仰面笑曰道他狂者不知自狂出家離俗只為衣食往往遮障鎖門鎖櫃費時亂業種種聚斂役役不安此而非狂更無狂者乃撫掌大笑則性嗜餺飽寺北有王摩訶家恒令辦之須便輒往因事伺候兩處俱見方委分身而言行相投片無瑕謬自貞觀來恒獨房宿竟夜端坐嘅𠻳達曙余親目見故略述其相云釋通達雍州人三十出家栖止無定初辭世壤遍訪明師委問道方皆無稱悅乃入太白山不齎糧粒不擇林巖飢則食草息則依樹端坐思玄動逾晦序意用漠漠投解無歸經跨五年栖遑靡息因以木打塊塊破形銷既覩斯緣廓然大悟晚住京師律藏寺遊聽大乘情量虛蕩一裙一帔布納重縫所著麻鞋經三十載繒帛雜飾未曾冠體冬夏一服不蔽氷炎常於講席評敘玄奧而不肖之夫言行矛楯及至飲噉無異俗人達曰大乘之學豈其爾耶若指聖懷斯寔凡庶余不同也左僕射房玄齡聞而異焉迎至第中父事隆重而達體道為功性不拘檢或單裙露腹或放達餘言玄齡以風表處之不以形言致隔其見貴如此也常以飲水噉菜任性遊縱或攬折蒿藋生宛而食至於桃杏瓜果必生吞皮核人問所由云信施難棄也貞觀已來稍顯神異往至人家歡笑則吉愁懆必凶或索財賄或索功力隨命多少則須依送若違其語後失過前有人騎驢歷寺遊觀達往就乞惜而不施其驢尋死斯例不一也故京室貴賤咸宗事之福禍由其一言說導唯存離著所得財利並營寺宇大將軍薛萬均初聞異行迎宅供養百有餘日不違正軌忽於一夜索食欲噉初不與之苦求不已試與遂食從爾已後稍改前迹專顯變應其行多僻欲往入內宿將軍兄弟大怒打之幾死仰而告曰卿已打我身肉都毀血污不淨可作湯洗待沸涌已脫衣入鑊狀如冷水旁人怖之猶索加火遂合宅驚奉恣其寢處曾負人錢百有餘貫後既辦得無人可送乃將錢寺門伺覓行人隨負多少倩達西市眾皆止之而達付而不禁及往勘儅不失一文斯達量虛懷定難准也時逢米貴欲設大齋乃命寺家多令疏請及至明旦來赴數千而供度閴然不知何擬大眾咎之達曰他許送供計非妄語臨至齋時僧徒欲散忽見熟食美膳連車接輿充道而來即用施設乃大餘長並供僧庫都不委其所從來食訖須臾人車不見今盛業京輦朝野具瞻敘事而舒故不曲盡
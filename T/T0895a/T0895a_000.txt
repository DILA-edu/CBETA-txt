爾時執金剛菩薩大藥叉將威力難思光超千日一心而住於大會中有一童子名曰蘇婆呼大悲淳厚即從座起虔誠頂禮執金剛足已曲躬合掌白言大威尊者我今抱疑日久欲有少問唯見聽許爾時執金剛大藥叉將言汝所疑者今恣汝問我為汝決疑情斷除蘇婆呼童子曰我今恣問尊威聽許我久疑者遍觀一切世間出家在家善男女等為求出離生死海故求覓陀羅尼速成就法節食持誦專心勤苦如是修行仍不成就唯願尊者分別解說不成就因緣及成就法尊威悲光能除眾生極重苦源所演真言復能破障菩薩修因行其六度至極等妙行願不虛所施言教皆為眾生進趣菩提何因眾生持誦真言不復獲果尋師所求真言悉地上中下法從日至月月至經年從年極至一形具修苦行晝夜不闕亦無効驗若以依法作不成者此真言句不可依也若須依者先以行說一無證効世尊設教若能持誦真言即得智慧得離無明無明斷故即寂滅解脫若如此者何故不得悉地果願應棄真言當順無明何須勤苦持誦真言求於悉地一切聖人教不妄施眾生興心動念舉意求者菩薩得他心智滿眾生願與第一樂何故眾生求不滿願苦者不獲樂果令無量眾生墮疑謗中我聞一切聖人皆不妄語所施言教眾生聞者依法修行即見正道獲報無邊云何作業而得果耶為法不具耶為不依時節耶為不得日耶為不得月耶為不得星耶為不得處所耶為處所不淨耶為供養不具足耶為不得同伴耶為不專心耶為放逸耶為坐多耶為惛沈耶為思想多耶為身不淨耶為衣不淨耶為然燈不是耶為食器不如法耶為花不如法耶為安食不如法耶為酥酪乳不如法耶為請佛菩薩金剛天等鬼神等不如法耶為持誦人犯觸食耶為持誦人經過穢處耶為持誦人共婦人同床坐臥耶為持誦人犯食五辛耶為持誦人盜佛法僧物耶為持誦人劫奪一切眾生并欺孤窮人耶為不行六度耶為不供養佛法僧耶為不供養一切善知識及一切眾生耶為輕賤一切眾生耶為呼摩不如法耶為真言字句有加減耶為藥味不周備耶為器不如法耶為下香水不如法耶為不浴尊像耶為不經行耶為不坐禪耶為洗手脚不淨耶為不嚼楊枝耶為漱口不淨耶為洗淨不如法耶為採花不如法耶為弟子不如法耶為弟子師主心有異耶為弟子不如法辦食耶為持誦人觸手污淨食耶為呼摩時口吹火耶為柴不如法耶為將殘食供養佛耶為持誦人為喫殘食耶為持誦人二時不讀經耶為違背師僧耶為反逆父母耶為不受師主教勅耶為持誦人多談世事耶為求名利耶為求名聞耶為熾然世法作業耶為白月作法不如法耶為黑月作法不如法耶為五星失度不作法耶為日月薄食不作法耶為結界不如法耶為護身不如法耶為坐起不如法耶為出入不如法耶為喫食不如法耶為正食時不想五部尊神主耶為不想本部尊主耶為大供養時結護一切諸食器及飲食等不如法為魔得便耶為入精舍不作開門法耶為欲念誦時為逢黃門共語耶為是共處女寡女語耶為當不擇地坐耶如是等污觸犯事我今都不覺知何況未來眾生曉悟此事唯願尊者興大悲心救護眾生指授儀則念誦法門兼作呼摩三種悉地速證効驗令未來眾生一一依此行咸昇解脫爾時執金剛菩薩大藥叉將當聞蘇婆呼童子如是問已須臾自言善哉善哉童子愍念諸眾生慈悲遍覆由如月光普照世間緣汝此心極大悲故已超大切諸大菩薩菩提心莊嚴法門不求己樂利益有情能忍大苦是故菩薩見眾生苦菩薩亦苦見眾生樂菩薩亦樂我觀汝心終不為己利眾生故發如是問汝今一心思惟諦受我法吾當為汝分別解說若有持誦一切真言法先於諸佛深起敬心次發無上菩提之心為度眾生廣發大願遠離貪癡憍慢等業復於三寶深生珍重亦應虔誠遵崇大金剛部當須遠離殺盜邪婬妄言綺語惡口兩舌亦不飲酒及以食肉口雖念誦心意不善常行邪見以邪見故變為不善得雜染果譬如營田依時節作種子若燋終不生芽愚癡邪見亦復如是假使行善終不獲果是故應當遠離邪見恒依正見而不動搖修行十善增長甚深微妙之法若有天龍阿修羅等及食血肉諸惡鬼類遊行世間損害有情惱持誦人令心散亂見正持我妙真言法時彼等即生恐怖此法與彼極相違故使念誦人令退菩提欲令彼等不損傷者應須入此大三昧耶曼荼羅以諸大聖眾及與諸天所居住處是故名為大曼荼羅又復須入作諸事法妙曼荼羅又能使諸天神及魔宮等令調伏者是故重更須入最勝明王大曼茶羅又入諸真言大曼荼羅如上所說妙三昧耶者令持誦人得滅罪故是以應須數入又入諸使者等妙曼荼羅及餘無量明王妃等如是普入福聚諸明所居住處曼荼羅已一切諸魔遙見彼人心懷大怖各自馳散由數入諸曼荼羅故為聖眾加被故諸魔見此念誦人由如金剛自在奮迅所居住處由如火聚並皆馳散不能為害世間所說及出世間諸明真言速得成就若不入此大曼荼羅者不具慈悲及菩提心不敬諸佛歸外餘天念持佛法真言者即當自害若念誦人不辦遍入諸曼荼羅者於中隨辨一三昧耶深心恭敬禮拜灌頂師主請乞灌頂得灌頂已隨其部中任作一業能使一切藥叉龍王及諸惡魔毘那夜迦猛害天等不能惱亂持誦人先須持戒譬如芽種皆依地生由勤溉灌令芽生長世尊所說別解脫法清淨尸羅具應修行若是俗流唯除僧服自餘律儀悉皆無差必須遠離諸雜染法具行善逝敷演教門真言法則亦復如是念誦人若生疲倦應讀大乘經典又欲作滅罪者向於空閑及清淨處或以香泥或用妙砂印塔以滿十萬唯多最甚內安緣起法身偈或於舍利塔及尊像前用塗香散花燒香然燈懸幢幡蓋及以妙音讚歎供養諸佛恒不斷絕先須得好同伴若無同伴得成就者無有是處譬如車乘闕其一輪假令能善御者亦不能進念誦無伴亦復如是縱使勤苦作業終亦不成然彼伴侶須具智慧淨潔端嚴族姓生者勇健無怖能調諸根樂捨力者能忍飢渴寒暑苦惱不生退者樂供養和上闍梨常懷恩義於三寶處深心恭敬如是等行人甚難值遇若具如是等伴或一二三四五唯多更甚持真言者畢獲成福當須覓如是等伴復次蘇婆呼童子念誦人若求速成就者應覓諸佛曾經所住處或菩薩住處或緣覺聲聞所住之處如是等地諸天龍等常為供養及以衛護是故念誦人先洗身心當具律儀常應居住如是勝處若也不遇如是福地亦應居止於大河邊或近小河及陂沼有名花滋茂之地亦得當離鬧闠勿與雜居其水清流充滿盈溢無諸水族惡毒蟲者或居山間閑淨之處地生軟草豐足花果或住山腹及巖窟中無諸猛畏毒獸之類如是等處皆應深掘取一肘量淨除所有荊棘瓦礫糠骨毛髮灰炭鹹鹵及諸蟲窟乃至深掘如不盡者應當棄之更求餘處得已修治一如前法所掘之處填以淨土於其地上建立精舍極須牢固勿使有暴風入室泥飾壁孔勿令有蚤蟻停住舍上好蓋莫令漏水四壁安窓極令明淨其室安門東西南北方唯除南面不應置門營造成已用牛糞塗其室中隨彼法事相應之方安置尊像其尊容彩畫或刻成以銅金銀任力所辦皆得供養其所畫物應用白㲲細軟密緻匠者織成兩頭存縷勿令割截闊幅無髮未曾經用先須淨洗復香水灑所畫彩色不應和膠置於新器牛毛為筆其畫像人澡浴清淨應受八戒日日如是為受八戒如法畫像成已應用塗香燒香花鬘飲食燈明安置像前讚歎禮拜廣供養已然後作法所求速得如意成就復次蘇婆呼童子念誦人若是俗人亦應剃頭唯留頂髮所著衣服皆須赤色或著白衣及以草衣或著樹皮衣芻摩布衣須持四種應器木鐵瓦匏等鉢極須團圓細密無缺勿使破漏應持此器次第家家乞食得食足已近於清泉之所以水淨洮其飯若欲食時先出鉢中飯分為五分一分准擬路行飢人來者即是一分施水中眾生一分施陸地眾生一分施七世父母及餓鬼眾生第五分足與不足自食正欲食時觀此鉢中飯作不淨觀然後食之但療飢病勿貪美味食訖了已即向河池泉清淨澡浴漱口以柳木揩齒出水著衣入其精室禮佛三拜發願畢即出淨室便即經行三五十迴然後讀大般若波羅蜜多經所居之處去村邑不遠不近眾多人處無外道及豐足飲食常樂惠施歸信三寶處安居勿與外道我慢人家住止倚恃豪族無智人中劫剝僧利無慈無悲口道行善心懷毒蛇依傍佛僧專求名利如是等人慎勿親近深敬遠離此等一分眾生或見念誦人尊崇釋教法時此類眾生心常懷毒瞋恚罵詈未得謂得未證謂證多求人過常伺覓便興惱亂之心冀不得伴合甚是善哉能分別善惡只可時時相見方便化彼人令生道芽未見即說深妙義味為善根未熟故且為說淺近之義令漸修行方得入大念誦人若是婆羅門種彼致此難汝是婆羅門種云何持誦釋教真言汝應自學及以教他自受施他自祭天神亦為他祭如斯六法是汝本宗復應事火及以是王亦須取妻生男續種汝行此法方得解脫云何持誦釋教真言念誦人若是剎利族種彼致此難汝是族姓剎利之種應須祭祀捨施自學如斯三法是汝本宗復須紹繼摧伏怨敵汝行此法方得解脫如是真言汝不應學念誦人若是毘舍之種彼致此難汝是毘舍之種及雜業下賤之類興易求利廣貪他財返貴求賤翻弄斗秤妄語為業是汝本宗云何求得持誦真言汝不應學釋教真言念誦人若是輸達囉之種彼致此難汝是輸達囉最下之種應作農田常應供養淨行婆羅門如是等種種諸難惱亂行者欲令退心者彼等外道惡人非直損他亦及自損外道之法過午時食修聖道行者與彼不同是故不應往過外道家而行之乞食若有五辛酒肉家修行真言者假使一劫受飢餓苦亦不合於此而食何以故與旃陀羅居共無異故亦不應過往門首共彼人語何況食耶若食彼食共彼人何異不名淨行亦同旃陀羅當須善分別知行坐住止甚須作意觀察然後方往來去若論善惡因果之法有智無智剎利婆羅門毘舍輸達囉等無差別良由世間妄分別故假立名字若能修善當證涅槃若不說因果莫論四姓一切造罪者皆入惡道受苦非但四姓復次蘇婆呼童子眾生無始已來垢穢之身不由食淨以身心淨故斷除惡業修諸善法方可獲得身心清淨譬如有人身患瘡癬但念除差以藥塗之行人喫食亦復如是但除飢渴不樂滋悅又譬喻云如有人父子入大砂磧路遙迢遞飢渴所逼其人當食子肉行者喫食亦復如是但除飢病勿著其味觀前施主持飯來時心懼慚愧施物難消當食此餐如食子肉想喻如秤物隨重頭下其物若輕少便即頭高物若均平其秤亦平念誦人亦復如是不得過量不應極少譬如朽舍將欲崩倒不令壞故以柱支持行人喫食亦復如是但為存身求覓實果不貪世間久住身故而悕食味譬如車行當以油塗為增善故應須食耶是故世尊說如是法欲界有情依食而住行者常須觀察己身由如芭蕉所喫飲食勿貪其味於四種鉢隨取其一觀前四時次第乞食世尊所說智慧方便調伏六根勿令放逸女人令色巧笑嬌言性愛矜粧行步艶姿態動男子心迷惑亂持真言者寧以火星流入眼中失於雙目盲無所見不以亂心觀視女色分別種種相好美艶令念誦者使無威力隨緣乞食勿生住著以正思惟調伏其心以牟尼行而入他舍不擇上中貧賤之家又不應入新產婦家牛馬驢駝猪犬羊產皆不應往及眾多人飲酒之處婬男婬女伴合放逸之處不應往眾多小兒戲翫之處亦不觀視於俗家婚禮處有惡狗家及以技兒作音樂處若久諳朋類有詐稱好心我持真言章句未曾稟承明師強道我解真言祕藏好生論端無智人中我曾聞解堪與汝為師若逢智人所問如似啞羊誑他實心好人受財物養活妻兒心中三毒煩惱癡恚我慢高於有頂道心無一分詐稱我解佛法欺慢三尊亦欺一切長幼士道類如此等人過愆無邊略而言之如上等處皆不得往而行乞食餘處任往乞得食已即還本處以水洗足一依前件分食法供養本尊一通無礙一分自食餘者水陸過去七代父母及餓鬼於前已釋更不具名依時而食勿犯過中日三澡浴知時及節獻花塗香供養以香泥揩手勿以讚歎莫闕三時所供養物莫令污觸夜三時唯燒香供養以香泥揩手勿以觸手而結手印念誦之時應坐茅草若不辦諸雜供養者以奉花水亦得花香者一切水生及野澤山間種種雜花香者皆充供養行住坐立通許念誦唯除臥時不許持誦念誦已訖恒思六念觀察彼等種種功德勿令散亂復次蘇婆呼童子念誦人若起一念貪瞋癡等一切煩惱與心相合者名為生死煩惱若除此心即得清淨諸佛常讚是法名為解脫譬如淨水必無垢穢以塵坌故令水渾濁性本元淨以客塵煩惱渾心令濁真性不現若欲令不亂濁者當取數珠念誦人守心一境數珠有多種謂活兒子蓮華子阿嚧陀囉阿叉子水精赤銅錫木槵琉璃金銀鑌鐵商佉任取一色以為數珠虔心執持數珠已念誦或用右手或左手應念真言專心誦持勿令錯亂繫心於本尊或思真言并手印等由如入定心勿散亂調伏諸根端坐尊前觀想成已微動兩脣念持真言人心逸盪由如風電獼猴擲樹海波潮浪諂曲自在耽著諸境是故應須攝心不動持誦真言若心疲倦惛沈眠睡心悶迷錯者應起經行或觀四方或水灑面令得醒悟或經行之次無故憶本師僧或憶舊亡父母或憶同學或想婬心即動不定念誦之人即責身心是身無主由業流轉一切諸趣無所依止捨此身後復受餘形善惡業因由斯不絕生老病死憂悲苦惱愛別離苦求不得苦怨憎會苦五盛陰苦隨所至方終不得免蚊虻蚤虱蛇蠍辟宮寒熱飢渴如是等苦處處皆有諸天共同無逃避路心欲退轉擬向餘方者以斯觀門將為對治若貪恚盛者修白骨觀及膖脹爛壞諸不淨觀若瞋火盛作慈悲觀若無明盛作緣生觀有時怨家翻為善友有時親友翻為怨家以平等心若欲往者平等復變以為怨家觀此親友皆不定相智者不應妄起戀者中間心欲往親友時以斯法門應須對治欲念誦時及行住臥畢不得與外道婆羅門剎利毘舍首陀并黃門童男童女處女寡婦等共相談論法事畢已若欲語時然後共伴侶談論善法若餘雜語者皆是魔之得便非是正論若㖒唾時當須遠棄棄已便應澡豆漱其口若大小便易並須澡浴所獻香花然燈供養禮拜佛日夜六時讚歎三寶常生謙下一切眾生興發悲意作救苦之心如上精勤念誦所修功德皆應迴向無上菩提譬如眾流歸趣大海入彼海已便為一味迴向菩提亦復如是一切功德合集共成佛果譬如有人耕田種稻唯求子實不望󱡐幹子實成熟收獲子已󱡐幹不求而自然得行者欲獲菩提種子功德不為世樂求無上菩提以喻其實諸餘世樂況喻草幹不求自獲世樂者天上人中或二十八天王或人間作轉輪王王四天下若復有人為求小利請詐往彼不應為前人一切退本願彼前人宣如是語而答於彼待我獲果長壽之身及獲種種諸餘資具以無厭心當利眾生滿足所求種種願已然後往彼不須珍重請我往彼以我薄福而說諂辭求他供養以為活命違背真言密教而受邪命佛無此教我終不順復次蘇婆呼童子凡持真言者當須遠離世間八法以善翻稱惡名及以苦樂得利失利毀謗讚譽此世八法能生一切不善法故譬如大海不宿死屍乃至剎那終不住海念誦人若起不善思惟速應遠離乃至一念勿使在心譬如室內然燈燭者只為防風以無風故燈焰轉明持誦真言復加勤苦勇猛精進令善法增長亦復如是復次蘇婆呼童子持誦之者於四威儀常須作意勿使身心調戲躁動失其志節不得拍手音樂歌舞婚禮博戲及往觀看亦不毀謗在家及行諂曲言辭說人長短非時睡眠無義談話尋學文章及諸邪法瞋恚忿恨慳貪憍慢放逸懈怠皆須遠離亦不飲酒及以食肉葱蒜韮韭胡麻蘿蔔并步底那胡麻油等並不應食亦不喫一切殘食祭祀鬼神食并供養食如上殘食皆不應食若食此等食者不名持真言人念誦無驗復次蘇婆呼童子以勤念誦晝夜不間呼召發遣皆須如法若欲念誦時敷以茅草於上坐臥欲睡之時先作慈悲喜捨之觀并於三寶及舍利塔深心恭敬以求滅罪若不作如是觀行臥者不名念誦人如臥死屍復次蘇婆呼童子念誦人常服三白食或菜根果乳酪及酥大麥麵餅油滓酪漿相和食之種種糜粥亦爾若欲成就者麻滓和酪漿食之依法作必得證驗復次蘇婆呼童子為汝及為未來善男子發心念誦祕密真言門者說持跋折囉汝當諦聽聞已廣為人說欲作跋折囉者量長八指或長十指或長十二指或長十六指其量最極長者二十指若欲成就大貴自在及求持明悉地者即用金作跋折囉若求富貴純用銀作跋折囉若欲求海龍王者以熟銅作跋折囉若欲入修羅宮者用妙砂石作跋折囉若欲通成一切者以金銀銅和作跋折囉若欲成就摧藥叉眾者以鐵作跋折囉若欲得無病及求錢財者以失利般尼木或毘嚕婆木而作跋折囉若欲療一切病鬼魅所著者佉他囉木作跋折囉若欲成就藥叉女母姊妹法者用摩度迦木作跋折囉若欲求滅罪法者用阿說他木作跋折囉若欲摧伏怨敵法者用害人木作跋折囉若欲降伏極惡怨敵之者用人骨作跋折囉若欲成就幻化法者用水精作跋折囉若欲成就令人相憎者用苦練木作跋折囉若欲成就龍女敬念法者用龍木作跋折囉若欲成就鬼類令人枯悴鬪諍事法者用毘梨勒木作跋折囉若欲成就天龍藥叉乾闥婆阿修羅法者用天木作跋折羅若欲成就變形法者用泥作跋折囉若欲成就起屍法者用迦談木作跋折囉若欲成就求財法者用遏迦木作跋折囉或用龍木或無憂木皆得用之若欲成就對敵法者用失唎般尼木作跋折囉或阿沒羅木或遏順那木或柳木皆得用之若欲求成就意樂諸欲者用白檀木作跋折囉或用紫檀木皆得用之如上所說諸色類金剛杵法者一一皆須而作五鈷淨妙端嚴勿使缺減行者欲念誦時以香泥塗并散上妙好花而供養發大慈心手執金剛杵念誦真言法事畢已復重供養上以其杵置本尊足下後誦念時亦復如是若不執持妙金剛杵而作念誦者終不成就何以故以鬼神不懼善神不加被是故一切法事難得成驗若不辦造金剛杵者亦須應作彼印然後一心如法念誦亦得成就勿生放逸徒喪功夫不如別修餘業復次蘇婆呼童子凡念誦真言成就藥法者都有十七種物第一雄黃第二牛黃第三雌黃第四安善那第五朱砂第六咄他香第七跋折囉第八牛酥第九昌蒲第十茂拏刈哩迦第十一衣裳第十二鈷叉第十三鹿皮第十四橫刀第十五羂索第十六鎧甲第十七三叉如上所說之物皆具三種成就假使餘真言法中所說成就諸物皆不離此三種臨時所樂事法任意作之無不獲剋果者復次蘇婆呼童子世間有諸障難毘那耶迦為覓過故常求念誦人便於中好須作意方便智慧善分別知魔黨合有幾部總而言之都有四部何等為四一者摧壞部二者野干部三者一牙部四者龍象部從此四部流出無量毘那夜迦眷屬如後具列摧壞部主名曰大將其部之中有雜類形狀有七阿僧祇以為眷屬護世四天王所說真言有人持誦者彼類恒作障難野干部主名曰象頭於其部中形狀難可具名有十八俱胝以為眷屬摩醯首羅天王所說真言有持誦者彼類恒作障難一牙部主名曰嚴髻其部之中種種身形面貌可畏有一百四十俱胝眷屬以為隨從大梵天王所說真言憍尸迦日月天王那羅延天王諸風天所說真言有持誦者彼等雜類恒作障難龍象部主名曰頂行於其部內有種種形不可知名有一俱胝那由他一千波頭摩以為眷屬釋教所說深妙真言有持誦者彼等恒作障難又呵利帝兒名曰愛子般指迦所說真言持誦者彼作障難又摩尼賢將兒名曰滿賢於摩尼部中所說真言有持誦者彼作障難如是諸類毘那夜迦各各於本部中而作障難不樂修道持真言者不令成就自變化而作本真言主來就念誦人道場中受於供養時明主來見是事已即却還本宮作如是念云何如來許彼誓願惱亂念誦人令法不成有如是障難假使梵王及憍尸迦諸天龍等不能破彼毘那夜迦障難念誦人唯堅心進意發大誓願世尊所說有大明真言之教我今依法修行要破此難是故念誦人遍數滿已復應更作成就諸事妙曼荼羅作此法已彼障難者便即退散無敢停足復次蘇婆呼童子念誦人不承師訓持誦真言供養及以呼摩不依法教彼等諸魔尋得其便而作障難令念誦人心常猶預念念生疑為誦此明真言供誦彼耶發如是念誦時彼亦得便即多語無義談世俗事或說興易或說田農或論名利令心散亂譬如有人尋水而行影入水中形影相逐不相捨離彼毘那夜迦等入念誦人身中恒不相離亦復如是復有毘那夜迦澡浴之時得便入身或有毘那夜迦正念誦時得便入身有毘那夜迦念誦之人正眠臥時得便入身有毘那夜迦正供養時得便入身譬如日光照火珠而便火出毘那夜迦入行者身亦復如是念誦之時令心散亂增長貪癡無明等火亦復如是復有毘那夜迦者名曰水行正洗浴時法若有闕彼即得便遂入身中令念誦人種種病起所謂飢渴咳嗽懈怠多睡四支沈重無故多瞋復有毘那夜迦名曰食香正獻塗香時法若有闕彼魔入身即令念誦人遂有病起所謂思想憶生緣處或思餘處或思寡婦而生懈怠或思舊耽欲之處休廢道業或思舊日廣用財寶耽酒嗜肉伴合朝廷分別貴賤觀諸色境好貪美欲而退道心復有毘那夜迦名曰燈頂正獻燈火時法若有闕得便入身遂令念誦人種種病起所謂心痛壯熱損心復有毘那夜迦名曰笑香正獻花之時法若有闕彼即得便遂令念誦人種種障起所謂壯熱鼻塞噴啑眼中淚出支骨酸疼及與伴侶相諍離散復有毘那夜迦名曰嚴髻正念誦人法若有闕彼即得便遂令念誦人有諸病起所謂壯熱便利不出諸毘那夜迦入身即令心生迷惑以西為東以南為北作諸異相或即吟詠或無緣事欲得遊行心懷異想有所不決便起邪見作如是言或說無有大威真言亦無天堂無有善惡亦無纏縛及得解脫說持誦者唐捐其功便生邪見與善相隔撥無因果以手斷草及弄土塊眠時嚙齒或起欲想及欲娶妻自愛樂者彼不相愛自不樂者彼即愛樂既不順意臥而不睡欲往侵他婦兒意盧不眠設若得睡夢見大蟲師子虎狼猪狗所趁駝驢猫兒及鬼野干鷲鳥鷺鸞鳥及󰵶胡或時夢見著故破衣不淨之人或時夢見裸形禿髮黑體之人或夢見裸形外道或見枯池及以枯井或見髑髏或見骨聚或見壞棄舍屋宅或見石磓或見恐怖惡人手執槍刀及雜器仗欲來相害當見如是惡相即知彼等毘那夜迦令作障難行者等即用軍茶利忿怒明王真言辟魔印等而作護身如上所說諸魔障難悉得消滅不能惱亂若有念誦彼真言者諸毘那夜迦終不得便復次蘇婆呼童子念誦人欲救著障人令解脫者即應有群牛所居之處或一樹下或神廟中或四衢道或空閑室或於林間得如上諸地任簡取一所一如治地法畢已即取牛糞和香水塗地乾已復取香水重塗其地然後以五色土下依曼茶羅用五色土其壇頓方量闊三肘安立四門於中二肘方量作坑坑內布以茅草坑外兩肘各分位座安置明王真言主等於八方各畫本方大神復取四口新瓶不得黑色太燋或生者盛滿香水及以五寶并赤蓮花諸雜草花香者皆充供養果樹嫩枝等皆插瓶內以五色線纏繫瓶項安於四方然後應請彼明王等以諸供具而供養之復以酒肉蘿蔔及以眾多波羅羅食供養彼等八方大神及一切毘那夜迦將彼著障之人令入坑中面向東坐念誦人於壇西面面向東坐誦真言一百八遍已然後取彼所置四角瓶水還以阿蜜唎囉枳當伽明王王及結唎吉囉明王并㮈囉弭良拏明王等真言持誦數過一百八遍已與灌彼頂如是四瓶次第應灌作此法已彼著障人者即得解脫此曼茶囉非獨能除一切毘那夜迦亦能利益官事之人及女人難嫁興易之人不獲資利農營不收子實魍魎所著及患壯熱孩子鬼魅所著及吸精噓鬼得便者夜臥常見惡夢癎病所纏及有十種病等作此曼茶囉與彼灌頂諸如色類悉皆獲利所求窺者並皆滿足諸餘病疾亦復能差又復能消滅無量罪障復次蘇婆呼童子時彼行者於諸障難得解脫已身心清淨無諸垢穢譬如明月而埋於雲雲除散滅麗乎光天於虛空中朗然顯現念誦人所修種種功德除斷毘那夜迦所作障難悉皆消滅亦復如是所持真言悉得成就譬如種子因地及時并雨溉灌潤澤調順得好風雨然後芽生乃至成熟然其種子若在倉中芽尚不生況復枝葉及花果實持誦真言不依法則及不供養已不清淨故真言字句或有加減聲相不正不獲廣大諸妙悉地亦復如是譬如興雲下雨隨眾生福而下多少持誦之人所施功勞獲得成就亦復如是若有行者於清淨處依時及節所制之法所犯罪者漸漸消滅福聚圓滿能獲真言霑及成就若罪不滅功德不圓不依法則真言不成翻此應知復次蘇婆呼童子其念誦人中間所有闕犯或有間斷棄本所誦別持餘明自所持者授與他人念誦遍數雖滿不成復更應須每日三時如法供養念誦數滿一十萬遍即應如法呼摩供養當以大麥用稻穀花或用油麻或用白芥子隨取其一與酥相和真言數滿四千或七八千或優曇鉢羅木或阿說他木或波羅賒木或遏迦木或龍木或無憂木或蜜魯婆木或尼居陀木或奄沒羅木或佉陀囉木或賒彌迦木或鉢落叉木或阿波末迦木或末度迦木或謀母迦木如上所說諸木之中隨取一木麁細如指長短十指許酥蜜酪搵柴兩頭每日呼摩數如上所說有闕犯者還得清淨然後方誦真言悉地無所障礙復次蘇婆呼童子行者所持真言餘持誦者繫縛明王或斷或破令不成就者即須應作本尊形像置於當各部王足下面須相對然後以結利吉羅等諸部明王大威真言誦持以酥蜜灌浴本尊如是十日作此法已彼餘明所縛即得解脫復次蘇婆呼童子於真言中所制諸法並皆修行一無遺闕仍不成者即應以猛毒作彼尊形以結唎吉羅等諸部明王真言截其像形段段為片和白芥子油每日三時而作呼摩如是七日即得悉地若不成就應入夢中示見障因說真言字有加減或法不具然諸明王自說此法有用行者示現相好由如海潮終不違時其實真言終不相破亦不相斷及與繫縛其真言法亦如是是故行者不應相破明呪及真言乃至繫縛及以禁斷妙曼茶羅不應授與加減真言亦復如是不應迴換彼法不迴換彼法不應阿吠設那不應打縛為害彼故不應呼摩及損肢節摧滅惡族不應令他癡鈍迷悶不應科罰龍鬼之類亦勿令人發毒相憎及損厭縛不應治療嬰兒之魅不應捕網諸眾生類令所損害復次蘇婆呼童子餘外宗說有十種法真言得成所謂行人真言伴侶所成就物精勤處所淨地時節本尊財物具此十法真言得成又餘宗說具三種法真言得成謂真言行人伴侶又餘宗說具四種法真言乃成謂處所精勤時節依法又餘宗說具五種法真言乃成謂真言所成就物處所本尊財物如是諸宗或說十法或說八法或說六或四或三或二各於本法演說不同然此釋教具二種法真言乃就一者行人二者真言行人具行戒律正勤精進於他利養不起貪嫉於身命財常無戀著真言文字勿令脫錯加減聲相圓滿分明所成就法皆悉具足於佛菩薩所居之處如法念誦即便當獲意樂成就譬如師子飢餓所逼以大勢力殺害大象若殺野干及諸小獸所施勢力與彼殺象一無所異行者成就上中下事所發精進亦復如是行者若住闠鬧之處時即有蚊虻蠅蚤唼嚙聞種種音樂之聲或聞諸人歌舞吟詠小男小女婦人等環釧瓔珞種種音聲若住人間河㵎及以大海者即有寒熱不等因即有病苦惱逼身又值猛獸發大惡聲或欲相害令人驚怕或住海邊見海潮波及聞大聲令行者恐怖若住江河池沼即饒蚖蛇蝮蝎毒蟲之類皆是持真言人障礙之處如是種種障礙緣等當須遠離覓好勝處勤加勞心固意勿使逢境心即散亂不定一念退心還從切始善行方便覓時觀節勿以執愚惡人惡魔得其便耶莫令癡人獲罪苦果復次蘇婆呼童子念誦之人不應太緩不應太急聲亦如此不大不小不應間斷勿共人語令心緣於異境名某字體不應訛錯譬如大河日夜流注恒無休息持誦之人所修福報供養禮拜讚歎一切功德日夜增流亦復如是念誦之人心若攀緣雜染之境或起懈怠或生欲想應速迴心觀真言字句或觀本尊或觀手印譬如觀行之人置心眉間令不散亂後時對境心即不動彼人即名觀行成就念誦之人亦復如是所緣心處若不搖動即得持誦真言成就是故行者欲求悉地當須攝心一境其心調伏即生歡喜隨其歡喜即身輕安隨身輕安即身安樂隨身安樂即得心定隨其心定即於念誦心無疑慮隨其念誦即便罪滅隨其罪滅即心清淨心清淨故即得成就是故如來作如是說一切諸法以心為本由心清淨獲得人天殊勝快樂由心雜染便墮地獄乃至傍生貧窮之苦由心極淨乃證遠離地水火風生老病死不著二邊寂滅解脫由少淨真言亦成當離無常敗壞之樂是故諸法皆從心生非自然現亦不由時復非自在天作耶非無因緣亦不從我能生諸法但由無明流轉生死四大和合假名為色色非是我我非是色色非我所我非色所如是四蘊應知是空色是無常由如聚沫受如浮泡想如陽焰行如芭蕉識如幻化如是之見名為正見若異見者名為邪見復次蘇婆呼童子若持真言者念誦數足即知自身欲近悉地何以得知當於眠臥之時夢中合有好相或見自身登高樓閣或昇大樹或騎師子或乘白馬或騎大白虎或昇大高山或騎犀牛或乘白象或於空中聞大雷聲或乘白牛或騎黃牛或得錢財或得花鬘或得好淨五綵衣或得酒肉或得水類之果或得白青紅赤色蓮花或得如來尊容或得如來舍利或得大乘經藏或身處於大會共佛菩薩聖僧同座而食或得駱駝或得犢子或得滿車載物或得白拂或得鞋履或得橫刀或孔雀尾扇或得金瓔珞或得寶珠商佉或得端正美女或遇己身父母或得金寶嚴身之具或得臥牙床覆以白衣或見自身汎過大海或度江河龍池陂沼或得飲酪或見以血澡浴自身或見自身入寺塔僧房或見如來處座為人天八部說法身亦就會聽佛說法或見緣覺為說十二因緣法或見聖僧為說四果證法或見菩薩為說六波羅蜜法或見大力諸天王為說天上快樂法或見優婆塞說厭離世俗法或見優婆夷說厭離女人法或見國王或見大力阿修羅眾或見大淨行婆羅門或見英俊丈夫或見端正婦人或見大富正直善心長者或見己親眷屬聚會一處或見苦行仙人或見持明諸仙或見妙持誦人或見吞納日月或見身臥於大海海中眾生流入腹中或見飲四洲海水或見乘龍灑水潤於四洲或見自身飛空或見身却坐須彌山四洲龍王皆來頂禮或見自身墮於屎坑或見自飲人精或見喫人肉血或見入大火聚或見女人隱入己身復次蘇婆呼童子凡持真言者功行欲畢見如是等殊特夢已應知一月及半月當獲大悉地若論持誦真言夢相境界不可說盡略粗知耳精進不退即獲如是上上境界復次蘇婆呼童子我今說成就轉近悉地法者其念誦人當生發愛樂心不得攀緣雜染之境亦不辭飢渴寒熱等苦於諸違法外相之境心不動搖逢境不亂一切蚊虻及蛇等諸惡毒蟲皆不敢害毘舍闍鬼及諸餓鬼富單那等諸餘鬼類不敢近過念誦人影中何況觸身所出言教人皆信受轉如聰明善綴文章於諸書算轉成巧妙以樂善法勤行淨行復見地中伏藏身無病苦及污垢膩身有香氣若有人見及已聞名悉生敬念一切諸貴媚女自來呼召以心淨故於虛空中聞諸天語復見彼形及乾闥婆夜叉之類其持誦者見斯勝妙好相已即應自知我近於真言悉地即應備成就法事復次蘇婆呼童子念誦人起首求悉地者應具八戒或二三日亦須斷食然後作成就法爾時蘇婆呼童子白執金剛菩薩言尊者先說不由食故獲得清淨今云何復言應須斷食世尊亦說食如膏車省牛氣力車即牽利眾生亦爾若不食飲身命難全何況前進修道求望果實為身力故我今未知斷食意義前後不同唯尊大悲為我略決少分時執金剛菩薩告蘇婆呼童子言我今為汝及未來眾生除去疑惑諦聽善思念之勿生疑慮汝所問者先說不由食故獲得清淨今復云何而令斷食汝言如是深心諦聽童子言善哉唯然受教願樂欲聞我所出語者不為心淨故教令斷食但諸眾生以皮纏縛血肉髓腦肝膽腸胃心腎脾肺脂膩痰膜屎尿種種穢物常流不停如是之身地水火風假合成立如四毒蛇置之一篋欲令彼等屎尿涕唾臭穢不令出故為遣斷食非為妨道而遣斷已若持真言者心生婬想如上所說不淨之身以慧觀察所起欲心即便消滅於身命財亦不戀著有持真言者具斯觀門此等人類念誦之法速疾證驗即知自身去悉地不遠自心知已應取白月八日或十四日或十五日一依如前得好上地用細瞿摩塗地淨已次塗香等安置尊像及彼尊容香花飲食及遏迦水供養訖已便即讚歎供養十方佛菩薩次復供養本部之主次復供養自部明王然後所供養本所持尊次復重發妙菩提心興廣大慈悲願為一切眾生常溺四趣令得出故又應讀大乘明經或吉祥偈或法輪經或如來祕密經或大燈經於中任隨讀一部然後即須結八方界并結虛空及地界等又以真言自身被甲如上所說諸曼荼羅以淨彩色隨意作一護八方神要須安置彼等能摧諸障難復次蘇婆呼童子應以師子座明王真言其茅座安曼荼羅內先護其身所成就物安於壇上持誦人於彼物上須臾之間復香水灑以相應法呼摩一千遍先取三箇阿說他葉擬所成就物置於葉上以白淨㲲布而覆其上即應如法專心念誦乃至當現三種相已即名成就何等三相溫烟火光是名瑞相即名三種悉地成就其三種相現時不可一時頓現瑞有下中上何以如是有一人欲得世間求覓名利富貴自在去處令他人敬念如上一文是第一得溫氣悉地者是有第二中人厭離世間八苦所惱自觀己身非久住處法恐畏造罪彌多墮落三塗所以欲得轉形滅其身影得中壽身世間人不可得烟悉地者是有一人不欲下中生處直擬出於三界欲得永離諸苦作持明仙王變四大軀求清淨微細之身龍天八部所不能見何況人耶若欲見身隨意自在處於天人之座為眾說法或一小劫或一大劫或無量劫諸法不絕利益眾生不可盡求如是辯才欲紹菩薩位故譬如人死冷觸遍身却得中陰來入身中却得穌活壽命百年又如日光以照火珠便出其火亦如此等於後有如是等上上人能勤苦念誦精進不解獲真言悉地成就以菩提心光照無明闇慧珠便出四辯俱發證得三明三毒永滅八苦俱無得八聖道九惱休息得九次第定十惡屏除得十一切入諸力具足如金剛菩薩神通自在無有障礙當獲金剛不壞之身是名得火光悉地者是是名成就之法若論心內成就事者其相若現即便悉地云何心內悉地或於佛像頂上見花鬘動或見尊容眉動或見嚴身諸瓔珞動或見空中雨種種天花或於空中微有香風動諸林中或下細微香氣之雨或覺地動或聞空中有聲作如是言汝所求者今當說之或見燈焰明盛其色潤澤曜如金光增長高餘一丈或見油盡燈光轉盛或覺自身毫毛頻頻悚竪心生歡喜或聞空中天樂之聲或見空中本尊及其眷層圍遶下來若見如上斯等相貌者報知自身必獲悉地無疑即應速辦香花於淨器中盛滿香水復安五寶是為遏伽珍重奉獻即以深心恭敬胡跪叩頭量本功夫應求願果即自陳說彼尊所言善哉佛子汝所求願豈不小耳若有眾生發心修菩薩行佛身上獲何處慮此願不隨於汝從今以去恣汝所欲終不違耶因汝得願一切眾生亦復如是速發菩提早求解脫既得願已歡喜深心頂禮胡跪讚歎復以遏伽如法供養所持真言對彼尊前誦之然後即應如法發遣一切持真言者法皆如是勿使錯誤枉棄功夫復次蘇婆呼童子若念誦人問下鉢私那者應當如法請召所謂手指或銅鏡及清水橫刀燈焰寶等虛空尊像童子真珠火聚石等於如是處鉢私那下者請召來已當即自說天上人間及過去未來現在超越三世善惡等事一一具說法若有闕持真言字數或有加減或不經誦不具正信亦不供養於不淨地天不睛明童子身分或賸或少有斯過等私那不下若欲請下初應持誦私那真言持誦功畢即於白月八日或十四日或十五日是日不食以瞿摩塗地如牛皮形即將童子清淨澡浴著新白衣坐於其上以花香等而為供養自亦於內面向其東而坐茅草又若欲令彼鏡中相貌現者則先取其鏡以梵行婆羅門呼摩之灰揩鏡令淨或七八遍乃至十遍置於曼荼羅上仰著鏡中即現出世間事又於橫刀中看事法者亦同如鏡若欲於手指面上看吉凶者先以紫礦水清淨其指後以香油塗之即現諸吉凶事若欲於水中看者淨漉其水置於瓶中或甕中然後遣一童子於中看之即皆見一切吉凶又欲令見下於寶等及真珠中看者即以淨水灑於寶等及珠上端心淨住念誦真言百八遍即現一切相貌又若欲令尊像所下者以花供養即自現之燈中亦如前法乃至夢中為說諸事如上所說下私那法具悉修行若不下者即應一日斷食具持八戒發大慈悲或於制底或於端嚴像前取部母真言或取部主真言作如是復誦念法極須專心不得搖身及眠坐於茅草持前部母部主真言等任誦一道數滿落叉或二落叉意將足若此法者呼我󰓎字枯木尚入其中令遣下語何況人耶又若欲童子所下即簡取十箇或八或七或六或五或四或三或二或年十二或八歲者身分血脈及諸骨節悉皆不現圓滿具足眼目端正青白分明手指纖長脚掌齊平八處表裏圓滿身相具足鬚髮青黑人所見者心生愛樂若得如是等童男於白月八日或十四日或十五日澡浴清淨著新淨衣以香花然燈塗香燒香與受八戒其日斷食令坐其前曼荼羅內次即以香花然燈塗香燒香種種飲食供養本尊及護八方大神及阿修羅諸餘鬼類一一皆須供養又以妙花散彼童子身上及香塗身然後念誦之人手執香爐頂禮本尊念誦真言先置𤙖字中間應呼揭唎忻拏之句又呼阿毘舍又呼乞灑鉢羅私那下已即有此相現時為眼目歡悅視物不瞬無出入息即當應知私那已下即取遏伽水及燒香供養心念最勝明王真言即應敬問尊者是何類神自他有所疑惑即應速問彼自當說三世之事求利失利及苦樂等所聞之教宜速受持勿生疑惑所聞事畢即速發遣若具此法私那速下若不依法即不得成就為人所笑復次私那自下者彼童子等面貌熙怡容顏滋潤眼目廣長遶黑睛外微有赤色精神意氣有大人相無出入息眼亦不瞬即當應知是真私那若魔等下者即別有相貌眼赤復圓如人瞋視眼睛不轉張口恐怖亦無出入息眼亦不瞬即當應知夜叉等下即須發遣若不肯去者即應便誦妙吉祥偈或誦不淨忿怒金剛真言或讀大集陀羅尼經如上讀誦若不去者即應以師子座真言用遏伽水或波羅賒木與酥相和呼摩百八遍或以胡麻或稻穀花酥蜜相和呼摩百遍最後以軍荼利真言呼摩七遍或三遍即便捨去智者善解如是妙法復能一一如法修行不久勞苦而獲成就復次蘇婆呼童子有念誦人過去殺阿羅漢今世反逆父母并破和合僧以懷瞋心出佛身血惡習氣故今生求人過自心觸事不閑詐作解相如是等人不值善友善友惡故反生邪見又破窣覩波及殺畢定菩薩自污羅漢母教人令殺或盜僧財物或多或少世尊說是五逆無間罪人若犯者一罪增一倍若具犯五逆者轉增五倍命終當入無間地獄受十大劫苦復現身造罪不知邊際癡心高慢不懺首過轉生我見而欲誦持真言祕藏假使勤苦念誦真言終亦不獲悉地以障重故未對首懺謝其罪故未償佛物法物僧物及一切眾知識等物凶突頑愚曾未改悔一毛頭分故何能持誦真言求獲悉地果耶四趣長遠一墮於中何時當得出離解脫此等苦類一切眾生不受惡道業者世尊不應說有一闡提及地獄等苦何解須求得解脫苦心毀體而求悉地又諸佛所說微妙經典瞋心損壞或放火焚燒或棄水中或棄不淨廁中或謗法身或殺持戒比丘比丘尼優婆塞優婆夷或欲打罵欺陵惡言謗毀求其長短持火燒伽藍精舍毀壞尊客及僧房等此等之罪斯人報盡命終當墮十方一切阿鼻地獄等皆受千劫然後墮餓鬼中鬼身畢已復墮傍生傍生畢已最後獲得人身六根不具常生下賤家乞丐而活設使身力恒以客擔死屍求財活命食飲不充其口恒受飢餓不擇食飲或噉狗猪猫鼠等肉以充其命若逢善友即發菩提若值闡提愚痴等人還造惡業復墮地獄還經數劫世尊所說諸佛如來還供養如來何以故求福故何況凡夫專事頑愚不求福耶菩薩怜愍眾生而得佛身不捨一切眾生見者觀視敬念無有厭足菩薩不害眾生一生之命何況多命以不害故而得無諸病苦身得具足得佛之後復增壽命施食亦爾得壽命長眾生遇佛影中皆得安樂保全身命菩薩常謙下眾生承接供養若有所須不違前意皆悉給之若前人解法以身床座令坐其上以聽妙法得以奉行不生退轉求佛常身何況凡夫一無所解福無毫分輕慢一切而事高心不遵智者行檀果業今說罪福二等粗略言有罪之人先求讖悔對首發露其過一一具述覆藏不述罪亦難滅然後尋好明師遵承供養珍重看仰請求入三昧耶法蒙許得入壇已於後漸漸諮問真言法則得已修行當得悉地無善心者虛費語功唯地獄苦楚能迴此等類復次蘇婆呼童子若念誦人先於三寶處起恭敬心謙下卑順向前胡跪合掌白尊者言我今懺悔一切罪障願悉消滅於今已後更不重造願尊慈悲攝受我等於佛法中發無上菩提至得佛已來勿值惡魔壞我菩提真實之見願尊證知從今向去更不歸餘邪魔外道惡人亦不禮拜雜類諸天神等唯佛菩提及三寶所繫心一念誓不移易當發如是等願其所作念誦事法速得悉地亦得救攝眾生代受苦惱眾所須之物我雖薄福隨其力辦悉令充足以我發菩提心念誦真言威力令我摧伏猛害毒惡人類不能為害自然消滅令一切眾生悉無畏懼我今以真心念誦諸天善神衛護故真言威力不可思議一切眾靈欽敬恐怖何況凡夫惡人而不摧滅者耶行者凡持真言者無故以手斷草木以脚踐踏蓮花及諸壇地并契印等亦復禮拜諸藥等類亦勿喫供養及祭祀鬼神之食或喫所棄著地食勿共婦人語及畜生等於清淨處行非為法事以明及藥捉諸蛇類或乘象或及生驢欲令走故以杖打之致於病難及遭苦難人處不發慈悲念如是之人念誦真言亦難成就不名智人譬如虛空終不可量於三寶及眾人處行益及損獲善惡報亦復如是又勿作網羅羂索及諸方便傷害眾生及畜猫狸羖羊籠禁鸚鵡及諸鳥類如是之人今世後世念誦真言亦不成就是故不應受用供養世尊之物所供養食亦不應踐脚踏墮地之食不堪供養物不應頂戴亦不應禮拜大自在天及日月天火天那羅延天假令遭苦亦不應禮彼所設教不應誦亦不應供養有人持誦彼天者持誦之人亦莫生瞋但莫隨喜當加怜愍墮邪見人亦勿誦彼真言讚歎彼德設若有財供養以慈悲至願一切眾生當住正見發如是願凡所作業先當禮拜一切諸佛及所居處次禮一切金剛護法善神眾譬如初月雖未圓滿然諸人等致敬禮拜念誦之人常須尊敬菩薩緣覺金剛及聲聞眾雖未覺滿漸漸當成菩提滿月是故當須致敬禮拜諸菩薩一切聖眾彼等菩薩能荷負一切眾生以救濟故發大慈悲已淳熟故有愚癡下劣眾神力不可思議具大精進真言祕藏從此而出若不拜者非直真言不成亦毀謗諸佛譬如從花乃成果實花如菩薩果喻菩提是故應須頂禮歸依佛法僧寶菩薩雖復行於欲者示現行欲於剛強者示現剛強於柔軟者示現柔軟慈悲然彼菩薩無憎愛云何不禮彼等菩薩以行種種真言法則隨類能滿諸眾生願故復能了知一切業果是故應禮尊師復次蘇婆呼童子我今為念誦人說八聖道法為正見正分別正語正業正命正勤正定正念此是諸佛所行之道念誦之人行此道者真言乃成於此報盡復生人天勝上妙處過去諸佛行此道故成等正覺現在未來諸佛亦復如是身口意業所修功德常依正教不生疲倦欲如是修行乃名正業飲食衣服臥具及受湯藥常懷知足不生染著是名正命不讚己身不毀他人遠離諸過如避火坑及以猛獸常樂寂靜是名正語不學占相吉凶男女等事天文地理調鷹調馬及以調象射藝書算世間言論無益之典遠離斯過是名正分別不觀象鬪馬鬪牛羊雞犬等鬪男女相扠相撲亦不往觀離如上之戲是名正念不說王臣盜賊鬪戰相殺婬女之論及以謎語說往昔之事念誦之人乃至未成就中間不應入城村落邑里及生緣伽藍制底處外道神祀所居之處若園林池河如此等處並不應往若不作如前七愆事業常居山林高峻崖峯四絕之頂晝夜不懈念誦真言無不獲果是名正勤復次蘇婆呼童子若念誦人不獲如前上妙勝處應居空閑神廟或居樹下或住河邊或居山側或泉池林間或無人處或居空室一心念誦或一年之中除安居外春秋二時隨意遊行山林河邊泉池空室專心念誦譬如比丘夏月安居念誦之人亦復如是行人念誦雖滿遍數正夏安居勿作成就之法雖不作法念誦不得間斷解夏已後如法護身方可作成就之法慎勿法外行事復次蘇婆呼童子今為念誦人說呼摩法置爐差別之法此法或作團圓或作三角或作四方或如蓮花之形並須有基爐口安唇泥拭細滑外邊基階並須牢固若作善事及求錢財令他敬念作息災法者其爐須圓若求成就一切諸事或求女人及童子女等者其爐須蓮花之形若作阿毘者囉之法或為走等事者其爐須作三角若欲調伏諸龍及餘鬼類或令火燒或令苦者其爐須方基唇及爐以瞿摩塗復用茅草布於基上及安基下所塗之處塗花香等隨所辦物供養三寶及本部主并諸明王本真言主等爐中生火不應以口吹以扇扇火然後取稻穀花和酥或胡麻和酥以本部明王真言念誦而作呼摩七遍或八或十乃至二十一遍供養明王其作法人面向東坐取酥蜜酪等共和一器中取呼摩木向器中搵於兩頭擲於爐內燒之如是日月不停或七日三七四七五七六七七七日或一月成百日或百二十日其驗證現若如上作法不得成者以年為期三年六年或十年十二年作不退者畢得大悉地必須如法呼摩正燒火法之時應觀火色於其爐中火色炮焰聲合成不成者自有相貌現耳其火無煙焰如金色右旋婉轉焰峯熾多其色或白或如紅色或焰極赤由如珊瑚色滋潤其焰上衝復流下廣或如日月光其焰形狀瓶幢傘蓋吉祥字形螺貝蓮花或如呼摩酥杓等形或似三鈷五鈷金剛杵形或如橫刀如草束形或似車形或如蠅拂聲吹笛篳篥等聲或如螺聲得如上種種音聲其氣由如燒酥之香復無炮烈其火不扇自然而著得如斯相現必當獲得廣大悉地又觀燒火不成就相貌法者正燒火之時或起煙多亦復炮烈其焰難發假令發時亦不增盛後時頓滅由若無火焰色憔悴黑如闇雲如波羅賒形由如一鈷之叉又如簸箕男根牛角之形其火出聲狀如驢鳴又復迸火燒念誦人爐內香煙如燒死人之氣現如斯相已念誦之人悉地難得行者見斯不祥之相即應以赤身明王或吉利吉羅或以不淨忿怒等明王真言而作呼摩其不吉相即當消滅必須如法非是輕爾念誦人慎勿剃除三處之毛亦不應火燒復塗藥遣落及以手拔譬如有人手執金刀若不善解執持自當損害持真言者不依法則婬亂熾盛以除三處之毛呈示女人發生欲想非但真言不成如執利刀自害其身念誦人縱不依法則者其部主明王真言主等皆是菩薩終不損害人左右侍從見被過故即便損害當須謹卓勿行非違自招其禍復次蘇婆呼童子若念誦人及欲成就并作諸法無有障難求悉地者以諸飲食祭祀諸天修羅藥叉龍等伽路羅共命鳥等羯吒布單那乾闥婆部多諸鬼魅等或居地或在虛空行者右膝著地啟請言曰居妙高山天諸部多居歡喜園及餘天宮居日月宮或居河海所或居陂澤泉水或居村落及諸神廟或居空室或居天室或住伽藍制底或居外道草庵或居象室或居庫藏或住街巷或居四衢道邊或依獨樹或在大路或住塚間或居屍陀林或寄大樹林或居師子大蟲遊戲之處或住大砂磧中或居諸洲上妙處所皆諮啟請與諸眷屬降臨來此我所營辦花鬘塗香燒香飲食及妙燈明願垂歆饗我所求事滿足其果以供養諸鬼神已後應別日供養護方諸神如前辦供胡跪合掌即應召請謹請東方憍尸迦天與諸眷屬來降道場願垂受供次請東南方火天仙等與諸眷屬來降道場願垂受供次請南方閻摩羅法王等與諸眷屬來降道場願垂受供次請西南方泥唎底部多大王等與諸眷屬來降道場願垂受供次請西方嚩嚕拏龍王等與諸眷屬等來降道場願垂受供次請西北方風神王等與諸眷屬來降道場願垂受供次請北方多聞天王等與諸眷屬來降道場願垂受供次請東北方伊舍羅天王等與諸眷屬來降道場願垂受供次請上方梵天王等與諸眷屬來降道場願垂受供次請地居所有諸大神王等與諸眷屬來降道場各住本方所辦供養願垂納受復願常時衛護於我如是供養諸鬼神等及護方神王行者無諸難事意所求願皆悉滿足復次蘇婆呼童子世尊為利益未來一切眾生故說三俱胝五落叉真言及明名曰持明藏又聖觀自在說三俱胝五落叉真言於此部中真言主名曰何耶吉唎婆此部曼茶羅名曰儞毘耶復有七真言主十二臂為真言主六臂上髻滿如意願四面不空羂索二臂由如日光照耀世間此等七真言主並是馬頭曼荼羅所管復有八明妃為目睛妙白居白觀世獨髻金顏名利稱苾唎俱胝此等皆是蓮花部中明妃復說種種妙曼荼羅及諸手印我利益貧窮眾生及摧諸鬼類故說七俱胝真言及曼荼羅復有十使者七明妃又有六十四嬪又有八大心真言又有軍荼利等無量忿怒又有最勝明等無量真言王是故此部名曰廣大跋折囉復有大神名曰般支迦說二萬真言此神有妃名曰彌佉羅說一萬真言名曰般支迦部復有大神名曰摩尼跋陀羅說十萬真言多聞天王說三萬真言名曰摩尼部復有諸天及阿修羅等於世尊前說無量明及諸真言其中有入金剛部內者亦有入蓮花部者亦有入般支迦部者亦有入於摩尼部亦有非部所管者如上所說真言略教種種法則於五部中並應修行復有諸天所說真言世尊印可許者亦應修行如是法則者若乘此法者即得所願成就復次世尊於內亦有勝上妙寶從此復流究竟法寶中復生八大丈夫不退眾寶如是三寶世所稱是故念誦人若欲滅罪生福希速得現前滿願者先歸命三寶又若欲持誦金剛部內真言者初歸三寶已次稱那施旃荼跋折囉波拏曳摩訶藥叉栖那波多曳次後即誦真言蓮花部內亦然般支迦部亦然摩尼部亦如上法初歸三寶次歸部主然後乃可念誦真言若不歸依釋教復行聲聞乘緣覺乘者信不具足內懷腐朽外示精進復懷慳貪悋者不應執我此跋折囉若有苾芻苾芻尼及優婆塞迦優波斯迦毀訾深妙大乘言此所說皆是魔教復懷愚癡為言執金剛菩薩是大藥叉復不敬禮諸大菩薩心生輕慢為利故詐解持誦如是妙真言者如是等愚人不久當自損害軀命亦如前說佛菩薩終不害人然於部內有諸毒猛鬼神見彼癡人謬執金剛杵者便生瞋怒即害彼命摩醯首羅天說十俱胝真言那羅延天王說三萬真言大梵天王說六萬真言日天子說三十萬真言伽路荼王說八萬一千真言摩醯首羅大妃說八千真言火神王說七百真言摩登伽天王復說三千真言諸龍王妃說五千真言羅剎大將說一萬真言四天大王說四十萬真言阿修羅王說二十萬真言忉利天王說三十萬真言各各俱說真言手印及曼荼羅依法受持若為此教非真不誠亦當自害復次蘇婆呼童子念誦人所有成就之法總有八種何等為八謂成真言法成金水法成長年法出伏藏法入修羅宮法合成金法土成金法成無價寶法是名八法於中有三成真言法入修羅宮法得長年法是三種法是名上上悉地法成無價寶法土成金法出伏藏法此三種法是名為中合成金法成金水法此之二法是名下法若有眾生具有戒慧樂此法者如是之人樂上上成就若有眾生多貪財欲者如是之人樂中成就若有眾生多愚癡故反價求利者如是之人得下成就上上之人唯求上驗勿應求中下證若遭窮貧者應求中品亦勿求上驗亦莫取下證下下之人依前求之亦勿改易若欲獲得如上所說種種成就應須修福具福之人求前八種之樂延命長壽威力自在端正聰慧皆得成就若人戀家業修善法敬念三寶常不離心憶真言念誦不間如是之人速得成就念救眾生復能滅己身罪并彼獲今世及後世樂真言之外更無異法能與眾生樂者譬如天火下降及與霜雹能損諸物無可避脫真言威力降下眾生心田能摧苦惱及諸罪障碎壞無餘善功德芽日日滋茂如意寶樹能益有情種種意願真言妙藏亦復如是或與成就菩薩位地乃至佛果或與成就明仙位地或與富樂色力長年有諸菩薩觀諸有情遭諸苦難及餘怖畏王難惡賊火雹等苦即自變身為真言主形救濟眾生令脫苦難使安無怖快樂恣情盡報壽命若復有人雖處居家受諸欲樂佛說真言發心欲持設得少法似行不行念誦多有違犯作其事法多不備具彼人每日不喜念誦遍數足與不足中間即停心貪餘部真言法則無驗却就舊業而剋其心心不休廢數當漸滿忽覺少驗心生歡喜歡喜已即發露已首諸過其罪即滅離五欲障還具戒體清淨之身還入清室更誦真言滿十萬遍已即須作求成就法不久即得如意所樂真言悉地於後所作一切諸餘真言法則皆得成就復次蘇婆呼童子若念誦人正澡浴時用淨土和水遍塗其身然後入於清淨大水隨意洗已或面向東面北洗手足已以其兩手置於膝內以水遍灑於身吸水勿使有聲即用右手作掬水法於其手掌勿令有沫呪水三遍吸水三遍勿使有聲以手母指兩邊拭口及以灑身即作護聲作護聲訖然後齒間垢穢舌中覺觸或復咳嗽涕唾更須如上呪水口吸乃至拭口澡浴畢已即往淨室中間不應與餘外人或男或女出家在家淨婆羅門童男童女及黃門等語及與相觸若有相觸者一依如前澡浴及飲水拭口然後莫共人語即入淨室念誦設使急事不得停休要須數滿然後出於精舍亦勿受他利養乞食已作業日夜不闕如是之人妙真言神唐然入身若求成就者念誦之時有施主惠施衣裳金銀珍寶鞍乘嚴具塗香燒香飲食臥具如上等物乃至分毫不應納受復次蘇婆呼童子念誦人大小便利畢已應用五聚土三聚洗後一聚洗前其一聚獨洗即出惡處就於淨處分土十聚先用三聚獨洗左手復用七聚洗其兩手已後更取三聚二手內外通淨洗令淨然後已重任用土水清淨洗之譬如春時風揩樹木自然火出以省功力遍燒草木以念誦火用淨戒風以勤相揩盡燒罪草亦復如是復如寒霜日曜即消以用戒日念誦之光曜消罪霜亦復如是譬如室內久來有闇若將燈入即便闇滅以念誦燈照罪障闇悉得消滅念誦真言乃至呼摩便獲成就若此法不成就者應近江河地上取淨好砂印成十萬窣堵波安置河邊以香泥塗塔如是一一塔前各誦本真言至誠懺悔作滅罪法無始已來所造罪障悉皆消滅此世當獲成就現報念誦之人持戒為本精進忍辱於諸佛所深心恭敬發菩提心勿使退轉恒須念誦莫有懈怠譬如國王具七種法能治人民及自安樂持誦之人具此七法即滅諸罪乃獲成就初應念誦如法勿有闕錯以次呼摩以呼摩故本尊歡喜即便施與如意樂果復次蘇婆呼童子念誦之人若欲成就攝喜人法乃至欲取百由旬外者皆是藥叉之婦力耶為愛欲故求成此法藥叉女者假令悉地者還與藥叉之婦譬如衒賣女色者為窺財故共男子欲其藥叉婦亦復如是雖復共居一劫終無善意伺人其過損害食噉以愚癡人貪餘色故欲行此法成已非直犯斯邪行之咎亦乃自當有損諸念誦人法他不可廢有業相當者任行此法於佛法中有心趣向者勿行此軌非利益事是愚人法為初學人示現說之非正道復次蘇婆呼童子有諸菩薩金剛及天龍藥叉修羅等對於佛前及緣覺聲聞眾中各自說真言世尊為我證明如來為利益諸有情故皆悉證許復慈加被我今說真言皆有三品成上品者謂昇空而去入修羅宮自在變形作藥叉女夫主者長年成幻化法自變己身為密跡等成中品者獲得賤財乃至自在富貴舉意從心下品者令人相憎及能攝來從國令去乃至令枯下中下者為療鬼魅龍鬼嬰兒令人惽沈多睡兩手或展或舒令攫拳縛抱及遣耳語及阿引吠設那鞭打令去乃至損害及令眾人共誦真言或令眾人以脚踏地令著鬼魅悶絕躄地置於四衢道頭以白㲲蓋來者令看復令一人從脚徐挽白㲲隨起㲲盡還復本心及療鼠毒攝閉人口呼召諸龍縛眾多人令不得動療治被毒及能移毒以毒毒人毒成人眼亦復治却被之人禁令不引發遣毒蛇不令傷人作人及成使者示現人龍以為音樂著魅者令差如是等類皆是外法不可依行復有毒蛇類合有八十其中有二十舉頭而行於中六種住即盤身復有十二種雖螫人無毒數內復有十三蛇蛇中之毒於外之地餘雖螫人有時被毒有時無毒復有蝦蟇辟宮蜥蜴蜘蛛等類及雜毒蛇蟲如是分別其數雖多然所行猛烈毒者數不過六種一者其蟲尿穢溺人便有毒二者溺著人身便即有毒三者觸毒蟲行時不令人見若觸人身即便有毒四者涎唾著人即便有毒五者眼毒其蟲以眼視人便即有毒六者嚙毒其蟲著人者便即得毒持真言者不畏彼毒如是諸蟲上中下品分別合成數種之毒是故餘天神說如是諸蟲或以毒惽醉而放猛毒或以大瞋而放猛毒或恐怖而放猛毒或飢餓而放猛毒或懷怨而放猛毒或死時至而放猛毒其嚙毒復有四種一者傷二者血塗三者極損四者命終其嚙毒者云何知耶所嚙之處有一齒痕其毒微少為是名傷血塗之毒其狀云何有二齒痕致使有血名曰血塗極損之毒有三齒痕令使傷肉名曰極損命終之毒其狀云何所嚙之處有四齒痕便纏其身是名命終此之一毒縱使外道真言妙藥無能治差譬如猛火燒身或以刀割被毒之苦亦復如是持真言者其毒即滅譬如大火興盛若以雨灑其火便滅真言攝毒亦復如是智者妙解種種類印以持誦大威真言共諸毒戲一無怖畏如師子王入於牛群無有顧視恐懼之心復次蘇婆呼童子世間人等常有種種鬼魅病苦或天魅或龍魅或阿修羅魅或乾闥婆魅或伽魯荼魅或緊那羅魅或摩呼羅伽魅或藥叉魅或羅叉莎魅或持明所魅或餓鬼魅或毘舍遮魅或宮盤荼魅如上種種諸鬼魅等求見祭祀故或戲弄故或殺害故或遊行世間多求利故或常噉血肉故或伺求人過失故或常瞋怒故或繫捉眾生故或煩惱熾盛故或飢餓故或繫眾生令他心亂故或歌或舞故或喜或悲故或懷愁惱故或時亂語故如上種種異相令人怪笑病等應以金剛鉤或以甘露瓶忿怒金剛等真言作法療治即得除差如上病患之徒又火神真言風神真言摩醯首羅真言大梵天王真言忉利天王真言那羅延天王真言四天王真言日月天王真言藥叉王真言金翅鳥王真言彼等鬼魅不懼如上餘外天神真言者若聞金剛鉤之名號者自然退散何況作法持真言而療治不愈者智者知彼魅鬼性行及療治法然後無畏諸佛菩薩所說真言以如來加被力故餘外天神真言不能破壞如上真言之者又欲滅罪之者於空閑靜處應以香泥或以近江河處以砂造制底中安緣起法身之偈梵天藥叉持明大仙迦樓羅乾闥婆類部多等類聞此法已恭敬頂禮一時合掌而作是言希有尊者愍念眾生希有如是微妙悲行或見尊者手執赫燿大跋折羅或執堅固鐵杵或執猛利火輪或見手執不空羂索或見手執三鈷大叉或見手執大橫刀或見手執弓箭或見手執棒或見其器仗殊異令人怖畏或見相好端嚴令人可樂或見尊者為藥叉將我等歸命大慈悲者我等修行諸天修羅人非人等恒常護念深心恭敬依教修行不敢忘失若世間閻浮提內及四天下有四眾比丘比丘尼優婆塞優婆夷童男童女得聞此法者現世得離苦難若能如法依教修行一切真言與此教相應報得悉地無有疑耶得聞上法何況依教修行而不獲果我等八部眷屬常恒護衛修道人故一切惡魔毘那夜迦藥叉等類不得其便若有貧窮眾生依此法教持明真言者現世遠離貧窮苦惱富貴自在人所欽敬一切鬼神冥加護衛若欲進求勝上出世解脫者前件已列任意所樂依教修行勤精不退不久獲得持明悉地威耀世間如日出現無有障礙心無亂動除不至心日夜不懈我等眷屬常不離左右助益其力畢獲成功時執金剛主告言汝等天龍八部能隨我語衛護真言及大乘藏并一切眾生助成修道者我亦往昔作天身龍身并受一切大力之身於彼身中以威力故常護佛法於僧寶及大乘藏真言密典并愍眾生佐助修道人力不令惡人得其便故不使國王大臣生瞋怒故從凡至金剛已來此願不曾退廢今獲如是執金剛忿怒自在之身我若左顧右眄觀察十方兩目視瞬一切世間界地六震動上至有頂下至水際於中有魔宮眷屬光明失色由如聚墨在珂貝邊所有宮殿碎壞由如微塵修羅種類四散逃避自然殄滅魔家眷屬迷悶躄地或有身體由如火燒或身乾枯者或有臥屎尿中者或被山壓身者或臥氷山中者或臥鐵圍山中者臥須彌峯倒垂欲墜生恐怖者或臥大河波中生恐怖者或臥海底不見日月光者或臥空中被日所炙受苦惱者或飢寒者或受貧窮者或受地獄苦者受餓鬼身者或受畜生身者或受飛鳥身者或受毒蛇身者或失本身形生者或身火出自燒而受苦者或兩目出火自燒面者或男身上生女根出不淨臭穢者或女身上生男根不羞恥者或屎尿從口出者或被猛獸食噉者或被蛇螫受苦痛者或食飯口中出火燒舌齒焦者或手脚墮落者或身體洪爛者或病臥者或氣欲斷者或死者受牟矟苦者或受火輪苦者或受劍戟苦者或被白象踏者或被水牛觝殺者或被人殺者汝等天人雜類應知此等天魔常障修道人故我今現少右顧左視三昧神通其魔眷屬即受如斯苦惱何況入火三昧現奮迅神通從往至今常護此修道持真言人故及護佛法并一切眾生得如此力令魔怕懼不得正視我面何況世間惡人能不怕者若有比丘或在家菩薩能發丈夫心恭敬佛法僧寶及護大乘典并祕密藏修持真言者能制國王大臣及一切惡人等勿令得便毀訾惡言者此等獲福得神通威力共我無異一切魔王怖懼生其苦惱與前件無別當得果報至我住處汝等天龍八部人非人等今於我前發大誓莊嚴護眾生心并護法藏佐助其力以汝善心深厚故善哉善哉甚善汝亦不久當獲執金剛身得奮迅自在無礙降魔勞怨若我同等時執金剛主告蘇婆呼童子汝當於世流行勿使忘失時蘇婆呼童子言如尊所教展轉流行不敢忘失時會大眾皆悉起立蘇婆呼童子人天八部大梵天王并及四眾圍遶數匝頂禮恭敬頭面著地各發誓願願我及一切眾生得聞此法依教修行速獲如是大威神身力重頂禮執金剛主足已各乘本座辭退還宮忽然不現
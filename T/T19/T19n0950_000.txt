如是我聞一時薄伽梵住菩提樹下與大菩薩眾所謂金剛幢菩薩摩訶薩觀自在菩薩摩訶薩得大勢至菩薩摩訶薩金剛手祕密主菩薩摩訶薩寂靜慧菩薩摩訶薩金剛慧菩薩摩訶薩堅固慧菩薩摩訶薩虛空無垢菩薩摩訶薩無垢慧菩薩摩訶薩普賢菩薩摩訶薩無盡慧菩薩摩訶薩虛空庫菩薩摩訶薩超三界菩薩摩訶薩持無能勝菩薩摩訶薩持世間菩薩摩訶薩天冠菩薩摩訶薩文殊師利童真菩薩摩訶薩月光童真菩薩摩訶薩不思議慧菩薩摩訶薩虛空藏菩薩摩訶薩除一切蓋障菩薩摩訶薩大進菩薩摩訶薩慈氏菩薩摩訶薩寶髻菩薩摩訶薩寶手菩薩摩訶薩妙臂菩薩摩訶薩如是等菩薩摩訶薩而為上首復與大苾芻眾所謂具壽舍利子具壽迦葉波具壽那提迦葉波具壽大迦葉波具壽伽耶迦葉波具壽目鍵連具壽大目鍵連具壽滿慈子具壽難陀具壽烏波難陀具壽賢善具壽阿泥樓馱具壽迦旃延子具壽俱郗羅具壽驕梵波提具壽大驕梵波提具壽孫陀羅具壽大孫陀羅具壽須菩提具壽耆宿驕陳如具壽制底象具壽羅睺羅如是等大阿羅漢而為上首復與無量諸天及諸天子所謂帝釋梵王大梵王夜摩天水天俱尾羅天善界天子他化自在天乃至光音淨居天眾如是等大威德天子而為上首復有無量阿蘇羅無量蘖路茶無量緊那羅無量羅剎娑無量比舍遮無量母天眾無量部多眾那羅延天伊舍那天與無量部多眾圍遶難提自在為上首大自在天為上首與無量瘧鬼眾圍遶拏枳儞毘紐天亦與無量瘧鬼眾圍遶於彼眾會天及天子阿蘇羅阿蘇羅子如是一切天龍藥叉乾闥婆阿蘇羅緊那羅摩睺羅伽羅剎眾等復有持明成就者所謂輪成就者劍成就者金剛杵成就者蓮華成就者鉞斧成就者如來部明成就者蓮華部明成就者金剛部明成就者盧陀羅天成就者毘紐天成就者母天眾成就者摩睺羅伽成就者蘖路荼成就者龍成就者拏枳儞成就者藥叉成就者摩尼跋捺羅成就者俱尾羅成就者水天成就者梵王成就者如是無量持明成就者為上首各與百千眷屬俱復有日月天子為上首與無量百千宿曜圍遶以為眷屬俱復有無量如來族蓮華族金剛族無量明王使者女使者眾金剛毘那夜迦盡無餘世間出世間眾一切山河池園苑街道四衢林神樹神江神城郭神村神屍林神鳥娑跢囉迦神惡夢神地底神宮殿神如是等上首乃至於此三千大千世界中天龍藥叉羅剎娑乾闥婆阿蘇羅蘖路荼緊那羅摩呼羅伽及諸母天瘧大瘧毘那夜迦餓鬼大餓鬼必舍遮藥叉羅剎娑等大威德者各與大威德眷屬俱皆於菩提場而住於五百由旬內大集會眾以佛威神加持互不相逼惱於是世尊住於如來莊嚴吉祥摩尼寶藏大寶樓閣告慈氏等上首菩薩言善男子此菩提場莊嚴樹我所坐處我於此坐已摧四魔證成無上佛智汝等咸應坐於是處一切智佛智皆得生出世尊說是語已默然而住爾時金剛手祕密主菩薩以佛威神及本願力從座而起偏袒右肩右膝著地合掌向佛世尊作禮白佛言世尊我問世尊如來應正等覺修佛頂真言異方便一切如來所說真言明教加行修習曼茶羅印契安布異成就事業一字轉輪王佛頂入於大三摩地印曼荼羅成就處軌則念誦印安布最勝事業祕密畫像法止魔息災增益調伏法如是一切如來部真實一切世間出世間明真言最勝不被他淩突無盡眾生界菩薩真言行成就由此一切有情獲得安樂由此佛頂輪王於贍部洲眾生修一切如來真言者作大佛事故由此世界贍部洲眾生獲一切安樂能堪任成就故一切天一切天族一切藥叉一切藥叉族一切緊那羅一切摩呼羅伽一切龍一切龍族一切天龍藥叉乾闥婆阿蘇羅蘖路荼緊那羅摩呼羅伽人一切世間出世間印真言作利益故成就故不令欺淩令安尊位故一切有情修佛頂真言者除一切苦惱令我真言族成就故觀自在等大菩薩真言行光顯故一切如來說印曼荼羅法要成就故無量如來所說真言印曼荼羅難成就者令易成故理趣法句法要唯願如來應正等覺說啟白是已爾時世尊誥金剛手祕密主言善哉善哉祕密主汝為一切眾生利益安樂輪王佛頂成就真言行精勤住持者一切如來所說真言汝能問如來如是事是故金剛手我為汝說先佛已說未來當說爾時釋迦牟尼如來以佛眼觀一切世界觀已為未來有情本願福力加持觀已告一切菩薩大眾言善男子汝等憶念一切如來所說輪王一字入一切法三摩地作不思議奇特神變於一切世界作大佛事一切三摩地中最勝句咸皆作意時一切菩薩咸皆憶念一切佛頂輪王大真言王及三摩地句唯除祕密主觀自在大菩薩由如來加持故時世尊坐大菩提樹下於大福生地如來入佛遊戲三摩地時一切如來悉皆同入是三摩地世尊彼時憶念攝受一切眾生界無量恒河沙數俱胝劫積集施戒忍進等波羅蜜無量難行苦行從大丈夫相出光明所謂後頂從白毫相從眉從眼從鼻從耳從唇從頭從袈裟從髆從手從臍輪從二乳從二乳間從項從二髀從二膝從二脛從二踝如是從坐處從二足如來法輪印處如是真多摩尼寶處如來鑠訖底三昧處錫杖印處從如是一切如來心印處從無能勝忿怒轉輪王入三摩地無能勝印處如是一切如來大慈處大悲處一切如來三摩地處如是從無畏處從記䇷處如是一切如來明真言處放光於一一光明無量光明以為眷屬從佛頂出無量百千光明種種色類青黃赤白紫色照無量佛剎照此三千大千世界一切地獄傍生悉除息塵翳息一切苦建立一切真言行於諸菩薩作一切義利成就大福莊嚴一切安樂易成就於剎那頃作一切義利成就已於恒河沙數佛世界魔宮殿咸令萎顇映蔽一切魔光乃至有頂下至無間大地獄邊際一切處照曜光曜驚覺一切有情復來旋遶世尊三匝已各各沒入本處爾時釋迦牟尼如來從三摩地起以佛眼觀一切佛剎彼一切天集會如師子奮迅而顧視誥金剛手祕密主言金剛手汝今諦聽一字佛頂大明王及四大佛頂及毫相等作大利益成就者明妃如來手如來鉢如來唇如來口法輪等大明王所有一切眾生界於一切有情勤修佛頂真言行菩薩等及一切有情菩薩乘受持者苾芻苾芻尼塢波塞迦塢波斯迦不被一切天世間沮壞獲得不退轉一切皆獲安樂一切處一切苦惱悉皆除滅一切皆悉起大慈行同一味相不被火燒不被水漂不被刀傷不被毒中不被蛇齧不被一切難一切如來所說大真言明王受持菩薩及餘淨信大乘菩薩乘有情從此一切如來三摩地出生大真言受持者及餘大明王受持者應以牛黃於樺皮上寫此陀羅尼安頭髻中若是苾芻苾芻尼寫此陀羅尼繫在袈裟中若塢波塞迦塢波斯迦繫在手臂或在頸下若國王帶不被他敵之所侵擾晝夜臥安覺安大威德賢聖諸天而常擁護如是及餘有情若能持此者勤修真言行者一切處獲得無礙一切人見悉皆歡喜遠離一切苦得一切安樂一切人天供養恭敬一切天龍乾闥婆阿蘇羅蘖路茶緊那羅摩呼羅伽餓鬼必舍遮一切難調障毘那夜迦不敢逼近離惡趣怖祕密主此大明王及明妃真言句一切有情勤修菩薩行者及修佛頂真言者以此作息災吉祥事惡星淩逼皆得息滅作一切眾生義利鉤召一切天龍藥叉祕密主我略說為修佛頂真言者速疾得悉地令作一切事業世尊說是已告金剛手此一切如來所說大真言王大佛頂白傘蓋佛頂高佛頂勝佛頂光聚佛頂如是大佛頂真言王入一切如來三摩地勤勇力等敵皆殊勝三摩地成就一字頂輪王佛眼毫相大慈大悲佛牙并無能勝如來手如來鉢如來袈裟如來法輪并明妃等說從大悲奮迅大人相師子吼流出一切菩薩不能摧壞一切佛加持共隨喜大慧照耀幽暗者令作光明以甚深智作無塵垢令作吉祥一切世間中最勝尊貴作最勝無塵無垢四無所畏令作端嚴慧令作廣大無量殊勝智令作堅固勇猛金剛鉤鎖身令作十力令作大威德令拂除愚暗令作一切佛智令作大護一切菩薩功德藏能令一切智智能令寂靜句令作無礙勇猛威德令作最勝慧難調眾生種性令生慈心能作一切如來熾盛三摩地大真言明王一字佛頂輪王而說真言曰曩莫三滿多沒馱南唵步嚕唵釋迦牟尼佛世尊纔說是真言譬如贍部洲大風吹一切樹林藂林藥草葉及花果悉皆振動如是纔說是輪王一字真言三千大千世界六種振動須彌盧山亦皆大動大海騰沸及恒河沙數世界悉皆振動山谷及海猶如草葉一切山林河海皆悉振動一切魔宮如一熾盛火聚以佛威神加持力故悉皆恐怖魔眾諸天皆自不安歸依於佛世尊於一切世界中那洛迦趣有情悉皆獲得安樂爾時世尊作如是神力加持為令顯現輪王佛頂故自身作轉輪王形功德相莊嚴七寶成就一切光明熾盛晃曜照曜以無量法莊嚴間錯嚴飾大輪王師子座而坐熾盛照曜一切圓光如輪周匝形成一聚光無有一有情有情眾當彼之際而敢不瞬目瞻暏彼所有慈氏等大菩薩彼皆剎那頃亦不能不瞬目而瞻視爾時觀自在菩薩金剛手祕密主菩薩以佛威力悶絕躄地剎那謨呼律間則彼大威德摩醯首羅天帝釋天毘紐天夜摩天水天俱尾羅天風天蘖路茶緊那羅摩呼羅伽等一切器仗悉皆墮落摩醯首羅三戟叉墮落帝釋金剛杵墮落毘紐天輪俱尾羅棒水天羂索如是一切大威德天一切器仗墮落於地精氣威力神通皆奪由轉輪大真言明王加持故一切菩薩憶念菩提遊戲三摩地一切天龍藥叉乾闥婆阿蘇羅蘖路茶緊那羅摩呼羅伽等皆歸依佛世尊悉皆戰掉如芭蕉葉身毛竦竪不能堪忍觀大輪王真言色形爾時世尊隱大輪王色形剎那頃說此一切如來所說大明妃能息一切難調有情能成就一切佛頂輪王能息一切鬪諍言訟一切如來部真言母一切菩薩母觀自在菩薩金剛手祕密主為令起故說此佛眼一切佛所說能成就一切義利速疾成就輪王佛頂故說真言曰曩莫薩嚩怛他蘖底瓢曷囉毘藥三藐三沒第毘藥唵嚕嚕塞普嚕入嚩攞底瑟姹悉馱魯左儞薩嚩囉他娑怛儞娑嚩訶說是佛眼陀羅尼已觀自在菩薩金剛手祕密主等悉皆而起乃至所有一切天等眾會各各復得本神通各還執本器仗皆歸依佛世尊心大歡喜瞋視觀察如來各作是讚言嗚呼奇哉觀自在菩薩金剛手祕密主白釋迦牟尼應正等覺言世尊是何奇特世尊曾所未見如來持此頂輪王形光明聚是何希奇佛言善男子持頂輪王色形三摩地一切諸佛世尊佛遊戲神通善男子如於大曼茶羅集會汝等作真言身變化住不思議顯示大威德如是如是如來轉輪王真言色形身住而顯示善男子此佛頂轉輪王一切如來真言身住最勝三摩地一切諸大菩薩及一切真言明王明妃一切諸天無能違越善男子有此真言轉輪王佛頂若有人誦持處五百由旬內一切明世間出世間不流通不成就汝等所說清淨真言所加持真言不成就亦不往亦不現威德若纔憶念此真言一切世間出世間真言悉地皆成就汝等所說加持真言身一切不可成就不現應驗者以此真言應成就之五百由旬內地方天龍藥叉乾闥婆阿蘇羅蘖路荼迦婁羅緊那羅摩呼羅伽菩薩住真言身者於處不堪忍住不遊行不成就不與現驗不與悉地何以故由住此佛頂輪王三摩地無能欺凌除佛眼真言三昧耶用此真言七遍誦之則其身寂靜若不然者其威德無能堪忍其修真言者必須初後誦此佛眼真言十地菩薩尚不能堪忍此輪王威德何況餘天王小類有情爾時世尊顯佛頂威德故欲現佛傘蓋威德故一切佛傘蓋加持故是時住白傘蓋佛頂王身如傘蓋形蓋此三千大千世界無一有情而作質礙白傘蓋形悉皆覆於佛頂其傘蓋頂當於如來頂中觀自在菩薩金剛手祕密主菩薩問佛世尊世尊此是何傘蓋色形蓋覆三千大千世界而住住於世尊頂上不見其邊際不可得以觀察瞻睹不可往其邊際佛言仁者此名白傘蓋佛頂王無量如來所共宣說一切如來無量色寶普遍音聲一切真多摩尼寶間錯寶珠網普遍現前不思議莊嚴而作影現是諸佛世尊傘蓋一切如來之傘蓋成佛頂王傘蓋作一切有情速疾成就是一切諸佛傘蓋名為白傘蓋大威德菩薩不得其邊際於千俱胝劫度量亦不得其邊際亦不能見邊際時世尊釋迦牟尼觀佛頂王以自神通威力加持住真言身形而說真言曰曩莫三滿多沒馱南唵怛他蘖覩瑟抳沙阿娜嚩路吉多母㗚馱唵摩摩摩摩吽匿當彼之時此三千大千世界皆動搖震爾時世尊誥諸菩薩言諸菩薩此白傘蓋佛頂真言能成就一切真言能鉤台是大明王不空無礙勇猛爾時世尊顯揚佛頂王威德故作一切有情利益故能息除一切災禍逼迫能斷壞世間出世間真言以此真言句作加持無量菩薩稱讚無量俱胝佛說此佛頂王光聚令現大威德故是輪王佛頂之威光金剛句而說真言曰曩莫三滿多沒馱南唵怛他蘖覩瑟尼沙阿娜嚩路枳帝母㗚馱帝儒囉始吽入嚩囉入嚩攞馱迦馱迦娜囉娜囉尾娜囉尾娜囉瞋那瞋那頻那頻那吽吽泮吒泮吒娑嚩訶說此真言已三千大千世界如寶爓燈形無量間錯照曜與蓮花色帝青寶蘂為爓晃曜而現一切虛空際一切寶聚為寶帳間錯鈴鐸一切莊嚴光聚以變化力為門界道種種令普遍佛威德示現遍覆虛空界加持而住令一切菩薩作歡喜一切獲得安樂從佛頂出光明一切世間出世間真言明威皆斷壞令破奪其加持令不成就何以故大威光藏故爾時世尊誥金剛手祕密主言祕密主此一切如來光明照曜光聚佛頂由此光明照曜三千大千世界下至無間地獄邊際乃至有頂照曜一切魔宮悉皆萎悴於虛空際作照曜金剛手此佛頂王能斷一切真言纔誦此真言修行者隨意世間出世間真言令斷令破令壞唯除輪王佛頂白傘蓋主佛頂高佛頂勝佛頂佛眼五字如來心除此餘一切世間出世間真言明斷壞令打令伏令縛令攝修行者若纔稱名纔誦隨意難調鬼魅令壞令打令馳走令挫辱金剛手此光聚佛頂不應非處誦持應於有舍利處誦持賢聖諸尊所攝受處何以故此威德光聚佛頂等同輪王威德故若不爾者即被傷損即聖眾不降臨諸魔得便當知於清淨處及有舍利處聖人得道處先以三昧耶加持復以輪王三昧耶佛眼加持若異此者即被傷損雖久修行亦不成就此光聚大真言王於修餘真言者不得輒誦何以故彼真言主威德損故當知於閑靜處或於河側或於池邊或於海岸或於山間或於窟或於聖人作制底處其修行者獲大威德具力具大精進具念具慧等同餘部得悉地者威光威德猶如輪王真言成就祕密主此明王能生不思議威德祕密主此是如來威如來光如來加持一切諸佛之光明威德光明體光明性與一切有情威德能生威光性金剛手能斷一切真言能調難調者能壞他真言威此是大威德大神通能成辦一切事爾時世尊復觀無盡法界知已眾生利益故能令如來力三摩地等流一切菩薩無邊力勇猛故說一切佛所加持修一切真言與安樂故說真言曰曩謨三滿多沒馱南唵入嚩攞入嚩攞儞比也儞比庾那蘖都瑟尼沙度那度那吽爾時一切世界悉皆震動一切天龍藥叉乾闥婆阿蘇羅蘖路茶緊那羅摩呼羅伽迷悶癡亂皆失神通難調者被燒毘那夜迦出呵呵聲爾時世尊誥祕密主言祕密主此名高佛頂王一切如來三摩地力勇猛大精進大力若有善男子善女人修習輪王佛頂者及餘淨信者所往處鬪戰論理諍訟一切處若誦所去處悉皆得勝或餘有大國王淨信佛法者用牛黃於樺皮上或素上書此真言繫旗纛上或於頸下則往他敵若見則便破敗他軍消融互不相救何以故以如來神力加持故或餘塢波塞迦塢波斯迦於頭上帶持彼人吉祥清淨威德吉慶威光威力不被他凌突獲得吉祥辯才祕密主我略說菩薩持此者獲得無量力勇健獲得如來加持一切魔無能沮壞一切諸天不敢逼近修此大真言者無有與等威力皆得成就若成就等同轉輪王真言何以故一切如來神力所加持三摩地力故是為高頂王爾時世尊釋迦牟尼如來現神通威德故一切罪息滅故一切惡趣摧壞故一切那洛迦苦息除故現不思議行神通故現一切如來神通威德積集故此佛頂真言王一切佛之所宣說真言曰曩謨三滿多沒馱南唵入嚩攞惹庾瑟尼沙入嚩攞入嚩攞滿馱娜麼滿馱娜麼弩嚕麼弩嚕麼弩嚕麼郝賀那吽纔說是真言此世界及一切佛剎六種震動無有一有情受飢渴苦以一切佛威神力現大威德故一切地獄中一切飢渴悉皆止息一切有情悉令獲得飲食恒河沙數等如來同共宣說為大怖畏有情作利益故示現大神通金剛手有此佛頂王所流布處一切魔不得其便何況修行者若有善男子善女人若能常憶念此真言王復能持誦彼獲得不思議神通成就具大精進神通圓滿一切諸天禮敬彼人不久獲不思議功德若有成就真言王者或有大乘淨信者或修習輪王佛頂者彼獲得不思議神通相應於一切有情中為最勝不應疑惑獲佛神通所求欲願獲得無礙一切神通平等真實無畏一切時等同諸佛金剛手若修勝佛頂真言者不久神通自在成就於剎那頃諸難調有情見者悉皆馳走所有魔眾諸天見彼皆失神通而悉馳走若有修習此真言成就者與轉輪王真言成就等無有異於地獄中亦作神通為處地獄有情作利益故如是一切有情息除飢苦我略說少分佛頂王三摩地神通熾盛無量無邊一劫不能說其福利功德我少分說世尊所說爾時世尊告一切菩薩眾善男子佛頂王等住一切如來三摩地真言身者千俱胝劫不能盡說其功德矜愍一切有情故而說少分是佛頂王族稱揚不思議功德千俱胝劫若如來說無能盡其邊際如來親自佛頂真言王輪王大威德若千佛於俱胝劫讚歎亦不能盡其邊際若有善男子善女人若以飲食衣服湯藥種種資具供養百佛若有人誦此輪王受持福聚無能與等即說伽陀曰若復智修行最勝真言王則成為菩提獲地位不疑為不生不滅持此佛頂者無有等威德不思儀色力三世無與等眾生身界異成就佛頂人無有等同者若帝釋自身或餘威德天一切世界中欲界大力者見修頂輪人若不起承迎頭破作七分猶如蘭香梢自在及帝釋水天俱尾羅藥叉大威德奪彼光萎悴千光而熾盛照曜於諸天若有大丈夫成就大真言王若讀若誦若受持乃至書寫經卷或書於樺皮帶持或塗壇或香泥塗地散花燒香末香以經卷置於壇中而作供養此法要受持讀誦為他演說觀其眾生根性勝劣而為宣說勤修菩薩行者慇懃而敷演畢獲得如來熾盛三摩地淨信究竟大乘堅固者應授與之如來言教可為敷演而為說之不應慳悋常得宿命智不墮於惡趣超千劫生死流轉證無上正等覺一切天龍常當擁護言音威肅令人樂聞一切有情愛樂憐愍安樂捨壽不為諸魔之所侵擾若有善男子善女人大有情堅固入大乘由滿願故修如來族真言是人具福大威德賢聖所攝受不歸依餘類唯歸趣佛菩薩超越一切魔道意趣諸根不缺者身色光潤黃白生於勝族清淨處生於吉宿大勤勇身相圓滿不太肥不太瘦亦不乾悴爪如赤銅踝骨平滿身形長大肌膚潔白不太團圝齒不疎黑眼目不睞亦不黃綠不疥癩不貪染不被毘那夜迦所持身相應頭圓平滿筋脈平正我今略說其相生於大族大福大威德有情說此法要是善男子善女人若得此佛頂真言必當成就為彼有情而敷演之而當敬禮慎勿不與必當與之若得此佛頂真言必當成就若有人得此堅固有情輪王佛頂必當成就此甚深法要餘世界中甚難得聞此由如來加持於餘多世界中得聞若有人一經於耳根應知皆是輪王三摩地之所加持應如是知若有人得此如來族法要修行者得至於手中皆是如來加持何以故皆是如來不思議真言三摩地頂輪真言身之所建立此一切真言中最大真言句頂王三摩地不思議法要應當知是故彼有情必當求如來真言成就若此法要書寫經卷或誦所在之處無量人天世間皆作供養獲得此三摩地熾盛法句彼人無增上嗔恚之心爾時釋迦牟尼佛以佛眼觀一切眾生界告金剛手祕密主言祕密主為有情利益故我今說大明王儀軌一切佛所說一切世間出世間真言明像中上上佛頂輪王本身形狀能滅一切罪令一切有情得大涅槃以殊勝三摩地佛色身變化而現我今說世尊佛頂輪王畫像法修行者先應入曼茶羅從師受得印契儀軌曾入佛頂輪王壇或無能勝忿怒壇或勝佛頂壇見三三昧耶得受灌頂得阿闍梨印可無上涅槃道入修行當依儀軌應作先行先行已然後畫像令婆羅門童女大族姓生者授與齋戒縒縷令織依教織緤或依餘教或如來部所說長六肘橫四肘若不辦五肘亦得或緣畫像要買物者勇士不應酬價其緤織已以香水洗之擇去毛髮其畫像應用佛神通三長齋月白分取具諸根畫匠淨信三寶者先令澡浴清淨著新淨衣授與八戒然後令畫應擇端嚴順吉祥宿曜時日或於山間或巖窟或於牛欄或於佛堂精室或聖賢得道處離臭穢有蟲水地處置㡧應畫先於中畫佛世尊坐師子座其座種種寶莊嚴作說法相普遍爓光如輪圍遶從頂流出種種光明佛具大丈夫相倚菩提樹其菩提樹有種種葉如真多摩尼樹或於枝繫繒綵或繫吠琉璃寶或繫菓或繫鈴鐸或繫天妙菓或垂雲降雨或種種花菓或菩提樹牙或真珠吠琉璃車𤦲珊瑚玉皆畫於上或樹上有吉祥鳥眾坐於枝間或作種種葉雲電降雨枝葉相交作如是大菩提劫樹世尊兩肩後倚著其樹佛右邊轉輪大王如輪王形坐白蓮花作觀佛勢其身金色周遍光明七寶成就唯輪寶以光圍遶在蓮花上釋迦牟尼佛復觀頂輪王於佛左邊不遠畫白傘蓋頂王如大王形其身金色坐在蓮花上手持蓮花目觀輪王去白傘蓋頂王不遠畫高頂王形如大王坐白蓮花上手持俱緣果瞻睹輪王去頂輪王不遠不近畫光聚頂王坐白蓮花上種種光明圍遶在熾盛光明中坐身作金色手持真多摩尼寶於光聚佛頂王下畫持誦者䠒跪而坐瞻仰頂輪王輪王舒手作施願印顧視持誦者近光聚頂王圓光不相掩應畫勝佛頂身形金色左手持寶右手施願目觀輪王如是等悉皆是佛頂王各各形如大王各有熾盛光爓悉皆金色坐白蓮花上佛右邊應畫普賢菩薩手持白𤛆拂佛左邊畫慈氏菩薩手執白拂此二菩薩比佛身量稍小佛前應畫聖觀自在菩薩金剛手祕密主菩薩各坐寶蓮花上皆悉合掌作禮佛勢近普賢菩薩應畫文殊師利童真菩薩無垢慧菩薩寂靜慧菩薩無盡慧菩薩虛空藏菩薩虛空無垢菩薩大慧菩薩如是等大菩薩次第而畫各各合掌坐蓮花上作禮佛勢已次漸小身形寂靜皆作金色種種莊嚴以綃縠為裙衣次慈氏菩薩不遠不近應畫佛眼明妃形如女天坐寶蓮花種種莊嚴身如金色目觀眾會著輕縠衣角絡而披右手持如意寶左手施願圓光周遍熾盛光明身儀寂靜去佛眼聖尊不遠應畫佛毫相尊如女天形有何差別右手持蓮華左手施願目觀輪王近佛眼尊下應畫孫那唎大明妃形如天女種種瓔珞莊嚴其身青色手執蓮花坐於寶山觀佛世尊近金剛手畢須畫甘露軍吒利近彼尊畫金剛軍蘇摩呼頂行此三聖者各持童子形種種瓔珞莊嚴其身皆目瞻輪王作驚竦勢於觀自在菩薩右邊畫賀耶仡哩嚩大明王身如火色作忿怒形鼻如猿猴以蛇莊嚴瓔珞臂釧髆釧頭繫蓮花鬘作瞻覩輪王勢近彼應畫蓮花孫那利四臂右第一手持羂索左第一手持鉞斧右第二手施願左第二手持菓坐於蓮花又近輪王佛頂畫無能勝忿怒王身白色四面四臂嚬眉面嗔怒虎皮為裙蟒蛇為耳璫得叉迦龍王以為腰絛婆蘇枳龍王以為神線角絡披耽肚身形短以毒蛇莊嚴髻冠咬下唇遍身火爓熾盛光明圓光右第一手持金剛杵第二手作期剋勢左第一手持三戟叉第二手鉞斧正面作阿吒吒賀娑笑聲勢從口出火焰種種色相右邊面瞻觀輪王左邊面觀持誦者頭上面觀一切眾會住於寶蓮花上無能勝忿怒王應如是畫於彼尊下畫地天身白色以二手捧寶花籠子二膝跪地近地天畫尼連禪河神靘黑色如龍女形七頭合掌作禮佛勢近尼連禪河神互相近畫嚩里迦大龍王母止隣陀龍王此二龍王曾見無量諸佛皆七頭合掌跪地近地天畫阿難陀龍王無熱惱龍王娑竭羅龍王持蓮華鬘曲躬合掌大慧菩薩右邊畫白衣觀自在以蓮花鬘莊嚴其身以寶繒角絡披右手把真多摩尼寶第二手施願此菩薩是蓮花族母應於蓮花上坐近佛毫相應畫摩莫枳菩薩淡紫青色種種瓔珞莊嚴坐於蓮花身儀寂靜住般若波羅蜜自性右手持梵夾左手持真多摩尼作施願勢是一切佛菩薩之母大聖般若波羅蜜多住摩莫枳形則此尊是金剛族母稍似童女形不太高顏極令悅意應作如是相畫此尊眷屬金剛鉤金剛拳金剛雹此等皆是大明妃以為眷屬各住本形近白衣觀自在下應畫多羅尊種種嚴具莊嚴著輕縠衣其形不太麁不太細中庸形右手持青蓮左手施願坐蓮花上作淺綠色近於彼尊畫毘俱胝身白色三目四臂右第一手持杖左第一手持瓶右第二手持念珠左第二手持蓮花身儀寂靜於像二角作鼓音樂天子於佛上畫淨居天子在雲中湧出散花供養各依方而畫護世四王東方畫持國天王南方夜摩天西方水天北方俱尾羅天各隨方四邊畫如是四隅東北方伊舍那東南方火天西南方羅剎主西北方風天各依本形畫近忿怒無能勝王下畫持誦人如本形跪地手持香爐瞻仰輪王金剛手此輪王佛頂大畫像儀軌無量佛宣說纔見一切罪悉皆消滅金剛手若得圓具依法畫纔見眾生滅除五無間罪遠離一切罪若見此微妙像一切如來之所說其人現世有報今世及他世俱胝劫作一切罪由見此像悉皆消滅由見此最勝像一切悉地皆得現前一切如來大明真言任運得成就隨意念誦成辦一切事諸餘部中真言難成者對此像前決定得成爾時世尊誥金剛手祕密主言祕密主汝今復聽說白傘蓋頂王畫像能成辦一切事業利益一切於生死流轉怖畏有情故恒河沙數俱胝佛同共宣說先當如輪王儀則所說織可方三肘不應截屈不得用皮膠和色畫人與授八戒於緤中央應畫佛形黃白色坐師子座具諸相好佛左畫金剛手菩薩左手持白拂右手持金剛杵金剛手左邊畫淨居天子眾著天衣裙於佛前應畫佛頂王身金色如鑄金像具諸相好手持蓮華佛下畫持誦者手持香爐於像四邊應畫種種華金剛手此白傘蓋佛頂王畫像法先佛所說爾時世尊復告金剛手言金剛手諦聽諦聽極善聽作意吾當為汝說光聚佛頂王畫像軌則於一切世間出世間真言明教法上上頂王光聚依輪王儀軌香水洗緤三肘或一肘彩中不應用皮膠受八戒畫匠令畫應畫佛坐於白蓮華上作說法相諸相具足於像上應畫山峯像下應畫蓮華池從佛頂出種種光明佛下右邊畫持誦者䠒跪持香爐畫彼本形祕密主此光聚佛頂王儀軌一切如來之所宣說為令調伏諸有情故此光聚佛頂王成辦一切事業最勝畫像法爾時釋迦牟尼佛復誥祕密主言祕密主我今說高佛頂王畫像法依輪王儀軌於三肘或一肘新緤上擇去毛髮受齋戒畫匠令畫應畫佛世尊坐七寶蓮華上結跏趺坐諸相具足右手施願左手在臍下仰掌從佛頂出種種光明於像上兩角各畫淨居天手佛右邊畫持誦者瞻仰如來祕密主此是高佛頂王畫像法一切佛之所說一切佛所稱讚矜愍一切有情故說爾時釋迦牟尼復誥金剛手祕密主言祕密主我今說勝佛頂王畫像儀軌先佛所稱讚依輪王佛頂儀軌作緤或三肘或一肘離毛髮受齋戒畫匠令畫應畫佛形作金色相坐師子座持說印具大丈夫相從佛頂流出種種光明像下畫持誦者如本形䠒跪坐手執香爐瞻仰如來金剛手此勝佛頂王畫像儀軌一切如來宣說金剛手如來世尊及大威德菩薩無量種色身隨意而畫或緤或素或於板上或牆或壁亦無過失或使畫匠或復自畫或巧畫匠隨自意形狀而畫之或畫菩薩形或畫真言聖天乃至於經夾上畫或樺皮上畫或畫最勝像或一搩量或一小搩量或一大指量或隨意樂處應畫亦無過失爾時世尊說伽他曰隨意樂而畫慧者起悲心利益諸有情我成就思惟亦不為愆過攝受有情故是故當慇懃常懷悲愍心恒行於捨施及護持淨戒忍辱及精進禪定與般若常應而修習彼悉地不難若無有畫像當住菩提心及持於大印獲最上成就爾時金剛手祕密主白佛言世尊唯願世尊為勤修求成就者略說修習佛頂王真言行威德功能熾盛方便於眾生世尊求悉地者由住如來佛頂王真言明一切真言悉皆速疾令得成就佛言善哉善哉祕密主汝能問如是義祕密主汝今諦聽我為汝說一切佛所說行行方便法句伽他極微妙此法眼無量佛已修習為利益成就故爾時釋迦牟尼佛觀一切大眾以梵音聲說此法理趣伽他一切法眼中最勝伽他曰無量菩提行自在多種百苦逼惱者見諸有情多逼惱釋師子尊而演說愛樂此法修行人成佛當受天人供由修一法成大覺成真言王眾所讚彼人不久佛菩提廣度無量諸群品空閑大制底流泉及河側逈樹或巖窟眾華及山間獨居堅固心菩提心相應勝解於大乘清淨勤修行及與身口意食飲四儀中行者常謹結真言者勝趣解三摩地明出生獲悉地成真言或明隨意而修行常著三種衣善伴堅禁者彼悉地不難彼人定獲得先應禮諸佛智者應堅固真言者無伴勤求利有情彼成就不難現不思議色現世得成就勤求悉地者常應作制底勤護摩念誦即於此現生速疾得成就謹慎而巧妙勇健勤堅固大益真實心此人堪稱讚諸根皆圓備智慧常質直能忍於飢渴是人可稱讚勤求成就者若得是法要彼當不久時獲最勝悉地金剛手我滅度後末法之時愚癡塢波塞迦塢波斯迦披袈裟者愚丈夫作種種無益言說貪著滋味懈怠懶惰如斯小人不深知如來三摩地力無所畏於廣大大乘理趣壞亂勇猛精進者於菩薩善巧律儀行不得灌頂者不淨信諸佛菩薩廣大三摩地不得成就則生謗毀我及菩薩作如是言此非佛說是魔所說毀辱於菩薩若住大乘善男子善女人勤求成就真言行者調弄損害作不饒益事由此因緣積集無量罪障是故金剛手善男子善女人欲行菩薩行者應生淨信堅固決定於菩提心以廣大願常書寫大乘經典讀誦受持為他敷演說伽他曰依寶雲大經修行我稱讚由此加行故本尊速現前以何成真言慇懃成自身以施戒忍辱勤定智慧得專注一心故速疾成本尊爾時金剛手復白佛言世尊云何修佛頂真言行者住清淨軌則作本尊觀行唯願世尊說以一支速疾成就佛頂等悉地佛言是故持金剛諦聽眾生利益故小眾生緩慢精進者差別而說一切真言教中三時住清淨軌則不放逸常住觀佛三摩地不應以散動心觀不以貪染擾亂其心應一心觀佛常以慈三摩地遍緣十方一切有情三時澡浴洗濯手足依法澡灑勇健智慧者不應放逸損害生命換內衣已以此真言護身真言曰唵麼麼吽匿若用土不應用和蟲土智者應用清淨香土不太黑不太黃不太赤如是土通一切成就法若調伏法用黑土赤土亦得若作增益應用黃土消滅災禍及諸罪障應用白土若求羅惹應用不白不黑土若求敬愛法應用赤黃土如是智者依教用土以此真言先加持土然後應用土真言曰唵娜囉吽以此土真言通諸成就用以此河真言加持於河水唵入嚩攞吽此明加持河一切處通用分土為三聚置於清淨處其地離涕唾臭穢之地處女人藂聚處小兒戲劇處諸畜踐河處眾生攢聚處行者於是處不應而澡浴阨迮及險阻及與臭穢水智者應遠離當別求勝河澄潔清流水遠離泥滓穢於其河岸側種種樹莊嚴於彼當澡浴其水深潤滑常於如是處水中諸鳥戲諸華悉莊嚴行者應彼浴復以此真言加持於淨土真言曰唵鉢囉入嚩攞吽即應自擐甲大指置於心真言誦七遍甲冑真言曰唵入嚩攞帝惹吽以心甲冑明修行者應用悉皆於遍身即成大加護擐身甲真言曰唵入嚩攞跛囉羯囉麼吽此名身甲冑智者常應作即應入於水自腰或至胸毘那夜迦障水中諸惡蟲由此加持故不能為損害真言曰唵吒󰳱滿馱娑嚩訶此辦事真言一切佛頂心由憶念此故水居諸障者所有欲損害悉令禁其口以此護其土分土作三分以用為洗淨從脚至膝脾以土揩令淨離惡氣滓穢諸佛說為淨次用第二分從腰至於頸第三洗上分以土應洗之離蟲然可用先置第三土復更慇懃洗以辦事真言行者加持水三誦灑於頂沈靜而寂默澡洗潔淨已輒不與人語復以辦事明行者自加持以無能勝護及以佛毫相摧壞佛頂明普加護稱讚以佛眼真言惟通佛部用純正諸佛頂成就曼荼羅當結方隅界并護於助伴許用摧毀頂及成辦一切無蟲水澡灑此明誦一遍清淨真言曰曩謨薩嚩沒馱󰂛地薩怛嚩南唵戍殿努戍馱曩耶娑嚩訶此澡灑真言通用如來部即往念誦室住定不放逸當於身前觀三尺之量地悲愍心相應兼與慧而俱當往念誦室應著清淨衣奴俱羅芻麼及與野麻衣智者應念誦依於教儀軌應誦淨真言次用辦事明加持茅薦座敷置於像前應念誦本尊次應迎聖眾真言印相應數觀本尊像即結蓮華印以座而奉獻諸佛持吉祥佛足幖幟生諸菩薩蓮座是座皆稱讚真言修行者不應坐高床而觀本尊像次應持念珠穿珠真言曰唵阿納部諦微惹曳悉地悉馱囉梯娑嚩訶菩提子念珠決定得成就上中下悉地通諸真言用金銀等作珠增益應用之清淨頗胝迦一切義成就童子線應穿皆依具儀軌當用自密語以此作加持加持珠真言曰曩謨薄誐嚩底悉地娑馱也娑馱也悉馱囉梯娑嚩訶當以此真言加持於念珠應誦於七遍持於二掌中坐於茅薦上求成一切義吉祥密嚩樹白檀及天木如是等樹類念珠增益勝念誦護摩時應用如是珠佉陀羅木樹末度俱那衛用此木為珠而作調伏法亦用此樹木而作於床座若木不能得取葉離諸蟲坐臥而藉之及灌頂處坐燒瞿摩夷灰濾水用洗淨密絹為濾羅審觀濾漉水依法持密言若不得成就應用頂輪王加持必成就復用心隨心相共而和誦若如是不成用佛眼真言相和而誦之世尊佛眼明一切佛所說先佛亦稱讚我今而宣說求成佛頂者應當而誦持與彼相和誦不久疾成就設作五無間不久亦得成若無有畫像運心作觀行諸佛所稱讚即結禮佛掌觀行誦此明真言曰曩謨囉怛曩怛囉夜也阿左羅尾㘑娑嚩訶則結大印想於彼印上以無量寶所成山於山上想七寶所成蓮華其華無量千萬葉其胎廣博大莖於彼上有樓閣於樓閣中想世尊坐如真言身形如所畫像說世尊安隱結跏趺坐作說法印具大人相莊嚴其身遍周圓光應如是觀餘亦如上所畫像觀在於樓閣中閣上有相輪橖心中想無量真珠寶網遍覆乃至隨意而觀一由旬大或百由旬乃至千由旬量應觀行隨自意觀之乃至有頂專注一心智者不應放逸心繫於本尊諸佛加持力作是思惟求成就者作如是觀行以無垢海真言加持大海真言曰唵尾麼盧㮈地吽以山真言加持於山真言曰唵阿左欏吽以蓮華真言加持蓮華真言曰唵吽迦麼欏娑嚩訶一切寶樓閣真言加持樓閣真言曰曩謨薩嚩怛他蘗跢南薩嚩他欠榅諾蘗帝薩叵囉曀𤚥誐誐曩劍娑嚩訶次應請佛世尊以自真言應想世尊如從忉利天下降閻浮至於道場即獻閼伽作是頌言以自神通住待我作供養然後以六字佛頂結上方界即想如來澡浴及自本尊三部部主或依自教及諸尊獻塗香華衣服嚴具飲食香水若無如上所說供具應心中觀想而獻如是供養儀軌已即說罪隨喜勸請迴向發願悉皆應作即安心於鼻端一心念誦乃至不疲倦所念誦遍數而獻復獻塗香華燒香飲食燈明等供養獻閼伽而觀想東門奉送世尊則禮一切佛菩薩禮已而起如是三時應作為無像故說是儀軌爾時釋迦牟尼佛復誥金剛手祕密主言汝聽金剛手此佛頂王真言成就修行一切如來之所說成就佛頂故以不壞伽他句行教金剛手略說一切如來所說成就次第說伽他曰屏處集聖眾令獲威靈處於宅及天室空舍與窟中逈樹或屍林樹林於山谷成就或念誦心在於本尊不清淨令淨不清淨遍淨於清淨成就以二成二種是名成就者一切修悉地於食應節量不飽亦不飢食飲應等量甘甜及酸醋應捨如是貪貪俱之有情於味生貪著由貪念護摩不生於一心初夜讀正典中夜然寢息於淨茅薦上作護依儀軌皆與印相應寢臥如師子如師子驍勇東方及南方枕手而眠臥息增於護摩若有東南方左安於右上足手亦如是累足然後寢少分令端嚴頭若向西方面觀於南方寢時應護身與降伏相應若上白檀樹吉祥尼俱陀優曇鉢等樹夢上此等樹是為成就相鴈及迦陵伽鴛鴦與白鶴孔雀等吉鳥夢乘此等鳥若見如是相不久當悉地若夢見於血此亦成就相若於夢中見幢幡等交雜或登於高樓若履及遊行是則成就相或夢乘舟舡或執箏箜篌或見塔苾芻如是等善夢悉皆成就相若於夢中見狗及旃陀羅水蛭油塗身此皆不吉祥駝驢及車等若見及觸彼必壞於成就如是等夢相善及不善相應知此二夢知已求成就應作護摩法燒粳米油麻得脫諸魔障即見於本尊常得而警覺聖者現是言當往於某處至彼燒酥蜜則現於實事去食盡是實於道亦為實若疑於本尊當寢於夢中願尊示我身而現丈夫身若見於女人能生貪染心應為不放逸欲眠時加持念誦不應思過去之財寶未來亦不應慎勿起思惟不成念誦儀若心而散動觀真言義理住定而念誦心若緣貪染應作不淨觀若心起嗔恚即與慈相應於愚念緣生數數若心起在於顛倒中即專注一心住於本尊觀若未入輪壇獻諸香華等為諸魔食噉由不依儀軌及不廣善解遠離阿闍梨諸魔隨行者如影而隨形念誦功被奪纔魔食香等念誦及護摩本尊不受得此真言主宰成就頂真言當用作加持護魔頂行等不能為障礙成就頂輪王是故作加護一切成就處應誦無能勝作自身加持菩薩種真言輪王之眷屬用彼作加護成就真言時念誦護摩等先應作護身若離護身法悉地必不成遊空大藥叉成就鬼羅剎遊行破壞故令彼心疑惑尾臘嚩之華遏迦度度囉悉皆不應用一切佛頂部稱讚闍提華青蓮俱勿頭蓮華庾體花及餘種種華極香陸地華當知佛頂明一切時供養修行者不成二三度作法乃至於七遍次第作成就當於入海河而作印塔法或一二三四隨力而作之念誦并作塔恭敬而讚歎讀誦於妙典數數疲乏時塔滿三洛叉先罪悉消滅用以極香華燒香及塗香供養窣堵波於一一塔前用真言加持一一窣堵波應誦千八遍真言若不成由罪覆心故應作一肘量一千窣堵波設造五無間決定得成就由念誦滅罪何況作制底當於入海河獻蓮華十萬獻限爾所數速疾得成就於彼入海河何況過此量遲速得成就皆由自己身成就於真言由彼福無福若福德強盛當於不久時速疾得悉地無福德之人應作窣堵波悉地念誦本是故以精進成就得牢固真言在經書不能除眾毒見如是道理勤功念誦勝常為父母師受苦諸有情一分而念誦為彼皆迴向為滅諸障難應作常禮佛由禮佛念誦速疾得成就說禮佛果報無量福德聚當知是歸命數數勤敬禮常恒獲悉地不然末法時真言不成就是故我釋迦說威德弟子末世得解脫是故離疑心發勤大精進修持諸悉地不久得成就增勝福德人速疾得悉地多分無福人遲晚乃得成若悲智相應獲殊勝悉地不以假琉璃與紅頗梨等是佛頂真言力用不思議乞得食令淨應獻於本尊分作為三分愍念有情故先應取一分當供養本尊又取於一分施諸外來客餘一應自食所獻本尊食贖取而受用若無有外客轉施諸禽獸自己分之食盡不應施他恐損壞身故減少分應施面南應食之是則調伏法不應面西食當作調伏事北東許息增成就佛頂等成寂東為異應作悲愍心三時應思惟誰在於苦惱我今盡拔濟大悲心相應出家及在家持杖并梵志皆懷悲愍意念誦者遊行無侶常謹慎是故常敬禮諸佛之塔廟難成之真言一切時等持常修三摩地是人得自在種種調伏者示現種種色是故常應作念誦及護摩塗拭并灑淨作淨如先說後應作護身灰芥結方隅以辦事真言或用摧壞頂加持縷纏橛應釘於四角護已應供養智者即啟請一切諸聖眾念誦護摩處安置於座上應作成就因瞿摩土相和智者用作壇於此壇輪中說供養為儀先為如來勝依儀軌而獻次則輪王頂其次諸佛頂次第而供養次及觀自在自族并眷屬及與金剛手所獻同佛頂所獻香華等亦同於部類如是為三部而作供養儀以此常警覺及一切世天愚癡作是言一切真言人悉皆是妄作若不說儀軌則墮於毀謗油麻白芥子而作於護摩能成敬愛事燒油麻粳米獲得於增益毒藥羅蘖𠼝相和而護摩壞亂佛教者悉皆令除滅尾臘嚩樹木無憂及白秦波羅奢菩提及以白膠木增益諸護摩用如是等木尼瞿陀優曇阿說他乳木活兒子等木若作息災法用為護摩柴佉陀羅木槵及迦羅迦木迦羅尾羅木如是等諸木調伏相憎用面應向南坐稱吽字而燒意思而口稱應作調伏法面對於北方於真言句中加娑嚩訶誦即成於息災諸佛頂應修面向東而坐護摩作增益結跏為息災吉祥坐增益蹲踞作調伏除害故護摩名為調伏事遮止諸障故名為於息災成就隨意故是名為增益如是一切處善思而修行憎嫉佛教者令其遠離故是名相憎法清淨持誦者不應長爪髮在家淨行人髮長不為過護摩念誦時皆有所妨礙貪事梳洗功虛過於時分供養聖眾時甲中停垢穢頭髮生蟣虱能生諸罪愆不觀日出時不觀日蝕時亦不觀月蝕不輕毀師尊供養聖眾時不觀安樂事亦不觀鬪諍是故修行者常與定相應於飢儉國土及於鬪戰處國主不和順不應求悉地聖眾被罰處藥叉鬼神處龍神雜亂處屍林穢污處彌綟車居處多饒蚊虻處或於亢旱處如彼諸難處不應求成就不調倡女處多饒惡風處如是等之處不獲於悉地是處若吉祥念誦作護摩聖眾皆喜悅如人食好食心意得適悅此中護摩勝成辦諸事業若王相不具不堪紹王位隨力分應作念誦及護摩下劣修行者果報亦下劣若乞毒刀杖不應而施與唯除敬愛法為護命難故為除憂惱故除如是因緣悉皆不應與清淨修行者或誤觸不淨則應而澡浴心誦結印契如是貪染類應思淨真言誦明結印契悉皆得清淨諸穢之鬼神起屍及藥叉及羅剎成就上中作法處智者不應疑沈沒殊勝河澡浴正法水以慧而思惟念誦悉皆作不應破結跏於事皆相違若破結跏坐即應起澡浴或以心澡浴悉皆得成就爾時世尊復次為利益說此事業成就說伽他曰當於未來世劣慧之有情為彼作利益說此小悉地若具於儀則必定而成就不擇時宿曜不擇念誦處應當請本尊而求諸悉地及鉤召於他或取於六分應如是加持及說念誦相當於念嚩時若闕加護法奪人精氣鬼盜竊成就物并拏枳寧等盜不思議物當於念誦時一切悉皆作失物得無疑取不壞攝嚩殊勝自終者割割其莾娑和調薑椒等除棄筋及骨真言者依法即應施八方先定屍林處彼住鬼羅剎真言者於彼以稻華護摩即速現神驗四衢及樹下山間大怖處高聲而唱言屍林貿莽娑鬼眾大歡喜所求皆與之成就隱形法嚴具及眼藥雄黃等悉與成就佛頂者爾時釋迦牟尼佛觀未來有情說速疾成就法復說伽他曰即取彼攝嚩如前不壞者成就迷怛囉逈樹大河側於屍莽求成清淨而洗塗香華以嚴飾及餘真言明或以輪王頂而用作加護求成如是事若不如是者魔損害不疑即應依儀軌善伴驍勇者行者坐心上結拳打彼額應誦真言王無間而多誦彼踴躍而起名拳起屍法當入於水中日出乃至夜結拳誦真言成安怛但那應取人莾娑割截而護摩依儀作成就慧者不放逸莾娑為怛囉所求皆悉地此諸佛所說貪著於女人貪染之有情戒品無所堪如是之有情歸依於三寶六念以成器應作如是思隨力而修行修行者應當勤修菩提心設離彼修習任運得成就行者而不應食於青黑物於食生厭離不坐臥高床不應鼓頰食亦不󰺅唼食所食量多少大如孔雀卵住威儀而食如是等威儀修行者應食寂默而念誦當住於木默并住於修行應住於身默而作於護摩應住於一默悉地即成佛若不如是默真言不成就於真言修行寂默而迎請當誦真言明不共他同食乃至於親族不應與同食衣服及臥具鎚銅熟銅器以灰醋物洗洗已而食用水中作念誦皆說諸儀則不應與他人而共同寢處雜居生於過貪染等攝受調弄戲笑等由此生於過吉日齋戒處須臾取時分應作諸成就自身及為他咸皆於日宿年月期限等善惡諸悉地行者次第修於三神通分此中成就勝於此勝悉地成就佛頂法於二分八日十四十五日應知如是節尤加而供養以童女縒縷復用香水洗住戒而造作應作最勝像用以白檀等更洗令清淨而不應截屈然後而加持午時應修持具戒令其淨使匠者令畫然後修真言吉日宿齋戒應成最勝像如是板等上畫得亦稱讚普通所先說佛頂等勝像當離毛髮過於緤或於板坐於師子座而畫其本形應用殊勝色而以香膠和支分皆圓具其香離甲麝用水應淨濾知已無過失智者應畫像當於像中央畫佛師子座皆以相莊嚴熾盛之光明從頂而流出法輪之大印應畫於佛前應畫如是佛金色而晃曜右畫觀自在虎皮以為裾應畫忿怒形持佛并念珠頂髻無量壽肅然具三目著蓮華色衣愍念諸有情左邊金剛手身色如青蓮應畫忿怒形以忿怒眷屬持明大女使金剛賓蘖羅金剛笑師子金剛拳聖者甘露軍吒利近身而應畫難調令調尊執持金剛拂馬頭尊明王意樂成就尊白衣尊多羅毘俱知遍照如是之聖眾持蓮左邊安一切皆應畫如彼本形狀廣大畫像儀如大曼茶羅略示畫像法如來之所說於佛世尊所兩邊應當畫無能勝大慈毫相并佛眼此等本形畫金色初日暉皆坐於蓮華彼住真言身此勝微妙像諸頂成就中以善軌則修應畫如是像善閑教法者清淨畫匠人犎牛毛作筆應取吉祥樹用此木為㡧是像依法畫應坐於茅薦當畫此佛像得此普通像一切皆成就乃於過去時是妙音童真無比威德者身中出光明猶如火聚光種種寂意樂照曜我三有如是種之光妙音身中出是時獲三地五通大威德則成為菩薩作有情利益佛頂不思議自身是如來三摩地形相示現於眾生變化於三有一切佛形相以定現輪王說大真言王能作眾生利猶如如意寶爾時世尊告曼殊室利童真菩薩言汝曼殊室利童真利益有情被大甲冑以善巧方便調伏有情種種變化色身佛菩薩緣覺聲聞攝受有情而為說法令其覺悟時曼殊室利童真菩薩白佛言世尊以幾所名號佛頂真言三摩地行差別世尊於世界轉佛言所謂名俱摩羅名印捺囉帝名鑠羯囉名壞宮名梵王名毘鈕名大自在名自在名劫比羅名部丹多名牟尼名底哩他名羯囉沙名地名部彌名持寶名彌也彌也娑名一切去名一切處面名濕嚩名寂靜名涅槃名己化名變化名難摧名天名阿蘇羅名主名尊名主宰名最勝名引導名調伏者名福名吉祥名一切義成就名世尊名商羯囉名作寂名空名勝義名不實名感名名稱名與者名悲者名慧名三摩地名慈名水天名師子名犎牛名天名龍名藥叉名仙名大仙名作者名流出者名世主名毘摩質多羅名三目名千眼名清淨名威靈名三摩地名三摩地出生名三摩地生名才士名囉惹名丈夫師子名丈夫主名勝義名勝義實名證名證實名三界主名世尊名無主名主名眼名實名夢蓮華名光名火名鬼主名離欲名寂靜欲名遠離欲名遠離過名壞過名盡過名摧過名健軍主名大王名護世名持地名翳囉靺多名香象名白蓮華名說空名現空名現悲名現道名有名不有名分別名無分別名離分別名壞分別名護世名善國名共許名夜摩名施財名嚩嚕拏名俱尾羅名持國名善現名蘇彌盧名金剛名如金剛名天妙名天妙趣名勇猛名大勇猛名能生名大能生名常名無常名常無常名轉輪王真言名大真言名大藥名論師名大論師名勝名無上名白名說白名丈夫名說丈夫名娑竭羅名大娑竭羅名海名大海名烏娜地名月名日名羅摩名洛乞叉麼拏名想莊嚴名雲名大雲名聚名大聚名不相似名羅睺名軍名大軍名群名大群名人主名大人主名水藏名大水藏名龍象名師子驍勇名奇特名希熙名大希熙名財名大財名具財名大財寶名阿羅漢害煩惱名幻化者名持幻化名變化名作變化名具義名能鬪戰名非異名不異名命名非命名山名大山名難壞名安樂慈住名神通名具力名具慧名不相似光又曼殊師利童子於我作如是知名不滅不生名真如名真性名實際名實性名眾法名法界名涅槃名實名無二名有相名純名意成曼殊室利童子於此娑河世界知我名如來名佛名大師人天作如是知我名離慾童真於此世界調伏有情行意趣中成熟五阿僧祇百千為愚夫聲聞示現名作如是言說知我爾所名號調伏成熟眾生故於諸契經中說如是童真於洹河沙數佛世界中以種種名號有情知我童子隨調伏成熟有情如來說法如來無所分別無功用無量種真言色身事相而轉爾時世尊復告曼殊室利菩薩言而說伽他曰白分善時日於端嚴宿曜澡洗著淨衣齋戒住儀軌八日十三日十四十五日或用於五日依儀軌而作護摩及供養應施於八方於如是等日慇懃而供養諸佛及緣覺大威德聲聞觀自在菩薩金剛手大力常憶念此等修行者慇懃供養如是等菩薩威德者聖天悉歡喜明天威德者於此修行人悉皆而歡喜行者於世天供養不應禮一切諸真言威力不思議新產及死家殘食及祭食月經女作食及以彼家食旃陀羅家食臭穢陳宿食再經於烝煮如上所說食行者不應食及獻聖眾食亦不應食啖如是等之家悉不往飲食及不往止宿破壞悉地故修行者當應三時歸三寶應發菩提心而作三種淨身淨及語淨意淨第三種常觀於六念如是常修行日日受八戒當住於律儀應作如是言阿闍梨存念稱名我某甲始從於今日至明日出時而於其中間不斷一切命不盜他財物梵行不婬慾不作於欺誑不歌舞作樂不香鬘塗彩不飲酒放逸不應非時食不臥高大床如羅漢己持我今亦如是爾時釋迦牟尼世尊觀察金剛手菩薩說輪王佛頂世間出世間上上真言明教應三肘或兩肘隨意大小應作取細緤去毛髮者以香湯令淨洗安於東面於吉日宿直如先所說畫像法畫人應授與八支戒其畫人諸根圓具成就十善業道者於彩色中不應用皮膠畫佛形像身如金色作說法印於白蓮華上結跏趺坐如來遍身光明熾盛從光中出眾多輪從頂出光明背後上應畫山峯於下右邊應畫持誦者如本形持香爐瞻仰世尊勢祕密主此是輪王佛最勝畫像法一切如來之所略說為令愍念有情故說爾時世尊說伽他曰若見此佛像一切佛所說略說微妙像能滅諸罪業一切諸功德悉皆到彼岸諸天龍供養若見此勝像是人天供養現世得成就由此真言力由見此像故此即多佛說悉皆而稱讚為彼成就故決定獲悉地功德皆增長由見此像故諸罪悉皆滅此像為最勝獲四如意足功德如大海獲得勝智慧由修輪王明得清淨無垢智慧皆殊勝成佛兩足尊人天咸供養由持此真言轉輪殊勝王是人清淨者修真言行者此是諸佛體威德無與等不思議最勝天龍及藥叉羅剎與步多必舍遮起屍是等威德者見修頂輪王成就持明者悉皆而消融帝釋大威德若見成就者分座而同坐及餘威德天三界無有比與悉地者等若見彼不起頭破作七分設於俱胝劫世尊若自說功德無有盡頂王不思議若人修此者彼成就最勝得為忉利王彼人終不死無量俱胝眾圍遶往餘剎變身如佛形化諸有情類變身金剛手利樂諸有情化作天帝釋或現於梵王調伏諸有情變現為帝釋有大威神通拔濟諸惡趣地獄夜摩界餓鬼及傍生於城邑聚落曠野及山林變化諸資具飲食妙臥具愍念諸有情悉皆而給施我略說頂論修行持明者獲得五神通則成大菩薩人中最勝尊爾時釋迦牟尼佛告一切菩薩眾善男子汝等應受一切如來出生大三摩地無比力超勝一切如來住真言身一切如來族真實大印真言無比威光神通流出無邊奇特現威神力能生一切菩薩能摧一切俱胝魔攝伏一切菩薩令難調之人起於慈心善男子能成辦一切事業我今說大印爾時金剛手白佛言世尊世尊唯願說從一切如來支分出生大印真言為眾生利益故作易方便成就佛言汝當諦聽我為汝說我今分別解說二手內相叉作拳竪二大指此是一切如來心印即此印屈左大指入掌是為持蓮華者印即前印屈右大指入掌左大指直竪是持金剛者印真言曰曩謨薩嚩沒馱冒地薩怛嚩南阿尾囉吽欠此是一切如來心印真言祕密主此名大勤勇心真言一切如來真實法能解脫地獄傍生夜摩惡趣能令一切有情作如來事攝召一切菩薩金剛手我略說能召梵王帝釋夜摩水天俱尾羅等住十地菩薩大自在者尚能請召何況餘類如前二手作拳舒二中指竪相合屈上第三節屈二頭指互安於二大指甲上此名輪王根本大印恒河沙數量如來之所說未來佛當說此大輪王印此印名大印說為輪王頂此明即是佛利益有情故智者成就人若結此印處諸惡魔障等是處不敢住祕密主此輪王根本印一切如來之所宣說於百俱胝劫不能盡說其福利設於千恒河沙數劫亦不能說其功能福利讚揚威德爾時如來說伽他曰智者若受持大威德菩薩俱胝魔羅眾常不被沮壞乃至百劫中不墮於惡趣若持輪王印并誦是真言由受持之福如來大師說於百俱胝劫不能而讚歎若有持此明持戒精進者應修此真言輪王大力者彼人不失慧及不失正念於千俱胝劫未嘗有忘失金剛手此大印無比量力威德准前根本印二中指直竪合是則高頂王印以此於佛頂族中為灌頂印以二手虛心合掌屈二無名指入於掌中以二大指面押二無名指甲上屈二頭指相拄令圓如傘蓋形此名白傘蓋頂王印准前印舒二頭指則是光聚頂王印准前印以二頭指各安中指第三節是勝頂王印是則吉祥法輪大印名十二行相法輪印一切佛之所說能壞一切煩惱若見此印如親見如來即此印以二頭指㧙二中指背即名煩惱雹印亦名如來結跏印金剛手此等五大印如來族中名轉輪王大印祕密主此輪王大印等煩惱雹法輪光聚頂勝頂高頂并白傘蓋頂如是等印悉皆是輪王印以二手虛心合掌雙屈二大指入掌中此印名如來心印亦名如來大勇猛印以此印真言七遍加持心先世流轉中所作一切罪悉皆得除滅即頂上解散通一切成就以此加持自身即成一切如來之所加持身真言曰曩謨三滿多沒馱南唵麌那𠼝尾𠼝娑嚩訶此大真言同五字真言修行以此護身常應加持於心兼用五字獲大威德力以二手虛心合掌十指互相交令虛其掌此名一切辦事佛頂印真言曰曩謨三滿多沒馱南唵吒嚕滿馱娑嚩訶金剛手此一切辦事真言於佛頂教中此是一切佛頂心於一切事業處當用修行者以此應護身以右手握大拇指作拳以左手執袈裟角此名錫杖印真言曰曩謨三滿多沒馱南唵度那爾多囉拏吽此是錫杖明能制難調者護身故應用常於成就處應用錫杖印印真言相應先以左手仰掌安於臍下以右手覆左手上右手小指與左手大指互相加其掌令虛名如來鉢印當於恐怖處飢渴障難時應誦是真言諸苦悉無有真言曰唵盧迦播攞地瑟恥多馱囉馱囉也摩訶努婆嚩沒馱跛怛囉娑嚩訶鉢真言大力諸佛所加持一切諸眾生由念除飢渴險道曠野中修行者憶念當加於自身真言印相應以二手內相交仰掌二頭指側相拄二大指各捻頭指下節倒安眉間名如來毫相印真言曰曩謨薩嚩怛他蘗帝瓢囉曷毘藥三藐三沒第毘藥係係滿馱滿馱底瑟姹底瑟姹馱囉也馱囉也儞論馱儞論度囉拏麼尼娑嚩訶此是毫相印能具大人相能與諸悉地是印大威德若人持此印毫相威德者彼皆得成就由結誦此明用前印加持於頸則成頸印加持於鼻則成鼻印如來鼻真言曰曩謨三滿多沒馱南唵哩尼吽泮娑嚩訶行者加自鼻彼終無鼻疾於百俱胝劫彼終不患鼻二手密合掌屈二頭指各安中指背上大指屈入掌名為佛眼印一切佛頂中應用此大印最勝滅諸罪決定得成就修輪王佛頂若常結此印清淨而受持不久彼成就一切佛頂法設積百劫福若得此印契誦佛眼真言其福與彼等此佛眼印明能成一切業即說真言曰曩謨薩嚩怛他󰋲帝瓢囉曷毘藥三藐三沒第毘藥唵嚕嚕塞普嚕入嚩攞底瑟姹悉馱嚕左儞薩嚩囉他娑但儞娑嚩訶爾時世尊告金剛手菩薩言金剛手此佛眼大明妃我從十俱胝如來所授得此陀羅尼金剛手由憶念此明一切真言聖天現其修行者前於一切真言教法悉皆成就由誦持此真言一切金剛族悉皆成就是故金剛手修佛頂真言者先當誦持此明妃三遍或七遍或二十一遍金剛手此佛眼大明妃我今釋迦牟尼說為利益諸有情故金剛手此陀羅尼暴惡嗔怒有情前應誦皆得歡喜難調暴惡鬼魅降伏皆歡喜於一切鬪諍言訟鬪戰皆得寂靜祕密主若修行佛頂真言者不得成就彼應以此大明妃真言相和誦之決定有大應驗速疾成就若未經一二三期限不得和誦乃至第四遍求悉地不得成就然後加此大明妃真言和誦當速疾現驗得成就初一二三四所不應加若加之則損持明者則用前印以二頭指各㧙中指背是如來眉印一切如來說我今演說設有訖哩底迦及嚩薩蘇天祕密大威德及欲天子等并及持犁天如是諸天類若見是印契怖畏而馳走何況地居者真言曰曩謨三滿多沒馱南唵紇哩吽即以前眉印開竪二大指如口形相去中指兩穬麥常結此口印置於自口上真言曰曩謨三滿多沒馱南枳哩枳哩此明大威德速疾作諸業若常加持口修行成就人彼人語無礙盡於三界中彼人常言音顯現美妙音不患口疾病無量俱胝劫自在毘紐天不伏人教令當於是人所出言皆順伏天龍鍵達王及餘大威德悉皆得調伏何況諸凡愚以右膝著地竪左膝左手引向後作荅勢以右手當心為拳竪頭指作期剋勢凌身向前名為無能勝大印能摧一切魔能除諸魔障大力欲自在世間魔軍主波旬第二名亦名欲自在世間大威德若欲作障難無量俱胝魔於彼而共住當於尼連河無量俱胝魔現種種形狀魔軍恐怖形我證無上智世間中最勝梵魔及沙門世中無所得當於晨朝時得證無上句為壞彼魔故持種種形者當時我宣說此明大威力變現天女形於大師前住摧壞暴惡魔持無量種形此中說真言曩謨三滿多沒馱南唵戶魯戶魯戰拏里摩鐙倪娑嚩訶復次祕密主無能勝大明等正覺佛說行者護身故一切時應護於大障礙處鬼魅惡形怖成就佛頂者大力能加護常加持己身常得大加護先端身結跏作勇健坐以左手仰掌安臍下結跏上舒右手竪掌向外以大指捻無名指甲上頭指屈在中指背令不相著名如來鑠訖底印若結此印者不奪其威力今世及他世智者結此印獲得如來力若誦此真言諸佛皆加持真言曰曩謨三滿多沒馱南唵尾惹曳摩阿鑠訖底訥馱哩吽泮吒尾惹以儞泮吒莾誐黎泮娑嚩訶三時若憶持修持輪王頂速疾得悉地三界中無礙准如前印右手覆在左手上相去一穬麥間名如來臍印此諸佛大力若能常憶念共明而相應腹中食不消懶惰於禪定若患於寒熱小腹及兩脇頭痛及諸疾除多種逼惱常獲身無疾即說成就真言曰曩謨三滿多沒馱南唵質置質置娑嚩訶是諸如來臍是則真言印令現種種色熙怡奇持事示現諸神通種種無有盡以右手握大指作拳加持五處名如來甲印一切佛頂中是印大威德若離於甲印行者不堅固如人而裸體亦如舍無人如國無帝王如林無青草如食無酥鹽如池無有水梵志無韋陀如火祭無蘇如車無御者如是修行者若闕甲冑印為諸魔得便悉皆不成就謹慎結甲冑諸魔不陵逼速疾得悉地真言曰曩謨三滿多沒馱南唵部入嚩攞吽修行者以此常加持自身譬如王在陣被甲而驍勇如是修行者被甲猶如王三時應護身能成一切事如前甲印舒中指則名如來頂髻大印能作一切事真言曰曩謨三滿多沒馱南阿俱嚕吒准前頂髻印中指却合直竪頭指置於左右耳是如來耳印若常加於耳印真言相應彼人無耳病乃至一百劫真言曰曩謨三滿多沒馱南斛迦若有修行者具儀修輪王彼人獲天耳言音得最勝以左手如前甲印竪臂向身是如來牙大印安於自口傍牙處佛牙大威德印真言相應修行者成就真言曰唵怛他󰋲多能瑟吒𠼝吽泮娑嚩訶准前甲冑印虛中指屈臂垂拳向下名為授記印成辦一切事由結此印故所有過去佛未來諸如來皆悉與授記是故修行者常結如是印獲得大威力於彼佛菩提常獲於授記彼常修行者當應不放逸結此授記印真言曰曩謨三滿多沒馱南唵吽特鑁大威成就故惡人不沮壞具一切吉祥戒軌則精進具念大勤勇一切所生處堅禁具尸羅准前甲冑印微縮頭指在掌竪臂向上是如來膊印有大威力真言曰曩謨三滿多沒馱南畔惹阿呬泮吒娑嚩訶即前印安於二乳間名如來嬭印真言曰曩謨三滿多沒馱南蓬誐枳禮樸右手以大指押中無名小指甲上直竪頭指引臂高竪是如來幢印真言曰曩謨三滿多沒馱南羯吒即以前幢印垂臂向下是如來臥印真言曰曩謨三滿多沒馱南阿俱嚕吒准前印以臂橫於胸是如來行印真言曰曩謨三滿多沒馱南吽誐夢唵以此印安於頭中是如來頭鉤印真言曰唵母囉馱曩儞娑嚩訶以右手大指捻無名小指甲上直竪中指頭指是如來脇印真言曰曩謨三滿多沒馱南唵吽却以右手大指押頭指小指甲上中指無名指直竪是如來眼印真言曰曩謨三滿多沒馱南唵鉢囉悉地羯𠼝娑嚩訶即前眼印微屈中指無名指是如來光網印真言曰曩謨三滿多沒馱南唵入嚩里尼娑嚩訶以右手大指押頭指甲餘三指竪微屈是如來光焰印真言曰曩謨三滿多沒馱南唵吽吽麼麼泮吒娑嚩訶准前光爓印申中指令微屈小指無名准前是如來脣印真言曰曩謨三滿多沒馱南阿阿嚩嚩撼以右手大母指屈入掌中餘四指並展仰掌向前名為如來舌相印真言曰曩謨三滿多沒馱南唵曩囉尼畔惹吽泮吒娑嚩訶以左右二手仰掌以右手押左手上安臍下是如來三摩地印真言曰曩謨三滿多沒馱南唵阿底舍也尾羯囉彌娑嚩訶准前定印安於當心是一切如來過去未來現在金剛爓心印真言曰曩謨三滿多沒馱南吽入嚩攞嚩日囉緊吒隣祖金剛手此名金剛爓一切如來三摩地明王無能違越一切天龍藥叉乾闥婆得地位菩薩亦無能違越何況餘有情大威德者以左手展覆於臍下展一右手仰押左手背名如來馬陰藏密印真言曰曩謨三滿多沒馱南唵努吒努吒娑普吒娑普吒尾捺羅跛儞鉢羅末娜儞親娜儞頻娜儞吽泮吒娑嚩訶以右手作拳令甲不現唯出中指甲令現名如來坐處印真言曰曩謨三滿多沒馱南縊迦𠼝曩迦𠼝巘馱枳怛嚧娜囉麼尼覩尼娑嚩訶准此前印露出頭指甲藏中指甲是名如來髀印真言曰曩謨三滿多沒馱南唵都他左娑嚩訶准此前印藏頭指甲露出無名指甲是名佛慈三摩地印能生大慈心住慈定行者護持彼人故是故如來說此大真言王愍念諸有情師子賊怖等鬪諍逼迫中鬪戰於大怖應誦佛慈明真言曰曩謨三滿多沒馱南摩訶每底哩耶尾賀哩喃沒馱每底𡄦曩麼寫銘三母怛波寧婆耶曩雞迦攞奚尾󰋲囉奚制嚩捨咄嚕難者波囉惹曳也耶麼囉末藍婆󰋲喃娑賽儞也麼囉嚩賀南多娜含枳囉帶多以使也銘尾淰薩嚩囉他娑地劍也娜麼末藍薩嚩沒馱喃囉曷單者比也娜麼末藍薩達麼寫者諦逝曩薩鑁那勢銘播波劍怛儞也他俱蒸儗儞俱蒸儗儞盎俱哩莽俱哩摩唎制波囉曩捨嚩哩囉乞灑囉乞灑𤚥俱摩哩室哩摩哩寧娑嚩訶此是佛慈印是諸佛自體若能常憶念行者作善業一切難調者欲害作障難疾起於慈心由此明威力即用前印隱頭中名三指甲露出小指甲是如來無垢印真言曰曩謨三滿多沒馱南吽母囉馱寧戶魯吽泮吒娑嚩訶行者喫食時以此明加持先誦然後食身淨火力盛諸罪悉皆淨獲得而無礙於食時所有所起諸障難悉皆而遣除以佛無垢印准此前印隱其小指甲露出大指甲名為如來甘露印由結此印故能獲明解脫如來甘露真言曰曩謨三滿多沒馱南唵印儗寧部多寧娑嚩訶以二手各以大拇指入掌緊握作拳以二拳相合名如來師子吼印種種奇特事意求而皆作由持頂輪王能成辦一切真言曰曩謨三滿多沒馱南唵劫比羅惹置羅吽泮吒娑嚩訶以二手虛心合掌十指右押左互相交名為吉祥印名娑嚩娑底迦如來吉祥印能成大人相真言曰曩謨三滿多沒馱南慈即以此前印悉開於十指小指大指合餘指皆微屈是印如蓮華名為蓮華印如來吉慶印獲福德義利獲王福及餘地居有情福成得大吉祥行者不應疑真言曰曩謨三滿多沒馱南唵蘇末𡀔憾彌攞乞瑟銘娑嚩訶成就福不虛獲大王福德准前印如未敷蓮華應結於當心名般若波羅蜜印此明大威德是一切佛母常說諸佛道過現及未來一切諸佛母是印大威力真言曰曩謨三滿多沒馱南唵輸嚕底娑蜜哩底尾惹曳娑嚩訶金剛手此般若波羅蜜明過去未來現在一切佛菩薩辟支聲聞一切悉皆修般若波羅蜜得成佛世尊皆從般若波羅蜜生皆修習般若波羅蜜悉皆證得大菩提准此前印雙屈大指入掌是如來大悲印真言曰曩謨三滿多沒馱南唵怛㘄儗寧娑嚩訶即以前印各屈大指入掌各令柱著小指根下是名如來膝印真言曰曩謨三滿多沒馱南唵娜部儗寧鉢囉捻跛跢娑嚩訶准前膝印以二大指各柱無名指根是名如來踝印真言曰曩謨三滿多沒馱南阿怛嚟怛嚟嗢怛嚟嚩日囉母乞史尼娑嚩訶准前踝印以二大指跓中指根下名如來足印真言曰曩謨三滿多沒馱南唵嚩日囉商俱攞部史帝娜囉入嚩攞吽娑嚩訶爾時世尊告金剛手祕密主言金剛手此等大印一切如來從身分流出大丈夫相莊嚴善男子是印等一切如來所說一一印百千俱胝印以為眷屬皆從如來支分生於後末法劣慧小有情不能盡知其福利說伽他曰若成此明王為彼利益故我今而略說汝當應受持令得廣流布是印名大印有大威神力令末法有情修持善品故若善男女等常能結此印加持於自身成就大真言輪王佛頂等彼獲無量福而得百千種一切罪皆滅一切佛菩薩憐愍皆愛念常得宿命智諸根皆圓具心亦不誤失一切諸佛等悉皆而攝受壽命得長遠遠離諸疾病令作眾生明拔濟諸惡趣聰慧具精進威德常勤勇當生於勝族具諸巧技藝能療諸疾病我今而略說一切佛加持即成大丈夫若常持大印常當於自身稱名而受持遠離諸障難諸罪皆消滅諸佛頂皆成證得如來身金剛手此一切如來族真實大印結印相法利益佛頂部有情我今釋迦牟尼宣說爾時釋迦牟尼佛觀察大眾為未來世有情誥金剛手祕密主言祕密主當來後世嬾墮懈怠不精進於善法無餘暇有情貪愛染著不能於廣大願而求成就愍念利益彼有情故或婆羅門生於勝族或剎利族姓者有清信及發菩提心者愛樂修真言行者利益如是等有情我為略說真言明王佛頂轉輪王功德能摧一切天龍藥叉阿蘇羅調伏有情亦能令死令枯令驅擯令憎惡令禁止令壞令摧一切佛菩薩之所稱讚大威德神力令作無比等三摩地修行令超越一切魔道示現天中天佛色形像於無量劫不能說此大教王無量百俱胝劫不能盡其功德邊際我今少分而說金剛手聽善聽極善聽極善作意爾時如來說伽他曰我說異方便一切佛所說利益諸有情於百多無量是諸如來所亦作如是說若有人纔誦此真言王離一切怖畏若能常持誦一切諸魔悉皆遠離一切罪一切惡作皆得消滅如上所說畫像隨於一像前三時澡浴三時換衣三時以儀軌相應誦二十五落叉遍遍數終後從白月一日起首日誦一千八遍乃至月圓滿取蘇摩那花結以為帳以檀香塗三肘曼荼羅以種種塗香華燒香飲食用酥以為燈然一千八盞當毘舍佉白分月圓滿日結金剛跏念誦乃至現四種相所謂雲雷聲道場中幡華動佛像出光明佛像動搖見如是相於中所成就物則得成就若誦俱胝遍則成先行誦二俱胝遍成大先行誦三俱胝遍能成辦一切事誦四俱胝遍一切龍藥叉乾闥婆阿蘇羅󰋲路荼緊那羅摩呼囉伽等皆得攝伏成大悉地於恒河側或於海岸作如來一搩量窣堵波於一一窣堵波前以香華而供養誦七俱胝遍則末後塔放光放光已其光入行者身隱沒即於剎那頃於一切世界無有一有情藥叉等與彼等者帝釋尚速來梵天與眷屬及樂變化天及餘化自在淨居究竟天并大威德者剎那而集來於彼成就人所有諸天龍化彼令調伏彼天剎那頃悉雨種種華乃至無間獄悉皆得清涼爾時修行者剎那頃如來制底放光後自身成大威德成大神通於天中威德光明如融金色顏貌二八童子相一切如來之所攝授得大智慧隨意身通如意迅疾如風身光映奪諸餘天眾若有見彼成就者或成就者見彼人悉皆共彼騰空作大持明仙王以無量百千持明為眷屬遊歷無量世界以身光照曜一切成就者纔思惟一切悉皆成辦所至帝釋處帝釋分與半座無有與彼等顏貌勇健智慧威德無有等同者以此因緣獲得菩薩善巧方便調伏有情獲得善巧住於無量大劫見無量佛出現於世於中佛出現彼大不思議人天皆供養獲得身精進智慧亦復然神通救有情等同佛輪王修持勝真言諸貪悉除滅獲得人中尊祕密主此修行方便有如來名寶火曾為人身時及寶幢如來光明自在王如來如是等無量如來皆得成就觀自在菩薩不動步超越菩薩曼殊室利菩薩如是等無量大菩薩為人身時獲得成就求大菩提者祕密主如汝為人身時曾修此佛眼大明以難行苦行以大精進獲得成就愍念世間故金剛幢如來出興於世正法末時大怖畏時如是此真言王於無上菩提堅固決定者得成就我今又說餘成就事業隨取一像前誦十洛叉遍念誦終時於滿月一日一夜不食以白芥子置於水中誦一千八遍散灑十方則成結曼荼羅界於像前種種食飲廣大供養於荷葉上置牛黃或雄黃結跏趺坐護身加持藥念誦乃至三相成就若暖相現一切眾生皆得調伏歸敬煙相現安怛那成就若光相現取身上塗身如初日暉年二八相髮拳旋如螺紺青色無量持明仙圍繞即成大持明仙住壽一大劫神通月白分三時澡洗三時換衣依儀軌三時發露懺悔隨喜勸請發願迴向時別誦一千八遍乃至月圓滿夜一日一夜不食則取苾芻毘柰耶所說應量修造鉢袈裟錫杖隨取一事一千三波多護摩於像前廣大種種供養取所成就物置於壇中護其物念誦乃至出光若是袈裟及僧伽梨衣即披鉢及錫杖即手持便即飛騰虛空成持明仙遊往餘佛剎土能作大變化住壽一大劫又以如來搩量造窣堵波十萬取一劍無瑕翳者隨取一像前於神通月白分於八日或十四日作三波多護摩加持劍於像前廣大供養坐於茅薦其劍以右手而持念誦乃至空中出聲作是言成就矣然後其像放光其光照曜行者然後鼓明即阿蘇羅女來圍遶修行者以為眷屬即飛騰虛空成大持明王仙能現種種形狀往來自在能觀餘世界無礙住壽大劫又於高山頂上安佛像喫根莖果誦二十一萬遍然後以補沙鐵為輪或鉢置娑應使諸根圓具匠造造已則往於阿蘇羅宮於宮門安置佛像并助伴對像前之時燒佉陀羅木以然火坐茅薦上以右手持輪芥子油和木槵葉護摩十萬遍一切阿蘇羅關鍵破壞又誦十萬遍護摩即阿蘇羅宮中火然熾盛第三誦十萬遍一切阿蘇羅女出窟外祈求修行者勤勇丈夫使我等何為入此宮中受用微妙欲樂并諸助伴同入餘不入三昧耶壇者莫令入忽然輒入彼此損害而死是故彼人不知三昧耶入於宮中求成就劍成就輪或餘成就物彼得是物為大阿蘇羅持明仙王所有阿蘇羅宮中成就物為主其持明仙無量阿蘇羅女以為眷屬遊歷此世界成大阿蘇羅身管屬一切阿蘇羅得大阿蘇羅王禮敬彼能化大阿蘇羅種種身住壽一大劫所隨入者皆壽一劫其成就人纔憶念誦輪王真言其那羅延輪破壞欲得其輪如故隨意得成於迦葉波佛等覺教法時名持輪明王得輪成就持輪而出以此因緣名持輪明王令現在於世間深生淨信為佛優婆塞迦爾時世尊說伽他曰又說餘成就先佛之所說我於往昔時曾作於商估勤苦大精進作微妙成就我今而宣說我名為路摩成就中為王我昔本生時為諸苾芻說愍念有情故又如前軌儀於大河岸側或於大海邊作一千八窣堵波如來一搩量大對此塔前於一一塔前以香華供養誦真言十萬三千遍當作塔之時吉相而得現補沙鐵作輪令端嚴匠造緣利無瑕穢六輻短搩量置於五淨中三波多護摩神通月白分善伴戒行者應修如劍法乃至出光爓吉祥持明者即成諸嚴具大身遊自在威德具神通善伴大丈夫遊歷諸世界大力住一劫作眾生導師又說大成就法應作先行法於大河側或海岸置佛像對前誦俱胝遍然後作十萬六千窣堵波則入成就復說伽他曰不擇日及宿亦不限齋戒取不壞攝嚩成就迷怛囉淨洗而嚴飾華冠及衣服依儀求悉地彼攝嚩即起無怖依儀軌善伴極作意應問善不善長年伏水銀貴位隱形法一切諸方便所問皆指示念誦極功夫輪王大力明則為奉教使能與諸悉地奉教既成已獲得諸悉地常在於左右大力而遊行或於彼口中當置細鐵末則便吐其舌漸長如青蓮以利刀而割修行者慇懃則成劍持明身色初日暉則往須彌峯并伴大力者天眾悉皆怖驚懼心忙然圍遶作眷屬帝釋與半座如來威德耳六十千俱胝而為作眷屬於彼眾為主彼皆大驍勇大威大熾盛大眷屬奇特如是等之類威德諸天子行處常圍遶威力如大王則往於千剎以大神通力則動千彌盧及動俱胝山并千贍部洲及動百天宮一切令動搖以光悉照曜於諸地獄中以大神通力施與諸飲食獲得微妙智威德如天王嚴身具吉祥天女皆圍遶微妙身大威身色如青蓮剎那悉遊歷無量諸世界當住一千劫常供養諸佛劫火不能燒并諸大眷屬則往餘世界如是等種種以功德莊嚴彼則成菩薩救濟諸有情又持誦之人倍加而念誦應作窣堵波十萬有六千准如來肘量於攝嚩口中應置細寶末無間而念誦當即於舌上現真多摩尼熾盛大威德慇懃作加護則取奇特寶由得此寶故則成寶持明自在為大王執劍持明仙常衛護彼人又於口中置乳糜應和酥欲起而吐出行者不雜亂受取置瓦器或銀熟銅器共伴而加持與伴而食之則成大威德住壽一大劫則成持明仙或手安於口行者而念誦從口出香篆行者應作拳如前求成就若得暖相現以拳擬諸人有情及無情悉皆得愛敬以拳不應擬或應是口中若得見於火是彼修行者名為拳持明次說大成就則往蓮華池應作先行法佛像㡧於壁行者不亂心為大福故修心懷常捨施蓮華搵酪蜜及與搵蘇等護摩五落叉是像眼手動當知得成就即作為邑主遠離一切事護摩十萬遍則為大福人護二十一萬為諸地囉惹說正法度人常樂而捨施倍加而持誦輪王大威德成辦一切業決定勿生疑我今而略說輪王成就法古往已成就一切諸佛子聖曼殊室利得大勢菩薩虛空庫菩薩我亦持此明得離生死怖得遇於善友獲得諸成就此中作是說佛頂勝真言當來成就者所有三界中無有與彼等過色相威力如佛於世間成就頂真言無有得過者先說成就法如來勝經中所有諸印契授與於世尊為成真言王是印無與等大力大威德所說成就法希有大奇特所有十自在十力子所說若與此相應能壞於帝釋何況餘有情為彼難調伏而作種種法如是等種類如來況成就以此教王儀修習求悉地不成者令成何況求成就以此教王中攝入一切法諸佛法眼中說為最殊勝爾時世尊釋迦牟尼如來復觀一切大眾以伽他句誥金剛手言先佛諸仙寶髻說於是契經盡警覺娜囉彌拏攝嚩羅凍誐摩蹬伽之明少分盡彼境界教此非正教三昧耶我為染衣而宣說於彼愚昧及多聞慳悋嗔恚種種類於諸真言諸教法邪見不平諸有情世間出世之人故多分於此世間者聰哲匱財之人類末法作障求覺道是故相應三昧耶加行修習求成就尚於夢中無愛染先知真言三昧耶曼茶羅法等差別然後真言律儀中身口意因而相應設說祕密真言教仍假瑜伽觀行成應是佛頂常修習真言教法成就中真言諸鑛地中財所有諸地之方所諸餘所有占算論王法理論及書畫醫方工巧如是等一切皆是世尊說調伏有情而示現諸佛此中作是說悉地三種而分別本來清淨真言法獲得儀軌與印契誰於一切起憎嫉真言句義悉皆無憎嫉感招諸障難著於文字心猶豫彼作真言多分別著於真言緣枝葉不應與彼惡律儀於旃陀羅不應說彼等之人不成就受與惡人惡律儀法則不成壞己身是故於彼慎莫說纏染貪慾必不成彼常怱遽不得成於事怱速無審慮云何成就救有情住阿蘭若及山藪五塵交雜必不成當住淨念心流散彼等行者必不成是故心應而制伏三種謗毀如來說求法他世之有情住法之人理相應心作三種謗毀者世間悉無作是說自性而去亦不去自性若成真言王一切悉皆何不成是故世間有二論精進共同由福因是故不應而誹謗世間有無作是思聖天種種設軌則住世愍念有情故無知性劣過所染我說獲得下悉地一切諸天應供養不應致禮我先說是故不應而毀謗亦不應起於譏嫌無量劫中不能說真言最勝無比行我說三部儀次第所說教中多種類應作次第而修行真言教心輪王法爾時釋迦牟尼如來入一切真言教照曜入不思議佛境界力遊戲三摩地由入是三摩地恒河沙數佛世界諸佛菩薩亦入是三摩地爾時金剛手見釋迦牟尼如來應等正覺入是三摩地遶佛七匝於佛前持金剛杵不瞬目觀佛世尊爾時世尊從三摩地而起及彼一切佛亦從定出爾時釋迦牟尼佛從定起已誥金剛手祕密主言汝祕密主汝聽此大教一切如來之所宣說五佛頂王普通而說能作大奇特微妙略說不廣并真言若有成就修行者彼人次第如教而得成就世尊作是說金剛手先應一切佛頂王普通真言句殊勝三摩地說真言身我說奉請真言曰曩謨薄誐嚩覩瑟尼沙也翳醯呬薄誐挽達磨囉惹鉢囉底掣麼麼囉伽巘馱補澁波度波末鱗左𤚥者毘囉乞灑鉢囉底賀多麼羅波囉訖囉麼也娑嚩訶此是普通迎請真言於閼伽中應置白花而迎請次香等真言曰曩謨薄誐嚩覩瑟尼沙也伊𤚥巘淡蒲澁甘度甘末臨儞半者鉢囉底車賀囉賀囉薩嚩沒馱地瑟恥諦達麼囉惹鉢囉底賀多也娑嚩訶迎請火天真言曰曩謨婆誐嚩覩瑟尼沙也翳醯呬帝儒摩里寧銀曩曳娑嚩訶若發遣火天加也呬也呬句辦事真言曰曩謨薄誐嚩覩瑟尼沙也唵吒嚕滿馱娑嚩訶此真言作一切事業時應用護身是大真言作大義利亦名一切佛頂心真言摧壞真言曰曩謨薄誐嚩覩瑟尼沙也唵微枳囉拏度曩度曩度此名摧壞大明王佛頂真言為除一切毘那也迦若被侵惱時以此真言加持水灌頂亦用護身結方隅界一切事業處應用摧毀佛頂真言曰曩謨薄誐嚩覩瑟尼沙也薩嚩尾近曩尾特網娑曩迦囉也吒嚕吒也娑嚩訶以此真言難調惡人能作治罰兼護助伴守方隅者以如是等大真言於輪王曼茶羅修真言行大威德者作一切事業修行者先應作是思惟我今淨此念誦室白芥子和護摩灰以摧碎佛頂加持一百八遍或以辦事佛頂應加持念誦室散灰及芥子即成淨室即以此真言於淨瓶中盛水加持一百八遍散灑四方或以自真言心或以隨心加持即成攝授處所以摧壞佛頂真言加持四枚佉陀羅木橛一百八遍於淨室中四方釘之即成結曼茶羅界無能勝佛頂真言曩謨薄誐嚩覩瑟尼沙也薩嚩怛囉波囉爾多也唵奢麼也奢麼也扇諦難諦達麼囉惹婆史諦摩訶尾儞也薩嚩囉他娑馱寧娑嚩訶以賢瓶盛香水加持一百八遍持誦者用自灌頂離一切毘那也迦障此是無能勝佛頂大真言能息諸障礙常作於息災能除諸惡夢我今說一切頂王普通功德修行法少分而說若纔憶念成自身護持誦三遍結頂髻以灰或白芥子加持七遍置於頭上成大加護加持縷二十一遍結二十一結繫於臂上一切災禍寒熱病等悉皆消滅若住奢麼那誦一百八遍於一切怖畏處得加護隨意應作貿易摩訶莽娑又以酥護摩一切處一切災悉得消滅取伏藏時以酥護摩一百八遍離一切障難能護助伴或取白芥子護摩一百八遍一切諸障悉皆息除定知有伏藏處以乳護摩一百八遍恣意取用無有障難又於阿蘇羅窟門誦三十萬遍一切關鍵悉皆破壞或芥子和嚕地囉鹽粖誦一千八遍護摩二十一日日三時窟中一切宮殿悉熾然火燒阿蘇羅女被燒出窟門請行者入窟授與囉娑藥長年藥諸成就等物或結輪王佛頂印擲於彼前即彼倒地又喫穬麥飲乳誦三十萬遍得長年藥又月蝕時勿觀月加持乳一百八遍成大長年藥又於山頂乞食誦三十萬遍遍數滿已三日三夜不食燒油麻酪蘇蜜相和然阿濕嚩他木以為護摩從晨朝起首乃至晝夜作護摩則得囉惹又於山頂作緣生法身塔或作舍利塔於舍利塔前取百千蓮華每一華誦一遍一獻塔則得摩訶滿孥里主若不成就得大邑主或鄉黨主又法取蓮華塗白檀香入大河水至臍每誦一遍加持蓮華獻獻已擲於水中乃至百千數獲得大伏藏若捨施無有盡竭又欲得敬愛成就者白芥子和油麻油三時護摩滿一七日則得囉惹及次小王皆得敬愛又欲令婆羅門敬愛取白華護摩赤華剎利黃花毘舍黑花輸陀羅以鹽寡婦人以麼沙或油麻一切童女取羯囉尾囉未敷花七日日三時護摩一切人得敬愛又糠和尾沙和苦練葉作護摩成驅逐設咄嚕又以芥子護摩摧設咄嚕又以屍林灰護摩令殞又以芥子油護摩一切部多鬼敬愛又以欝金護摩一切必舍支敬愛又結印誦真言加泮字能除鬼魅又以覩羅斯葉燒鬼魅現下語又真言中加弱字令中毒者迷悶却得穌又真言句中加匿字毒不行又真言句中加莫字制毒蛇又屍麼舍那炭畫作圓壇召毒蛇及鬼魅來能禁止又真言句中加摩字能禁口又真言句中加息字禁惡星又真言句中加吒字摧利牙者加速字令損支分加底瑟姹底瑟姹縛鬼魅加羯吒羯吒即被縛加𠸪乞沙路乞沙即令護持加滿馱滿馱或加𡃝馱𡃝馱禁喉又日蝕時或月蝕時孔雀尾對於像前供養誦真言加持孔雀尾念誦乃至日月復此孔雀尾以手把揮曜能現種種幻化被毒中者令蘇能成辦種種事業又鹽和油麻護摩令設咄嚕患鬼魅及虐又以瞿摩夷揑彼人形以刀斷其支彼即隨所斷處便損又燒一切種柴一切花一切果一切種樹膠令所求種種財寶皆得又燒油麻護摩所求財寶皆得又燒屈屢草護摩令得增壽又護摩粳米則得兒又燒蜜一切人皆得敬愛又護摩酥得威德又護摩乳得息災又護摩酪得增益又七日三時和酥護摩一切物獲大悉地我說大成就法如前先行法於山頂有舍利塔前誦三十萬遍然後對像前以稻穀花和酪酥蜜護摩一千遍則成先行法此先行法通一切求成就用又入於大林不食誦百千遍遍數滿已則結其頭髻即隱形解其髻即現又上於山頂面向日常食乳穬麥誦十萬遍滿已則得隱形又法以左手作拳誦十萬遍末後則得安怛但那又當日蝕時取劫波羅以摩努沙髮作算搵摩劣沙脂燒以薰劫波羅中刮取黑粖加持一百八遍取點眼得安怛但那又取摩努沙心和牛黃作丸以三金裹或黑月分或白分加持念誦藥有聲置於口中安怛但那又取牛黃加持塗身得持明成就亦得最上成就又日月蝕時取黃牛酥置於熟銅器中以熟銅筋攪念誦取三相現若沸眼得聞持不忘煙得安怛但那爓飛騰虛空如是雄黃黃丹成就餘物等皆現三種相成就又蘇路丹惹那一千三波多護摩或於黑白分求成就若煙安怛但那又劍輪像杖黑鹿皮一切成就物皆三波多護摩依教畫像前或無像或有舍利塔前離無益談話處於河山寂靜處應修三種成就於一切成就中得為最勝成就又取不壞攝嚩先與澡浴嚴飾以佉羅橛釘繫於白黑二月隨取一分應用黑月吉日并有助伴善作護身坐彼胸上迷怛羅口中瀉乳糜不間斷念誦即其迷怛羅欲起即吐以熟銅器承取便食自身得成就又取金粖置迷怛囉口中即吐出嚴具即得持明仙若以鐵粖置彼口中即吐出劍若置白芥子彼口中即吐出嚴具若置油麻彼口中吐出本真言教經夾皆得持明成就飛騰虛空又以手按彼迷怛羅口念誦加持乃至三相現動即諸意所求事皆說授與長年藥若起即成使者其持明者欲所去處乘彼肩上隨意而往得持明仙爾時世尊復告金剛手菩薩祕密主言祕密主汝聽不廣而略說普通修一切佛頂等成就資少獲大利諸佛之所說此中作是言羯儞迦囉花及取蓮華蘂蘇嚕丹惹那三金而裹之應作此丸藥當於日月蝕得三種成就煖煙焰次第煖必獲敬愛煙當而隱形爓相成騰空吉祥大持明如雷振作聲旛華而動搖應知成就相及佛像動搖若見不吉祥不應求成就獻塗香花等數數應當作息災護摩法乃至於七返然後作勝法應作窣覩波福加求成就蝪蜥及烏鳴應觀成不成然後求成就念誦以為先并歸命獲果作福為有情真言必成就為少福愚夫多分為是人為此增加福成佛悲為本利益諸世間故說真言教天王帝釋等及餘大威德纔誦於彼勝及居在王宮由信獲應驗成就者當獲端嚴而常作清淨修行者不應強多事由此心雜亂如世間之人劣慧無方便於諸合練道闕緣不和合諸藥及水銀由倒壞不成三種微細故施功不獲益若取於伏藏必有王怖畏占相必生疑微細生猶豫醫術果增長攝授長年藥由持真言故悉皆而獲得長年等果報如是諸技術過患有無量以此無所獲不獲最勝福彼亦不獲福猶此心住著真言以為首必獲大福德菩提最勝果聞思及修行獲得最勝果是處諸賢聖恒常而往來是故與瑜伽成就本所尊仍於最勝集我以曾廣說見今所說者亦廣亦復略爾時世尊觀金剛手祕密主復以伽他而誥之曰當於未來世有情劣精進我慢嗔恚癡無慚矯慳悋不能依儀軌修習真言行是持誦之人護摩所加持諸魔悉惑亂悉無是思惟以明獲成就虛受諸勤勞常作是思惟愚夫常是說為息彼障故亦除諸魔羅今說此大明先佛之所說利益諸有情是無能勝明若人常憶念隨時住等引彼諸魔障者悉皆得除滅即說真言句爾時金剛手祕密藥叉主心生大歡喜頂禮於世尊大覺智莊嚴此大無能勝是明我願聽爾時世尊即說大無能勝陀羅尼曰曩謨囉怛曩怛囉夜也曩謨薩嚩沒馱冒地薩怛吠毘藥怛儞也他爾寧爾寧爾曩嚩黎怛也曩嚩黎怛也蘗多娑賀惹低薩嚩沒馱𩕳曬尾諦阿目岐阿鉢囉底賀低阿波羅爾諦尾囉而尾誐多婆曳尾摩黎儞捺囉娑囉吠婆嚩底曳迦彌𠼝娜以諦奴囉地誐謎薩丁也𩕳囉俱𠼝摩囉嚩攞尾那設寧舍枳也母寧悉諦惹娑嚩隷曩尾哩曳拏𠸪乞灑𠸪乞灑麼麼薩跛哩嚩覽薩嚩多薩嚩迦覽囉惹主嚕娜迦虞哩也設寧尾窟僧賀弭也仡羅娑哩薩哩跛禰嚩彥達縛曩誐藥乞灑囉剎娑弭底哩比舍左步多阿鉢娑麼囉布單曩羯吒布單曩迦區㗚那塢娑多囉迦謎怛羅訖哩丁也羯麼拏滿怛囉庾誐祖㗚拏庾誐拏枳儞庾烏祖賀囉薩嚩婆也訥瑟跓鉢捺囉冒鉢薩俁波也細瓢曩謨窣覩諦婆誐嚩底烏捺囉鼻爾拏儞哩儞哩囉怛那俱攞娑摩失哩諦弭里弭里阿迦捨駄覩虞左㘑企里企里薩嚩怛他蘖多哩也室囉迦楞迦羅步諦泥尾捻尾也哩也沒囉憾麼怛他󰋲多努󰋲諦尾濕嚩進底也嚩囉波囉波囉訖囉謎曩謨婆誐嚩底波囉爾諦𠸪乞灑𠸪乞灑麼麼薩嚩訥瑟跓鉢捺囉吠波也細毘藥娑嚩訶說是陀羅尼世間悉皆聞是大無能勝能壞一切魔能增勤勇力則住三昧形名為無能勝說彼大心明大力極勇猛不異於前明是心世尊說真言曰曩謨颯跢喃三藐三沒馱俱致南薩失囉嚩迦僧伽喃薩嚩謎囉婆也底跢喃尾波尸曩薩諦惹娑㗚𠆙左始企曩薩怛也尾濕嚩步鉢囉枳孃也制鑁訖㘁俱孫那嚩隷曩左羯諾迦牟尼始乞灑也迦捨跛寫俁拏囉比舍枳也僧賀寫弭里曳拏塞嚩娑底婆嚩覩摩摩薩嚩薩怛嚩難者薩嚩婆庾鉢捺囉吠毘藥怛儞也他惹曳尾惹曳惹演底尾惹演底阿爾單惹曳若演底阿爾諦阿波囉爾諦摩囉枳孃鉢羅末娜寧曳娑嚩訶說此心真言應等正覺說七佛之世尊顯揚諸功德即說是大明利益修行者普遍諸世界六種而振動一切魔宮殿悉皆大振動金剛手此真言句一切諸佛所說利益眾生故祕密主或持誦輪王真言者或持餘真言者以此真言加持結縷或結袈裟角或結頂髮或樺皮上書帶頸臂彼人速疾易得成就本尊速現其前念誦時若能憶持金剛手我不見天世魔世沙門婆羅門眾中若此真言加護若穢者若淨者前若人若非人或魔子或必舍遮或毘那也迦或藥叉或鳩槃茶或羅剎娑或餘類有情欲來障難作是思惟於阿吒迦嚩底王宮不得入若有違越此明清淨修行者彼悉皆違逆金剛種族及自種族并親族朋友不容住於彼金剛手此明真言有大威力於一切事業應作加護應供正遍知印可一切諸菩薩印可爾時世尊知無盡法界已除遣一切諸障復誥金剛手菩薩言金剛手若善男子善女人苾芻苾芻尼若欲修習佛頂不思議印三摩地彼苾芻住苾芻律儀慇懃而護持苾芻尼住苾芻尼律儀塢波塞迦住塢婆塞迦律儀塢波斯迦住塢波斯迦律儀若是彼善男子修真言行者彼先應入曼茶羅授三歸依發菩提心應成就十善業道如說修真言行極善作意親近承事善友常修六念應觀法界如虛空自性應善修習入般若波羅蜜境界於此觀行不欺誑不放逸善應隨三世佛菩薩行行住於阿蘭若不顧戀一切身命三時善應授三歸菩提心律儀戒所聞甚深佛法憶持修行善修四攝於如來窣覩波前常塗曼荼羅於真言儀軌常精進作窣覩波身口專精修行不怒不躁不掉舉口不多語不雜亂語不欺誑他於諸有情常行恭敬愛樂心善知如來密意之說我略說修行者常懷勇猛大精進意安立一切有情於佛菩薩道若修佛頂王真言行者若修餘真言行者應如所說功德善應修行成就如方廣經典所說真言行應當修習各住自律儀善應護持復誥金剛手如說修佛頂真言行者已得成就身如初出日輪真金瓔珞臂釧作閻浮檀金色一切嚴具莊嚴其身著天妙衣具諸相好縱廣周停身相奇特百千光明莊嚴圓光一尋超過日輪映奪一切色身復次金剛手成就持明仙纔見令一切眾生喜悅猶如如意樹令滿一切所求復次金剛手成就輪王佛頂菩薩至於地獄雨種種天妙飲食亦能滿一切眾生所須有所希望者皆得滿足我略說彼有大威德金剛手成就輪王真言者皆滿一切有情意樂由心起念則令滿足彼得輪王成就之人住十地菩薩不敢違越其教令金剛手此一字輪王真言一切真言中為王大明王主若修行滅除一切業障亦滅除一切惡趣之業得成此真言一切神通悉皆現前纔瞬目頃往於色究竟天一切佛菩薩緣覺聲聞稱讚歡喜得一切菩薩行於餘世界自在遊行於一切有情隨其意趣種種音聲而為說法乃至我略說於無量無邊世界有情希奇行色最勝廣大獲得成就爾時如來說伽他曰種種鬪戰空自在如栽寶性而照曜若青蓮華在池開彼勝驍勇威光色彼人悉皆超世明毘鈕真言不可及爾時世尊復誥金剛手祕密主復說伽他曰略說普通法祕密地居人明者先行後指示相最勝地方說三種卑濕及乾燥并以於高原於明天所居名曰為勝地中方說三種求成就之地皆通於三種智者應觀察淨不淨兩并天妙復三種於此一一中各分為三種河池海山王稱最勝成就淨不淨德俱名中成就處若是屍林地是名不淨處此教一切處成就處三種惡王賊飢儉是處不應居行者有障難彼地不應住極寒熱雨處於此教悉制三時應念誦長養意樂故應攝三種時復告金剛手遠離於祕密成就不可得於此經教中成就故說密護摩爐差別應祕密而作息災等三種一處不應作若一處護摩護摩爐必謬若於調伏爐不應作息災如器中有毒盛乳必當壞審觀三種事故說三種爐餘教亦說三爐作是分別於此應用之是故不相違明屈屢草芽許用於牛酥優曇鉢天木及以於乳木并用欝金香三時作護摩為求息災故獲得種種利若被竊藥物應用黑油麻和蜜常用之及波羅奢木及與天木等應用白芥子護摩而稱讚於諸三種法而用酥護摩爾時世尊釋迦牟尼復告金剛手祕密主言於此中修行教王為有情利益故復說伽他曰說是真言明種種大威德修習佛頂王種種真言明無量大奇特并佛眼等明成就諸義利及與印契等我先已宣說普通真言王為求成就者獲得果報故我今說印契為求悉地故一類說多種次第我今說普通佛頂印以二手內相叉作拳竪二中指相合屈上節普通一切佛頂印能成就一切義利由見此印契如親覩諸佛難調諸藥叉龍阿酥羅眾一切諸羅剎由此印威德悉融而驚怖此是大真言一切佛頂心曩謨三滿多沒駄南唵吒嚕滿馱娑嚩訶復說伽他曰若得此印契能獲諸安樂國王等世間於彼常利益欲求法利益決定而獲得若得此印契諸苦悉消滅由此一切佛頂根本印作一切事業修行者護諸根者以此根本印用中指端來往即名迎請印一切普通先所說以各自真言用結此根本印通一切處用塗香花燒香飲食燈明等以此印用之即用前印二中指峯如環狀是迎火天印真言如先已說若發遣火天時以印向外掣即成發遣火天印又即此印准前辦事佛頂印以右中指頭屈上節跓蹙左中指面上節是摧壞頂印能作奇特事能作一切事護身結界處應當而受用又移左中指屈上節蹙跓右中指面上節是摧毀頂印真言如先已說此名摧毀頂能調難調者在於大障難以此應護身准前普通印屈右中指第三節拄左中指第一節文能淨處所故用此摧毀頂若求成就時結此護處所移左指如前以此印護處是諸佛頂心應用摧毀頂用以自灌頂以此印常用若人得此印能淨念誦室常於澡洗時修行者應用彼人無諸障誦是真言故次第而用之本部三昧耶常用如此印修習真言者彼人無諸魔於此佛頂教佛作如是說即前印二中指於手背上相押如環此無能勝頂能滅一切罪真言已先說能除諸惡夢能成吉祥事應用此大印當欲寢臥時自身若常誦能滅種種障我今而略說廣說有無量於此我略說為修佛頂者共佛眼真言而誦求悉地一切諸會中我皆已先說修諸真言說解脫一切如來及菩薩得諸安樂獲義利增加精進及大力有情利益勤修習悉除一切諸疑惑是故金剛祕密主諦聽我為汝宣說我已略說義相應此是祕密修明者三時護摩以天木油麻及酥乳相和以此歡喜真言王當說成就真言主成就念誦及護摩三種相資而演說於此一一修行中念誦修行說三種身口及意次第說以此希望增益事復說三種應當知天上遊空及地居為彼求成有三種為修三種之種類成就求欲及求財并與求法而念誦隨其悉地發勤勇為求一切成就故善應依法作制底正見大悲求成就彼人成就亦不難現世獲得勝安樂他世必獲於解脫古昔多人得成就由修頂王大奇特我曾修此佛頂王爾時世尊釋迦牟尼如來以佛眼觀無量無邊世界復告金剛手言說伽他曰諸教中已說律儀與軌則能作及所作於此教法中應當而修行以彼聖甘露軍茶利明王通修於三部我說儀軌法常當而修行由彼真言威一切障悉除明王經所說忿怒王印契彼中諸儀軌悉皆此中用不應食葱蒜羅蔔及󰶙子不以油塗身亦不應食油所有不淨食餘教中所制一切不應食求悉地行者常求淨身故以無能勝明應用於五淨半月半月用所餘諸教說悉皆而修行於此我略說說餘經教中於此不廣說一切諸如來說真言法性諸佛及菩薩曾修亦曾說住彼真言形遊行於世間廣作諸義利為彼劣慧者盡說其威德我今少分說稱讚其功德而於百劫中不能說輪王奇特之法性此功德無盡無盡無所得若得此教王彼人同如來亦同於菩薩天蘇囉禮敬心得不退轉常恒獲如是先世所積集菩提之資糧皆由祕密主大威神之力當知彼有情常得清淨身若得此教王悉皆得一切證成兩足尊佛說是經已金剛手祕密主諸大菩薩等苾芻及一切世間天龍藥叉乾闥婆等聞佛所說歡喜奉行
疏令相隨順等者此隨轉門故俱舍論第十云三和有三一同在一世故名三和二因果相順不相違返故名三和謂根與境雖在過未識居現在因果義成三互相隨順同得一果謂根境識雖各一世同一觸果故名和合初之一義依五識說後二意識疏或依增上等者依大乘義以第七識俱時有故論觸似彼起故名分別者問根等有生心等能殊別於前名變異觸既似彼有功能應同根等名變異答根等為依無所似故據生能名變異觸是能依似所依但名分別非變異疏應說觸觸為緣等者如十二支觸生於受言觸緣受既觸生觸何不說言觸緣於觸疏若自不似等者觸言似彼似彼生受觸稱似彼應亦似彼而生於觸何故言似有生不生觸不生觸觸應非似疏如受等法等者受等心所全不能生餘心所故不名分別觸異受等得分別名疏又如受領觸不領作意等者此明心所雖有功能然分限定受但領觸可意等相而不領觸生作意等觸但似三而不自似又受言領觸此觸取於可意等事而不似觸而生於受及作意等疏復言於三第六囀者三字必錯合為之字論中言之不云三故論思於行蘊為主勝故者大小聖教皆有此義故俱舍論第一云除前及後色受想識餘一切行皆名行蘊然薄伽梵於契經中說六思身名行蘊者由最勝故所以者何行名造作思是業性造作義強故名最勝是故佛說若能造作有漏有為名行取蘊論謂觸所取可意等相者問其所取相若據本質王所皆同若依相分瑜伽等言行相相似云何但說觸受所取相為隣近耶答疏有二釋有義雖心心所所緣相似觸受所緣然極相似詳曰所取境中既有相似極相似別此乃所緣便不同矣實義言者雖所緣境質同影似然彼能緣而於境取非無差別舉所取境顯能緣也論然觸自性是實非假者為經部師有計觸假論為斯立自性有也故俱舍論第十敘經部義而有兩師有說三和即名為觸如契經言如是三法聚集和合說名為觸有說別法與心相應三和合所生說名為觸今破前師疏今取界身足者詳曰通取俱舍理亦無違心所性言簡識根境無不定失疏六愛經部至不同假觸者有義既無別體從他分說如何名實雖不同觸以多法成依實立愛名定假故故知初因對界身足亦有不定非正因也詳曰假實之義形待不定如大乘種真俗相對種非唯真即名為假有無相對種非全無復名為實愛亦同之為喻何失對彼所立三和假觸愛得名實初因無過疏量云觸別有體者詳曰彼既許愛依思分立豈非喻有所立不成應如論言是實非假即無其失雖思分位然得名實論是食攝故者疏有兩釋後解易知初解之中言許實故簡於喻上所立之過經部麁色說皆假故故第二因亦無失矣有義其第二因若總三食為同喻者所立不成假食三塵是假有故別以識思二為同喻因成不定疏何故說假食實有詳曰因明之法宗因喻三若有過者容致言簡為論文略疏致許言復云心所亦通於下明遮喻因過乃盡矣何事見責論能為緣故者有義其第三因同前初因亦有不定詳曰愛非全假如前已釋故無不定論非即三和者有義前之三因皆悉成此非三和宗即無其過非即三和宗若成者其實有宗自然成故不須重立以為宗也詳曰縱成其觸非三和已何理實有自然得成如彼愛等雖非三和亦非實有共畢竟無生等四相亦非三和豈實有耶故知不可非三和成實有自立論謂此驚覺應起心種等者有義依疏初說作意種子警已逢緣應起心種以警種者此唯種子義不相應今釋相應現作意故解云由現作意行相難知故此舉種以釋體性雖作是解其理極難故今但依第二釋也謂現作意警覺現起相應心種以之為性現令起種名應起種非當起種名應起也詳曰何理得知明現作意若言本說相應法故故知現者若爾心所與心相應名為相應應俱辨現如何第八前亦明種又若警覺現起種者夫言種子生果為義現果既生何意須警若令趣境自是現能論乃合云警應起現若言由種現方得生雖在現位但言警種若爾前觸例亦應然前何不言和合三種彼既不爾此云何然故疏初解理固無失餘如燈會疏此質不定至復應思擇者此生等喻有隨一過大乘不許有小生故設有生等生等復假故無不定論唯自性受至共餘相故者按顯宗論第二云何此受領納隨觸謂受是觸隣近果故此隨觸聲為顯因義能順受故受能領納能順觸因是故說受領納隨觸領納隨觸名自性受領納所緣雖亦是受一切皆同領納境故是故唯說領納隨觸名自性受別相定故領納所緣名執取受非此所辨相不定故論若似觸生名領觸者按順正理云如父生子子之媚好皆似於父亦如果從種生果似於因受從觸生應知亦爾疏或即因是果等者若無之言恐有執因正即是果夫因果者不即離故為簡其濫故論置之論又既受因等者不從於他但據於自可名自性今既似他何名自性即應說名似因之受而不可言自性受也論若謂如王食國邑者此正理論具如疏引言食國邑舉因顯果論施設種種名言為業者問既施名等何非語因答如樞要義燈等辨有義云因有二一意施設二言施設有境像等相狀不同意解施設差別名故尋伺推度法義淺深隨義隨機而起說故想思惟名不起說故有云同是起言說因但麁細異故有差別若爾上地何無語因想遍地故若言想細尋伺因麁要有麁因方能發語獨想不能若爾想業應說發言如何但云施設為業又想遍與尋伺相應唯名為細亦未應理故應定說二因不同詳曰傍觀二義義皆有餘想不起說論云何說方能隨起種種名言方能之言何所詮屬雖分麁細不簡親疎豈麁細因皆親起語故名不修由此應依樞要燈說論思謂令心造作為性者問性業何別答有義令心總於善等法中而造作者此思之性於三性中改轉造作說名為業故此業用亦非遍因疏說三遍故未盡理詳曰夫言改轉易換異名若也始終一類之事應無思業無改轉故故今釋者性但令作業役令作單重廣略行相有異既云善等等惡無記無記通於八識皆有說思名遍亦何爽理若准瑜伽第三所說思之行相是別非遍如疏所述彼可知也論此觸等五至故名相應者疏中二解除行相者順教理也瑜伽說四此論自云行相雖異何得取之問夫簡法者前義不盡須後法簡前若遮盡後法何須如論四義時依二法遮簡已周何繁後二豈時依同境事別耶答有二釋一云此論四義不次次應說云境時依事簡意者何答凡言相應雖心心所非心心所總共相應故須簡也若心心所總名相應所緣別者應名相應故境等簡前後心等所緣境等應名相應故時同簡諸識俱起應名相應故依同簡六八依同應名相應故事等簡二云論說依次雖有依同非相應故若依同故即名相應六八二識應名相應故所緣簡六八有時同緣境者應是相應故事等簡後釋為正疏行簡依同等者即與緣簡別見相似由斯疏斷但四義也故更不明簡略起伏如上已具疏極不明了是捨受相者問果位亦捨豈不明了答夫言捨者中容寂靜及不明了果雖明了而是寂靜故得名捨疏若能分別至取境定故者問為不緣彼違順之境名不分別為緣於彼不起分別名不分別答違順有多若怨愛等違順之境此即不緣若境損益如蘊寒執打柏摩按逼迫適悅名違順者雖緣於彼而不分別違順之相名不分別若爾如何名取境定答因修而緣常不分別名取境定若爾何名取中容境答雖境違順能緣之心一類而緣不分違順以境從心名中容境若不爾者云何下言由識執受後時身受差別而生故知本識緣彼境也有義疏解不緣取境定故若說緣者境便不定此理不然詳曰取境定語意如前釋無不緣言何得加之妄為彈斥疏如八證中至任運生解者初執受證而有五因今此所言當彼五中第一因也故對法云謂阿賴耶識先行因滅眼等轉識現緣因發如說根境作意力故諸轉識生是名初因論此識任運剎那別緣者問恒緣三境何名別緣答影像之境新新而起前後不一故緣名別具如疏明有義非是所緣前後易脫但非如定專注所緣義說別言詳曰言不同定專注所緣理即可爾云非易脫道理難詳豈八所緣非有為攝若有為法有為法者剎那生滅云何不名前後易脫疏大乘亦有自性善如本釋中者對法論中無著本論師子覺釋皆具明之下當具引疏三等起善等者問准對法云隨逐善者謂即彼諸法習氣發起善者謂彼所起身業語業准彼種子隨逐善收云何即判屬等起善答論開疏合望義不同亦無失也疏勝義無記謂虛空非釋者問何唯此二名無記耶答真如性淨其擇滅等斷惑所顯以寂靜故勝義善收虛空非擇體非實有不同真如復非智慧斷惑等得不同餘三由斯二義故無記攝問亦依識變立虛空等何不隨識三性攝耶答且依如立假空等說若依識變實通三性論流轉還滅應不得成者問苦集二諦名為流轉說使常生人天趣中未踰苦集流轉之義何事不成答夫云流轉包括五趣若唯人天流轉不足故云不成非據全無名不成也疏餘例難亦然者略有二義一云餘者謂受等四二云餘者謂行相餘所不例者亦應難之難思可悉疏亦應受等例成失等者詳曰今觀此質與難不齊難前意云觸雖不與自觸相應有餘相應例相應門行相雖復了別等別然亦各各自有行相亦復不闕行相之義何不例王行相門耶今者受數全不與受而得相應與行相應義寬狹別何得以此而質於彼問此質不成彼難何遣答觸等雖復不自相應然餘四法亦即是彼王相應法所以故得例相應門行相與王無少交涉豈得相例疏便有三十六種見相分種等者見分相分各三十六思可知也疏頓生六果者問六處受熏能熏王所皆熏本識本識合有三十六箇一時頓生何但言六答雖六所熏皆有六種六種同處共生一果果故但有六頓生妨疏不可論其本質生與不生等者不可說言心王所熏而生本質心所所熏而即不生何以所者王所六種皆所熏故疏乍可論其本質影像者能熏之識乍可論其能熏心王生於本質能熏心所生於影像疏其所熏不然者不得論其王所所熏生於本質影像等異疏若爾雜集至受一期報者按彼論云若於一生頓受一切所得異熟無有過失所以者何若造眾多無間業者所感身形最極柔耎所感苦具眾多猛利由此頓受種種大苦疏成業論中自解此妨者按彼論云如何一一心心所法從二種子相續而生不見芽等從種生法有如是事可藉多緣生於一果無從二種有一果生疏今加斷捨者有義五數得名因果無異如何例心有捨名耶故但如前第二師說詳曰言斷捨者據捨縛說雖復不執觸等為我然是煩惱所雜之法心王捨藏心所能雜亦復不有據此例捨故此論第八云不染污法二義說斷一雜縛斷謂斷緣彼雜彼煩惱賴耶即是斷緣彼惑名之為捨觸等即是斷雜彼惑名之為捨何理不順而不許之而言捨名賴耶名者據縛而立故但縛無即得名捨以觸等名不依縛立縛捨名存實無違也又解賴耶未捨觸等名為阿賴耶識相應心所心捨執藏觸等不復名阿賴耶相應心所據斯名捨理亦應通二釋前勝疏如暴流水至隨流不捨者有說此中總有三喻如次況彼謂愛非愛受用自性三種緣起初喻顯示由第八識五趣流轉第二顯示生眼等識受用境界第三顯示自性相續而不斷絕疏未來果法應不待因者問現在之果待因始生豈非喻闕所立宗耶答雖曾待因今已生訖更不待因言已生果意簡此也疏即應過去有半作用者心心所法有取果用色法不然故名為半若爾作用者過去既有云何得定言唯依現耶疏彼與果用滅復滅失者現在與果而由於滅過既與果應更須滅若無滅者障彼果生何名與果又復與現有相例失若許有滅滅復滅失故成業云應滅復滅疏取果之用生復生過者現取果時生相生已方能取之過既取果還須待生方能取也若許爾者生復生失若不許者即現取果應不待生彼此異因不可得故疏如瑜伽論至依種子立者瑜伽中邊如燈所引對法顯揚今略引之按對法論師子覺云因果已受用者謂已生故已滅故染淨功用已謝者謂如現在貪等信等令心染淨功能無故攝因已壞者置習氣已方滅故果及自相有非有者謂今時所引習氣有故能引實事無故憶念分別相者謂唯有彼所緣境相故一切一分是過去餘未來現在及無為明未來云有因非已生者為簡無為彼雖非已生而無因故未得自相者自體未生故因果未受用者謂彼種子未作所作故彼性未生故一切一分是未來明現在之因果受用未受用者謂因已滅故果猶有故能顯過未相者謂現在世是能施設去來世相所以者何依止現在假立去來故約當得位假立未來約曾得位假立過去作用現前者謂眼等法正為識等所依等事故一切一分是現在又顯揚論第九云言有過去業由此業故眾生受有損害受無損害受此亦依彼習氣密意假說彼法為有謂於諸行中曾有淨不淨業生滅由此因緣故彼行勝異相續而轉是名習氣由此相續所攝習氣故愛不愛果生又言三世色乃至識此亦依三種行相密意故說謂依因相密意說有未來依彼自相密意說有現在依彼果相密意說有過去疏六十六至皆說六通者又瑜伽論三十七大般若經第九薩遮尼乾子經第七瓔珞經第六清淨毘尼方廣經寂調音天子問經十地論第五雜集論第十四無性攝論第九皆悉明之具如章引疏此中亦同勝軍論師等者問上座勝軍一切同耶答有同異勝軍色心皆有三相上座不爾同義可悉有義上座勝軍有差別者其上座計心心所法生滅二時時二體一將滅名滅勝軍所說依瑜伽等已滅名滅若色及心皆有三相三相雖別而體同一論謂現在至生滅二時者問彼何意耶答由經但云是生滅法故立二時若爾云何色有三相答色法遲鈍實有三時經依決定但云生滅以其住相有無不定故不言也疏法生時酬因至二法為二時者影舉二法二時因果對顯一法二時因果冀令明悟一二差別疏為果之時與前法俱等者問為因果時既前後並云何名為一法辨耶答為因果時雖前後並然據自體而於現在有生滅二不望別法以分二時故名一法問此之一法為因果時為望於自為對他耶答對他為也由自至生他法至滅對滅名果自流至滅他法至生對生名因若爾與後二法何別答後對自他合為生滅此唯望自分為二時後舉自他為生滅二隱自一法二時不論前唯舉自一法二時隱自他二生滅不說文影略也論生滅相違寧同現在者問他若救云生滅非因果相違不同世滅生因果收相順故同世答若言生滅而相順者便有世間自教等違疏除二乘金剛等者二乘金剛亦無賴耶時分促少但云無學問何故不云三乘金剛答大乘八地已捨賴耶不同二運故不言也疏若說習氣四位不成者若說習氣名為麁重二乘無學八地菩薩悉皆有之即不得言賴耶之名四位捨也論云何知然者疏釋問意而有兩種有義今不依此所以者何此前但釋阿羅漢名既未釋捨如何先問故此但問三乘無學通名羅漢之所以也詳曰初云羅漢方究竟捨遠騰彼問何過而有又若不問三乘捨者何故舉彼決釋分說三乘捨義以答前徵若云雖說捨阿賴耶名意釋三乘皆名羅漢亦不成救論自明言諸阿羅漢獨覺如來何理能證同是羅漢又若取彼瑜伽本文亦為不可彼論但云三乘無學不言三乘同名羅漢又彼本明斷阿賴耶故故知疏文窂籠始終深悟本旨疏二乘不然至令通二乘者問若如來名不通二乘何故瑜伽言如來號而是共德答通餘九號名為共德非是一切有應義者皆名如來名為共德疏若現行一分無故等者此第一師而取次下第二師意以興研覈有際有徵思之可悉疏已全未捨故者第二師答以下合有第一師難難云前七未全捨不名捨賴耶八地種未除是以賴耶在疏不言者以第一師於意如是故略不具疏若爾至不能捨賴耶故者第二師難疏若爾至未捨賴耶故者即第一師舉例質也初地聖教名不退故故知不退不約賴耶捨不捨說疏瑜伽四十八初劫名波羅密多等者撿四十八無七十八有四七聲濫撿文誤也又解深密經第四亦同經云云何波羅密多云何近波羅密多云何大波羅密多善男子若諸菩薩於無量時修行施等成就善法而諸煩惱猶故現行未能制伏然為彼伏謂於解行地耎中勝解轉時是名波羅密多復於無量時修行施等漸復增上成就善法而諸煩惱猶故現行然能制伏非彼所伏謂從初地已上名近波羅密多復於無量時修行施等轉復增上成就善法一切煩惱皆不現行謂從八地已上是名大波羅密多釋曰初純有漏去無相遠帶相修習由此但名波羅密多次通無漏隣無相故而得近名後位無相任運長時故名為大或言近者近無加行雖有兩釋後釋為勝所以者何答七地之中亦有無相而云何言近無相故名近耶故後釋善論然阿羅漢至為自內我者有義解頌捨言疏說釋羅漢名此非理也詳曰前雖破他今更申正理亦何偏豈但斥他不樹己義又下文中而自明捨故今此文對破於他申正義也不爾辨捨有重言失疏攝論云心體第三等者按無性論第一釋云心體第三若離阿賴耶識無別可得者謂如意聲說染污意無間滅意識聲則說六種轉識如是心聲離彼二種無體可得非無有體而有能詮亦非異門意識二聲所詮異故此中體聲意取所詮是故成就阿賴耶識等者顯阿賴耶識是心聲所詮道理決定疏對法第二亦有心義等者按彼論云心者謂蘊處界習氣所熏一切種子詳曰觀彼論意亦以積集而明心義舉彼三科所熏習氣顯彼能集識為心也此論亦唯以積集義而明心也下文方以積集集起二義解心論或名所知依等者按攝論云唯大乘中處處見說謂阿賴耶識說名所知依體依他遍計圓成實等三種自性說名所知相無性釋云所應可知故名所知依謂所依此所依聲簡取能依雜染清淨諸有為法不取無為由彼無有所依義故所依即是阿賴耶識是彼因故能引彼故論或亦種子識者對法亦云一切種子識者謂能生蘊等諸法種子所積集故大論亦同疏始終而論等者凡始佛終疏此中名藏不取能藏等者不取染法以為能藏意明不取八為所藏染法能藏唯因等者釋所以也此文即以執藏能藏二義釋藏疏是無漏涅槃者疏說如字應云如涅槃等論如來無垢識等者有義今頌意者證第八識在如來地名無垢識詳曰證無垢識名之所從通疏有義合為三釋優劣思之疏阿賴為性者按彼論云如是所知依說阿賴耶識為性阿陀那識為性心為性阿賴耶為性根本識為性窮生死蘊為性釋曰彼論廣明阿賴耶識至窮生死蘊六識之名為所知依體所以一一皆言為性疏意牒彼後三之名以為問也餘文同來以上三名前已列竟不在問限疏一云種生現同時等者餘染種等無間道起彼已捨矣第八種現金剛心俱異熟無記容俱無失疏菩提約成就等者意遮外難外難意云若無間道捨異熟識此時何為不名為佛故約成就以釋彼疑彼時初得未圓滿成不名為佛疏種生現異時同前初師者問初師種現而得俱時今此不爾何得同初答取無間道有異熟識少爾同也不言種現俱名為同若種現俱即不得言種現異時疏非無色界至緣一切者不能具緣色心心所及下地等此不盡理聖教有說無色界心了一切故故第二云不能念念遍緣一切此釋為勝疏必不現起如三類邊所有等智者此以有宗等智為喻三類智者謂苦集滅三諦類智起此類智現觀後已而能兼修有漏知苦斷集證滅所有俗智即此俗智因此三類智現觀後邊而修習故故名現觀故俱舍論二十六云唯苦集滅三類智時能兼修未來現觀邊俗智於一一諦現觀後邊方能兼修故立斯號問道類智時何不兼修智答以世俗智無始時來數曾知苦斷集證滅三類亦爾事業同故所以兼修又苦等三遍知斷證故得兼修道智不爾道理現觀而唯無漏無始未起又未遍修故除道智故俱舍云曾於道無事現觀故又必無於道遍事現觀故謂於苦集滅可遍知斷證問修道煩惱及所顯滅猶未斷證云何得言遍知斷證答當自諦下智等皆遍故俱舍云雖集滅邊未遍斷證而於當位斷證已周問道何不爾答以道無此遍事觀故又修不遍如六種性入見道時修當自性不能修餘故俱舍云道則不然種性多故問所修俗智後起不耶答准有宗義畢竟不起正立見道無容而起得勝捨劣後亦不起故俱舍云此世俗智是不生法於一切時無容起故問此所修智已前起不若言起者云何論云兼修未來觀現俗智若未曾起復如何云與三類智知斷證同故兼修耶答未曾起據彼同類已前起者名為同也問彼曾起者此時修不答據實亦修以非希奇故論不說如俱舍鈔廣分別之疏此顯依初至通諸位者此者即此斷常位名彼者彼彼至轉依位及第八號疏是離共許五取蘊外無別有體者指彼心所色不相應此等即是兩家共許五蘊中攝疏此離識蘊不共許故者此者即此第八識也共許蘊外而別有體名之為離非他許之名不共也論界是因義等者有云界有三義一者因義二是性義三者種也今依因義以釋界言疏唯取種今取現行與所得種體不異故說現親生名之為因現識亦名種子識故因相唯取現行識故故下依用但說現依不說種也詳曰界若現識即依無別論主何故別解二耶界置親生諸法之言依不云耶夫言親者是因緣義現八如何能為因緣不能熏故又現與種雖不名異亦不得一一既不成取種何失又前因相亦非唯現又義不同不可為證既有多違今還依疏疏此所隨一者若先成末那用轉識因因中便有所依隨一二不成過或所字錯應為因字前解為正以末那識他不許故故有二過疏或若不爾至有不定過等者詳曰此乃深防迷因明者恐見前因有識言故輒為不定又真實理八有此依因而立之理實前因無不定過因中說云轉識攝故疏此解與前別者此解唯以五趣之報名之為趣前後俱通惑業苦等並名為趣論順還滅法者問何故道諦名之為還答還者趣向由道而趣所證涅槃故名為還或捨妄歸真是還義也亦猶返朴還薄之謂論此中但說能證得道者同無性論彼第一云所知依者簡取能依雜染清淨諸有為法不取無為由彼無有所依義故釋曰有為之法皆依識生故名為依涅槃無為非識生故故名無依論或此但說所證涅槃等者同世親攝論彼第一云亦由此故證得涅槃無性亦云生等雜染畢竟止息名為涅槃若離阿賴耶不應證得釋曰涅槃雖不依此識生然由此識持惑道種道生斷惑證得涅槃展轉言之亦依於識方能證得疏或俱現行界性因義故者重釋初句初同第二名俱現行言界性等釋所以也疏又大乘中有苦非集等者此異熟法酬因是苦非重非集若依有宗苦集是一物因果故說二疏此由起彼等者此謂遍計彼謂諸趣從所遍計得諸趣名疏四清淨為成實性者如法苑決釋明疏非唯能藏以解賴耶等者正以執藏以明賴耶若以能藏為賴耶者八地亦有能藏之義云何得言捨賴耶名言捨八地等等諸無礙如來亦有能藏義故疏或為種依至名為執取者問與前何別答中與前同初後有別思可知矣論解深密經等者問此經迨今總廷四譯魏所譯本名相續解脫梁隨二本名解節經今唐所譯名解深密何乃不同答此經梵本名曰珊地涅暮折那涅暮折那此翻名解珊地之聲含於三義一諸物相續二骨節相連三深密之義西方土俗呼此三種並名珊地亦如薩達摩聲包於二義仙陀婆號通詮四名前後譯人各取一義以立經題皆不相違然據經旨解深密名理為優矣論亦能執取結生相續者問云何執取何時結生結生何義答取有三義一云取者因義即當生果五蘊之因由今第八持當果因方有結生當果相續故說第八名為執取結生相續即取之執名為執取二云由種子故現行第八受一期生名為執取故世親攝論第一云由阿賴耶識中一期自體熏習位故彼體起故說名彼生受彼生故名取彼生三云取謂能取由今現八執彼當生因果等種故故有結生當相續義執即是取名為執取故攝論云又於相續正結生時取彼生故執受自體是故此識名阿陀那世親所釋如第二引經是一文義意通二第二三釋俱以為證證意可悉言結生時而有四釋一云結生是潤生也若生無色命終之位名為結生若生欲色中有末心名為結生故攝論云依中有位起染意識結生相續又云中有沒心名結生心二云正受生時名為結生故瑜伽第一云於此時中說識已住結生相續即此名為羯邏藍位三云合前二義名結生也𨷂一不可四即命終心及中有末心俱名結生皆能潤故中有之心如攝論說又瑜伽論六十六云若結生相續無間之心亦是異熟釋曰結生心者即中有心無間心者即是生有生有之心唯是異熟命終心者對法第五謂從欲界沒還生欲界者即以欲界自體愛相應命終心結生相續餘界准知問准瑜伽論六十六臨命終時最後念心是異熟法云何對法云愛相應答既言最後是異熟法不障初中而得愛俱二論意別故不相違又起愛故而能結生命終中有皆能起愛故取二位亦無失矣雖有四釋初後為勝中二違理染意結生正受生時羯邏藍位無染意故瑜伽第一依已結生故作是說非正結生故無失也即瑜伽論五十九云又將受生時於自體上貪愛現行於男於女若愛若恚亦在現行由此因緣當知一切煩惱皆得結生相續言將受生及起愛等明非生有為結生位結生等義者以因取果如花結實故名結生故無性攝論第三云攝受生故名為結生後報續前今生不斷如子嗣父故名相續即彼論云連持生故名為相續論此等無量大乘經等者等餘經中賴耶異名如顯揚論而引經云云何知有此識如薄伽梵說無明所覆愛結所繫愚夫感得有識之身此言意顯有異熟阿賴耶識釋曰經既說云發業潤生二種煩惱而感得識明所感識定唯賴耶真異熟故又云又說如五種子此則名為有取之識此言顯有一切種子阿賴耶識釋曰按涅槃經有五種子一者根子二者莖子三者種子四者節子五者子子以外五法比於內種故云如也內五種者謂識名色六處觸受又五道種此種皆依阿賴耶為取等潤能有當果所以故云有取之識疏前四因為宗者問順無我等既有八句而為八宗竟有何過合為四耶答無我我等相待而立故合為四詳曰理實無我我等義別句句為宗亦應無爽為宗既八作因亦爾宗因皆有二三合等其比量數為宗別總有三十六為因別總有四十五合計總有八十一量若約超間超一二等為量乃多義准可知恐繁不具疏且發智論至非如憎一等者然非佛語而有多義一外道等教名非佛語內教三藏並名佛語大小乘論雖非佛說後諸聖等集佛言成得名佛語二佛親說者名為佛語大小乘論雖集佛言非佛所說皆非佛語若准前義佛說為宗大小乘論皆為異品因於彼轉故成不定若言佛語即是佛說無不定者理亦不然非大小論皆是如來在世親談親自印證縱集如來昔日少言然今懸論非佛親談名非佛說終成異品何非不定又縱立者許皆佛語小乘敵者如發智等一分不許此亦於他異喻因轉何無過耶依後義因於異品一分轉也以發智論婆沙二說一云發智而是佛語一云不是是迦他延尼子所造對於前師因於彼轉故亦不定疏依後義問小乘有言大乘經者懷正法者之所說故對此即是非佛語攝因言不攝豈非隨一答言兩極成意簡隨一敵雖說大非佛語收立者不許故不得言兩俱極成非佛語攝敵者亦許兩俱極成非佛語中不攝大乘彼既許之何成隨一可熟思之問夫言兩俱對立敵說外道非敵云何得言外道大乘名兩俱耶答外道等言等小乘也雖舉外道意取所等一分小乘名兩俱也以彼外道是立論餘乘便云矣疏因犯兩俱不成等者因宗皆犯一分過也因中亦犯兩俱一分所依不成因不遍彼宗中發智兩俱名同故疏不開問所依不成有法必無發智既有何成此過答發智一分不許大乘是佛說也何有所依故成一分所依不成或但兩俱無所依失理如前辨疏一一念蘊謂剎那生滅法者問夫有為法皆剎那滅即後二蘊何須別立答有二釋一云雖後二蘊實剎那滅初據攢剋後依相續約義分之故有三蘊二云方便所起善惡色心由三性間故名一念詳曰初釋為勝豈三性間但一念耶疏二一期生蘊等者但據異熟一期分限相續說也或同正量長時四相如命根等初生名生終歿名滅中間更無生滅相也疏三窮生死蘊等者至金剛定斷煩惱盡生死永息名窮生死問何故梁論云至無餘名窮生死答惑盡理證皆窮生死二論互言故無失矣或生死因果皆名生死金剛因窮無餘果盡斯亦二論綺互平言也論謂阿賴耶是貪總別等者二攝論釋具如疏引又按大般若經四十七說愛樂等法彼經雖復不言賴耶取彼釋其愛樂等名而解於此愛賴耶等亦應無失故彼經云言愛法者謂於此法起欲希求言樂法者謂於此法稱讚功德言欣法者謂於此法歡喜信受言喜法者謂於此法冀多修習又按瑜伽九十二云於三世境生愛樂等亦可以彼連類釋此故彼論云謂於人天住境界愛依現在世故住境界樂依過去世故住境界欣於現在世依過去境生愛樂故住境界喜於未來世依現在境生愛樂故若於如是三世境中住染污者當知彼為稱讚所欲有遺乏苦依彼瑜伽釋愛樂等釋四賴耶亦有一家之行相也兼正合言總成四釋問言賴耶者執藏之義為第七執稱為賴耶二攝論中約三世解即唯第六一何乖返答有義三釋一云阿賴耶名唯依第七我愛以得彼論唯依第六釋者對他宗故二云通六七識我愛得名我愛執藏無簡別故設有處說但依第七應知彼依相續顯說第四地中不捨其名要至八地方說捨者依其究竟盡處說故然彼二論依對他釋三云得名如前第二師說二論之中通依六七且無性釋愛阿賴耶不約三世由總說故即通第七世親後釋釋其愛名亦通第七緣現藏識愛為我故於理無違論謂生一向若愛處等者問若有宗云言愛著者據善趣說而云苦受不愛著者乃有相扶答彼經中云世間眾生愛賴耶等豈彼苦處非世間耶既是世間云何無有所著之法故苦之處即我賴耶為真著處疏攝論不言除等者以彼有宗說諸聖者皆無我見不但無學為對彼宗故不別除無學人也即無性論第三云雖於正法信解無我厭逆我見然彼恒於阿賴耶識我愛隨轉疏識受想蘊全等者行蘊之中不相應等非心所者非所等故故云少分問標言轉識明簡賴耶云何得言識蘊全耶若有賴耶識蘊云何不是著處答舉彼極成識蘊說也疏已上總取蘊別中樂受身見三等者總指前文對彼攝論辨多少也總別合言有三種也即上論云不應執餘五取蘊等名總取蘊五欲以下於總蘊中而別離出名別中也疏下別遮五等者明今識等所等心所與前樂受及身見等有寬狹也思之可悉疏然於此中總敘諸部等者具如燈辨故不重言疏又心相續至流轉不息者按對法論第二又心相續長時間斷經久流轉不息是故轉識能持種子不應道理今疏中云不應經文賸不應字文誤為文或是疏主取彼論意加彼不應經文之言釋彼論文云心相續是藏識長時間斷即滅定等經文流轉不息即種子也又按瑜伽五十一云又彼諸識長時間斷不應相續長時流轉疏攝論第二無性釋等者按彼論云又諸轉識定非所熏以彼六識無定相應何以故以三差別互相違故若六轉識定俱有者不應所依所緣作意三種各別以各別故六種轉識不定俱生不俱生故無定相應無相應故何有所熏能熏之義疏此中言至互相違故者此中論言根境作意即是攝論以三差別互相違也言異意同疏中多言互相熏者熏字恐錯合為違字疏攝論唯有此中一因者此論因四彼但有此根境作意類別因也問按彼論意以無相應而為因義豈不相違答無相應者是彼正因根境等別是成因因當此正因據成因因亦無失矣疏前解至俱時受熏者即前標云此破經部設許六俱至令不得互相熏總是前解同攝論也中間引彼攝論為證難彼六識不互相熏疏今解但遮六識體非受熏等者即前說云或如他自身等已下是也唯依此論不取攝論故疏結云不同無性疏不作此解自為不定等者問八識三別第八識體應非受熏豈非過耶答由有此失故疏下云又六與八非一向異意簡前失若准此簡亦乃遮彼互相熏量不定過也由是兩釋理皆通矣故疏不判二解優劣問八識云何互相熏耶答能所相藉名之為互非是遍為能熏所熏名為互也論善等類別易脫起故者按瑜伽論五十一云若無阿賴耶識有種子性不應道理謂六識身展轉異故所以者何從善無間不善性生不善無間復善性生從二無間無記性生劣界無間中界生中界無間妙界生如是妙界無間乃至劣界生有漏無間無漏生無漏無間有漏生世間無間出世間生出世無間世間生非如是相有種子性應正道理釋曰三性三界一一為首對餘二二有無間義論中宗法作不具也思之可知問有漏世間無漏出世竟有何別分為二對答世間義寬有漏義局無漏後智聖教亦名為世間智無漏亦寬出世義狹無漏通於本後二智出世多分但攝根本寬狹既殊故分二對論不堅住故者問此不堅住與前間斷易𡙸等因而有何別答不堅總望不相續義間斷易𡙸偏約五位三性等明由對第八堅住之因故別明也論色不相應至豈能持種者若隨轉理許色持種若真實理建賴耶已即唯第八能持種也故瑜伽論五十一云云何因緣謂諸色根根依及識此二略說能持一切諸法種子隨逐色根有諸色根種子及餘色法種子一切心心法等種子若隨逐識有一切識種子及餘無色法種子諸色根種子所餘色法種子當知所餘色法自性唯自種子之所隨逐除大種色由大種色二種種子所隨逐故謂大種種子及造色種子即此所立隨逐差別種子相續隨其所應望所說法是名因緣若諸色根及自大種非心心法種子隨者入滅盡定入無想定生無想天後時不應識等更生若諸識非色種子所隨逐者生無色界異生從彼壽盡業盡沒已還生下時色無種子應不更生彼心色等然必更生是故當知心色等種隨逐心色以此為緣心色更生此所建立種子道理當知且依未建立阿賴耶識聖教而說若已建立阿賴耶識當知略說諸法種子一切皆依阿賴耶論有說六識至而無別者然准諸教經部師計總有四類一本經部許內六根是所熏性如瑜伽論五十一末言色持種隨彼言也如前引矣又順正理第十八云此舊隨界體不可說但可說言是業煩惱所熏六處感餘生果釋曰隨界即是種子異名新舊師別名舊隨界二六識展轉而互相熏三前念熏後四類受熏故無性論第二云且有爾所熏習異計或說六識展轉相熏或說前念熏於後念或說熏識剎那種類問此論下云又六識身若事若類前後二念腕既不俱有非互相熏准此他許前後事類更互相熏不爾破他有相扶失既不相扶計何非五答有三釋一云據此誠有五類言四不正二云此論雙破於前第三四計非是別計三云設遮非是本計詳曰第三為勝餘大小乘無有說故若言雙破三四計者如何難云非互相熏豈三四計許互熏耶論識轉變者有言轉變而有三義一自類不俱前後轉變二自他不俱前後轉變三性界地等前後轉變故識體事不能持種若許持種所依心滅種亦隨亡後念果起應無因故故於識上假立一類識體雖別而識類同貫通前後二念之中於其二念無有轉變持種受熏如上座部因果生滅如初念識在生相時其類亦示至第二念識居滅相無體非因類在異相能生後識及生相類與此後念識體同時有其二類因在異相果在生相此俱時識熏生相類前類力微但持舊種不能受熏如是此類念念相續前至異相後至生相持種不斷若於五種無心位中雖不生心而類不斷下文破云又無心位此類定無者依自宗破或有心位如前相生若無心位其類亦無假必依實無所依故詳曰據大小乘經論等藏及古今德所有章紀皆不說言經部現在許有二時恐自穿鑿以意定也准彼宗計前後二識同一識類不言現在分二時也故無性論第二云六種轉識或二剎那同一識類若言似彼依少分言不說現在同彼分二若作此救理可少通然立不明故難依唯論若是善惡應不受熏等者問若善惡法不能受熏應不持種如何瑜伽許三性法互持種耶故五十一云若起善心或染污心或無記心此一切心皆善種子染污種子無記種子之所隨逐此所建立答隨轉理門非真實義瑜伽自會文如前引論阿羅漢至無漏法熏等者問准疏中判或據自身凡聖前後或約他自凡聖相熏有何所以為斯難耶答由本計識二念不俱無相應義初三大乘破熏習不成故未計類前後二識而類是一類是一故前識熏類能熏所熏無不俱失能所依別亦得名為能所熏二文類離識而無別體亦得名為以前熏後故無性論第二云若言依止種類句義六種轉識或二剎那同一識類由異品故有相熏習非一切者釋曰前後識別能所熏異名為異品又謂隣次前後相熏不說一切云非一切問但識熏類何得云互答假實能所形待名互亦如世言父子相生又類既一後識熏時亦得名為熏前念也如前熏後識義意同也或可彼許類識相熏同此論說不爾云何名為互耶既許前後多識雖異而類是同故前熏後前凡後聖類同識異何不同彼前熏後耶問若爾但可難自前後如何難令異身相熏答自識前後異類同得相熏他身類亦同故難更熏習故無性論云阿羅漢心不出識類彼亦應是不善所熏與此同也疏以彼本計至是此本意者此斷意云前後識異而識類同識類受熏識名根法餘之根法同識根法亦得名為識類同也此之類法應互相熏同彼前後識之類也問前後俱識同類可熏餘之根法非識同類何得例熏答類者相似識有根法餘根法似既似於識何非識類識類既同何不相熏疏或應意根成造色性等者按彼論第二云謂眼等根清淨色性皆根種類之所隨逐意根亦應成造色性根義等故問類同分收即行蘊攝何故難意令成造色答且五根類假實別論法同分攝攝假從實色界所收識類亦爾論據攝假隨實門明亦無有失而難意云兩心前後異識同類一俱識蘊色心二法殊根同類一俱色蘊若言色心別不得同造色亦可心色殊根類不應等廣破如餘疏後無記可爾者此設許也無記中容容前重後理實不然熏習俱時不得前後後無記者非皆第八故知設許論亦不應執色心展轉互為種生者如五十一廣敘彼計具如前引論依似比量等者如疏樞要義燈具明問如佛法者對聲論師立聲無常聲有法宗不為其過真性有為既是有法何故疏等判為過耶以有法中不言空故答如數論師對佛法者說我是思雖佛法中許有假我彼不分別意談思我故所別過此類亦然故有法失若爾聲宗亦不分別對聲常宗應所別過答沈爾言聲立敵皆許真性有為道理差互立敵乃別故有法失不同聲宗准掌珍論有廣紛諍如因明鈔論外道至成大邪見者有義若言此破彼救令同外道者自宗依他亦非實有二失既同如何偏責故今別解外道毀謗但言非實不為全無非大邪見汝今說無成大邪見釋成大邪見不是破救也詳曰實言唯屬常寂之法可如所判若因招果道理非謬名之為實自宗依他何不名實即次下云趣生體者謂要實有此趣生體豈非依他聖教說實處非一也由斯破救道理無違又若無救如何論云外道毀謗亦不謂全無亦言亦誰故知疏解深得奧旨論若一切法至菩提資糧者問按掌珍論云依世俗福智資糧二種不無依他亦有今難無彼豈不失宗答為二釋一難非實不責其無即次論云不謂全無但執非實故知彼宗世俗雖有而非實也不爾便有他隨一過二就勝義本被資糧極歸真諦真諦即無資糧何用疏及攝論第二至第三中義者無性攝論第二卷中廣明熏習熏習之中而辨染淨由心義也又明安立第八識相略有三種一者自相二者因相三者果相果相等中亦明雜染清淨由心如下抄引故此不具論彼命根等無此事故者等等眼等根眼等根斷有宗正義不許更續何以明之答按大婆沙論一百五十云問若天眼現前時生得眼為斷不若斷者云何不說異熟生色斷已後續若不斷者二俱見色何不錯亂答應言不斷以異熟色斷已更不續故有說天眼起時生得眼斷斷有二種一暫時斷二究竟斷暫時斷者可續究竟斷者不續故無有過有說生得天眼互相續生未曾空故不可謂斷有說彼時生得眼斷亦無有過亦有異熟色斷已而續故云何知然如契經說一切施王自挑兩目施婆羅門由勝思願令眼平復又如經說惡行爾時以竭地羅鉤挑善行眼亦由勝思故還得眼根施設論說地獄有山壓迮有情令身體破壞於後不久諸根復生諸地獄中此類非一故知異熟色斷已更續詳曰如是說者起天眼時生得不滅異熟色斷亦無續義問前所引事當云何通答實未挑眼其事云何謂佛昔日為菩薩時曾作國王名一切施能滿一切來求者意天上人中此名流布時天帝釋即往驗之知其施意便自化作婆羅門身來詣王前呪願二言願常尊勝王言梵志來何所求答言我正須王眼王以四實為眼施之彼不肯受言我須王眼何用此為王聞此已便舉兩手欲自挑眼帝釋知王施心決定便止王言欲何所求王言唯諸如來應正等覺是我所求帝釋聞已便復本形讚歎王言真是菩薩不久定得無上菩提作是言已忽然不現故彼爾時實未挑眼又彼所引善惡行經諸地獄等有餘種子不爾斷已更不生故釋云此說種子如第九十說即彼云若地獄中解諸支節乃至糜爛亦有身根有說爾時亦有眼等異熟斷已更不續故有說眼等斷已更續業所引故趣法爾故身根必無斷已更續是諸色根所依止故有餘師說諸地獄中雖解支節為百千分而諸分內皆有身根諸分中間相連續故如碎杜仲及藕根莖亦如破瓜蔕不相離若相離者身根亦無非一有情有二身故而世現見諸蟲身為多分已猶動行者風力所轉非有身根釋云此當評家種子也若依經部異熟色法斷已更續今依大乘諸異熟色雖斷已續若離諸根更不執受亦名不續然根斷已後從種生亦名為續施王等事理無違也然於地獄傳有二說一云一切地獄眼等諸根必無斷義相續受苦無間斷故二云無間地獄諸根不斷六識明利苦相續故餘地獄中亦有間斷隨斷隨生契經說故有義雖未見文後說應勝詳曰既無文判前何即劣由斯取捨當隨意樂論又在定中等者按瑜伽論五十一云謂如理思至定及散總有六位具如疏引其行相者思量安立非安立諦正思惟者名如理思外道等類耶思度者名不如理思諸任運緣及無心位名不思惟若簡擇心名為推求定散二位義可知也此論但四廣略異爾與彼相攝思之可悟論理有眾多身生起者此身受者即定等中是第八識所緣觸境是後身識所取本質如疏所明復有說云入定等位有五識身身受生起證有第八謂以第八變本質觸身識依彼起影像觸若無本質影像亦無云何在定將有身識明受彼境勞適事成有義斷云疏釋為正令身勞損非影像故餘時亦有影像相故於一切位應皆可說詳曰餘釋及斷理皆有餘豈無心後身識起時無覺勞適若爾云何唯約定中有識而說五識理得因緣變收影像之觸云何無用若言五識是分別變便違正理如前具辨疏身所受故非謂受數者勞適等觸是身所受所受名受非能受受疏此簡起異熟心至無同喻者若不言餘簡異熟心而但說云非佛有情應起異熟此便相扶他亦有起異熟心故又由不簡餘異熟心便在宗中不可取宗而以為喻故闕喻失疏不爾便有所立不成等若也不致許言爾者論主喻有自所立過以自不許六種轉識真異熟故疏彼說無故無俱不成者彼小乘者不許第八第八既無便無喻體由無喻依二立便無名無俱不成論非異熟法趣生雜亂等者簡色心心所具辨如燈問招三塗業起必人中此之業惑而屬何趣若屬於人豈可人業招三惡耶若屬三塗感三塗業分別惑發彼無分別何得屬彼答相傳兩釋一云既人等中造惡趣業而感彼報能招業惑故屬於人以三惡趣無分別故二云雖於人趣起彼惑業惑業還屬所招報趣不可異趣業惑招異趣果而言惡趣無分別惑據不現說不障成就詳曰二皆有理且依後釋如於人中起上界業業屬上故又人中業為彼遠緣亦應無失如因欲善得上定故若依前釋闕定異因疏異熟色中有九處除聲者以他不許聲為異熟今簡共許所以除聲疏然此雖復說不共因者即恒因也生得善等無名不共疏亦說共等者即遍無雜生得善等自他皆有名為共也疏有體通上亦有故者其實有因通前所說非異熟等及異熟色五識業感故今不舉論亦非界攝非有漏故者問趣生有漏以證第八界非無漏何不將明第八識有答界雖有漏然通三性及情非情故不可以證於有情異熟識也疏五根在自身者顯自五根是自八相第八執受疏非已相分他身五根依等者此明他身五根及依不是自己第八相分自八不執疏薩婆多非過未者在過未世不名執受名非過未不說過未而無體故名非過未故俱舍云十八界中九無執受謂七心界聲界法界所餘九界各通二種謂眼等根住現在世名有執受過去未來名無執受色香味觸住現在世不離五根名有執受若住現在非不離根過去未來名無執受如在身內除與根合髮毛爪齒大小便利洟唾血等及在身外故地水等中色香味觸雖復現在而無執受正理論云有餘師說不離根聲五有執受問住無心位現在五根何名執受答執受類故亦名執受若爾過未應名執受此難不然現在五根容有發識名有執受過未不然又解現根識不起時名無執受依現發識說有執受不言現在唯執受故如定道戒能造大種雖不離身亦是現在而無執受五根亦爾前師釋方定道大種在定即有出定即無名無執受五根相續與彼不同疏依前義有斷後勝詳曰既未明文二皆有理任意取之疏縱第七識亦現緣起者此釋伏難難方若任運生即能執受第七應爾故此文生由第七識有覆無記非先業引故現緣生不名能執論唯異熟心至無如是義者按瑜伽論五十一中由五因故顯能執受是阿賴耶疏雖已引然與本文多小有異乍披難辨故重引之論云謂阿賴耶識先世所造業行為因眼等轉識於現在世眾緣為因如說根及境界作意力故諸轉識生乃至廣說是名初因又六識身有善不善等性可得是第二因又六識身無覆無記異熟所攝類不可得是第三因又六識身各別依轉於彼彼依彼彼識轉即彼所依應有執受餘無執受不應道理設許執受亦不應理識遠離故是第四因又所依止應成數數執受過失所以者何由彼眼識於一時轉一時不轉餘識亦爾是第五因論此言意顯至執受等者問前正執具此簡言濫何但有三答具如疏燈有義簡濫文中應先標難謂外難云若唯異熟能執受者諸佛報身應無執受無異熟故故答如論但三義者前顯執受有漏根故故五義簡今顯執受無漏根身故但說三佛淨第八非業所引是善性故無初二因若依疏說此但應言眼等轉識無如是義何須重舉一類等三與燈所說大意相似然少有異思可知也論非諸色根等者對破二宗具如疏明有義疏說色根正破經部本計色根亦能持種及受熏故不相應行別說命根及眾同分正破一切有部經部無別不相應故今解不然經部色根雖能持種既無所緣理不應是能執受故一切有宗但說色根及根依處是有執受命根同分非能所受亦不說是能執受故故今別說色根非執遮破經部不相應行遮薩婆多又解此文通遮二部但非正破皆無有失詳曰疏中但云破經有部而無正言此乃加言妄出過也又設言正理亦何爽由經部師許色根等持種受熏故色根等對彼名正不言他許色根執受對之名正有部准此又言通遮亦為不可不相應行持種之事二部無差何假雙遮無義而言恐繁翰墨疏身僵仆者僵猶作也仆猶合也疏此喻有失至非能持識故者問喻何失耶答所立不成依論量云異熟識者是宗有法可立為持壽煖識是法猶如壽煖而是其喻因法可知壽煖喻上無彼可持壽煖識法以彼壽煖而體不是持壽煖識故成其過故疏釋云以壽煖非持壽煖識故疏我前所言至以煖為理者我前若言轉識不遍而不能持汝可舉煖不遍為例但說轉識間斷不持何得以煖不遍為例疏此亦不然至及非無漏者外質意云若識壽煖俱能持故難識同餘不通三性及於無漏亦應壽煖俱能持故煖同於壽煖不是煖煖雖能持不同於壽而得名煖識雖能持不同餘二而通三性及於無漏疏此意不然至例成失者此解意云前難意者不可無漏能持有漏餘二能持有漏之法既是有漏識應同彼難三性意義亦同前豈可以將三性等難乘難壽等一切合同疏若無持者即便失壞者種若無彼現識持之即便失壞疏心惛昧闇劣性者有義此位無心如何闇劣解云即於前位身心惛昧故至後念心等不行此說所因非無心位然此立因應云身心極惛昧故不爾不定有心睡眠亦惛昧故詳曰非無其義然對有心明勝之位無心名闇劣劣謂無力不生現故如呼日沒名為闇者復爽何理若言後念方無心者喻闕能立文中既云極悶絕時極言通上文巧便也不煩更置疏此文可然言無餘故者此唯識文望第一釋理可然也言無餘者釋可然理即此論云謂生死時顯無轉識而有疏本云宗無餘宗字誤也合是言字疏即以此文證有第六者此對法論以無記心命終之文而為證也或可即以此所引經而為證也經云生死必住散心散心之言而目第六若不爾者第八元有何勞更說前說為本順疏文也若別為釋後亦無違疏次難陀等至譽美方今者此舉信彼惛昧因人對上諸賢故云次也疏無識之以儔等者此乃生下大乘異說信彼之人或難陀等下總明是信大乘異說前釋為正疏無心別起至必應爾故者親疎合說不離三因如聞教等緣於塵等即疎依三親可知也疏若彼伏言至無散意者此救意云即第八識受彼生已不起散意已次第六即起定心定心既有復意得生疏或生得善引生方起者問此生得善豈非思等何須別說答生得因修思等加行何得同也又寬狹別生得善心通於三界思等不遍疏即以汝因還復破汝者彼言意識行緣難了今者取彼難了之義破彼所執而非意識論應知即是此第八識等者無著攝論三因破之此論但一故彼論第三云又即與彼和合之識是意識性不應道理依染污故時無斷故意識所緣不可得故無性釋云依染污者由立宗門顯與彼法自相相違謂共決定故有三釋一云依染污者而是宗法今以為因與彼小乘意識宗法作法自相相違過也二云大乘立和合識非是意為宗法門小乘所立是意識性為法自相依染污因違彼自相三云依染污等實是因門為宗門者由論主立初和合識依染污示彼外人外人即許更不立因以此所立依染污宗門與彼外人作是意識宗法自相相違之過依正道理初和合識有法宗上有二種法一依染污二非意識有染污處必有非意宗法性隨外人雖許初和合識恒依染污然和合識即是意識猶如聲上有所作因無常宗隨即與聲上常宗之法自相相違問若依染污為宗中法立量云何答量云初和合識定依染污由能執持名色等故猶如命根由此依彼染污之言於望論主自立即宗若望破他即是因也問破他云何答量云初和合識非是意識依染污故猶如命根詳曰第二理勝以本論云又即與彼和合之識是意識性不應道理依染污故故知依染但名為因是意識性不應理者乃是宗法然釋於文語猶未備故今釋云由前兩家立於宗法顯知染污與敵宗法自相相違何以爾者夫相違因與宗相違法作因也若也不見二之別宗因望於何名相違也由此故說由立宗言又相違因立敵共許不爾其因即隨一攝為簡隨一言共決定故本論云識羯邏藍更相和合若即意識此牒他宗又云若此和合識是一切種識即是阿賴耶識此即破他自立宗也故知無性言立宗門不說染污是宗法也又無性云如是結生相續時識於一切處種類時分皆依染污即中有攝後心為依此所依心生有為境於一切處種類時分是染污故能依之識非是意識由此越於意識法故或有說言與四煩惱恒相應心名染污依釋曰初受生時與羯邏藍和合之識於三界處四生種類三世時分皆依染污言中有等此出所依染污之體問生無色界既無中有以何為依答此中且據故色者說若生無色以命終心俱生我愛為遠所依由此染因越彼所立意識宗法以彼意識非一切處種類時分皆依染污餘師之義文可知也問二師何意致此不同答無間俱有二依不同各隨取一問既是異類何名無間答望護法宗即為不可餘師無違如下自釋時無斷者無性釋云由異熟性時無間斷由此亦是遮是意識性釋曰不但前因遮其意識此亦是遮若是意識時有間斷初和合識即不如是若初之識有間斷者後時若起應名更生廣如下引意識所緣不可得知者無性釋云此義重增遮意識因若是意識決定可得自所緣境謂可了知如中有位最後意識已相續心所緣境界不可了知故非意識釋曰染污因初無斷第二是第一增故不可知是第二增故名重增初和合位若是意識自所緣境即令了知既不可知明知彼位識非是意論文示法思可知也詳曰觀論本釋量無明文所以疏主斷前二因但直責也古德以彼命根為喻而立其量量如前辨喻既論無不假為量又自第八亦不得成他量破云初生時識非是第八依染污故猶如命根彼此既同何能遣過由此故知直責為善或可作量論示方隅略不言喻我宗命根不定異八汝命根喻所立不成由斯作量理亦應通義既多途任情取捨時無斷因亦可以彼命根為喻疏又此所依是種子識等者無著攝論云設和合識即是意識為此和合意識即是一切種子識為依止此識所生餘意識是一切種子識若此和合識是一切種子識即是阿賴耶識汝以異名立為意識論又將死時等者按無著攝論云又將沒時造善造惡或下或上所依漸冷無性釋云若造善者即於其身下分漸冷若造惡者與此相違天親釋云以造善者必定上昇若造惡者必定下墜釋曰表造善惡生上下趣所以冷觸上下有異問瑜伽論云識初託處即名完心即從此處最後捨命何乃不同答有二釋一云外相冷觸下上不同識於心處與其上下一時頓捨二云若造善者從下漸捨至完心藏後從上捨造惡翻善由此完心實最後捨上下據彼捨命前相理亦無違問眾生未然三界經云人臨終時將生地獄神識從足出生畜生者從膝出墜餓鬼者從腹出生人者從心出生天者從眼出作聖人者從頂出與瑜伽等何故差異答有說經約皮膚外相攝論就膚瑜伽心藏最後捨故詳曰准何得知經依外相論觸上下外亦不無如何攝論唯就膚內又經言心何異瑜伽所說心藏斷唯皮外故知所會難可憑准今復釋云經約聖凡勝劣有別分云捨相理實心處最後捨也不據皮膚內外差異三相下捨二相從上一正捨處同瑜伽等上下漸等但是經論開合有別義不違也論遍寄身中等者傳有兩解一云顯第六識相續遍依非如第八恒相續言應在初說語法故二云此舉賴耶行相返顯第六無是行相故不可依冷觸漸起有義遮轉識中總有六因第六因中餘德兩釋前解為正破本疏云逢境即緣是第五因逢依即止是第四因離四五因如何別說詳曰若解四五與第六同可如所責釋既有差義乃不同別說何咎設同四五前別後總釋結不同復亦何失若准餘釋不約依境更據何理云績遍依若據根境與疏何殊愛憎斯異疏七日後身識等生者問五七日已方名具根已前無根如何有識答五七日去五根皆具已前未具得有身根故七日後得有身識不言七日已後諸識悉皆具也疏齊識退還至皆此中攝者齊識退還具如義燈復有異同如法華攝釋不斷壞等按無性攝論第三云又如經說阿難陀或男或女識若斷壞滅者名色得增長廣大不不也世尊如是等此若欲離阿賴耶識理不可成釋曰既云識壞名色不增明為緣識必相續也相續識者即我賴耶此等文義今第七證義皆攝之
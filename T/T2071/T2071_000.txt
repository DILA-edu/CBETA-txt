西晉江東釋僧顯東晉廬山釋慧永東晉廬山釋慧遠東晉山陰釋慧虔東晉廬山釋僧濟東晉廬山釋慧恭東晉廬山劉程之姚秦東安釋僧叡劉宋江陵釋曇鑒劉宋交阯釋曇弘劉宋金陵尼法盛劉宋丹陽尼道瑗南齊楊都釋慧進北齊鄴下釋慧光北齊靈建釋法琳北齊靈鷲釋僧柔後魏壁谷釋曇鸞蕭梁廬山釋道珍後周河陽釋慧命釋僧顯族傅氏岱郡人也或云臨川南城人累世祖從官于岱因而家焉顯以弱年棄俗操履潔苦不交浮偽人事盛衰機巧之變未始形之或時禪定輒移累日西晉之末劉曜寇蕩京雒顯乃避地江東放意名山雖夫窮崖極嶮人跡不造已必造之晚於所造之境得梵僧傳譯新經經之文備以淨土三事因願洎九品往生次第遂大喜曰吾以身混五濁眾苦嬰縛遽而得此若其飛出塗炭翔翼大虛吾今而後念有歸矣於是馳誠西想僶俛而不懈者九月一夕寢疾且見無量壽佛乘空來降空中遞有百寶光明以燭其身是夕顯起澡浴為同住及侍疾者說己所見并復陳誡因果勉於未悟既而亡之隣寺或見金臺西下或聞殊香滿室人皆異焉釋慧永姓鄱氏河內人也東晉之末師事沙門竺曇現續聞道安法師為時規準自其千里伏膺從學于時中原多故民相吞噬姑欲南踰五嶺弛息羅浮之陰纔至尋陽郡人陶範苦要留之遂託廬山之西林不易年門徒𥧲盛遠公又復來止於是相與以為終焉計遠居東林三十年影不出山永於西林亦如之加夫研味經律精明講說布衣疏食樂以終歲甞欲宅心靜境習諸三昧乃立一室於其所居峯頂每永之至室旁之虎必就馴伏人或懼之則驅而去旋又來伏焉又甞行至烏橋烏橋營主乘馬使酒道相梗阻永以日時頹暮退無所之舉杖遙指其馬馬驚主墮因大遘疾尋而追悔永曰佑戒之神暴爾狂人於永也奚悔哉然永真素自然語不傷物標誠樹願動在安養義熙十年遇疾斂衣攝念冥目西向俄而求屣欲起眾懷疑恐前且問焉永曰吾以佛來故起之何其問也已而遂終道俗奔赴咸聞天香七日乃歇釋慧遠俗姓賈雁門婁煩人也少依舅氏遊學于許洛博總經史尤通莊老年二十一欲度江東定契于范宣子南路阻塞志不獲從時道安於太行弘贊像法聲甚著聞遠往歸之一面盡敬後聽安講般若經豁然開悟乃曰九流異議皆糠粃爾與母弟慧持投簪事之然其風韻嚴肅容止方稜安每歎曰使教流東土其在遠乎至二十四大善講貫客有難問實相義者往復條析彌增疑昧遠引莊子之文類之客乃曉然自後安師許遠不廢俗書偽秦建元中襄陽寇亂安為朱序所拘支離其徒各隨所之遠與慧持數十人同之荊州未幾又欲南之羅浮路出尋陽見廬峯青峻意頗樂之奈其所憩去水猶遠遠以杖扣地曰若此可居當使朽壤抽泉爾言訖泉涌其後尋陽亢旱遠詣其水之傍讀龍王經俄有巨蛇由水升空須臾大雨因號其處為龍泉焉時沙門慧永已居西林要遠同止又愧所居褊狹不足以處乃告刺史桓伊伊然其意創東林以居之往時陶侃出鎮廣州有漁人於海上得育王所造像其像甚異侃奉歸武昌寒溪寺寺甞遭火像獨存焉後侃移鎮他郡以像繼有靈異遣使迎之竟不能舉及遠寺成願心祈請飄然自至繇是知遠修證動有祥感殷仲堪之荊州道經廬山與之論易移晷不倦堪曰識智深明固難與敵司徒王謐護軍王默咸欽風德遙致師敬謐有書曰年未四十衰同耳順豈不自悲頹落哉遠曰古人不貴尺璧而重寸陰顧其所存不在長年爾宋武追討盧循設帳桑尾左右曰遠公素王廬山與循交厚宋武曰遠公世表人也詎有彼此因遣使齎書遺以錢米秦主姚興嘉遠才思疊形信餉新出大智論興以論本寄遠仍示書曰此論龍樹所作又是方等指歸不有大士孰能序引桓玄伐罪仲堪徑至山足邀遠以出虎溪遠辭焉玄自入山左右曰仲堪罪人力推敬遠惟公無敬之玄曰仲堪生死人爾吾誰類之既而相見不覺展敬故雖內懷疑難不敢復發乃問以征討之計遠不答詰其故對曰軍旅之事未之學也玄曰何以見願遠曰願檀越安隱彼亦無他玄出山謂左右曰此人實乃生所未見吾何怠之後玄以震主之威曲相延致又制沙門致敬王者尚書令何充僕射󰠀翌諸葛恢等皆有奏議門下承旨又為駁難同異紛紜理莫能定遠著沙門不敬王者論五篇上玄玄輒止焉殆玄西奔安帝由江陵旋于京師輔國何無忌勸遠迎駕遠託以疾帝遣書勞問禮越常等遠表謝曰釋慧遠頓首陽月和暖御膳順宜貧道身嬰故疾年衰益甚猥蒙慈詔載垂光慰感懼之深實百于懷帝覽表復以優詔答之陳留謝靈運負才傲物少所推許一與遠接肅然心服矧遠內通佛教外善儒書自居廬山三十年影不出山迹不入俗彭城劉遺民豫章雷次宗雁門周續之新蔡畢頴之南陽宗炳清河張野並棄世遺榮依遠遊止遠與遺民而下僧俗一百二十三人結為淨社於彌陀像前建誠立誓期升安養仍令遺民撰文以刻之當時或稱蓮社蓋指群心誓生之所爾遠之廣善援能務在弘法每聞僧徒至自西域必皆委曲咨訪理味罽賓沙門僧伽難提太元中至尋陽遠請重譯阿毘曇心及三法度論晚聞羅什入關焚香遐想以致書問什亦久藉其名復書通好而又以偈五首大稱賞之自是南北千里書問不絕義熙十二年八月一日動散至于六日𥧲加困篤大德耆年皆相稽顙請飲豉酒遠曰以酒療病律無通文請飲米飲又曰日過中矣已而請飲蜜漿乃命律師披律尋文文未之半遠已亡焉春秋八十三道俗雲委車軌為之結道尋陽太守阮保與弟子法淨等於其山西鑿壙以葬而靈運宗炳一時名賢追悼遺德迭為銘志梁僧慧皎去遠餘百載得其事實亦為作傳云按遠別傳遠於淨土之修克勤于念初憩廬山十一年澄心系想三覩勝相而遠沈厚終亦不言後十九年七月晦夕遠於般若臺之東龕方由定起見彌陀佛身滿虛空圓光之中有諸化佛又見觀音勢至侍立左右又見水流光明分十四支一一支水流注上下自能演說苦空無常無我佛告遠曰我以本願力故來安慰汝汝後七日當生我國又見佛陀耶舍與慧持曇順在佛之側前揖遠曰法師之志在吾之先何來之遲也遠既目擊分明又審精爽不亂乃與其徒法淨慧寶等具言所見因告淨曰始吾居此十一年幸於淨土三覩勝相今而復見之吾生淨土決矣次日寢疾又謂淨曰七日之期斯其漸也汝徒自勉無以世間情累拘也至期果卒釋慧虔姓皇甫河朔人也精持戒律其志尤固初居廬山僅十年道俗有業佛道者皆慨慕之虔以遠師在其山足德業風聞加又伸明勝法資發聾聵美而歎曰彼人也吾人也彼其德業吾不殆之其於心也能無愧哉乃之吳會矚地弘通及至山陰嘉祥寺聚徒館眾大開誘掖時羅什傳譯新經有未講者虔歷講之然其所講必與眾曰幸由像季講道遺教願乘少善刻奉彌陀後五年得病虔知時至乃曰登金蓮坐玉池蓮開見佛即其時矣所欲祈誠海眾為法真友觀音勢至為己良導過此以還無復他願其夕山陰北寺有淨嚴尼者方其假寐倏見觀音勢至與百千眾自高而下幡華幢蓋光映日月嚴既見之且禮且瞻且因前詣而問曰大士何所之耶對曰之嘉祥迎虔公耳虔於是夕預亦自得勝相尋告弟子奄然長逝釋僧濟未詳何許人亦不知落髮為誰師也晉安之時甞入廬山問道于遠公內外經書皆貫深要遠每謂曰與吾紹隆大法爾其人乎濟由敏悟之識為遠稱譽凡所講議時多欽伏殆其有疾沈殢枕席欲起而不能作者三日遠附一燭遺之曰汝可憑此建心安養濟承其意執燭停想復延諸僧夕諷觀經漏殘星轉殆將五更濟以所執之燭授弟子元弼於僧中行之頃之且覺自秉一燭浮空而行蒙彌陀佛接置于掌遍至十方歷事諸佛須臾既覺備與弼等道之已而喜曰吾以一夕觀念蒙佛接引惟佛大慈與念俱至至于明夕復見空中化佛與化菩薩隱顯來集又謂弼曰化佛來也吾其去矣於是西顧一息而終終之餘三月當其敲暑肌肉為之不腐釋慧恭俗姓龔豫章之豐城人入佛以來與僧光慧堪慧蘭三法師最相友善蘭等力學殆不如恭而於淨土陶蒸醞藉以繫願想恭不殆之蘭甞謂曰汝之力學博聞是於佛道有資乎聾夫奏樂而已無聞聖人之明譏汝承其譏乎恭曰胡為其然也學不可已達人之通議孰能未死昧昧如癡哉後七年蘭等俱死死時各有先應又五年即晉義熙十一年恭且病焉病中載念蘭等已死自又纏困病苦忽忽無所依乃曰六道相㳂其何止焉既而篤甚又曰死生去來吾安歸哉於是叩頭泣血矢心于安養雖夫病苦之甚而其念也無一間焉一日目睇無量壽佛以紫金臺前至迎恭恭覺其身乘彼金臺臺中流出光明若諸寶聚又見昔者僧光慧堪慧蘭等於其光中欣然告曰長老受生之處已居上品吾等之懷不勝浣慰但念五濁淹延淨土相依之晚也恭於其日驟覺身心無諸苦痛奮身自起言之乃滅劉程之字仲思彭城人漢楚元王之後也祖考而上為晉顯官程之少孤事母以孝行聞州里又以才藻自負不委氣于時俗雖夫寒餓在己威福在前其意湛如也司徒王謐丞相桓玄侍中謝琨都督謝安太尉劉裕咸嘉其賢欲相推薦程之曰諸公所薦皆人傑也若程之行不足以飾身才不足以蔽俗今而薦之不唯已有尸祿之毀亦恐天下不以諸公為知人矣乃之廬阜以託于遠公遠公曰官祿巍巍欲何不為程之曰君臣相疑疣贅相窺晉室無盤石之固物情有累卵之危吾何為哉遠聞其說大相器厚太尉劉公亦以其志不可以力屈與群公議遺民之號旌焉及雷次宗周續之畢頴之張秀實等同來棲遠遠曰諸公之來宜忘淨土之游乎如有心焉當加勉勵無宜後也程之於諸公中又最有文得識其事鑱石以永之是後程之拳拳佛道不罹榮辱驚者十一年末年於念佛中見彌陀佛身紫金色以臨其室程之愧幸悲泣且自陳曰安得如來為我手摩其頂覆我以衣耶俄而佛摩其頂引袈裟以覆之他日念佛又見身入七寶大池其池蓮華青白相間其水湛湛若無畔岸中有一人頂有圓光胸有萬字指池水曰八功德水汝可飲之程之飲水甘美盈口及其寤之猶覺異香發於毛孔程之曰此吾淨土之緣至矣誰為六和之眾與我證明之廬阜諸僧既相來集程之乃對尊像焚香載拜而祝曰我以釋迦遺教故能知有阿彌陀佛此香當先供養釋迦如來次乃供養阿彌陀佛然後供養法華會中佛菩薩眾至於十方佛菩薩眾願令一切有情俱生淨土願畢乃三叩齒長跪而卒卒之十一日遠公以程之社中人也為之發傳云釋僧叡魏之館陶人也年十八始事僧賢為弟子巾舃而外學與時競至二十博總佛經猶通儒籍甞聽僧朗講放光經屢有機難朗謂賢曰叡也識出人表比格難吾累思不能通可謂賢賢弟子耳叡以身居學地未能均慧習定加又禪定之奧昧諸階漸且曰經法雖少足識因果禪法未傳措心無地羅什後至關中出禪要三卷叡首得之日夜修習遂精五門善入六靜偽司徒姚嵩高其懿行頗前席之秦主姚興問嵩曰叡公何如嵩曰實鄴衛之松柏爾及興見之盛加賞悅反謂嵩曰叡公乃四海之標領何獨鄴衛松柏乎於是美聲大布遠近歸德什師所翻經論叡並參正後出成實論令叡講之什顧叡曰此論七處文破毘曇在言小隱若能不問而解真為英邁至叡啟發果不諮什什歎曰吾以傳譯與子相值蓋無恨矣後著大智論十二門論中論等序并著大小品法華維摩思益經序皆傳於世初叡善攝威儀弘贊經法常迴諸善願生安養故雖坐臥進止罕曾背西後時無病集僧告曰生平所存願在安養如叡所見固當得生或其身口意業未至無犯願施大慈永為法朋因款諸僧坐而死焉叡死之日寺僧咸見五色煙霧出叡之房盤旋然漸而西去之釋曇鑒俗姓趙冀州下博人也孩稚厭俗求師于竺道祖學究群經兼窮諸論論文有所未通必曰不有聖人復生吾將安附後聞羅什入關杖策詣之咨決心疑一隅三反及什之亡鑒曰不幸什師去世咨決無所乃之江陵之山寺時膺暮年履行尤謹甞願躬陞安養面覲彌陀故雖毫芒之善悉迴向之一日定中見彌陀佛手捧金瓶以水灑其面曰滌汝塵垢清汝心念汝之身口俱致嚴淨乃於瓶中出一蓮華授之鑒之出定謂弟子慧嚴曰汝於淨土有觀念因吾於汝也宜無隱乎爾遂以所見告之殆三日弟子道濟辭往上明鑒曰汝徒未能陞安養脫娑婆驅驅南北其終為何既而又曰汝能奉吾言他日之來猶吾在焉不然則汝之報隨業有遷其夕鑒與寺僧歷敘疇昔亦露其長往不復之意聞者莫之測也夜寢深矣有沙彌僧願隨在左右鑒迴顧曰夜闌燈耗汝奚在耶僧願引去鑒乃獨步廓下念彌陀佛近逾五更其聲彌勵及旦嚴等依常問訊見鑒趺坐而口不言就而視之已亡矣嚴等不以其棺掩之凡三旬支體柔滑有若芙蕖之香內而發出焉同時亦有江陵釋道海淮南釋曇泓東轅釋道廣弘農釋道光並祈心安養至其棄世光等皆言目擊金臺寶網暨頻伽命命之鳥來現其前釋曇弘黃龍人也或云廣陵高郵人宋永初中南遊番禺止于臺寺後適交阯之仙山寺香火之外了無他事誦無量壽及觀經不知其數弘每念曰一身萬緒正念難守可乘正念早見彌陀由是於山崦間積薪為𧂐一日潛入其薪口自陳曰願謝此報速奉金顏無於三界以墮諸有因而縱火弟子追及舁之還寺然其所焚半身已爛未經月餘爛且復焉翌日鄉閭嚴持大會舉寺皆赴弘於是日復入巖谷聚薪焚之鄉民奔救弘已亡焉於是益薪進火移日乃盡弟子收其遺骨得舍利數百擊之以石光焰隨發竟亦無璺焉次日有見弘身作黃金色乘一金鹿西行甚急或問之不答再問之惟舉一手指西而已人有迫而追之相去彌遠其終不及焉尼法盛俗姓聶貝之清河人東晉之末避地金陵宋元嘉中始於建福寺出家焉才識慧解率由天縱盛以桑榆之齒流寓皇邑徒以運偶隆平而心所存終懷舊土乃曰以情繼情念奚不生唯憑佛道可用銷焉遂從道場寺遇法師受菩薩戒晝則披陳玄素夕則澄寂理味漸積歲時神情朗贍雖曰暮齒有逾壯年每欲拔跡三界接武九品於是分十六觀并作八池以系前想十六年九月二十七日於其居寺塔下禮彌陀像際晚遇病稍就綿篤盛方假寐見彌陀佛與二菩薩乘雜華雲雲出寶光前以照盛是時諸尼款扉問疾且見盛房光明逆溢奇而問之盛曰適吾假寐見彌陀佛及二菩薩以在吾前而復以光照我豈佛之慈度我耶言竟而絕時豫章太守吳郡張辯素所尊敬為之傳述尼道瑗俗姓江丹陽人也或云丹徒人少以聰悟自得經籍書史皆所博涉成戒之後研味三藏尤得其要晉孝武泰元中皇后美其高行凡所資善多歸其寺豪婦貴女爭與之遊宋元嘉八年大造佛像以廣福業彭城金像二軀瓦官寺彌勒行像一軀建興寺金像二軀建福寺臥像并普賢行像兩軀又隨其像陳獻幡華頗極精麗十五年又造金無量壽像一軀願憑其像接置西方明年夏四月十一日像於眉間大放光明以照其寺寺內盡如金色於金色中無量壽佛與瑗記曰汝捨此報必遂依我當善護持勿生疑慢瑗得其記彌增感悅旋於其月望日就其像前坐以終報釋慧進俗姓姚吳興烏程人也性雄勇好任俠年四十覺身夢幻乃之楊都高座寺出家焉進以中年出家不能窮賾圓頓願誦法華以畢殘報用心勞苦執卷病生歎曰豈業障深厚如來之教難勝耶乃復發願造經百部以悔先障始聚錢一千六百一夕群賊來寇進無驚撓惟俯身合掌指其錢曰此經錢也出於檀越之家吾無有焉群賊聞之愧𧹞而去爾後果成百部部帙既滿病亦隨損進迴所營功德俱資淨土願心深固俄有空聲告曰汝事已辦願亦已遂其生淨土非汝而誰進聞之曰進本不敢以冀上品但下品之下亦其無退轉矣至齊永明三年無病而卒卒年八十餘釋慧光俗姓楊定州義豐人也年十三隨父入洛見佛陀禪師慕其有道從受三歸陀以光有異相必能宣荷勝法勉之從佛光既從事佛道刻己力學日記數千言加又鉤索淵致若由宿悟一時有所咨問光必指引泠然可聽定人號之聖沙彌焉洎其受具大翼聖教時欽其德往往解囊而施歲無虛日光迴所施悉資惸獨甞著四分律疏及華嚴涅槃十地等疏皆盡權實齊之名賢有如僕射高隆之司馬令狐子儒率宗奉之然光所修精苦未始剋定何佛國土以託受生及其病至于大漸俄見天眾來現光乃投誠稽顙乞歸安養未移瞬息且見淨土化佛與化菩薩充滿虛空光曰惟佛攝受遂我本願又謂弟子曰化佛菩薩不知其數吾得褰衣後隨願足矣於是彈指謦欬言氣俱盡釋法琳俗姓樂晉原人也落䰂于本郡志學于蜀郡常謂蜀中無師慨然有不足歎及隱公至琳乃以日兼夜委心師問隱歸陝西琳亦隨之數載之後諸部毘尼洞曉持犯尋又還蜀止靈建寺蜀之僧尼駕跡宗奉不可勝數而琳之心若亡焉琳於律部而外談佛國土必指極樂為受生處以故早暮常誦觀經以繫諸念或時誦之輒見一僧形甚魁大以在其右琳雖異之不甞形諸口吻惟執侍小童子見焉齊建武二年不悆且見一大寶樹樹下有三蓮華華上而有一佛二菩薩像琳大喜曰修淨業者得見寶像即除無量億劫重罪吾豈其人耶幸吾見之不慮金蓮玉池不得而生於是囑其後事無費僧物無循俗尚當循西土火葬以簡其禮其晚又謂僧曰今夜爾聞鐘聲即來視我至于夜半果聞鐘聲琳乃就席閉目違代僧徒依其遺旨於新繁路口積木燔尸煙火炎炎三日乃熄釋僧柔俗姓陶潤之丹陽人九歲親學秀發天然閭里先達莫不嘉其俊異後遇弘稱法師遂投簪焉稱有大名一時學者駢肩依仰柔侍其側日承提發以故所學方等諸經皆貫精奧後入剡白山靈鷲寺寺僧夜夢人擁鈇鉞隊仗充塞山阿僧有問之人曰柔法師至吾且迎矣及旦柔果至焉寺僧競款其事奇柔柔曰吾為鬼物見尚何奇也齊太祖及世祖文宣諸帝咸知其名前後詔至鄴下特加睿睠然柔不親俗不尚名不以物態盛衰介其意惟於淨土之業著心焉每至懸車西次則斂容端想歷伸其願其亡之日柔見化佛僅百千數又聞房室內外異香襲襲柔曰異香之來兮襲我衣聖賢之擁我兮將安歸乃令鋪席于地西望虔禮即時遷神焉春秋六十四全身葬於其山之南沙門僧祐與柔最善摭其初終刻之于石釋曇鸞雁門人也少遊五臺感其靈異誓而出俗三乘頓漸具陶文理甞讀大集經苦其辭義深密難以開悟大下辭筆以形注解又甞抱疾行至汾川俄見雲陰斗盡天門洞開六欲階位上下重複鸞方瞬目疾乃隨愈鸞於是後用心佛道常如不及開蒙誘俗無間遠邇初鸞好為術學聞江南有陶隱居得道家長生法千里就之以卒其業陶以所學仙經十卷授鸞鸞躍然自得以為神仙之術其必然也後還洛下遇菩提留支意頗德之問支曰佛道有為長生乎其能却老為不死乎支笑而對曰長生不死吾佛道也道家何有焉旋以觀無量壽經授之曰汝可誦此則三界無復生六道無長往盈虛消長禍福成敗無得而眹其為壽也有劫石焉有河沙焉河沙之數有極壽量之數無期此吾金仙氏之長生也鸞承其語驟起深信遂焚所學仙經而專觀經焉每於觀經得其理義修三福業想像九品雖夫寒暑之變疾病之來不懈于始念魏主憐其志尚又嘉其自行化他流靡弘廣號為神鸞勅住并州大嚴寺未幾移住汾州壁谷玄中寺一夕鸞正持誦見一梵僧掀昂而來入其室曰吾龍樹也其所居者淨土焉以汝有淨土之心故來見汝鸞曰何以教我樹曰已去不可及未來未可追現在今何在白駒難與迴言訖而失鸞以所見勝異必知死生之期戒矣即集弟子數百人盛陳教誡言其四生役役其止無日地獄諸苦不可以不懼九品淨業不可以不修因令弟子齊聲高唱阿彌陀佛鸞乃西向冥目頓顙而示滅之是時道俗同聞管絃絲竹之聲由西而來由西而隱魏主曰此誠佛子之真修其所歸也有在矣勅葬汾西之文谷仍條其生平所習以立碑焉釋道珍不原其氏梁天監中憩錫于廬山聞昔遠公與慧持曇順等結想于淨土心頗慕之然其所慕或就或否猶豫然不克專其念異時夢中見浮海者數十人櫓舟前邁珍且問之對曰將適彌陀國也珍曰願將隨適豈相拒耶曰以子之意孰敢拒之但一日之修功超永劫彌陀之經存矣而子未誦之如之何且求適也珍之夢覺嗟歎愧悚若於勝法有差焉遂尋其經誦之晨夕相繼間無容髮後二年前安居之二日堂虛戶扃有捧銀臺而至者曰法師報盡當陞此臺又曰以師之功當得金臺奈何始心猶豫故止此耳珍泣謝曰果能越三界出五苦則珍也見佛之基有漸奚必金臺為也然珍少言語多貶損雖得其事未甞矜於人人亦不得而知惟珍自記數百字藏之于座隅經函其亡之夕所居之山崖󱐙萬疊如烈火千炬交相輝爍鄉民餘百家望之大為驚怪及旦咸即其山問之寺僧對以珍亡乃知其所見者皆珍往生嘉祥焉異日於珍經函獲其所記因得廣之以悟來者釋慧命俗姓郭梁大通二年生于相州之長沙既而出家識者奇之以為終入如來室者慧命也年十五誦法華纔盈七日一部終焉其他文字誦亦類之殆其剃落學無常師聞恩光禪師克著令聞委身咨稟未易三年大通禪要又與南嶽思禪師最相友善甞謂思曰吾與子植因淨業遠而結之正以西方為期爾思曰區區之意孰敢忘之但願龍驥之尾無拒蒼蠅矣續遊僊城山山有道士孟壽者幽棲積歲祈心返正又欲居館充建寺宇俄而壽夢被金甲者數百人嚴衛館側號令相警若有所待壽曰此豈異人之至耶不然何吾夢之有先也次日命且至之於是壽起深信捨其所居未幾命曰始造之寺尚煩經置吾宜棄禪觀縈心於此哉乃與其徒以歸長沙之故林時法音禪師同郡人也本姓王亦甞與命結為淨土友當其暮年益加親厚一夕命携音手月下相顧而笑曰時至不行謂之貪生可去不去謂之苟欲已矣夫吾其去矣音曰相知之義寧不俟我十日哉命豎兩指而對曰過此不可及也旦日命果嬰疾又一日終焉其終之日則周天和三年十月之五日其日同眾有目天人下降幢幡自隨或聞房宇唱善哉者又聞奇香異樂彌日不散後十日音亦告終所現瑞相頗有似之陳南嶽釋慧思隋天台釋智顗隋趙郡釋智舜隋河東釋智通隋蒲州釋真慧隋天台釋法智唐京師釋善胄唐同州釋法祥唐終南釋明贍唐并州釋道綽唐天台釋灌頂唐相州釋道昂唐武丘釋智琰唐蒲州釋神素唐京師釋善導唐陳留釋功逈唐并州釋惟岸唐金陵釋法持唐洛陽釋慧日唐成都釋雄俊釋慧思俗姓李武津人也少夢梵僧勸令免俗因而剃落然其所依迨非蘭若續感神僧勗之齋戒思乃勵志日惟一食人事迎送都然杜絕誦法華維摩等經三十餘部所止林落或人焚之輒顯癘疾就而哀懺即平復焉他日復夢梵僧數百其上座者撫而告曰汝先所受非勝律儀安能開汝正道資汝淨行幸遇清眾宜更翻壇思以夕夢再發精感屢馳由是得見三生行道事又甞夢中見彌陀佛與思說法因造其像以嚴觀想又甞安坐繫念見一生善惡業相炳然齊現現已身心勇猛得悟法華三昧大乘方等之旨遂於大小二乘定慧等學敷揚引喻用攝自他久之眾雜精麁是非紛起其徒患之具以白思思曰大聖在世不免流言在我之為豈逃小謗況我佛法不久當滅未識何方可避其難俄而空有人曰若欲修定武當南嶽是其處也齊武平中南至光州時方擾攘路多梗塞權與其徒止于大蘇山其山陳齊邊境兵刃所衝加值佛法云崩五眾離潰一時英俊猶慕其德晦逃名跡來咨理味思曰吾老矣無能以發汝姑命學徒智顗代講金經至一心具萬行處顗有疑焉思曰汝向所疑乃其大品次第意未為法華圓頓旨也吾昔夏中苦節思此無何一念頓曉諸法忝已親證不勞致疑顗即咨受法華三七境界已而咨曰和尚行位應居十地思曰非也乃十信鐵輪位耳吾時以事驗之可自見矣陳光大中離大蘇與四十餘僧徑趣南嶽既至謂諸僧曰吾此十載必事遠遊翌日前至衡陽遇一嘉所層峯峭拔茂林森聳思指茂林之下曰此古寺也昔吾憩此有年矣依言以發其土果獲堂殿基墌僧用器皿次至一大巖下又曰此吾昔之坐禪處也群賊之來以斬吾首自其命終有今身焉未移數步且得枯骸一聚及於髏骨思捧髏骨而祝曰此吾身首之餘分可憑佛力為之資熏特收之以起塔焉陳帝聞思疊有異事下詔迎思以止棲玄寺尋之他寺途中遇雨衣物不濕履舃不濡僧正慧暠見而歎曰此果行人吾輩不得而知矣大都督吳明徹省以犀枕奉思別將夏侯孝威往寺謁之道中忽念吳侯所奉犀枕欲識其狀比至思所未之致敬思曰欲見犀枕可往視之夏侯大驚乃知其有他心焉思居南嶽陳主歲遣三信慰勞供應山積其所化人神變難測或現形大小或隱跡空無或憑附外物祥瑞亂舉臨終至其山半道場繼日說法告道嚴毅聞者寒心既而又曰若十人能修般舟三昧隨其所須吾當資給如無此人吾其去矣竟無答者思即斂念若彈指頃而奄息焉有小僧靈辯時在其側哀號踊躄思復開目而責曰眾聖相迎論吾所受生何意哀號以相亂耶乃斥靈辯出外奄息如初原其年即陳太建之九年年六十四始思之至以為十載之後必事遠遊至是正十載矣議者以思甞受彌陀說法復造彌陀聖像用嚴觀想又與慧命禪師蘊結淨業期會于安養則思向之以謂眾聖相迎論吾所受生者豈他哉其實以生安養爾釋智顗俗姓陳其先潁川人有晉遷都寓居于荊州之華容母徐氏懷顗屢感異夢及誕室內洞明踰日乃止襁褓之間臥即合掌坐即面西殆其總角喜往伽藍僧有奇其志尚口授法華普門品纔及一過則通誦之志學之年北度硤州依學于舅氏十八遇湘州果願寺緒法師從而落髮緒授十戒令就慧曠律師北面橫經續潛大賢山誦無量義及法華普賢觀經浹旬未再三部終焉次依光州大蘇山思禪師思見顗曰昔在靈山同聽法華勝緣所資今復會此首示普賢道場及說四安樂行顗止蘇山行法華三昧始三夕至藥王品是真精進句解悟開發且見與思共在靈山聽佛說法翌日白思思曰非爾弗感非我弗知此乃法華三昧前方便也未幾又入熙州白沙山如前入觀於經有疑輒見思來冥為披釋其後思令代講聞者伏之惟於三三昧三觀智用以諮審餘皆炳然自曉思於座下觀聽謂學徒曰此吾之義兒也但恨定力少矣於是道俗改觀名聞遐邇尋而別思思曰汝於陳國有緣往必饒益顗乃間適金陵於瓦官寺大弘禪法僕射徐陵與時貴望咸叩問之然顗賦性恬怡不樂紛擾出處動靜率思林澤陳光大中曾夢巖崖千仞雲日半垂滄溟萬里渺無堤岸遙見一僧在其巖頂招手伸臂至于岐麓挽顗而上詰旦具言其夢人或告曰此必會稽之天台爾晉宋以來僧光道猷法蘭曇密之徒皆棲焉顗欣其說與慧辯等二十餘僧相與南征其山先有僧定光棲之已四十年顗之未至前二年光謂人曰善知識來爾宜辦事以待其闕及顗之至歡然相接且問之曰善知識憶吾早年招手伸臂以相挽不顗乃驚悚知昔之夢有靈矣旋聞鐘聲遍徹山谷顗以山谷無寺頗怪異之光曰鐘是召集有緣爾得住也何怪焉洎將營寺光曰可以隨宜安堵至國清時當有貴人為立寺矣後二年宣皇帝聞顗道行果勅立寺又知僧徒所在景附特割始豐縣資賦以充給之顗居其寺每膺夏制講淨名經一旦講次倏見三道寶階自天來降又復有數梵僧乘階而下手擎香鑪繞顗三匝久而乃滅識者以為石橋聖眾明示印認使固其心焉永陽王百智以師事顗及其出撫吳會全家就山以請戒法宣帝亦甞問曰方今釋門誰為名勝近臣陳喧曰瓦官禪師真為名勝往在京輦群賢所宗今遁天台物情失附願陛下詔迴規訓道俗帝乃疊降璽書詔之顗至都下帝勅群臣迎入太極殿之東堂講智度論又詔羊車童子引導於前又宣中書舍人翼從於後于時天下檢括僧尼無籍貫者萬計朝議以其寡經業者盡搜簡之顗諫曰調達誦六萬象經不免地獄盤特諷一行法偈獲登聖果篤論道也豈多誦哉宣帝大悅遂停搜簡俄夢一人部從嚴整前而告曰余冠達也請住三橋顗曰冠達梁武法名也三橋非光宅耶乃移居之其年夏四月陳主幸寺請講仁王經帝於眾中起拜殷勤儲后嬪妃並崇戒範仍具文曰惟師化導無方隨機濟物衛護國土汲引天人又曰今欲罄其本願請為菩薩戒師冀流慈忍如朕意焉顗升高座帝於座下執弟子禮及金陵敗覆事歸楊氏晉王時在楊州亦欲咨受戒法躬制文曰弟子承基積善生在皇家庭訓早趨貽教夙漸又曰和尚名稱遠聞眾所知識故茲虔仰命檝遠迎顗屆楊州王陳千僧法會稟受焉受已顗告王曰大士超度總攝為先詮名表實今昔同然王可法名總持用彰其實王頂受之王於眾中亦告顗曰禪師智德內融慈忍外發降伏天人制諸魔外願號智者下副群心因捨異物六十餘事顗迴其物俱賑貧乏後還舊山一心在定他日由禪定起謂弟子智越曰吾之幻質旦夕云滅汝於石城嚴持香華俟吾以謝此報及顗至之施床西向念彌陀佛與二菩薩及於淨土化佛與化菩薩來相擁護又囑弟子多燃香燭又挹三衣鉢杖以近其身有欲進齊食者師曰能無攀緣即真齊矣又索香湯漱淨舌根說十如四不生十法界三觀四智四無量六波羅蜜等法僧有問其所證答曰吾不領眾必淨六根為他損己退歸五品內位爾又曰人命將終聞鐘磬聲增其正念汝宜鳴磬以增吾念乃自跏趺於彌陀像前終焉釋智舜俗姓孟趙州大陸人也少負耿介有高遁林泉志旋而剪落益疎流俗事雲門稠禪師餘一紀沈默絡日似不能言其所言者戒焉定焉三乘位望互所修證焉稠奇之曰汝於人事其幾無心哉吾今而後與汝可言教矣繇是三乘權實日新聞見其於僧行彌加砥礪或時妄情卒起則引錐刺股用警其念雖夫小過舜亦然也以故塵勞業習無自而入舊與曇詢法師同修念定便滫而外足不踰閫者十年後聞贊皇許亭山林麓祕邃就而棲之好事者多以輦運庸資其闕舜避焉問其故對曰山居橡栗足以支歲時何闕之有惟舜為行至簡為性至仁生生之類微而如螻螘者未始傷之其他異類又可知也人有啖其血肉舜必告曰六道殊形汝無不經一切有命皆汝父母一切有生皆汝故身食其肉是食汝父母啖其血乃啖汝身分汝奚不以父母身分憫之哉聞者悛心焉甞有獵者驅雉以入其房舜勉釋之不能迴其意乃刃一耳遺之曰不能迴汝之意由汝貪其肉故也吾願以此代之獵者大驚其後許亭風俗不為畋獵者十八九焉舜居許亭日久山足居民率來依慕舜不樂之又入漳洪山之南谷更專念定隋開皇十年文帝知舜刻苦特下詔曰皇帝敬問漳洪山之南谷舜禪師冬日極寒道味安隱勉勗蒼生成就勝業惟茲願力朕甚嘉焉今遣開府盧元壽指宣朕意仍詔禪師以赴行在舜表謝以疾辭焉民欽其德起寺居之後憩廬山大林寺以昔遠師有蓮臺淨社之修又其遺跡炳然尚在於是踵其前躅修十六觀於諸觀門日馳念想季年豫章道俗請講觀經舜曰觀經淨土教也淨土吾所修也吾豈於此拒之哉吾從命焉講終之五日得病又一日舜於病中自見鸚鵡孔雀累百來集念佛焉念法焉念以諸波羅蜜而微妙之聲在焉舜乃強力而起告弟子曰鸚鵡孔雀交相來集而復念佛念法以當吾前此必淨土化主示其先應以資我我於今日其終焉已而果然釋智通俗姓程河東人也十歲服緇為沙彌威儀敦肅為時所稱受具之後屏息諸緣獨勤懺誦誦先賢讚佛偈三千餘首每於六時以對尊像引聲高唱委曲悽切聞者悲之五十許年略無告倦周武之末釋門淪廢通即避地幽僻以消時難隋祖統御再隆佛日通於孤老寺六時精苦益倍初焉大抵以三界五苦日相凌困願期出離以生安養大業七年十月嬰疾姑命門人頂蓋數十人同聲西向念彌陀佛通乃閉目端想久之問蓋曰有何緣務大明燈燭蓋因熄燭通又曰明何益盛蓋以無燭遂對之曰光明異相必有待也非蓋所能知矣通旋開目周視令蓋燃香香煙既起通彈指云無上勝異在吾有矣或問其勝答曰寶幢華幔悉在吾前非勝而何日將暮矣又謂蓋曰吾生淨土刻在今夕汝徒精進勿生退惰至于中夜坐亡于懺誦之堂若禪定焉寺僧道慧見其堂左樓閣千重排空西去漸遠漸隱猶雲霧萬疊或離或散不可模狀時頂蓋之母王氏亦著淨業當其捨報亦見青碧蓮華充滿其室至者往往尚聞蓮華之香移日不散釋真慧俗姓陳陝之平陸人也隋開皇中厭俗以事本州清禪師次之鄴都受具于洪律師續聞衛州詢禪師深悟佛乘復從咨訪開皇之末杖錫西歸路出白鹿百家巖因而憩寓或告慧曰擇地幽棲蒲坂尤嘉焉慧得其說乃之蒲坂之麻谷創開禪宇蔚為淨坊大業初甞餌黃精絕粒百餘日於其淨土以繫觀想旋又坐夏於盤谷谷有猛虎為民害者四年殆慧之至率皆避焉十一年十月七日寢疾終于其谷之南巖春秋四十七僧臘三十五初慧好窮經律積以成性及得淨土九品階漸追而修之又恐修習未固魔外間擾且曰凡夫異念紛紛不一不憑聖力吾孰依焉乃築淨地為之方壇壇設高臺珠玉眾寶中外相表臺之四面復設四柱寶幢幢上網幔互相映飾無量壽佛居中焉觀音勢至侍左右焉其下間以青碧象琉璃地金繩分布用界其道道下又設七寶金幢幢分八方皆如其一取經所謂七寶金幢擎琉璃地者云也慧每依像作觀必先澡身澣衣而後敢入既而出之挺身整念肅肅然若其諸佛神變而常在前焉其亡之夕告弟子曰吾於淨土稍敦行業不期今夕預見蓮華載開載合似將乘吾足履之在空焉未移頃刻眾聞鐘聲又聞天風四來異光驟發慧遂亡矣釋法智不究其族隋文之時游學于東越越之有通大小乘經義者智必師之以故強學多聞人罕儔匹末年以徑直之門莫如念佛於是晨興暮息繼念而不弛者七年已而議曰犯一吉羅承其罪也歷一中劫此誠可信以其固而為之也一稱阿彌陀佛而滅億劫重罪則予也竊有疑焉或告智曰無自疑矣教以念佛久則功功則化化則三昧現前今子之疑是疑教也夫疑教則信無依無依則情自亂亂而失之則謗讟之過生地獄之因起如之何且自疑也智誠其意乃於國清寺兜率臺上絕去諸緣一心念佛想念既極數感觀音勢至同時來現異日又感天冠寶瓶光映其身智謂道俗親知曰吾生淨土蓋有日矣誰能具食以餞我眾笑而對曰果能之則吾等豈以一食為惜哉惟恐道人之不能也遂刻後三日會食之其日食罷智無他疾眾心或信或否或疑其卓然為相侮日既西次因宿其房伺候之夜之未央智於繩床念佛安坐而化是夜有金色光自西而來照數百里江上漁人謂其天曉舳艫相望率皆驚起久而乃曉釋善胄俗姓淮瀛州博野人也少通義學出於流伍甞遊吳中遇法師慧靖講涅槃經道俗千人傾耳注聽胄於千人之中與之論議往復徵詰大為克勝由是數郡飛播時譽隋仁壽三年文皇帝詔擇名僧五十三人分舍利于五十三郡胄以所負之善獲預其選就其所選胄尤有聲焉然胄寡親世務親戚故舊情亦薄然惟於淨土特著勳業所居堂宇有彌陀像及二菩薩累放光明內外見者靡不稱歎而胄也其終無言焉大業二年臥疾至唐武德三年疾乃有瘳胄曰吾病瘳矣命且將盡俄而驟致綿篤又曰吾於佛教本無輕略不慮淨土不生即令諸僧拂拭房宇嚴待時至其夕諸僧尚在胄側而胄倐起合掌而祝曰佛以四十八願攝我有情必冀此時如佛本願已而又曰諸有眾生於多劫中不值佛不聞法今佛光明幸既照胄胄向所願無愆矣言訖遂終釋法祥同州澄城人童稚之歲操志自立周武之末冠帶僧徒其間負明敏者必錄用之祥以所負獲陞官路隋復大化祥乃陳表乞再為僧尋住楊都大興國寺三十年潛思玄籍羅總權實開蒙指俗動有饒益每以饒益之善助生安養至於基一堂構一室形器土木之為必引願之唐武德七年有疾至其增劇弟子在祥之側聞祥稱佛之聲繼發于口初未悟之謂其病中念佛以著願想尋迴顧之乃見其房之西壁有光焉其光圓合若諸寶鏡雖他國土畢亦現之光中又有頻伽之鳥鼓冀四來祥指所見謂弟子曰頻伽諸鳥汝徒見耶見之他日淨土必見吾也旋而光隱祥亦亡焉於是用西域茶毘法收舍利而葬焉釋明贍俗姓杜恒州石邑人性剛介有古今學州里舉為俊士尋悟世幻從飛龍山應覺寺出家焉後依鄴下大集寺專窮大論宇文氏之廢佛教也贍乃晦迹巖谷至隋文恢復聖化出居相州法藏寺然贍志氣超拔不干非類香燭之外了無他涉開皇三年詔住大興寺傳譯聖文大業二年勅天下僧道例形俗拜于時殿前黃老之徒皆奉詔旨惟僧一門猶懷偃蹇帝曰詔條久頒義須致敬贍對曰陛下必使準制返道則犬馬之誠敢不從命如其大法可崇則法服之下僧徒無以敬俗帝曰僧徒無以敬俗何以致敬於宋武贍曰宋武任威縱暴仁德不施苟違詔命坐貽顯戮陛下聖化毓物不陷非罪是以臣等得盡忠言帝允其奏遂罷前詔眾以贍性剛介不畏強禦舉為京邑上座唐太宗時亦甞詔入問以佛教贍曰佛所宗大以慈忍為本尋即下勅以減屠宰行軍之處皆置佛祠殆其暮歲剋念安養或譏所修遲晚贍曰孰遲也十念不忘猶且見佛況吾所念其萬萬哉真觀二年十月二日有疾謂弟子曰物數有終命數有極吾命終且極矣又曰吾之終也其非安養之生乎乃期僧俗數百人旦日於興善寺具齋言別于時僕射房玄齡相國杜如晦皆會焉日既移午贍乃迴寺整肅威儀若有所待頃之遽曰我佛來也須臾又曰二大菩薩亦已至也於是竦身合掌欣歎而卒釋道綽俗姓衛并州汶水人棄家已來歷訪名師後聞瓚禪師理行兼著畢志事之尋憩壁谷玄中寺寺即後魏曇鸞法師之舊止也鸞於其寺久蘊淨業至其亡日疊有祥異郡人奇之捃摭其事刻之于碑綽臨其文彌起深信於是依附靜境澄寂諸念念彌陀佛不知其數大汎日以七萬遍為度并汾之間風俗少事念佛持數珠者罕甞有之綽勉僧俗念佛無數珠者以豆記之如念一聲即度一豆或時麻麥記者亦然已而較之其所度者數萬斛唐真觀三年四月八日道俗集其寺樂如來之降生也且見鸞於空中乘七寶船由其船上而指綽曰汝於淨土堂宇已成但推報命未盡爾復見化佛與化菩薩飄颻在空眾乃驚歎大生信服雖夫無種闡提之人亦率服之以故唐初并汾諸郡熏漬淨業由綽盛焉綽有同志道撫者久居輦下去玄中寺頗甚疎遠或時相見必指淨土為永會綽亡既三日撫聞之曰吾常以行先之何乃後也又曰吾如一息之功見佛之期可追矣即日於像前叩頭陳露退就其座以化釋灌頂字法雲俗姓吳常州義興人五世祖避地東甌因家臨海之章安頂於孩抱之間母稱佛法僧名口必和之文字聲勢歷歷可聽攝淨寺慧拯法師聞之曰此真宿習也爾矣七歲為拯弟子日承訓勗驟有所成洎拯厭世訪道天台資習戒定罔失規緒陳至德中從智者居光宅陳氏失馭事歸隋氏開皇十一年晉王出鎮楊州頂隨智者止禪眾寺既三年智者迴軫頂亦附之十七年智者有疾頂受遺囑及別晉王信物王甞請戒於顗暨頂之至大起愴悼因以善業推為法親續遣楊州總管府司馬王弘送頂還山仍為智者創國清寺仁壽元年晉王入嗣頂承天睠日加隆盛寺宇臺殿更增完葺尋詔入內講淨名法華等經三夏闡弘六宮仰止又二年頂歸天台至唐真觀六年八月七日終于國清寺春秋七十二初頂有疾室有異香頂喜曰此寶蓮之香氣吾其乘之而去矣因之像前十稱阿彌陀佛三稱觀音勢至二菩薩及清淨海眾諸菩薩旋乃就席累手當心儼然如歸釋道昂魏之胡城人託胎之始其母不能啖葷血人有茹葷血而至者母亦惡之九歲投靈裕法師為弟子慧解天縱殆非師授甞於寒陵山寺覃研經旨積二十年魏之僧徒義學有所不通多就咨決隨叩隨應罔有遺音每講華嚴經十地論其文將徹乃自陳曰願生淨土由今日始若夫造次語論願必在焉唐真觀七年春昂見遠近親識輒告之曰吾之生也猶來其死也猶歸吾之八月歸去來矣及期人皆造之見其無病眾且疑焉昂曰吾時至矣汝無疑也因昇高座誡勗勤至聞者悚然昂於座上方誡勗時遽然揖曰彼何天眾雜沓而來又曰天道所生由來非願願得淨土相迎即聞命矣因之冥目久之又曰阿彌陀佛光已照我諸化菩薩又相來會於是捧鑪叩首自陳慶遇旋而鑪墜昂亦殞焉釋智琰俗姓朱吳郡人母張氏初懷琰夢升通玄寺塔遠視臨虛坦無懼色及其載誕秀形瞻視八歲事通玄寺璩法師十二誦法華一部以繼晨夕積三年且曰翼翼京邑四方是則何必久居坎井自昧聞見乎十六北詣持法師聽成實論不二年持公受請南邁琰復東歸就大莊嚴寺爝法師重研成實陳至德三年京師建仁王齋詔以三教論議百口流辯七夜爭鋒惟琰所議為帝稱賞陳滅隋興尚書令楚國公楊素左僕射郅國公蘇威並引重之大唐統御琰道彌振至于中年行法華普賢懺又誦法華三萬餘部又於淨土修三福業及諸觀想與州內外僧俗五百許人每月一集綿歷光陰凡十載勤勤之志終乃如初比夫匡阜之陰共誓同期無以異也真觀八年十月得疾疾中見一梵僧手執寶缾前謂琰曰吾無邊光也却後淨土所稱功德寶王乃我爾琰得其事謂寺僧曰無邊光即勢至也功德寶王實其成佛號由因言果勉以諭我我其西歸也必矣其日終于武丘之東寺春秋七十一州民小大哀誠盡禮以葬其寺之南嶺釋神素字紹則俗姓王其先太原人後居安邑鳴條之野焉素少為僧與道傑法師結意問道所通辭義人罕儔匹當時達者多器厚之隋大業中講阿毘曇論四十餘過成實諸論又二十過自餘小部蓋無間日甞曰若於所講稍開蒙昧願其身死早登安養然素溫恭退讓不伐諸己聞人之善芳己有之聞人之惡亦若己焉唐真觀十七年二月十三日微疾謂弟子曰吾以刻骨鏤肌植因安養今吾之病幸無諸苦汝徒何以助我即令弟子揭聲以讀觀經素乃靜聽聽已又復自念阿彌陀佛觀音勢至二菩薩并海會諸菩薩如是稱念往反數番又令一僧唱之群僧和之迄于中夜挺身安坐以謝于世釋善導不原其姓亦不悉何許人周遊寰宇求訪道津唐真觀中見西河綽禪師行方等懺及淨土九品道場導大喜曰此真入佛之津要吾得之矣於是篤勤精苦若救頭然續至京師擊發四部弟子無間貴賤彼屠沽輩亦擊悟焉甞寫彌陀經數十萬卷散施受持以故京師至于左右列郡念經佛者踵迹而是或問導曰念佛之善生淨土耶對曰如汝所念遂汝所願對已導乃自念阿彌陀佛如是一聲則有一道光明從其口出或其十聲至于百聲光亦如之導厭此身諸苦逼迫情偽變易無暫休息乃登所居寺前柳樹西向願曰願佛威神驟以接我觀音勢至亦來助我令我此心不失正念不起驚怖不於彌陀法中以生退墮願畢於其樹上投身自絕時京師士大夫傾誠歸信咸收其骨以葬高宗皇帝知其念佛口出光明又知捨報之時精至如此下勅以額其寺為光明焉釋功逈俗姓邊東京浚儀人年六歲即思出家親屬阻抑至于十六始遂其志殆其為僧影不參俗二十年甞依泰山入普賢懺行坐讚頌而身不倚者三年一旦普賢乘六牙象以現其前銀色境界隨亦現之逈知精誠之感也益加砥礪或謂逈曰如來之教不傳道俗之情無依逈聞其說亦曰默思山林蓋其獨善導達蒙瞽乃為兼濟如之何與山林之相守也眾欣其意請就本郡慧福寺講勝鬘經雖他經律備亦講說晚年專講法華以為永業甞著法華義疏五卷或時講至藥草喻品天輒降雨前後五十餘過皆有其應以故汴人遇其亢旱必俟講貫乃有望焉後撰佛地論及攝論等疏疏之未成逈曰罄以凡情詮明聖教願迴所詮得生安養及其疏成五色異光以照其室寺僧驚歎罔知所來逈曰此吾詮明聖教之驗也又曰吾以三毒之苦常生厭離由厭離之心起增進之念得於此時乘光見佛足矣於是繫念西想不食而終釋惟岸并州交城人每歎三界無安猶如火宅未生安養皆苦聚爾於是十六觀門服勤無斁唐垂拱元年正月七日岸因出觀見觀音勢至二菩薩現於空中遲久不滅岸頂禮雨淚而歎曰幸由肉眼得覩聖容所恨異世無傳焉倏有二人自稱畫工來與畫之未展臂間聖相克就就已人亦失之弟子怪而問焉岸曰此豈畫工哉又曰吾之西行乃其時也弟子有從我者當明言之小童子曰惟師之命孰敢辭也岸曰必能從我可宜白諸父母父母聞而笑罵之其意不能通童子乃歸其寺香湯沐浴於彌陀像前趺坐以終人或告岸岸臨童子撫其背曰汝之事吾何乃先也遂索筆焚香前向所畫菩薩以述贊曰觀音助遠接勢至輔遙迎寶缾冠上顯化佛頂前明俱遊十方剎持華候九生願以慈悲手提㢡共西行贊已令諸弟子助聲念佛其間有未至者岸曰無復待之乃仰目西顧遽以亡焉釋法持俗姓張潤州江寧人也九歲事青城山方禪師天機秀發動臻淵致十三依黃梅忍大師得心焉尋歸青城事方禪師更明宗極自是四方學徒翕相歸慕聲望日隆聞于海外黃梅謝世甞與眾曰後之傳吾法者十人金陵法持即其一也持於淨土以繫于念凡九年俯仰進止必資觀想長安二年九月五日終于延福寺未終前一日謂弟子智威曰吾生之日不能以淨土開誘群物吾死之後可宜露骸松下令諸禽獸食血肉者起淨土因汝其念之智威曰謹奉明教及其死也威與郡人具威儀迎於松下如持旨焉寺僧其日有見神幡數十首閃日西下幡出異光以燭其室持之先居幽棲故寺竹林亦皆變白焉釋慧日俗姓辛東萊人唐太宗朝得度尋遇義淨三藏由西域迴夙夜咨稟大通佛乘每聞淨說西域如來遺迹飄飄然有萬程收往志至則天大足中汎舶遐邁東南海中凡三載崑崙佛誓師子洲等諸國經過略盡續至天竺訪善知識一十三年承受法訓日無虛度雪嶺雙林又經四載綿涉艱苦深厭閻浮因曰何國何方有樂無苦何法何行速得見佛遍問天竺三藏三藏皆讚淨土又曰淨土教主悲深願廣有欲生者靡不遂願日既聞之喜躍自慰迨至健馱羅國其城東北有大山山有觀音像凡專祈請多得現身日乃絕食七日畢命為請至七日滿夜且未央觀音於空中現紫金相長一丈餘坐寶蓮華右手摩日頂曰汝欲傳法利人又欲生於彌陀國土汝但繫念孰不如願汝亦當知淨土法門勝過諸行說已無見日以絕食日久支體罷怠由此輒復輕利然日西邁至于東歸總二十一年所歷者七十餘國開元七年達長安進佛真容梵夾等感悟帝心帝旌其德號慈愍三藏焉然日之志動在淨土甞著淨土文記五卷為時宗信其為潛心誘俗與道綽善導諸賢近之天寶七年卒於住寺年六十九全身葬於白鹿原之西嶺未卒前三日自言目擊蓮華如日輪焉釋雄俊俗姓周成都人也有膽勇無戒行而天性善於講說或時講肆得諸財幣必也非法而用蜀人鄙之以為壞道沙門無惡而不濟者也亦甞罷僧以入軍壘尋因逃難復入僧門僧徒有以守名節防未然者多畏避之俊聞經稱一念阿彌陀佛即滅五十億劫生死之罪乃大喜曰賴有此耳於是營造非惡而外口輒念佛然其所念若存而忘似得而喪猶伶倫輩之為戲樂爾唐大曆二年二月五日暴亡入冥冥間見王王曰追汝之來誤也然汝之惡其積尤大可宜略經塗炭即令牛頭之卒數人驅入地獄俊至獄門且拒且捍且大呼曰一念阿彌陀佛猶滅五十億劫生死重罪況俊所造未臻五逆未形十惡又其念佛時且不忘必其佛語可憑豈合更膺塗炭因復大呼左𩥇焉右𩥇焉數卒相顧不敢凌逼者久之乃以其語報王王令召俊俊至王曰汝之念佛本無深信但其身口有因汝可迴世更勵始心俊既得迴屢言所見時滑稽輩戲之以為地獄漏網人俊曰毋為之戲由今而後自知過爾乃之郡南之西山浣情滌意專事念佛四年三月七日俊之朋儕七人之西山訪之俊喜曰吾時至矣汝徒又來之其亦緣有遇而事有託又曰汝徒迴去若見城中親知為俊語曰俊以念佛功德得生淨土他日毋以俊為地獄人也語笑之間坐而棄世唐并州釋僧衒唐朔方釋辯才唐五臺釋法照唐鎮州釋自覺唐台州釋懷玉唐吳郡釋齊翰唐吳郡釋神皓唐睦州釋少康唐彭州釋知玄唐汾州釋僧藏唐兗州釋大行唐荊州釋惟恭後唐溫州釋鴻莒石晉鳳翔釋志通大宋錢塘釋紹巖大宋東京釋守真大宋餘杭釋晤恩釋僧衒并州壽陽人少念慈氏期生于內院至年九十遇道綽禪師以淨土誘掖未悟始迴心焉衒以迫其頹暮積累之功不大於是早暮禮佛常千拜念佛之號常萬遍寤寐勤策兢兢而不懈者三年真元九年有疾至于大漸謂弟子曰吾有漏人方茲有疾詎意阿彌陀佛授我香衣觀音勢至示我寶手由此以西皆淨土境吾其從佛去矣遂終終之既七日異香不散并汾之人因於淨土發信焉時汾西悟真寺有啟芳圓果二法師昔甞以老敬衒加又目擊其事乃於觀音像前懺露往咎仍折楊枝置觀音手誓曰芳等若於淨土果有緣耶當使楊枝七日不萎至期而楊枝益茂芳果慶抃以夕兼晝不捨觀念後數月一夕於觀念中忽覺自臨七寶大池池間有大寶帳身入其中且見觀音勢至坐寶華臺臺下蓮華彌滿千萬阿彌陀佛由西而來坐一最大蓮華華出光明互相輝映芳等前禮問曰閻浮眾生依經念佛得生此耶佛告芳曰如念我名皆生我國無有一念而不生者又見其國地平如掌寶幢珠網上下間錯又見一僧御一寶車逐逐而來謂芳等曰吾法藏也以夙願因故來迎汝芳等乘車前邁又覺其身坐寶蓮華又聞釋迦如來與文殊菩薩以梵音聲稱讚淨土其前又有大殿殿有三道寶階第一道上純是白衣第二道上僧俗相半其第三道惟僧無俗佛指道上僧俗謂芳曰此皆閻浮念佛之人遂生矣汝奚不自勉也芳果既寤歷與其儔言之之五日二人無病遽聞鐘聲問之傍僧咸曰不聞芳果曰鐘聲乃我事非爾有矣不頃刻二人同終焉釋辯才俗姓李襄陽人母氏懷之倏惡葷茹至其誕夕香氣盈室七歲依峴山寂禪師出家十六落髮隷本州大雲寺次乃周遊列郡博窮經籍後聞長安安國寺懷威律師法門具瞻身就請業遂有大成唐天寶十四年玄宗皇帝以北方之人稟氣剛毅積成風俗列剎之中多習騎射詔才為教誡臨壇以調習之至德初肅宗即位宰臣杜鴻漸等奏住龍興寺詔加朔方管內教授俾其訓勵以革訛風祿山干紀血腥河洛才乃託疾絕音不語凡三年祿山兵敗肅宗疊降璽書以形褒美大曆三載詔充章信寺大德時府帥虢國常公與護戎任公雖仰才名未揖其實及親道論彌加心服才於淨土潛修密進二十許年未甞言於人及交任公乃曰才以幻身已及頹齡齡盡身死必生淨土期遂所生非十年耶十三年秋有疾至于暮冬八日謂弟子曰汝詣任公言之向之所期已及十年公無忘焉弟子以其言白之公曰豈師之別我耶驟約常公省問之二公及門或報之曰任公至也才曰至則吾其去矣乃自趺坐湛然云滅時邑子石顒從役城上聞其音樂西來合奏又聞諸妙香氣由西散下至清于旦益又盛之釋法照不知何許人唐大曆二年棲于衡州雲峯寺慈忍戒定為時所歸一旦於僧堂食鉢中覩五色雲雲中有寺寺之東北有大山山有㵎㵎北有石門門去可五里復有一寺金牓題曰大聖竹林寺照雖目覩而其心也尚懷隕穫他日食時復於鉢中見五色雲雲現數寺無有山林穢惡鈍金色界池臺樓觀眾寶間錯萬菩薩眾而處其中中有諸佛嚴淨國土種種勝相照欣所見因訪問之有嘉延曇暉二僧曰聖神變化不可以凡情測若論山川面勢乃五臺爾四年夏照於衡州湖東寺啟五會念佛道場其年六月二日五色祥雲彌覆其寺雲中亦有樓閣閣上有數梵僧身可丈餘執錫行道又見阿彌陀佛與二菩薩其身高大等虛空界日既暮矣照於道場之外遇老人曰汝先發願於金色界禮覲大聖今何輒止照曰時難路艱不止如何老人曰但能亟去則去之何其艱也照未暇對老人失焉照以所見勝異重發願曰願以此身奉覲大聖雖復火聚氷河終無退惰其年八月十三日與同志數人由南嶽前去果無艱險五年四月五日至五臺縣遙見寺南有數道光六日達佛光寺一如鉢中所見略無差脫是夜四更復有異光北來射照照不知所裁乃問曰此何祥也吉凶焉在僧云此大聖不思議光攝汝身心何乃問也照聞之即具威儀前詣一寺寺之東北可五里果有山山有㵎㵎北有石門門傍有二青衣纔八九歲顏貌端正一稱善財一稱難陀引照入門北行幾五里見一金門門上有樓其樓之側復有一寺寺門有大金牓題曰大聖竹林寺寺之方圓可二十里一百餘院院院皆有寶塔黃金為地華臺玉樹充滿其中照入寺之講堂見文殊在西普賢在東皆據師子高座說法之音歷歷在耳文殊左右菩薩萬數普賢亦諸菩薩以相圍繞照於二菩薩前作禮問曰末代凡夫智識淺劣佛性心地無由顯現未審修行於何法門最為其要惟願大聖斷我疑網文殊曰汝所請問今正是時諸修行門無如念佛我於過去劫中因念佛故得於一切種智是故一切諸法般若波羅蜜多甚深禪定乃至諸佛正遍知海皆從念佛而生照曰當云何念文殊曰此世界西有彌陀佛彼佛願力不可思議汝當繼念令無間斷命終之後決定往生說是語時二大菩薩舒金色臂以摩照頂與授記曰汝以念佛不思議故畢竟證無上覺若善男女願疾出離應當念佛時二菩薩互說伽陀照得聞已益加踊躍文殊又曰汝可往詣諸菩薩院巡禮以承教授照如其言歷請教授次至七寶華園從其園出於大聖前作禮辭退且見向者善財難陀二青衣送至門外照復作禮舉頭俱失至十三日照與五十餘僧往金剛窟無著見大聖處忽見其地廣博嚴淨琉璃眾寶以成宮殿文殊普賢可萬菩薩佛陀波利亦在其中照得見已隨眾歸寺其夜三更於華嚴院之西樓又見寺東巖壑之半有五枝燈大方尺餘照曰願分百燈以歸一面燈分如願重願分為千炬炬亦如之行行相當光光相涉光中殊異遍於山野照又前詣金剛窟願見大聖殆其三更見一梵僧自稱佛陀波利引之入寺至十二月朔日於華嚴院入念佛道場於道場中載念文殊普賢二菩薩謂我畢竟證無上覺又復記我念彌陀佛決定往生於是一心念佛正念佛時倏見前來梵僧入道場云汝之淨土華臺生矣後三年華開汝其至矣然汝所見竹林諸寺何為不使群生共知照聞之憶念昔者所見因得命匠刻石兼於所見竹林寺處特建一寺號竹林焉寺之云畢照曰吾事已矣吾豈久滯於此哉不累日而卒焉逆而推之向聞梵僧之說果三年釋自覺博陵望都人十歲事本郡開元寺知欽為弟子欽觀其志不群命名曰自覺因戲之曰聞名思義得無益乎覺曰佛種從緣起安忘明誨哉唐至德二年受具北詣靈壽禪法寺習諸經律大小之乘條然分辯久而念曰人事紛紛日新萬端若入泰山得一盤石之上結茅以居足矣大曆元年得平山之西重林院覺曰空山無人煩慮不生以煩慮不生之地豈宜佛教無聞乎固有鬼神之道在焉於是為諸幽陰晨夕講貫者三年五年天其大旱群盜蜂起加又林麓蒙翳虎狼交跡覺採果實日充一食恒陽節度使張昭以時亢旱聞覺精苦屢有祥感躬自入山請曰昭無政術禍累百姓三年亢陽涓澤不下引咎自責良無補矣又曰昭聞龍王依師聽法與諸儔類忘其施雨願哀蒸黎以起大悲則昭之誠無患矣覺乃焚香遙望潭洞而祝曰惟龍之為雨澤其滋不滋不澤龍孰為德不頃刻雲霧四起甘澤大下是歲恒陽之人為之有年覺自入法以來甞發四十九願其一願者願由大悲菩薩接見彌陀於是鳩率檀度鑄大悲像高四十九尺造寺居之及寺之成盛陳佛事於大悲前俯伏泣曰聖相已就梵宇已成願承聖力早登安養其夜三更忽有祥光二道作中金色光中阿彌陀佛乘雲而下觀音勢至左右隨之佛垂金臂桉覺首曰守願勿悛利物為先寶池生處孰不如願俄而光收雲斂杳無眹迹後十一年七月望夕復見一人於雲間現半身有若毘沙門狀俯謂覺曰安養之期於斯至矣即日覺以所見告弟子訓其精勤勇猛於如來法無生懈惰既而於大悲前跏趺化識弟子欲奉靈龕以歸舊山州人苦留遂於大悲寺南遷塔焉釋懷玉俗姓高丹丘人󱏈想淨業僅四十年日誦彌陀佛號五萬遍通誦諸經三百萬卷唐天寶元年六月九日玉之念佛忽見西方聖眾數若河沙中有一人手擎銀臺前而示玉玉曰如懷玉者本望金臺何為銀臺至耶言發臺隱人亦失之玉於是後彌加精苦既三七日向之擎銀臺者復來告曰法師以精苦故得陞上品又曰上品往生必先見佛可宜趺坐以俟佛也未旋踵間異光照室玉乃以手約人曰不宜觸此光明吾欲蹈之而去又三日異光再發弟子疑其謝世環繞問之玉曰非其時也又曰汝徒若聞異香我報即盡次日弟子慧命曰此報必盡復於何國以受生也玉不答惟書六句偈云清淨皎潔無塵垢蓮華化生為父母我經十劫修道來出示閻浮厭眾苦一生苦行超十劫永離娑婆歸淨土偈畢香氣四來弟子中有以見佛與二菩薩共御金臺臺傍千百化佛西下迎玉玉恭恭合掌含笑長歸釋齊翰字等至吳興沈氏子高祖陳國子祭酒曾祖隋魏州司馬祖考不仕翰少時遊寺蹈高靜無塵之地惻然有宿命之知往之生處炳如目覩因捨家焉唐天寶八年隸本州永定寺九年躋五分壇于開元寺大曆三年轉隸武丘兩州道俗日至歸奉然翰性不徇時善不近名每處一室寂如無人惟其苦學不棄寸陰通法華諸經與諸律部精敏無儗推明勝業梯引後進甞謂吳興皎然曰盡我所見資彼所聞一毫之善並歸淨土十年遘疾入流水念佛道場淨土境象一念頓現翰出道場作偈曰流水動兮波漣漪芙蕖相照兮寶光隨乘光以邁分偕者誰是日終于虎丘之東寺春秋六十八法臘三十六初翰出道場作偈畢謂弟子曰善不可捨時不可失汝曹能固安養之善乎弟子曰孰敢忘之翰曰佛道不忘汝德由昌或曰和尚捨生何乃病耶翰曰必謝之期雖聖未免況吾哉於是回瞻聖像倏然而絕釋神皓字常慶俗姓徐其先北齊人曾祖事陳因家于吳皓器宇軒豁風采朗邁少事道場懷一師天寶六年詔下每郡度僧三人推其名節道業出人者薦之皓於本郡為薦首尋依會稽曇一師精窮律部已而歎曰律部所防蓋繩諸己今之僧徒捐本逐末能繩己者未始有聞吾誰區區取譏眾人哉乃歸包山福願寺逍遙自得士人高其志尚樂從之游以故一時之聲大振唐乾元元年詔天下二十七寺各奏大德僧七人長講戒律皓承詔書僶俛從命奉戒弟子開州刺史陸向給事中嚴󱛬服道弟子禮部侍郎劉太真大理評事張象廉使李筠皆欽風德若不迨焉末年締結西方法社以發道俗其間不能遺塵慮以淨六根者多引退之時人以為栴檀林中常材自枯焉真元六年十月遘疾十二月五日囑弟子惟亮曰吾於今夕亡之必矣所願生者淨土也汝宜班列九品為我前導其夕淨土兆眹密現于前皓乃澡身易衣以終其報報盡之三日所居之室香氣存焉釋少康俗姓周縉雲仙都人母羅氏初懷之夢遊鼎湖峯得玉女捧青蓮華授之且曰此華吉祥授之於汝當生貴子及生康日青光滿室香似芙蕖襁褓之間眼碧脣朱與群兒異又復生來絕然不語相者曰此子之奇不可量也但其不語吾不知矣七歲母入本郡靈山寺陞之殿上因指殿佛戲之曰汝敬佛否康遽對曰我佛釋迦其誰不敬聞者怪之以其生來未甞言也父母由是捨其出家年十有五誦法華楞嚴等經五部尋於越州嘉祥寺學究毘尼後之上元龍興寺聽華嚴及瑜伽諸論真元初至洛下白馬寺見殿內文字累放光明康不能測前而探取之乃善導昔為西方化導文也康曰若於淨土有緣當使此文光明再發所願未已果重閃爍康曰劫石可移而我之願無易矣遂之長安善導影堂大陳薦獻方薦獻時倏見善導遺像昇於空中謂康曰汝依吾事利樂有情則汝之功同生安養康聞其語如有所證南適江陵果願寺路逢一僧謂曰汝欲化人當往新定言訖而隱洎到睦郡睦人尚無識者未從其化康乃丐錢誘掖小兒與之約曰阿彌陀佛實汝良導能念一聲與汝一錢小兒務其得錢也隨亦念之後經月餘孩孺念佛俟錢者比比而是康以俟錢者眾又曰可念十聲乃購錢爾市󱈎小兒亦如其約如是一年男女無長少貴賤凡見康者則曰阿彌陀佛以故睦城之人相與念佛盈道路焉真元十年康於烏龍山建淨土道場築壇三級聚人午夜行道每道場時康自登座令男女望康面門賡聲高唱阿彌陀佛已又賡聲和之至康唱時眾見一佛從其口出連唱十聲則有十佛若聯珠狀康曰汝見佛否如見佛者決生淨土其禮佛人數千亦有竟不見者真元二十一年十月三日囑累道俗當於安養起增進心於閻浮提生厭離心又曰汝曹此時能見光明真我弟子遂放異光數道棄世焉其為墳塔附于州東臺子巖漢乾祐三年天台德韶禪師重新之今之人多指其塔為後善導焉釋知玄字後覺俗姓陳眉州洪雅人母魏氏夢月入懷因而載誕乳哺之間見佛輒喜五歲祖令詠華應聲而就七歲遇泰法師在寧夷寺講涅槃經玄入講肆若覩前因是夕夢佛手案其頂遂出家焉十一落髮詣唐興西安寺傳大經四十二卷遠公義疏𧦬師圓旨一百二十五萬言指擿緇徒動露老成時丞相杜元潁作鎮西蜀聞玄之名命講于大慈寺普賢閣下黑白之眾日合萬數注聽傾心駭歎無已其後蜀人不敢指認其名乃本俗姓號陳菩薩焉玄於淨眾寺聽毘尼通俱舍復從其師下三峽歷荊襄抵于神京資聖寺此寺四海三學之人會要之地玄敷演經論僧俗仰觀堂外之屨日其多矣文宗皇帝聞之宣入顧問甚愜皇情後學唯識論於安國信法師至若外典經籍百家諸子莫不該總每恨卿音不變不堪講貫乃於象耳山誦大悲呪一夕玄夢神僧截舌換之明日俄變秦音時楊刑部汝士高左丞元裕長安楊魯士咸造其門擬結蓮社武宗御宇初欽釋氏後納浮議祀蓬萊築風臺以祈羽化雖諫官抗疏終不迴意因德陽節緇黃會鱗德殿論義帝手付老氏理大國若烹小鮮義玄因大陳帝王理道教化根本亦言神仙羽化乃山林匹夫獨善之事非帝王所宜尚之辭河下傾辯海橫注凡數萬言大忤上旨左護軍仇士良內樞密楊欽義惜其才辯恐承斥逐乃諷玄貢祝堯詩玄立成五篇其末篇云生天本自生天業未必求仙便得仙鶴背傾危龍背滑君王且住一千年帝覽詩微解及帝簡汰僧門玄歸巴岷舊山例施巾櫛存其戒檢愈更甄明續入湖湘時楊給事漢公廉問湖湘延止于開元寺宣宗龍飛楊公自內樞統左禁軍以冊定功請復佛教仍乞訪玄聲迹於是玄復為僧止寶應寺屬壽昌節講讚署為三教首座帝以舊時籓邸造法乾寺詔令居之大中三年宣宗誕節詔諫議李貽孫給事楊漢公與玄鼎立論議玄奏天下廢寺宜再興復大興梵剎玄有力焉帝以玄有才識特深顧矚命工圖形置于禁中時相國裴公休與玄友善亦相激揚中興教法廣明二年僖宗違難西蜀遣郭遵泰齎璽舊詔玄肩輿以赴行在玄至乘機辯對頗解上意左軍容田令孜與諸達官皆欽玄德問道勤至不捨晨夕帝欲旌表其美詔諸學士撰玄師號皆不稱旨帝曰朕以開示悟入法華之深旨悟者覺也明也悟佛大道明佛知見又曰所以悟者悟其自性了然成佛今賜悟達國師雖曰強名用表朕意後一年乞歸九隴舊廬以繼淨業詔從之明年正月二十一日玄於臥中見生平曾遊之境歷然在前因起焚香西向曰雖他境象皆非其志如得一見淨土志願滿矣言已空中有聲應曰汝之行業決生安養奚為願不滿也玄聞之喜躍自慰遂召弟子慈燈上遺表仍謂燈曰吾有淨土之修有年矣今日之聞如我昔願已乃右脇著席噓噓而卒卒年七十三釋僧藏西河人也不本其氏賦性謙損不與物競見耆年則敬之遇有德則尊之凡涉勞苦必居眾先念彌陀佛二十許年未甞口言非惡每以速出三界無先念佛以故行若遺坐若忘飲食寢息安養之志在焉唐僖宗乾符中臥病病中見淨土化佛光照其身侍疾者在藏之側藏曰自惟塵劫以至今日所積愆尤如微塵數豈意今日聖眾光燭吾身此真淨土教主大慈攝我爾次日又謂僧曰吾適冥目正在淨土接諸上善又曰諸上善人咸樂吾來且與吾等散華爾未逾食頃又曰諸上善人方茲召我我其去矣乃起整衣西向云滅釋大行不原其姓唐乾符中巢賊𡨥掠民不安業乃於泰山結草為衣採木為食行法華普賢懺積三年精誠既極且感普賢現身行自瞻覩彌慶夙因由是策勵諸念念如來之法尚存念己之修未證早暮激切迨忘飲食末年姑以佛道所修未專一境又以幻身無常必歸磨滅未知來世復何受生遂入大藏追誠叩意以陳露曰願我信心取彼經文隨其所得即永受持乃縱其意抽而取之其所得者乃彌陀經日夜誦持絡繹安養未三七日俄於半夜覩琉璃地瑩淨在前行覺心眼洞明見彌陀佛與觀音勢至無數化佛于時遠近相傳事聞僖宗皇帝帝詔入內問其所見行具對之帝曰此精進之致然也下勅賜號常精進菩薩仍賜爵為開國公焉後一年得疾見琉璃地復現于前行曰吾無觀想而琉璃地復現豈於安養無緣哉即日示滅于所居之禪室釋惟恭不識何許人出家于荊州法性寺慢上吞下親狎非類或時暫暇則誦經文期陞安養然而酒徒博侶交集于門虛誑云為曾無虛日同寺有僧靈巋跡頗類之荊人戲而嘲曰靈巋作盡業惟恭繼其迹地獄千萬重莫厭排頭入恭聞之曰我既作之焉能避之然賴淨土教主憫我愆惡拔我塗炭詎有地獄入之哉唐乾寧二年恭病且死人未之知巋時出寺可百步路逢少年六七人衣裝鮮潔手執樂器若龜茲部巋疑其儔適其寺之樂佛也問其所來少年曰來自西爾又曰吾之來也有待焉又曰惟恭上人寺且何在巋指其寺曰此其寺也此其房也少年聞之其意甚喜乃於懷中出一金瓶瓶中取一蓮華其合如拳漸而開之其大如盆葉葉之下迭出異光光彩交映如聚數燈望寺馳之未達其寺俄失焉巋乃大驚不敢迴顧亦不形諸言次日既至寺門遽聞鐘聲又見寺僧咸集門下問其故則曰惟恭夕且死矣或曰恭死之時寺僧有夢蓮華光相以臨其室久而西去巋乃具言所見聞者增信焉閭里之人或以其事勉巋巋因感悟遂守名節以成高邁云釋鴻莒俗姓唐永嘉人也出家于會稽龍興寺就學于長安寶興寺長安之人以為僧門秀異無如莒者而莒謙謙未始以自得甞與陳留蔡圭遊化度寺寺有碑文莒讀之目贍數行圭心異之問莒曰子能誦乎莒曰稍誦之因覆其文了無一誤圭疑莒偶熟其文復之崇聖寺寺碑僅十片與莒偕讀纔一過覆而誦之亦如初圭歎曰吾忝為儒聞之俊人而目未之見今日見之於子矣莒不答暮年游越越之僧尼請為二眾依止其為行有常其所游有方含育慈忍未甞叱猫犬其於人也可知矣每誦觀經結想于安養疊感祥異而莒擯而不說後唐天成三年水澇之後民荐飢饉有盜入其室莒心無撓反謂盜曰汝曹但為天災所困餘無他矣過此一時當自惜之盜者愧焉弟子有欲襲其無備莒曰汝之至此非吾弟子吾當捨汝去矣弟子乃止後唐長興四年恬然無病謂弟子曰淨土勝相適已來現吾之謝世汝當易新衣以畢吾事其夕三更果謝世焉棺斂之三日一夕倏聞扣棺弟子發棺莒乃自棺而起曰吾甞告汝易以新衣汝負吾言今茲海眾謂我衣物不潔或難親之故我就汝易焉易畢長謝如初釋志通俗姓張扶風人也後唐之季兵革日尋通以居無常處深所嗟悼續遊洛下遇嚩日囉三藏行瑜伽教乃曰此如來之密藏吾無傳之是吾失也遂落髮師事傳其所謂密藏焉事之十年而意無怠尋欲陟天台游羅浮遂辭三藏藏曰兵革未平子議南征奈何尚虞艱阻通曰汎乎天塹何其阻也藏曰苟之吳會可授梵文或時得以傳譯亦吾事也遂以梵文授之石晉天福四年達錢塘文穆王奉朝庭之故具威儀樂部迎之于真身塔寺未幾請訪天台繇是登赤城陟華頂洎見智者淨土儀式不勝欣抃不向西唾不背西坐天台有招手巖其為峻峙下顧千尋通登其上顧曰身臨此境不於此時捨報見佛異日尚何及也於是冥目西向自陳大願及念彌陀因地所發行願願已投身而下至其巖半若有神物捧之于樹支體無損通曰何其復有生耶及復整心端意登其巖曰餘生已厭大願已發惟諸海眾同相接引毋使此身尚有生也因之再投至于巖下蒙茸草上遲久乃穌寺僧疑通他適或為豺狼所傷追而尋之乃見其為捨身也眾乃舁歸本道場醫療焉六年請遊越州法華山七年將欲歸寂通見白鶴孔雀行列西下又見蓮華光相開合于前通曰白鶴孔雀淨土境也蓮華光相託生處也淨土其將迎我耶乃起禮佛對佛而終至闍維時復有五色煙雲環覆其火法華山僧咸共見之釋紹巖俗姓劉雍州人也母張氏始懷巖夢寤甚奇及生姿貌魁岸十八進具於懷暉律師尋乃游吳會棲息天台四明等山覃研方等諸經僅十年又甞與德韶禪師決疑於臨川文益師既得心矣因止錢塘湖心寺專誦法華甞曰願誦此經萬部期生安養日夜精至遂感陸地蓮華生焉舉城瞻矚人馬交迹巖以人至喧噪搴而蹂之大宋建隆二年經願云滿誓焚其身供養彌陀與清淨海眾吳越國王錢氏苦意留之其心暫止其後又投身于曹娥江中以餧魚鼈會有漁者拯之得以復生漁者拯巖之時似覺有物以扶其足驚濤迅激泰然其上錢氏聞之益加欽愛特於杭州寶塔寺建淨土院居之開寶四年七月九日有疾疾中目擊蓮華華之光相以燭巖身巖因作偈數首以示門徒既而又曰吾誦蓮經萬部所期異日蓮臺九品託以受生今吾未死蓮臺先至所修之因豈違我哉後三日將亡之其心欣慰若自得焉釋守真永興萬年人也俗姓紀漢詐帝信之鴻緒也唐乾符中曾祖堪從官于蜀遂為成都人真於冠年游聖壽寺見修進禪師立行謹介歎曰吾捨此人則誰師也乃釋冠帶事之尋就從朗師學起信論性光師傳法界觀並得其要是後宣揚勝業四十餘年始末開導拳拳如一凡講起信及法界觀七十餘過以燈傳燈用器投器嗣于法者二十許人開灌頂道場五遍水陸道場二十餘會僧尼從而請法者三千餘人常於三更輪結無量壽往生密印五更輪結文殊五髻神呪宋開寶三年仲夏五日正輪結時自覺身登無量壽國舉目見佛佛指池中蓮華曰此華他日為汝父母汝宜守之無使他日其萎焉四年真謂弟子緣遇曰如來不云死生無常乎吾之年也耄矣汝之齒也暮矣吾欲順俗預設二塔可乎遇曰惟師之命孰不為善其年孟冬之五日矢工仲冬之朔日徹勣次日真召寺僧及弟子告以六趣升沈之苦萬業流輪之因因令叢聲念彌陀佛佛聲之止繼以贊頌真於彌陀像前俯伏念曰願佛四十八願度我有情於其願願無遺其一焉願畢又持香華於諸堂殿歷陳供養其所願者如初爾既而問曰三更乎弟子曰已三更矣真乃就座斂氣恬然歸寂釋晤恩字修已姑蘇常熟人母張氏甞夢梵僧謂曰吾欲寄汝為母矣已而有娠孩孺之間不親戲玩年十三聞僧誦彌陀經遂求棄俗後唐長興中剃落後依崑山慧聚寺博訪五部律文晉天福中從靈光皓端師研味諸經懸解之旨輒難抗敵雖天台三觀六即之義人未之究率冥解之晚依錢塘志因師通法華金光明等諸部大經一時學者盛相推伏號之義虎焉恩生平潔苦日惟一食不留餘財不蓄長衣其寺每一布薩萬眾雲集方布薩時常指淨土為勝業宋雍熙三年八月朔夜恩見白光數道由井而出明滅不常謂門人曰明滅不常死生象也乃絕食禁言一心念佛後三日倏見梵僧一人儀形甚偉捧鑪三繞其室恩問之僧曰吾灌頂也陞之淨土其已久矣以汝所修同我之志故來相叩俄而弟子至僧且失焉次日升座言其所見亦為弟子敷說止觀及諸經要義義文將徹恩曰瞬息難保古今常言吾能以保今日哉是日坐亡于止觀之講堂至其夜半寺僧文偃有興等聞空中歌唄之音依俙西去餘其嘉應自有傳云
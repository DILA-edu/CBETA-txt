僧慧遠雁門人也居廬山與劉遺民等僧俗百二十三人結為蓮社以修淨土謂他日託生蓮華中也遠澄心觀想初十一年三覩聖相而遠沈厚不言後十九年七月晦夕遠面見阿彌陀佛身滿虛空圓光之中有諸化佛觀音勢至侍立左右又見水流光明分十四支一一支水流注上下自能演說苦空無常無我妙法如十六觀經所說佛告遠曰我以本願力故來安慰汝後七日當生我國見僧佛馱耶舍及慧持及曇順在佛之側向前揖遠曰法師之志在吾先何來之遲也遠目見分明乃與其徒言之且曰始吾居此十一年幸於淨土三覩聖相今復見之吾生淨土決矣次日寢疾至七日卒遠少年博覽經史尤通莊老因往太行山聽道安法師講般若經豁然開悟乃曰九流異議皆糠粕耳因削髮事之後至廬山凡三十年不出卒年八十二程之字仲恩號遺民依遠公共修淨土專坐禪作觀想法方半歲即於定中見佛光照曜又地皆金色居山十五年末年又於想念佛中見阿彌陀佛身紫金色毫光散照垂手下接以臨其室程之慰幸悲泣自陳曰安得如來為我摩頂以衣覆我佛乃為摩其頂引袈裟以覆之他日想念佛又見身入七寶大池蓮華青白相間其水湛湛如無邊岸中有一人項有圓光胸有萬字指池水曰八功德水汝可飲之程之飲水甘美盈口乃還猶覺有異香發於毛孔乃曰此吾淨土之緣至矣廬阜諸僧皆來會程之對佛像焚香再拜祝曰我以釋迦遺教故知有阿彌陀佛此香當先供養釋迦如來又供養阿彌陀佛後供養法華會中佛菩薩眾以至十方佛菩薩眾願令一切有情俱生淨土祝畢與眾話別面西端坐斂手氣絕年五十九公則遠公白蓮社中人已亡友人於東京白馬寺為作忌日林木殿宇皆金色空中有聲云我是闕公則所祈往生極樂寶國今已遠矣故來相報言訖不現抗平生積善信重佛門誓課大悲心陀羅尼十萬遍願生西方課畢年過六十忽寢疾唯念阿彌陀佛謂家人云西方淨土元只在堂屋西間之內阿彌陀坐蓮華上翁兒在蓮華池金沙地上禮佛嬉戲言訖良久念佛而亡翁兒乃孫子名三二歲而亡矣曇鑒履行尤謹常願身升安養面見阿彌陀佛安養即淨土也故雖毫芒之善悉回向之一日定中見阿彌陀佛以水洒其面曰滌汝塵垢清汝心念汝之身口俱致嚴淨又於瓶中出一蓮華與之出定乃與寺僧敘別夜漸深獨步廊下念阿彌陀佛將至五更其聲彌厲及旦弟子依常問訊趺坐不動就而視之亡矣慧進年四十餘願誦法華執卷病生乃發願造百部以懺業障錢化造畢病亦隨愈願以造經功德迴向淨土忽空中有聲云汝事已辦願亦已遂其生淨土非汝而誰進聞之曰進不敢以冀上品但下品之下亦無退轉矣齊明三年年八十無病而卒曇鸞初自陶隱居得仙經十卷鸞欣然自得以為神仙必可致也後遇僧菩提留支問云佛道長生乎能却老不死乎支云長生不死吾佛道也遂以十六觀經與之云汝可誦此則三界無復生六道無復往盈虛消息禍福成敗無得而至其為壽也有劫石焉有河沙焉沙石之數有限壽量之數無窮此吾金仙氏之長生也鸞深信之遂焚仙經而專修觀經雖寒暑之變疾病之來亦不懈怠魏主憐其志尚又嘉其自行化他流傳甚廣號為神鸞一日告弟子云地獄諸苦不可以不懼九品淨業不可以不修因令弟子高聲念阿彌陀佛向西閉目叩頭而亡是時僧俗同聞管絃絲竹之聲從西而來良久乃止道喻念阿彌陀佛造旃檀像長三寸後忽死七日却甦云見阿彌陀佛云汝造我像何太小對曰心大即大心小即小言訖其像遍於虛空又云汝且回本國香湯沐浴明星出我來迎汝至時果見化佛來迎光明照室眾皆聞見乃亡時開皇八年善導貞觀中見西河綽禪師淨土九品道場於是篤勤精苦若救頭然每入佛堂合掌胡跪一心念佛非力竭不休雖寒氷亦須流汗以表至誠出即為眾說淨土法門無暫時不為利益三十餘年不暫睡眠般舟行道禮佛方等專為己任護持戒品纖毫不犯未甞舉目視女人絕意名利遠諸戲笑所行之處淨身供養飲食衣服有餘並以迴施好食送大厨供眾麁惡自食乳酪醍醐皆不飲噉諸有䞋施用寫阿彌陀經十萬餘卷畫淨土變相三百餘譬見及壞塔皆悉修營然燈續明每歲不絕三衣瓶鉢不使人持洗始終無改不與眾同行恐談世事妨修行業展轉授淨土法門者不可勝數或問導云念佛之善生淨土否答云如汝所念遂汝所願於是導自念阿彌陀佛一聲則有一道光明從其口出十聲以至百聲光明亦如此其勸化偈云漸漸雞皮鶴髮看看行步躘踵假饒金玉滿堂難免衰殘老病任是千般快樂無常終是到來唯有徑路修行但念阿彌陀佛後謂人曰此身可厭吾將西歸乃登寺前柳樹投身自絕高宗見其念佛口出光明又捨身時精至如此賜寺額為光明本朝慈雲式懺主略傳云阿彌陀佛化身至長安聞滻水聲乃曰可教念佛三年後滿長安城中念佛後有法照大師即善導後身也懷玉注想淨業近四十年天寶元年玉念佛間忽見西方聖眾數若恒沙中有一人手擎銀臺前以示玉玉白如玉者本望金臺何有銀臺耶臺乃隱人亦隱於是彌加精苦至三七日向之擎臺者復來告云法師以精苦故得升上品又云上品往生必先見佛可趺坐以俟佛來未旋踵間異光照室又三日異光再發玉曰若聞異香我報身即盡次日書偈云清淨皎潔無塵垢蓮華化生為父母我經十劫修道來出示閻浮厭苦眾一生苦行超十劫永離娑婆歸淨土偈畢香氣四來弟子有見佛與二菩薩共乘金臺臺傍千百化佛自西而下迎玉玉恭敬合掌含笑長歸啟芳圓果二法師精心觀想淨土後五月於觀想中同覺身臨七寶大池池間有大寶帳身入其中見觀音勢至坐二大寶蓮華下有蓮華彌滿千萬阿彌陀佛從西來坐一最大蓮華迭出光明相照芳等禮佛問云閻浮眾生依經教念佛得生此否佛云如念我名皆生我國無有一人念而不生者又見其國地平如掌寶幢珠網上下間錯又有一僧乘寶車逐遠而來謂芳等吾法藏也以宿願因故來迎汝芳等乘車前往又覺其身坐寶蓮華又聞釋迦佛與文殊菩薩稱讚淨土其前又有大殿殿有三道寶階第一道純是白衣第二道僧俗相半第三道唯僧無俗佛指之謂芳等云此皆南閻浮提念佛眾生遂生於此汝宜自勉芳果既寤歷與其徒言之後五月二人無病遽聞鐘聲他人不聞芳果云鍾聲乃我事頃刻二人同終自覺發願願因大悲觀音引接見阿彌陀佛於是化錢鑄大悲像四十九尺造寺居之既成祝願其夜三更忽有金色祥光二道阿彌陀佛自光中乘雲而下觀音勢至左右隨之佛垂金臂按覺首曰守願勿悛利物為先寶池生處孰不如願後十一年七月望夕見一人雲間現半身若毘沙門天王俯謂覺曰安養之期於斯至矣乃於大悲前跏趺化去少康貞元初至洛下白馬寺見殿中文字累放光明探取之乃善導西方化導文也康曰若於淨土有緣當使此文再發光明言未已光乃閃爍遂至長安善導影堂大陳薦獻善導於空中曰汝依吾事利樂有情則汝之功同生安養又逢一僧謂曰汝欲化人當往新定言訖而隱新定今嚴州也至彼人尚無識者康乃乞錢誘小兒與之約曰阿彌陀佛是汝本師能念一聲與汝一錢小兒務得其錢隨聲念之後月餘小兒念佛求錢者眾康乃云念佛十聲乃與爾錢小兒從之如此一年無長少貴賤凡見則稱阿彌陀佛以故念佛之人盈於道路後康於烏龍山建淨土道場築壇三級聚人午夜行道康升坐令人面西康先唱阿彌陀佛次眾人和之康唱時眾見一佛從其口出連唱十聲則有十佛若聯珠狀康云汝見佛否如見佛者決生淨土其禮佛人數千亦有竟不見者後囑眾人當於安養起增進心於閻浮提生厭離心又云汝等此時能見光明真我弟子遂放異光數道而亡惟岸專修十六觀因出見觀音勢至二菩薩現於空中遲久不滅岸頂禮雨淚而歎曰幸由肉眼得見聖容所恨後世無傳忽有二人自稱畫工未展臂間聖相克就已而人亦不見弟子怪而問之岸曰此豈畫工哉又曰吾之西行乃其時也弟子有從我者當明言之小童子云從師而往岸曰必能從我可歸告父母父母聞而笑罵之子乃歸寺香湯沐浴於阿彌陀佛前趺坐而往人或告岸岸撫其背曰汝事吾者何乃先去遂索筆焚香向所畫菩薩前偈云觀音助遠接勢至輔遙迎寶瓶冠上顯化佛頂前明俱遊十方剎持華候九生願以慈悲手提獎共西行遂令弟子助聲念佛仰目西顧而亡淨真住長安積善寺納衣乞食一生無嗔誦金剛經十萬遍專精念佛顯慶五年染疾告弟子云五月內十度見阿彌陀佛兩度見極樂世界寶蓮華上童子遊戲吾得上品往生言訖跏趺而去光照其寺翥暴死至陰府見閻羅王王曰據案簿君曾勸一老人念佛已生淨土君承此福亦合生淨土故召來相見翥曰先許金剛萬卷巡禮五臺未欲往生王曰誦經巡禮固為好事不如早生淨土王知志不可奪乃放還以此知勸人修者非徒往生又感動幽冥也知遙善淨土教五會念佛為眾師範後因疾忽云念佛和尚來也洗漱著衣索香爐出堂頂禮乃聞空中說偈云報汝李知遙成功果自招引君生淨土將爾上金橋却就床下而化去眾聞異香姚婆因范行婆勸念阿彌陀佛臨終見佛菩薩來迎告佛言未與范行婆相別請佛暫住少時佛住空中候范婆至姚婆立化靜文妻久患在床靜文勸以念阿彌陀佛乃念佛二年不絕遂見淨土乃告靜文言我見佛了後月定去又以食獻父母云今得隨聖往生願父母及夫專念佛來西方相見言訖而終前三日見蓮華大如日輪鍾馗殺鷄為業忽見一人緋衣驅群鷄來叫云啄啄四畔上啄兩目流血受大痛苦有僧為鋪佛像燒香念阿彌陀佛兼令鍾馗一心專念忽香滿室安然而終善和殺牛為業臨終見牛數頭作人言云汝殺我善和大恐告妻云急請僧來救我僧至云十六觀經說若人臨終地獄相現至心十稱南謨阿彌陀佛即得往生淨土善和云便入地獄也不暇取香爐即以左手擎火右手拈香面西專切念佛未滿十聲乃云我見阿彌陀佛從西來與我寶坐言訖而終志通見智者大師淨土儀式不勝欣抃不向西唾不背西坐專心修進後見白鶴孔雀成行列西下又見蓮華光相開合于前通云白鶴孔雀淨土境也蓮華光相託處生也淨土現矣乃起禮佛對佛而終火化時五色祥雲環覆火上禪師名延壽本丹陽人後遷餘杭少誦法華經初為縣衙校多折官錢勘之止是買放生命罪當死引赴市曹錢王使人探之若顏色變即斬之不變來奏臨斬顏色不變乃貸命遂為僧於禪觀中見觀音以甘露灌其口乃獲觀音辯才下筆盈卷著萬善同歸集宗鏡錄等共數百卷住持雪竇永明日課一百八事精進以修西方既坐化焚畢為一塔有僧每日遶塔禮拜人問其故僧云我撫州僧也因病至陰府命未盡放還見殿角有僧畫像一軸閻羅王自來頂拜我問此僧何人主吏云此杭州永明寺壽禪師也凡人死者皆經此處唯此一人不經此處已於西方極樂世界上品上生王敬其人故畫像供養我聞之故特發心來此遶塔作拜以此見精修西方者為陰府所重可久常誦法華經故號久法華平生修淨土業元祐八年年八十一坐化三日却還說淨土事與十六觀經所說一同見蓮華臺皆標合生者姓名一紫金臺標云大宋城都府廣教院熏法華已生其中又一金臺標云明州孫十二郎合生其中又一金臺標云久法華臺又一銀臺標云明州徐道姑臺語訖復化去五年徐道姑亡異香滿室又十二年孫十二即亡天樂盈空大公名奭網魚為業一日改業持阿彌陀佛日萬聲蔬素修行不曾暫輟後無疾告家人云我見阿彌陀佛與觀音勢至在門前我今歸淨土也次日又云我已見金蓮華來迎我矣索香爐安坐揑印而化鄉村遠近聞音樂異香終日不散時政和六年黃打銕本軍中人打鐵為生每打鐵時念阿彌陀佛不絕聲一日無疾託隣人寫頌印行廣勸人念佛頌云日夜玎玎璫璫久鍊成剛大平將近我往西方即化去此頌廣行湖南人多念佛吳瓊先為僧後還俗前後兩娶生二子屠沽無所不為常與人作厨子每殺鷄鴨等物命以手持起叫云阿彌陀佛子好脫此身去遂殺之連稱佛數聲每切肉時一面切一面念阿彌陀佛常念佛不輟教村中人念經修懺及勸人念阿彌陀佛後眼上生瘤如鷄子大乃憂怖造一草菴分散其妻子晝夜念佛修懺紹興二十三年秋告村中人云瓊來日戌時去也人皆笑之將用椀鉢鍋子盡與人次日晚報諸道友行婆云瓊去時將至盡來與瓊高聲念佛相助將布衫當酒飲了即寫頌云似酒皆空問甚禪宗今日珍重明月清風端坐合掌念佛叫一聲佛來即化去元祐間荊王夫人與婢妾精修西方唯一妾懈怠夫人斥去其妾悔悟精進久之謂他妾云吾今夜當生西方是夜異香滿室無疾而終明日同事之妾告夫人云昨夜夢化去之妾託致起居云夫人訓責我修西方今已獲往生感德無量夫人使我亦夢乃可信耳其夜夫人夢見亡妾敘謝如前夫人云西方可到否妾云可到但從妾行夫人隨之見池塘廣大紅白蓮華大小相間或榮或悴種種不同夫人問云何以如此妾云此皆世間發念修西方人也纔發一念池內便生蓮華一朵若願心精進則華日日敷榮以至大如車輪若願心退轉則華日日萎悴以至殞滅次見一人坐蓮華上其衣飄揚散去寶冠瓔珞莊嚴其身夫人問云何人也妾云楊傑也又見一人坐於華上妾云此馬玕也夫人我當生何處妾引行數里許遙望見一金壇金碧照曜妾云此夫人化生處乃上品上生也夫人既覺訪問楊馬所在則傑已亡而玕無恙是知精進不退者雖身在娑婆之內其神識已在淨土矣後夫人於生日秉爐焚香望觀音閣而立子孫方具獻壽之儀已立化矣縣君姓吳氏其夫都官員呂宏亦悟佛理夫婦各齊戒清修吳氏有二侍女亦絕葷血勤力助為勝業其一頗好禪理既病猶怡然笑話而逝如委脫然其一奉戒剋苦或終月不食但日飲吳氏所呪觀音淨水一盞而已忽見金蓮捧足者三又數日見其膝又數日見其身又數日見其面目其中乃阿彌陀佛左右則觀音勢至也又悉見其堂殿國界皎如指掌曉然知其為淨土問其詳則云彼皆清淨男子經行遊樂無女人也又問彼佛如何說法云我得天眼未得天耳故但見問答指顧而不能聞所說也如是者三年未甞一瞬不在目前忽感疾自言往生乃終吳氏事觀音有靈感每於淨室列置瓶缶數十以水注滿手持楊枝誦呪必見觀音放光入瓶缶中病苦者飲水輒愈所呪水積歲不壞大寒不凍世號觀音縣君夫人名法信贈少師許珣之女適承宣使陳思恭少多疾及嫁疾尤甚醫者以為不可療往見慈受深禪師問愈疾之方深教以持齋誦佛夫人盡去葷血及裝飾之奉衣掃塔服專以西方為念行亦西方也坐亦西方也起居食息亦西方也語默動靜亦西方也酌水獻華亦西方也誦經行道亦西方也剎那之念秋毫之善一以為西方之津梁十年間無惰容心安體健神氣昌盛人皆尊尚之一日忽書偈云隨緣任業許多年枉作老牛為耕田打疊身心早歸去免教鼻孔受人穿族黨怪之夫人云行即歸何怪之有乃臥疾微有喘息忽矍然而起云吾神遊淨土面禮阿彌陀佛觀音左顧勢至右盻百千萬億清淨佛子稽首慶我來生其國若宮殿林沼光明神麗與華嚴經及十六觀經所說一同明日安然化去家人聞妙香芬馥不類人間及三日荼毘舉尸如生
夫以玄綱絕待真俗所以俱融素範超情空有以茲雙泯但以性空未嘗不有即有以辨於空幻有未始不空即空以明於有有空有故不有空有空故不空邊執既亡聞見隨喪竭邪源之有寄則四執雲銷挺正法之無虧則二諦斯在是故如來在世曜般若於昏衢上品之流契玄津於累外大師沒後異執紛綸或趣邪途或犇小徑於是九十五種競扇邪風一十八部爭揮爝火遂使真空慧日匿耀昏雲般若玄珠惑茲魚目爰有大士厥稱龍猛位登極喜應兆金言慨此頹綱悼斯淪溺將欲然正法炬覆邪見幢故使製作繁多溢於天竺然則要妙之述此論為先標十二之宏綱坦幽途而顯實令即相還源融神妙寂開情煥理故號為門往復折徵復稱為論門有十二因以為名餘義下當別釋將釋此論略作十門一明教起所因二藏部所攝三顯教分齊四教所被機五能詮教體六所詮宗趣七造論時代八傳譯緣起九釋論題目十隨文解釋第一教起所因者略有十因造此等論一為是論主本願力故以此龍樹住於初地理應以誓願力於佛滅後弘法攝生是其所作況論主見楞伽等經佛既記我當來然正法炬滅邪見幢是故理應廣造諸論以扶嘉唱二為佛滅後外道競興邪說紛綸訕謗佛法為破彼等令歸正故三為諸二乘不信於大破彼異執令向大故四為於大乘謬解真空滯於情執令彼破情見正理故五為顯示大乘真實究竟令彼信受不疑惑故六為欲略顯大乘般若真空最為要妙依之方得成萬行故七為欲解釋大乘經中深妙之義令顯現故八為令一類依論解釋得開悟者因此而得入正法故九為欲於佛滅後助佛揚化護大乘法令久住故十為以美辭妙頌廣宣流布此大乘法成法供養報佛恩故第二藏部攝者聲聞菩薩二藏之中菩薩藏攝脩多羅等三藏之內對法藏收十二部中論議經攝問既非佛說何得然耶答由二義故一由是彼類是故彼攝二但諸佛說法有其三種一佛自說二加他說三懸許說此論則當懸許之類以入楞伽經及摩耶經中佛記龍樹然正法炬故知懸記許可說也是故亦入至教量收達磨藏攝第三定教分齊者此方南北諸師異說紛紜無勞敘記且辨西國諸德所傳親問大原寺翻經中天竺三藏法師地婆訶羅唐言日照說云近代中天竺那爛陀寺同時有二大德論師一名戒賢一名智光並神解超倫聲高五印六師稽顙異部歸依大乘學人仰之日月如天竺獨步軌範成規遂各守一宗互為矛盾謂戒賢則遠承彌勒無著近踵護法難陀依深密等經瑜伽等論明法相大乘廣分名數用三教開宗顯自所依為真了義謂佛初鹿園轉於四諦小乘法輪雖說人空翻諸外道然於緣生定說實有第二時中雖依遍計所執而說諸法自性皆空翻彼小乘然於依他圓成猶未說有第三時中就大乘正理具說三性三無性等方為盡理是故於因緣生法初時唯說有則墮有邊次說於空則墮空邊既各墮邊俱非了義後時具說所執性空餘二為有契會中道方為了義是故依此所說判般若等經多說空宗是第二教攝非為了義此依解深密經判也二智光論師遠承文殊龍樹近稟青目清辨依般若等經中觀等論顯無相大乘廣辨真空亦以三教開宗顯自所依真為了義謂佛初鹿園為諸小根轉於四諦小乘法輪說心境俱有次於第二時為中根說法相大乘境空心有則唯識義等以根猶劣故未能全入平等真空故作是說於第三時方為上根說此無相大乘顯心境俱空平等一味為真了義又初則為破外道自性等故說因緣生法決定是有次則為破小乘實有說此緣生但是假有以恐彼怖畏此真空故猶存有而接引之第三方就究竟大乘說此緣生即是性空平等一相此亦是入法之漸次也則依此說判法相大乘有所得等為第二教非了義也此三教次第智光法師般若燈論釋中引大乘妙智經所說是故依此教理般若等經是真了義餘法相名數是方便說耳問如前二師所說何得何失答若以機會教二說俱得以各依聖教為定量故何者謂此二說三教次第俱不可以三時前後定限而取何以知之如密迹力士經說佛初鹿園轉四諦法輪無量眾生得初果二果乃至阿羅漢果無量眾生發菩提心無量菩薩得無生法忍住初地二地等乃至廣說大品經中亦同此說是故不可定說前後但知如來施設教則了不了義有其二門一約攝機寬狹言教具闕以明了不了二約攝機入法顯理增微以明了不了初是戒賢所得何者謂如解深密經中初施鹿園唯為發趣聲聞乘者以四諦相轉正法輪等第二時唯為發趣修大乘者依一切法皆無自性乃至以隱密相轉正法輪第三時普為發趣一切乘者依一切法皆無自性乃至無自性性以顯了相轉正法輪解云準此經文初則唯攝聲聞次則唯攝菩薩攝機狹故名非了義後具攝小大故云普為發趣一切乘者說也又初唯說小教次唯大乘此二言教各互闕故名非了後具說二教用攝二機此則教具故名了義非是理有淺深又準此文亦不可定判般若等為第二時教以大品經云若人欲得須陀洹果者當學般若波羅密乃至欲得阿羅漢果及無上菩提等皆云當學般若波羅密故知般若經等亦具攝大小亦是普為發趣一切乘者說智論亦云此摩訶衍中具攝菩薩聲聞二眾故也解云既具二諦俱攝兩機豈得定判為第二教是故若定判般若則違此所引若定執前後則違力士經文是故但約攝機有寬狹言教有具闕判此三教有了不了者理教無也二約攝機入法顯理增微門者智光所承立也謂初說心境俱有不達性空次顯境空心有已顯一分性空後心境俱空平等具顯方為了義又於緣生初說實有次說似有後方說空此文並是入法有漸次顯理有增微以明三教了不了義若定執前後定判經文亦有違害準可知耳又戒賢約教判以教具為了義智光約理判以理玄為了義是故二說所據各異分齊顯然優劣淺深於斯可見第四教所被機者於大乘中自分兩教若依大乘始教一切眾生五性差別於中但是菩薩種性及不定性是此所為餘非正為兼為無違以此論宗同諸般若兼益二乘及人天故若依大乘終教則一切眾生皆此所為以近說五性雖有差別遠論皆當得菩提故以悉有心皆有佛性佛性論中約謗大乘人於無量時不能發心等故說名無佛性非謂究竟無清淨性以皆得無上菩提故依寶性論無上依經等設令二乘入寂已後受變易身受佛教化向大菩提是故依前始教約五性不同說三乘差別依此終教約並有佛性悉當得佛是故依此說唯一乘此論宗意通前二說準可知耳第五辨能詮教體者以名句文及所依聲而為自性或說五法為性一名二句三唱四字五聲然通論此體總有四重一約事具假實二法如上辨二約實以假歸實唯以聲為性三約似謂唯識所現似聲等為性四約性謂此聲等即空無性無名無聲無無名無無聲為自性謂離性之性也第六所詮宗趣者謂語之所表曰宗宗之所歸曰趣則以十二種門破執為宗顯理成行入法為趣謂迴二乘等令入大乘是其意也總說雖然於中分別略作四門一汎明立破儀軌二別揀此中所破三總申三論義意四會諸異說初汎明經論立破儀軌者佛法大綱有其二種一為上品純機直示教義不立不破二為中下雜機方便顯示有立有破佛在世時多明初義兼明後義如諸經中所辨佛滅度後多明後義兼明初義如諸論中所辨就此有立破中略以三句顯其分齊一明破二明立三雙辨無礙初者聖以大悲假諸言論破除見執務祛其病言無定準今約相有五一譏徵破謂如佛破長爪梵志云汝若一切不受亦受此不受不如此等是已熟之根故生愧得果也二隨宜破謂如佛見彼眾生根宜若以此勢而得入法則當以彼而破其計令其悟道未必要具諸量理例此為上根少生於前待佛多言方為信伏如破先尼外道等此上二種約破外道若約破二乘如法華等中汝等所得涅槃非真滅度等則為破也如破三歸一等亦是準之三隨執破謂如龍樹聖天等所造三論對彼外道及小乘等隨其所執以種種理例徵破其計務令執心無寄順入真空則為成益何必要具三支五分比量道理以根猶勝易受入故不假勢也四標量破謂如龍樹所造方便心論及迴諍論世親所造如實論等並各略標世間因明三支五分比量道理校量破計要顯正法而亦不存此比量法是故論中後自破之此所為根稍劣於前故用功多也五定量破謂如陳那所造因明等論清辯所造般若燈論及掌珍論等並依決擇宗因喻等定量道理出他宗過無違失者方可得為是真能破若於宗等不善出過名似能破不成破也此所對根最下劣故執見深重難受入故廣以世間五明之中因明理例校量是非方始信伏若至此位猶不信伏彼愚之甚不可言故更不至第六門也第二立義者法本離言機緣罕悟聖悲巧引務令被益致使隨緣立義勢變多端大略而言亦有其五一應機立如涅槃中外道見佛金色身等而言瞿曇雖是好人枉理說空而是斷見佛則告言我不言空一切眾生有佛性故有常樂我淨等聞已入法後悟道迹而實文中佛性名第一義空如是等楞伽中為恐怖空者說如來藏有三十二相等文意亦同具如經說二斥破立謂此龍樹於三論等中隨破彼執盡滅之處心無寄故真空便顯則為是立謂無立立也三隨時立謂如聖天菩薩於一時中有外道論議便立二蘊以對擔人為證義故如人兩肩有荷擔故義已極成後於大眾之中便立五蘊其本外道則問若爾何故先立二耶答前為對擔人更無智者今對智眾方具足說如是等四翻邪立謂如聖天菩薩對八方外道立三寶義若有見屈當斬首謝眾敵雖攻而義理無墮遂令外道歸信入法此等所立未必有三支五分比量道理但以勝辯隨時顯說令義堅固使其信伏亦言無所在故也五定量立謂要依彼世間因明於宗因喻無諸過類義理極成名真能立若於宗等有過墮者名似能立不成立也又如以八種比量道理證大乘經真是佛語等是故當知如上所說立破等義並悉方便務令前機歸伏生信未必得具佛法深旨且如真如無同法喻故不得立者豈可真如為非法也是故要當離此立破之諍論等方為順實究竟義也第三立破無礙者以情執非理當體即空致使無破之破破即無破若執有破還同所破是故非破今既非所破是故以無破為破則能所俱絕心無所寄為究竟破取意思之勿著於言又以法既超情何容得立約情假立立即無立若能了此立即無立無立之立為究竟立若如言取立則是情計非所立故則無立也是故情中亦無立以非是法故情外亦無立以無緣對故但可會情入法立即無立無立即立取意思之其致可見是謂立破紛然未曾有說伏機入法何嘗對敵又以遣情無不契理故破無不立立法無不銷情故立無不破是以破即立故無破立即破故無立無立無破不礙立破是故立破一而恒二二而常一有不礙空空不礙有是謂立破無礙大意也第二定其所破者有師說云此三論宗但破小乘及外道等遍計所執實我實法不破大乘依他起性以是幻有非過失故若此亦破則是斷滅惡取空攝非正法故有說三論一切皆破設使大乘瑜伽等論所立依他此中亦破以諸緣生無不空故若此不破見不亡故理非盡故問如此二說有和會不答有師說不可和會亦不須強會以此則是大乘之中諸部不同致有違諍如小乘中諸羅漢等異部不通菩薩異部當知亦爾故不可怪良以佛法極甚深故通其異諍各有教理義自極成故不可會今更重釋無不可會以理自通故何者謂若不破依他幻有令至不有彼遍計執不永盡故以此幻有是不有有故若不受不有即是所執是故破執欲令蕩盡必至幻有不有之際要破幻有令其永盡方至所執不有之際是故二說義不相違又彼小乘是半字教理義不盡容有異諍大乘滿教義理周備豈亦同彼而有分部又諸羅漢不得諸法一味法界法執相應起見造論故有相違如入地菩薩通達諸法中道實相豈亦同彼執見相違是故龍猛及無著等諸大論主不相違者是良證也第三總申宗意者通辨三論總以二諦中道為宗趣今釋此義略作三門一示義理二約成觀三顯德用初門內復作三義一約依他起性明二諦中道二約餘二性三通約三性初義者謂諸法起無不從緣從緣有故必無自性由無自性所以從緣緣有性無更無二法但約緣有萬差名為俗諦約無性一味名為真諦是故於一緣起二理不雜名為二諦緣起無二雙離兩邊名為中道總說如是若更別釋略作三門一約開合二約一異三約有無初中先開後合開者於一緣起開為二義一緣起幻有義二無性真空義初義中亦二義一非有義謂舉體全空無所有故二非不有義謂不待壞彼差別相故大品云諸法無所有如是有是故非有非不有名為幻有二真空中亦二義一非空義謂以空無空相故二非不空義謂餘一切相無不盡故是故非空非不空名為真空經云空不空不可得名為真空中論云無性法亦無一切法空故合者此有五重一謂彼非有則是非不有以此無二為幻有故是故莊嚴論云無體非無體非無體即體無體體無二是故說是幻此文意以無體為幻體故說無二也由此無二不墮一邊故名中道此是俗諦中道二真中非空則是非不空以此無二為真空雙離二邊名為中道此是真諦中道三幻中非有則真中非不空義幻中非不有則是真中非空義以並無二故由此無二與前無二復無二故是故二諦俱融不墮一邊名為中道此是二諦中道四幻中非有與真中非空融無二故名為中道此是非有非空之中道經云非有非無名為中道五幻中非不有則是真中非不空此非非有非非無之中道謂絕中之中也是故二諦鎔融妙絕中邊是其意也二約一異門者有四句一不異義者以若不緣生不無性故謂緣有者顯不自有不自有者則是無性又無自性者顯非自有非自有者則是緣有是故經云色即是空空即是色論云智障極盲闇謂真俗別執此之謂也亦不得以性空故而不許緣生以無緣生空不立故論云有為法空以從緣生故又此是真空非斷空故若待滅緣生方為空者是則情中惡取空也又亦不得許緣有故違害真空以若不空非是緣有自若有者非緣生故又不異有之空方為真空不異空之有方是幻有是故此二不二故無異也經云色色空為二色即是空非色滅空色性自空於其中而通達者是為入不二法門又大品云非以空色故名色空但以色即是空空即是色又大般若經三百八十九云善現以因緣不異本性空本性空不異因緣因緣即本性空本性空即因緣又云善現以從緣所生諸法不異本性空本性空不異從緣所生諸法從緣所生諸法即本性空本性空即從緣所生諸法如是等文明此不異門也問若爾應壞二諦以因果即空故失幻有壞俗諦空即因果故失真空壞真諦答正由不異二諦得存若不爾者則失二諦何者謂異空之因果非幻法故失於俗諦異因果之空非真空故失於真諦是故二諦得存由於不異不異則是中道平等是則由中道而有二諦則是中道二諦也二不一門者此緣起法由性空故令彼幻有亦不得有是故一切唯是真空經云諸法畢竟空無有毫末相空無有分別同若如虛空又經云一切法空如劫盡燒等大般若云色等空故空中無色如是等依彼幻有非有之門及依真空非不空門說彼真空永害幻有是故遂令俗相永盡而為真諦又此緣起法由幻有相故令彼真空亦成不空唯是緣起幻有差別是故楞伽云非遮滅復生相續因緣起等又攝論瑜伽等中明依他起法永不是無等如是並依真空非空門及依幻有非不有門說彼緣有永非是空永非空故方為俗諦如是二諦極相形奪方成本性如瓔珞云世諦有故不空真諦空故不有此等皆依非一門辨問若據前門以真空滅幻有令不有者此則斷滅俗諦壞業果故是惡取空又此性空既由幻有若令幻有亦不有者幻有無故依何得立彼性空宗是則亦失自真空義又前非異門中明不壞幻有此門復壞豈不二說自相違耶又若據後義以有奪空令空不空者此則實有非是幻有乖真空故是情執有又此緣有既由性空若此亦無緣有亦壞則失緣有義又前非異門中明不損真空此門復壞豈不相違答釋此諸難明真俗空有與奪存壞有二門四句一唯真空有四義一由此空故不壞緣有以性若有者非從緣有故二由是空故壞盡緣有以空必害緣有故有若不盡非真空故三由空故亦壞真空以此性空既由緣有緣有存故則無真空無真空者由真空也四由空故不壞真空以壞於緣有盡彼空相方是真空故二唯幻有亦有四義一由緣有故不害性空以從緣之有必是性空定無性故二由緣有故必乖性空以緣有不無故三由緣有故則壞緣有以從緣之有必是性空性空現故必害緣有害緣有者由緣有也四由緣有故不壞緣有以從緣之有必害空盡有方為緣有也非是無故如是緣有性空或相奪全盡或相與全存或自壞自存無有障礙是故若就相與門則不壞有之空與彼不壞空之有理不雜故是非一門也二若就相奪門則此壞有之空與盡空之有全奪故非一也三若就各自存門則不相是故非一也四若就各自壞門則無一可一故非一也以存壞無礙二理不雜不墮邊故不失中道是謂二諦中道也三者此非一與前非異復無有異以緣起無二故謂壞有之空即是盡空之有如是空有無障礙故極相違反還極相順是故相奪相與復無有二緣起鎔融義理無礙故也由非一即非異故即二諦為中道由非異即非一故即中道為二諦四者此非一與非異亦非一是故即非一之非異與即非異之非一義不雜故而非一也謂不異中之二不異二之中雖義融通理不雜故非中非二具足中二是謂中邊無障無礙思之可見第三約有無者有二門先約表後約遮前中二初總後別總者於一緣起融成四句各不墮邊謂不礙空之有雖盡空單有而不墮有邊二不礙有之空雖盡有唯空而不墮空邊三無異之空有雖極相違而俱辨不墮於二邊四極反之空有雖無二雙泯而俱非不墮於邊是故四句歷然而不墮四邊又亦可得依上義門四句俱得說邊是故或非中非邊具足中邊可知二別者或以幻有為有無性為空或無性為有以理實故幻有為空以不實故皆俱融雙泯各不墮邊是名有無中道故涅槃云亦有亦無名為中道並準上思之二約遮者亦先總後別總中問依他是有耶答不也以無自性故是空耶不也不壞緣相故是亦有亦無耶不也無二法故不相違故是非有非無耶不也以有無既離無所待故不礙二義故是故由前三句離有離無故不著邊由第四句離非有非無亦不著中如此不著中不著邊方為無寄中道二別者先約幻有問幻有是有耶答不也是幻有必不有故是無耶不也以有既不有無可無故又不礙幻事非斷滅故是亦有亦無耶不也以二義形奪俱不存故非有非無耶不也以無有無無所待故具此二義是幻有故是故單就幻有四句皆絕亦無寄中道也二約真空者問真空是空耶答不也以是真空非斷空故是有耶不也相無不盡故是俱耶不也無二法故不相違故是俱非耶不也以絕待故具實義故是故真空亦絕四句具顯中道故也上來總約依他起性明二諦中道竟第二約餘二性者先別後總別中先約遍計所執此有二義故瑜伽云遍計所執情有理無此中約妄情謂有如空華於病眼是凡愚所取以為俗約理中實無如空華於淨眼是聖智所知為真此無彼有交徹無礙融為一性故百論中猶如一柰於瓜為小於棗為大大小無礙名為一柰當知此中有無亦爾如是無二名為中道故論云無二有此無是二名中道論自釋云無二者無能取所取有也有此無者有此能取所取無也此有彼無無二為中道此中有此無者只是無彼有故也此是情理相望說若單就情一切皆是情謂虛妄若唯約理一切有無等虛無所有無所有亦無所有一切皆絕亦無中無邊二約圓成實者此有三重一約言就詮亦得為俗離言捨詮非安立故方乃為真俱融無礙以為中道二約絕諸相故是空義約真德實故是不空義此空不空無二為中如經中空不空如來藏等是也三約此真如當體無礙則無所有為空則此真體不可壞故名不空此空不空不二為中第二總辨者亦二重一約迷真起妄為俗會妄歸實為真真妄俱融交徹無礙以為中道是真該妄末妄徹真源真俗混融以為中道也二攝真從妄則俗有真無攝妄從真則俗無真有如是真俗有無無礙以為中道第三通約三性辨者先開後合開者所執有二義謂情有理無依他亦二義謂幻有性空圓成亦二義謂體有相無合者以所執情有依他幻有圓成種無如是有無無二為俗諦中道所執理無依他性空圓成體有如是有無無二名真諦中道如是真俗合而恒離離而恒合離合無礙是二諦中道此上二門亦有一異遮表等各有句數並準初門應知上來示義理竟第二約成觀者此真空法平等二諦三世諸佛之所同依一切菩薩離此無路是故若欲於真大乘求出要者於此深空偏攻作意觀察既久遂能照理伏惑今略明此真空之觀以作三門一識病此有二一麁謂有修行為求名聞求利養等巧偽不真為令他知及不護戒行如是等類不能得入此真空觀二細謂縱有質直趣理之心不識自心執見過患是故無心翻情入理故亦不能入此觀也是故行者欲入此觀於上麁細之患極須善識求遠離之二揀境者亦二一倒境謂聞空謂斷無聞有謂實有等並如情所取非是法境二真境如上說空有俱融無礙之法難名目者是也極須揀之若不爾者則入魔網故也三定智者亦二一解謂於前真空善分析揀擇不與三種空亂意相應又亦解知此解與行不同若不爾者於此法上墮不生解則謂此解便是行心非正理故不名解也二行謂以行心觀正理時決定不如前之所解以解不能至故行心順法亡情念故謂於真境不作空解不作有解不作俱解亦不作俱非解於一念間一切解心動念總絕亦無不動之解所解亦絕此絕亦絕境智俱融於一念間此謂情開理現難可宣說至者當知龍樹說空意在於此第三顯德用者中論云以有空義故一切法得成又云以一切法空故得有三寶四諦等大品云若一切法不空則無道無果又云若諸法如毫釐許有者則諸佛不出世如是等文皆明以有真空故方有諸法也又由觀真空方成諸行是故十度等行皆由空成菩提等果皆由空立是故從此真空無住建立諸法又令諸法得相即相入無障無礙等並是此門之大用也第四會異說者於中有二先敘異說後會無違前中此大乘內於緣生法二宗盛諍一執為有二說為空且執有者說此緣生決定不空以有因緣之所生故猶如幻事不可言無若言空者應非緣生如兔角等若爾則便斷滅因果破壞二諦以若無心心法何斷何證何修何益故唯識論云若一切空何有智者為除幻敵求石女兒以為軍旅如是等設有處說緣生空者應知此就遍計所執說緣生法無二我故密意言空非謂彼法舉體全無若此無者則是斷無惡取空見甚為可畏經云寧起有見如須彌山不起空見如芥子許中論云若復見於空諸佛所不化如是空見既是深過明知緣生必定不無攝論瑜伽深密經等決定說有不可違故二執空者言此緣生法決定是空以從緣生必無自性故猶如幻事不可言有若言有者則不從緣不從緣故則非緣起之法也設有處說緣生法體是有者應知但是隨俗假說非謂彼體實是不空以若有體則不從緣不從緣故則無知斷證修亦壞於二諦大品云若諸法不空則無道無果中論云若一切不空則無三寶四諦成大邪見智論云觀一切法從因緣生從因緣生則無自性無自性故畢竟皆空又若言此幻事不空者今且問如幻巾為兔此兔為在巾內為在巾外為即是巾為離巾有為有皮毛為有骨肉既並絕無依何執有當知此兔不待滅而自亡本不生而虛現是故要由性空得有二諦又汝以我宗為空見者此過屬汝何者若汝執有則不藉緣不藉緣故則斷因果豈非空見橫執有法豈非有見有無二見雙負汝宗何不生畏又汝不了我所說空離有無見執為空見而生怖者此是汝自空見非關我宗又汝橫怖自見而執情有復成有見俱失佛法於顛倒情而恒流轉雖染法衣常在法外是汝之失又汝云何有智者為除幻敵等者諸大乘經何處不說諸法如化菩薩修幻智斷幻惑成幻行得幻果等如是聖教豈不違害何不生怖又汝意謂有斷證故非如幻者非如幻故非從緣生非緣生故何有斷證是故反是大邪見也又汝無著菩薩順中論內尊承龍樹稱阿闍黎師其所說釋彼餘論況護法等而輒毀謗入楞伽中佛記龍樹住初歡喜地能破有無見住生安樂國既是破有無見何曾是空若言龍樹是空見者深成誹謗此既佛所讚歎餘人毀謗與佛違諍非釋種矣第二會無違者諸緣起法未嘗有體未曾損壞無體無壞無二無礙為緣起法是故龍樹等雖說盡有之空而不待滅有既不損有即是不違有之空也故龍樹說空離有離無為真空也無著等雖說盡空之有而不損真空既不損空即是不違空之有也故亦離有無之幻有何相違耶當知二說全體相與際限無遺雖各述一義而舉體圓具故無違也如其不爾恐墮空無勵意立有不達此有是不異空之有故是故不受彼空反失自有失自有者良由取有又若恐墮有所得故猛勵立空不達此空是不異有之空故是故不受緣有反失真空失真空者良由取空是故舉體全空之有無著等說舉體全有之空龍樹等說非直二說互不相違亦乃二義相由全攝故無二也問若爾何故清辯護法後代論師互相破耶答此乃相成非是相破何者為末代有情根器漸鈍聞說幻有謂為定有故清辯等破有令盡至畢竟空方乃得彼緣起幻有若不至此畢竟性空則不成彼緣起幻有是故為成有故破於有也又彼聞說緣生性空謂為斷無故護法等破空存有幻有存故方乃得彼不異有之空以若不全體至此幻有則不是彼真性之空是故為成空故破於空也若無如此後代論師以二理交徹全體相奪無由得顯緣起甚深是故相破反是相成由緣起法幻有真空有二義故一極相順謂冥合一相舉體全攝二極相違謂各互相害全奪永盡若不相奪永盡無以舉體全收是故極違即極順也龍樹無著就極順門故無相破清辯護法據極違門故須相破違順無礙故方是緣起是故前後不相違也餘義準上思之諸諍無不和會耳第七造論時代者有說龍樹佛滅度後八百年出依摩訶摩耶經佛滅後七百年出近問三藏云西國有傳龍樹從佛滅後三百年出南天竺共一國王以藥自持擬待彌勒至八百年彼王諸子並皆老死無嗣位者後一太子恨無得位母氏教云汝父不死是龍樹所持汝乞彼首父則隨喪子便依言往乞菩薩剔頸與之於是而卒既五百年在世是故諸說皆會然其所造雖復廣多唯於此論自造本頌還自造釋既不雜餘言亦將為甚妙也第八傳譯緣起者三藏法師鳩摩羅什此云童壽齎梵本至此以大秦弘始年於逍遙園中與生肇融叡等諸德共譯茲論叡公筆受與中百及智論等同譯故肇公披閱四論若日月之入懷彼評云百論廣破外道門論廣破小乘中論具破內外智論解釋大乘文勢如此也是故三論玄旨派流於九壞龍樹宗傳實什公之方也雖復譯在關河然盛傳於江表則興皇朗之功也第九釋論題目者然此三論得名不同或就所顯為名如中觀論以中道是所顯故或約所遣及所託為目如此論以十二門法為所遣託故或約數為名如百論以論有百偈故此中十二者有人解云此是隨語中一大數也如一日十二時一年十二月又表十二入十二緣等此恐不然今釋十二有三義一約所遣謂所執萬端別祛難盡故今總攝十二統收無別表也二約所託謂津悟多方數窮八萬要略所仗十二為號如下文云當以十二門入於空義此是入真空之勝方便也三合此二義謂非遣執無以入空遣即託也非入空無以遣執託即遣也門者亦有三義一是收攝義謂此十二以一一統收諸餘所遣無量諸法故以為門如章門等二是開示義謂於此十二開示顯現真空理故以此為門如開方便門示真實相等三是通入義謂令依此游履通入彼真空故此中十二即門帶數釋也亦有本作觀十二門觀者鑒照義且鑒照有二一照俗謂觀照此十二類法二觀真謂即於此十二法上破相開示照達真空令心無寄故云觀也此中據後義說觀則是智十二門是境境智合目如此境智是所詮義論者是能詮教謂以理窮覈使諸相永盡故云論也又以巧辯徵責令執心無寄亦云論也觀因緣門者當別目謂親辨法體為因疏而助發為緣推求無性為觀開悟真空曰門十二之初故云第一龍樹菩薩造者梵語名作那伽阿順那那伽此云龍阿順那者羅什翻為樹慈恩三藏翻為猛並非敵對正翻所以知者近問大原三藏云西國俗盡說前代有猛壯之人名阿順那翻為猛者但指彼人非正譯其名又西國有一色樹亦名阿順那此菩薩在樹下生因名阿順那是故翻為樹者亦指彼樹非正翻名阿順那雖俱無正翻就義指事樹得人失以於樹下而生龍宮悟道故云龍樹菩薩者若具應云菩提薩埵諸論通釋總有三義一菩提此云覺則所求也薩埵此云生則所度也此二俱是所緣境則從境為名如白骨觀等二菩提同前是所求境薩埵是能求行者則能所合目境智為名三薩埵此云勇猛謂於大菩提勇猛求故以菩下略提薩下略埵故云菩薩也造者是製作也第十隨文解釋者諸論之首皆有歸敬等頌此論無者為存略也以此論是略論故亦是作者隨意有無無在就此論中文別有二初標宗辨意二從釋空者下開宗解釋前中三先標宗二問曰下辨意三大分下會意歸宗前中說曰者問答稱論直言曰說又成教傳通曰論曲授門人曰說曰者語辭也略解者略有四義一約人謂對佛果圓音大無礙辯廣說般若二十萬頌今此龍樹位居不足證法未圓所說非廣故云略也二約教謂龍樹所造大無畏論十萬頌對彼說此以為略也三約義謂空為法本有為末相若演本從末隨俗萬差以為廣說若攝末歸本就理要妙以為略說則要略之略也故文云但解空義此之謂也四約機謂佛在世為利根大士所說為廣佛滅度後菩薩為彼末世鈍根所說為略今此文中具斯四釋故云略也言解者辨釋也但佛經所說義理多門未知今者解釋何義為揀彼小乘非此所釋故云摩訶衍義摩訶此云大衍者此云乘此大乘名後論自釋義者是所以也則是所詮義理謂真空也第二辨意中有三番問答以辨其意初一明法義利次一彰略非廣後一顯法名義初中先問後答答中二先歎本法甚深後明作論之意前中有二種甚深初歎證甚深謂諸佛所有故二歎阿含甚深為大功德利根者說故又初則主勝故法深後則機勝故法深以若非諸佛大人無以能說若非菩薩大士無以堪受是故此法玄軌妙則無不甚深故名為法則法含攝蘊積包容諸勝德故名之為藏大功德是福勝利根是智深者是人謂具勝福深智之者方堪為器顯法深也後明作論意於中二先答利後光闡下答義何故此中先利後義者謂表菩薩大士宜以接物為先故也又釋初是饒益有情後是成就佛法依瑜伽等論然諸菩薩從初發心常修如此二種正行亦是二利行也前中二先明所被劣根後明論主設教前中末世者時劣也此有二義一從佛滅後總名末世二謂正法五百年已後總名末世眾生薄福等者人劣也謂六大五蘊積成眾生故云眾生薄福翻上大功德鈍根顯智劣翻上利根也尋經不達者謂雖尋文而不達其義聞說有無皆隨言定解故是迷謬失也我愍此下明論主起悲設教論興由致答利益也第二答義中謂此菩薩光揚開闡無上大法令久住世報佛恩故是瑜伽論菩薩造論六意之中為令失沒種種義門重開顯故此之謂也第二問答顯略說中先問後答可知第三顯名義中先問後答中大有七義一對小超過故二能至大處故三大人所乘故亦是曾運大四利用廣大故五多所乘故亦是現運大六廣大甚深故謂廣盡其邊則是無邊之邊量智境也深窮其底則是無底之底理智境也七攝功德大故佛經自說又如集論乘有七義起信論中三義皆有運轉義是乘以無分別智為性等廣如別說第三會意歸宗中亦三先標舉法體大分者是大都之言耳謂諸法萬差大都總相無非是空故不礙諸法未甞不空故說真空名為深義二明其勝用者若通達如此真空則萬行皆悉圓備略舉六度以為行本無障礙者此有三義一約境謂真空不礙萬行萬行不礙真空故云無礙亦乃即真空為萬行萬行未曾不空即萬行為真空真空未甞不行故云無礙也二約智謂照空之智則具萬行萬行即智無有障礙故云若通達通達則是智也三約俱融謂智有二義一從緣虛故虛無不盡智同境也二虛盡唯空未甞失照境即智也以即空之妙智還照即智之真空是故終日照而無照終日境而無境無境無智而境智宛然故名通達亦云無障礙也是故下第三結意歸宗可知第二大段開宗解釋於中二先標數開門後初是下隨門別釋中十二門則為十二段初門中三初標起章門二立頌略示後釋頌廣顯頌中上半舉法下半徵情又上半明緣生故無性下半顯無性故即空若具言此中有兩重比量以初成後何者上半明一切有為法皆無自性宗以從緣生故因喻可知下半明有為法定空宗以無自性故因喻亦可知三釋頌廣顯中二初明有為空後類顯我及無為一切皆空前中三一牒舉果二如是下破顯無性三是故下結有為空初中三先開果有內外二開緣亦內外三釋顯內外緣果此中先辨外事有五事各有因緣及所生法並可知後顯內報謂十二因緣依小乘宗皆前支為因生後支故具有因緣及所生法亦可知亦是釋頌中初句竟二破顯無性中二先總顯謂內外法既各如是攬緣而成豈非即是無自性耶若有自體豈更緣故涅槃經云譬如青黃合成綠色當知是二本無綠性若本有者何須合成二若法自性無下別顯無性於中先外後內外中二先正破後類結前中初標列自他共三章俱無二何以故下徵釋於中先徵後釋釋中先釋自性無後釋他性無不釋第三共生以自他若破無別共故就釋初中謂自性若有則不因他以因他故自性無也二若謂下釋他性無中有三初他成別體故非因二若謂下因同果體故非他三又蒲下因復無性失自他又釋此三初約疏二約親三俱非初中二先約情縱破謂若他生者牛應生馬種梨生柰等也後而實不然者就理奪破也二若謂下就親破亦是明因同果體故非他於中三初牒救總非謂外計云他有二種一非因之他如牛於馬可不相生二是因之他如蒲於席何得不生前文但云他不言因此中說因而不言他故也此救非理故云不然二徵不然所以三正釋破於中初存因失他故非因是奪破也若謂是因而非他者因既於果而非他則蒲席一體體既是一則失於因因既失矣他生之義安在二存他失因是緣破也謂若是他因非因故前則以因為他不成後則以他為因又前由一故不成生後由異故亦不生是故他不生也亦可前中量云因定不生果以與果法不別故猶如果法後義量云因定不生果以與果異故猶如非因法三推因無性失他於中遮外救云上來或異同非因或一同果法俱不得生而實生理非一非異故得相生今破意云若有此因可與果非一異而能生於果今推求此因亦無自性以從眾緣成故猶如果法是故無體可能生也文中有四初標二徵三釋四結釋中先釋蒲無自體後辨無力成席謂自體尚無何有力用是故下結可知二餘缾下類餘一切外因緣法皆不可得第二釋破內法緣果之中有二初略指同前破亦是懸標後文破二引頌廣顯破此中二初引頌相傳此七十論亦是龍樹所造有七十頌故名也頌中初句顯正理次句牒執下二句徵破又可初句奪破後三句縱破又可初句標無生後三句釋無生二釋頌中先釋文顯宗後結因果俱空釋中先立正義亦是釋頌初句就理奪破二若謂下破外情計亦釋下三句縱破此中三先開兩關定二次第別破三雙結俱非第二別破中二先約一心破俱縱其所立謂正無明上心時行等亦應同時又因果下奪其因果文中先標舉後釋成二約多心破有三初因果別異破以不相搆及故非緣生法也二後果無因破謂先分無明與前心俱謝後分行等誰為其因三遮救重破謂外救云我前念無明雖滅能引後行支故為因如等無間緣本識中種子前滅後生等今破云汝前心為已滅為未滅若已滅滅是無物以何為因若未滅則果不得生以前心破故三十二因緣下雙結可知第三是故下結緣果皆空可知二類破中四初結有為法空可知二有為尚空下以法空故顯我無依故亦空也論說法執為因人執為果本因既亡末果隨喪也以此論明人法二空故先辨法空者以正破二乘兼破外道故此中三一標況破二釋法破三引證破釋中二先順釋謂因三科有為法積聚故假說為我有為既空假我安在可然是薪然是火反釋可知引證中如經說因我故有我所如因法有我相似又釋前法空故我空此明我空故所空以所是我之用故此乃從本向末以說空也三類顯無為空中先標類謂涅槃名寂滅也二何以故下釋成釋成中三初無法可滅故無滅二無能得滅故無滅三復次下明闕生待對故無滅四是故下結三空可知釋此門略作四句一釋名者諸門名皆有三義一舉觀智為能觀二舉所遣託為門則所觀有果無果是也三入門見真則下文真空是皆從初二義題章二來意者有二義一前品總破因緣及果皆空今此別剋因中有無以顯無生故次來也二前以因緣及果自他形奪以顯無生今則以因中有無徵辨無生令前真空轉極明了故令執有無者心轉無寄故是故來也三宗趣者先敘所破一外道謂僧佉計因中有果衛世計因中無果尼揵計因中亦有果亦無果若提計因中非有果非無果二小乘薩婆多計因中有果性經部計因中無果體又大眾部計過未是無則是中無果也犢子部計亦有亦無以無事而有性故義準法相大乘說非有非無以待緣故不有為因故不無如是等文皆是所破二所顯宗謂只由此四句為所由故俱不得生不待生處是所入宗也四釋文中四一總標二別釋三結宗四類遣初中二先標宗生起後舉頌立宗此可知二別釋中二初舉頌立三章門二何以故下釋釋中三先釋因中有果不生次釋無後釋俱釋有不成生中有十五番初一恒生不生破於中四初出過二牒計破三遮救破四結成破前二縱破謂將已生同未生則應恒生後二奪破將未生同已生則應恒不生前中第二牒計破中量云因應生果已更生以因中常有果故如未生果因以未生與生因位不改故又以已生之果不異未生時故是故因中恒有常生也從是有邊復應更生者謂此果法在因出因俱是有故在因既生出因何得不生是故生已更生是則無窮此是重生無窮三遮救破亦是恒不生破於中先牒外救云已生是事成事成不須生未生是性有性有故須生後正破云無生理者既已生是有而不更生未生亦有應亦不生故云終無生理亦有量云未生因應不生果以因中有果無生理故如已生果因此是常不生過若以已同未則應常生若以未同已則應常不生由具斯失是故第四總結無生第二俱有不齊破破意云若已未俱有遂得一生一不生亦可已生與未生一有一不有若言未是性有故有生已是事有故不生亦可生亦有二生一是性生故二是事生故不生文中初牒執後正破可知第三已未相違破此中先正破後釋成初者生與未生既是相違未生是有生已應無以相違故如明闇等釋中二作亦相違者未生以有作相生已亦以有作相已未既其相反作相那不相違故令不齊也亦可此是易位失體破謂未生既是有後作生已應失自體以失未生位故第四已未無別破謂汝若不受相違之患則墮無差之咎量云未生應即是已生以體俱有無別故猶如已生前以已未徵自體自體不得一今以自體徵已未已未不得殊文中三謂標釋結可知第五先成無用破謂果已先有因無生用如果在器器無生果之用故云作已不作等也文中三初正破二舉例三結非可知第六已有應見破先正破謂果若有而不見者更以何法知此有耶量云有是不有以不見故猶如無物二破救救以未變無相是故不見破意泥中既未變而無缾相者與泥中亦無馬相是二有何別泥中無馬相亦則無馬體泥中無缾相豈得有缾體量可知結可知又泥中無馬相無由知有馬泥中亦無缾相以何知有缾亦有量可知此後亦是徵果以相破第七窮變失果破於中二先正破後破救前中三初以變同果破果有變亦有者今應可見此縱破也而實下就理結非則奪破也二若謂未變下以果同變破變無果亦無則失於果法以變初無後畢不有以彼宗中果若先無後終不生故是故變終不得有變終不得有故果則永無也三有無不定破乖本計故違自言故文可見二破救中四一外救二正破三重救四重破初外救意引世八緣證變是有而無示現是故上來諸難無不雪也文中三初一句標自宗二凡物下引自類三汝說因中下結破非引類中四一標二列三釋四結並可知外意取第八為量耳二正破中三初總揀不同二次第別揀三別破第八謂始終一故俱定有故不得改也比量可知三重救可知四重破中三一以果同麁失果破謂汝言未生時細則麁果先無乖汝自宗二又因中下以細奪麁失果破謂汝若言生已轉麁則細非果不得言果細故不可得也麁細並撿果體本無三如是下結呵情計第八自壞因果破中初牒計標壞二何以故下釋顯壞相此中先釋因壞以因無因但是果法所寄住處故如器中果器非果因故縷等是法器等為喻比量可知二若因壞下釋果壞初相待破次釋破可知第九失法虛求破於中三先標不作故壞於果謂果若先有先有故則非所作非所作故不得名果則失果也二何以故下釋不作故壞於因謂終不以果於中住故說因有能作是故無能作故則無因也三如是下結虛求謂因果既俱無何須妄求於有無又前門則因壞故果壞此門果壞又失因因以生果為能作果以從生為所作果既先有則因失能作之功果壞從生之義是故俱失也第十相無體失破此與前責泥中缾相何別者前徵體相此責標相故異也文中三初縱有徵相二舉例指事三如是下正奪情執並可知第十一責果無從破於中三先牒果不從因二若因不下撿果正無從三若果無下結俱無可知第十二自壞二聚破於中四初標執示過量云果應是常以無從作故如涅槃性二若果下壞失有為三若一切下壞失無為四結非呵止並可知第十三因因無窮破於中二先正破後破救初中三先牒執示過二如㲲下引類亦是約情縱有謂因中有果此果復為餘因於中復有餘果如是則無窮依涅槃經如牛中先有乳此乳有酪乃至醍醐是故牛中五味已具又云明當服酥今已患嗅乃至食中應有等又賣草馬應取駒中復有駒如是一馬應則是一群此之謂也三而實下就理奪無謂既因中果內異果是無不與作因因中之果是則不有也二破救中四初牒執總非二何以故下釋非顯破破意云若如地香要待緣發者未發之時不名為果汝以可了為果故水是能了香是可了了是作故可名果缾等既先有非是作故不是果也三重釋四結非並可知第十四同了失生破謂汝以水發地香但是了因缾等爾者應兼成餘如燈照缾亦照餘故又汝為以作為果為以了為果果若是作缾等先有非作不名果果若是了泥等了缾何不亦兼生餘物耶文中四初法二喻三合四結並可知第十五二作不成破謂以果先有故何者今作何者當作彼宗計有二作異故失自執也文中先責後結可知上來釋先有不生章訖第二大段釋先無亦不生於中有五番一因同非因破於中二先正破後破救破救中先救後破破中二先等無生異果後齊無為異因比量並可知第二一因多果破於中先正破後破救前中約縱破謂一因應生一切物等以是無故後若因中下奪破謂若無者不應諸因於諸果各各有力能生果今既諸因各各於自果有力故知非無如須油下舉事曉示二破救中先牒計總非二釋顯非義謂從麻出油是生此世人虛妄謂生而實不生與沙無別是故徵責則不成生更以何法知有生也三是故下結非呵執第三猶豫同疑破於中三初標自意謂恐外人雖無執因中無果見論主以沙例麻麻中無義不成則謂論主許其是有意欲移無執有是故論主還遮云我非直破汝計無有等亦破故云破一切因果也二若因中下釋一切不成謂三因俱不成生三是故下結同疑謂汝但言見麻出油而不知麻中為是有為是無為俱有無是則汝於自因同疑不了何得成生第四因相不成破於中二先牒執不成因二釋顯不成相於中先釋因不成謂親疏非一故云諸因於中無果法故云無法也若一種俱無果法不知何者是親因故能作何者是疏因故能成又若無果法何作何成無作成故則非因也此文倒應云若無果法此因能作何等能成何等以無成作故亦無因二釋果不成如是因不成故親因名作者不得有所作果也使作者是疏因亦不得有果也又有論本使字作所字則作者是匠人無果法可作故不得有所作所作是泥因亦不得有所作以泥是人功所用作故第五反難乖宗破於中三初外人反難論主二論主顯彼乖宗之失三結非呵止初中外人反難內有二難一反質難云汝破我以因中無果故則無作者無作者故是則無因若爾者汝則因中有果故有作作者為諸法因耶二齊過難謂若我因中無果故則無作非因者汝因中先有果亦無作作者以先有不須作故此中難作及難有也作者是人作是業用作法是所作果文中標是初難釋是後難可知二論主反答破中二初牒執總非二別釋二難於中二初答齊過難云今破彼作者作法此非我立故不成難若能破彼彌順我空宗亦不成難文二可知是故下結可知二答反質難中二初正答謂彼有果本非我宗汝自唐勞助成我義二遮難謂恐彼難云汝既不受有果則同我無計故云亦不受無果也上來破無訖第三大段破亦有亦無俱執者何故來者謂彼外人先計有不成則移執於無又見論主破已不成則謂由我偏計有無故不成因雙取二義應順道理是故破門來又根有三品上根於初門便悟中根至二下根至此故有此來文中兩番第一性自相違破於中四初舉執總非二釋顯相違三引例指事四總結不生又可一宗二因三喻四結第二指同前二破文可見大段第三結宗本中二先結上三門不生二於一切下結歸無生第四類遣中有三初類遣有為二遣無為三遣我並可知釋此門四義同前初辨名者發果為緣觀緣無性故以為門二來意者前於因中求生不得今於緣中求亦無生故次來也又以多門遣執盡故又顯觸途皆無生故三明品中所明者謂推求四緣皆無生理是所宗也四釋文中五初標宗二破有三破無四破緣五類遣初中諸法是果及緣皆不成故也二破有中三初舉頌略標二出彼緣相三徵破明空初中先立頌後略釋頌中上半奪破下半結呵又上半顯理下半徵情略釋中一一緣是廣和合是略此二門中求有生不可得也二辨緣相中二先問後答答中先頌後釋頌中上半案定下半列名以外道立神我為第五緣故此無也釋中二先列名後釋相釋相中釋四緣則為四此中各有三義謂標釋結初中因緣者以因為緣故云因此則因即緣故名因緣非是親疏並舉名為因緣謂所從生者顯親生義也又此從生是果法體是有為故三世攝耳二中法已滅者前心法謝滅也次第生者由前心心法雖謝滅然有開避引導之力令後心法無間而生故云次第生與次第法為緣故名也新翻名等無間緣也此唯心法有餘皆無也三中緣者所緣也以所緣法緣起能緣心心法等故名緣則所緣為緣故云緣緣新名所緣緣釋中所念則是所緣理實但起心心法為身語二業依止思法上立故亦通舉三業耳四中以此法於彼法有增上勝力故云增上增上即緣故云增上緣此有二種一不相礙增上二勝力助成增上此文通二據後而說第三徵破明空於中五初總標二別徵三雙責四結無五結宗別中初以緣奪因明因中無二以因奪緣明緣中無三若於下雙徵責四是故下結無五如是一一下結正徵情一一是別責故廣也和合是總徵故略也三破無中三先立頌頌中上半牒外計下半以非緣並破後釋顯謂外意云緣中略廣求雖不得何妨此果從四緣生破意云既緣與非緣同是無果而得從緣出何得不從非緣出耶立量等可知三是故下結無生四破緣中二先標宗謂生果故名緣果既不生何得有緣後釋先緣後果者此是案情求理破謂若先緣無果是誰緣故非也第五類遣中三先類結有為空二無為空三我空是故三空除二我也釋此門四句同前一釋名者觀破能相及所相法盡以至真空故云也二來意者前破所相次破能相義次第故是故來又執見之者聞前門緣不生果或謂相能生法為破彼故而興此門又以多門顯理使明淨故也三品所明者破盡三相令見心無寄以成正觀故也四釋文中四初標宗二立頌三釋破四類遣頌中初句舉法體次一句辨相空下半依相空遣法體三釋中二先釋標中有為相空後釋標中無為相空初中亦二初有五頌破薩婆多師大小相相生成共有因義後五破大眾部師以有為相自生生他義前中亦二先正破後破救初中先一句立宗謂有為法不由於相而成彼法故云也二正顯中先一問答舉相案定後一問答以理正破初中先問後答答中先辨諸法各自有體狀如牛缾等不須法外別能相汝此三相若是有為之相者未知此三相當體為是有為為是無為若毘曇成實同云三相是有法毘婆闍提云有為之體不能自固何能相他當知三相是無為法曇無崛人云生住二相是有為法滅相是無為法是故三相是亦有為亦無為二以理正破中二先外問受是有為後內答正破以無為及俱不待破故是以文中唯破有為文中二先立頌上半破三相是有為與出無窮過下半破三相是無為與出失相過又釋下半破救言有為法體須相須相更不須者是則法體須相相法體是有為相既不須相相應是無為相若是無為云何為有為法作相故言何名有為相釋中順此二釋中二先釋頌後類遣前中先釋上半頌後釋下半頌前中先釋生謂一無窮過如文顯二若生中有滅則相違無滅非有為是故有滅亦不成無滅亦不成故生空也二類住滅亦爾也二若生是無為下釋下半頌亦初釋生有三義一二聚乖違破謂滅此有為方是無為極相反故猶如明闇豈可明與闇為相二責相失體破謂若是無為則無生住滅離此三相誰知此有為法之生耶三復下次無分別破謂是無為一際無二何處有生得異住滅是故無生下例於住滅故云亦爾也二類遣中三一以相無遣法體二遣無為三通結一切第二破救中先外救後正破初中二先牒前過二立理救於中先頌後釋頌中救前二難謂上半救無為難以生生之本生故本生既從生生生是故非無為法下半救無窮過以本生之生生故生生既還從本生生是故無無窮過於中初句舉生生體以是本生家之所生故云之所生也次句辨生生之用下二句反準此知二釋中三先開法二救過三結離就救過中本生除自體生六法者以親生本有為法體故名本生則本之生故又以生此本名為生生則生之生故亦名大生小生此大生與六法為生相唯不與自作相以自大生用小生為相故大住滅亦爾是故大相通能相大小然唯不自相小相不通相大小然唯相一大以小無力生法少故名為小大相有力生法多故名為大如大生中以小生為生相大住滅為住滅相大住以小住為住相大生滅為生滅相大滅以小滅為滅相大生住為生住相若小生中具有三大相小住滅亦爾是故無彼無窮過此則六因之中共有因謂俱時起故共有更互託故名因此中有共有共有因有共有而非因若將法體望六相得作共有共有因若將大生望六法亦是共有共有因大住大滅亦爾若將小生望大生共有共有因小住望大住小滅望大滅亦共有共有因小生望五法共有而非因小住小滅望五法亦然然大小二生彼宗以剎那頃共相賴起住滅亦爾故無前失也三是故下結離過下例住滅二答曰下正斥破於中二初有二頌明是所無能破後一頌未能無所破又釋初二是前後不生破後一是同時不生破前中二頌一小不生大二大不生小初則小生在先大生在後小生不生大生後則大生在先小生在後大生不生小生後釋頌中二先牒計總非二釋非所以二同時破中三先牒計總非二立頌正破謂上半約情縱下半就理奪三釋破破意云夫相生之道必有體能生無體從生今言同時為是俱有為是俱無若是俱有何須相生若是俱無阿誰相生若一有一無何得同時又豈得互生第二破大眾部師計有為相自生生他於中二初牒計總非二以理斥破此中二先有四頌破喻後一頌破法前中四初一頌明已然不到破第二頌明然時不到破第三頌明近遠互從破第四燈闇反並破初中三先頌中上半明由無自他所照闇故下半遂無能照燈也二釋三是故下結非呵止並可知第二然時不到破者先問問意云燈初生時體未足故焰內有闇明未盛故室中猶昏燈體漸圓昏闇斯盡當知破闇是初生燈故云然時能破闇謂自照照彼也二答中先頌上半徵計下半正破謂即此初生燈時闇已謝滅是故終無初生之燈與未謝闇俱以不俱故亦不及闇不及闇故不名破若及闇亦不破長行釋可知第三近遠互從破中初頌上半牒計下半正破後釋中以俱不到為因有四難一以近同遠應俱不破二以遠同近則應俱破三既俱不到闇故破近不破遠亦應俱不到故破遠不破近四既有破不破應有到不到文中三初牒計二正破先縱後奪三結呵第四相違反並破於中二先頌後釋頌中上半牒計下半以闇例破謂明闇正違明既有照闇之功闇亦應有障明之力有此力故燈不能破闇也又若燈既自照亦照闇闇亦應自蔽亦蔽燈燈若為闇蔽豈可能破闇設彼救云明是勝故照他還自照闇是劣故蔽自不蔽他則還難云明是勝故能違闇闇是劣故不違明若使俱相違何不須相破通論以俱相違為因亦有四難一以燈從闇破燈應不破闇以俱相違故如闇不蔽燈二以闇從燈破闇定能障燈亦以相違故如燈能破闇三燈既違於闇而燈則能破闇闇不能蔽於燈亦可闇亦違於燈而闇則能蔽燈燈不能破於闇四若一破一不破應一違一不違若闇不違燈燈中應有闇闇中應有燈並可知文中釋結可知破喻竟第二破法中二先牒計後斥破破中先頌後釋頌中略舉自不成生上半約舉未生破下半舉已生破釋中二先釋一頌後總結一門前中二先釋生後例住滅前中三初釋破自生二釋破生彼三雙結呵非初中三先案定二若未生下正破先約未生破既未有自誰能自生若謂生已下舉已生破既已生何須更自生三是故下結二若不自生下破生彼自尚不生況能生彼三汝說下雙結呵非二例住滅可知二是故下總結一門第二破無為中二先牒前起後謂以相空例所相亦空此有為空故起後無為亦空二正破中先正破後破救前中初標後釋釋中二初破無為體謂明滅却有為是則無物更有何法名作無為是故無此無為法體又有為既空無可滅故無無為也二復次下破無為相謂無表相故無體也三相既是有為無三即是無法豈以無法為相是故無也二若謂下破救於中二初破當體表相二破反對顯相前中二初牒計總非二正破正破中三初總徵知相二別就有相徵三別就無相徵謂若有則乖宗若無則失表故並可知二若謂下破反對顯相於中四先牒計總非謂先喻後法外意如眾衣皆有別記驗之相唯一衣無記驗相則名此衣名無相衣非謂無此衣法但以對眾衣有相說此為無無為亦爾故非是無法二釋破三是故下結非四懸指後破謂此後門中破有相無相者是四類遣一切無不歸空可知四句同前一釋名者於有無二門徵遣其相從是所遣故以為名二來意者前門破相恐猶未悟故更責可相法中有相故相無相故相為俱故相是故來也三所明者有無都盡無寄觀空是也四釋文有四一標二釋三結四類初中一切法者是有為無為等一切皆空也二釋中二初徵標略破後釋頌廣破前中先何以故徵標謂何以得知一切法空後立頌略釋於中初句破有相二破無相三破俱四結空二廣釋中三先釋破有二破無三破俱初中三先奪令失相破有標釋可知二縱則二相破謂新舊二相故三是故下結非二破無中初標後舉事釋顯前破有中以執有故無能相能相無故亦無所相此中以執無故無所相所相無故亦無能相是文意也三如是下釋破俱句以離二無第三故空也三是故下第三總結非四類遣中六一以相類遣法有標釋可知二以一類遣多亦有標釋三以有類遣無四以物類遣有為五類遣無為六類遣我是故成上標宗一切法空也初釋名者以一異是所遣故又說遣一異以造真空故以為門二來異者前以有無破相可相已盡但以更有一異門重破使執心永盡正理堅固是故結相可相一異及俱而重破也三所明者以破相可相一異俱盡令觀心照理故也四釋文中二先一句標宗後釋破破中二先正破後破救初中三先頌上半破一異下半破相可相亦是結無二釋謂若一則相無能表同所相故若異不成表不相因故同餘法故故云一異不可得者一異不可得下釋下半可知三是故下類遣結宗二破救中二先外救後釋破救中以聞相法俱空執情靡據故將形似之事類救二關又向釋頌遣事無不周但人情多惑故須假設外救廣破所迷於中三初牒破驚呵二立相救法三結破不然第二立相救中二先開三章則翻上三句後釋三事則為三段初釋一中二初舉識受二例如識以了別為相亦以了別為體受亦如是二如是下結宗二釋異中亦二初舉滅信二例後是名下結前中初外謂愛滅異於涅槃後以三事在身口屬色蘊信是心法屬識蘊外見有此三知內有信心是故色與心作相故知異三釋亦一亦異中二初舉二例後結初中先舉正見例謂如正見是道體故少分是可相復是八正中道支故少分是能相又正見是慧正是道諦通體然是八中一數故云少分是通故是能相是別故為可相二舉三相例謂約小乘七十五法分為二聚前七十二是有為後三是無為就有為聚中生住滅三通與一切有為法作相自體復是有為法中數內少分是故若與所相有為不是異者不應於此有為法中開說此三若與有為不是一者自應非是有為法攝是故當知亦一亦異後如是下結三是故或相下總結非破可知第二釋破中破上三計文則為三初破一中亦三初法無自表破於中三先牒執總非二釋非所以三是故下結非呵止就釋中謂所相必以相而知故名為可相所用表示者名為相也是故相所相是非一若一自能表示者指應自觸等反詰責也二復次下相失能所破若是一者謂不應分別此是相此是可相若泯分別者汝應是顛倒有言無義故三復次下因果雜亂破於中先標次釋後結並可知二破異中二先正破後破救初中二先牒計總非後別破釋非於中初別破二例後總示無窮前中先破初例謂愛滅則無相愛有復非涅槃相二破信者相有二初無異破謂有詐善之人實無信心而亦詐現有此三相豈亦有信以與信者不殊故云俱不異信又此論意似將三事與信不殊故云不異以破其異二不定破謂汝以三事知有信則信是可相三是能相今更以理推乃由有信故始能作此三事是故三事反是可相故云無信無三事又責云汝未施等前有此信心不若有以何相而知若無後依何起施故云也二示無窮破中可相定有為別有能相法能相是有為應亦別有能相法如是則無窮二破救中先救後破破中二先指同前破後自語相違破又亦可先破喻後破法可知三破俱句中初標非後釋破謂指同上二門破以不離一異故三如是下結非四是故下類遣可知一釋名者生住是有滅相是無求此有無理不成故以為門也二來意者以一異門重顯令理堅故除盡執見故此通來也別者前約相可相破此就所相中相違破故來也三所明者謂就四相中有無自相違不得同一念則失有為法以辨真空令成正觀故也四釋文中四一標二釋三結四類初中二先長行生起有標釋後立頌略辨以薩婆多宗立四相體同時具以成有為故用先後發以離相違故破意云先後非有為同體相違失又成唯識中前三同一念後念方至滅爾者壞有為一一念中以相不具故頌中初句破同時次句破先後謂離滅相之無令生住之有亦不得有故云離無有亦無也以非有為故下二句釋初句頌以生住之有不離滅相之無故則有當為無所害故恒是無也又亦應云不離有有無無則應常有又亦應有釋上第二句先後計云若離無有有有則非有為但為頌迮故也二釋中二初正破後破救前中四一釋初句頌如中論成壞品云離成及共成是中無有壞離壞及共壞是中亦無成二若謂下釋第二句頌於中二先牒執總非二釋非中七法內滅相是無餘皆是有又有是法體共無常相生無常中既具滅明知離此無有不得生三若不離下釋下二句頌於中三初舉失後轉釋轉釋中以不離滅無故此有常是無以初生即壞滅不能得至住故云初無等也又不曾暫有住故云也三結非可知四若離下釋頌中所應有文以離無常滅相等而有有為法生等者皆不可也第二破救中二先外救後釋破救中三初立體同時故無上不生之過二如是下釋五事明用前後故謂勢用有時豈容有常無之責又生制滅不令斷住能制生不令增滅制住不令分異通前後謂變生至住等又彼計一剎那中剎那初是生相用剎那次是住相用剎那後是滅相用故用有前後也言得者是此四通名不相應行法前得等如繩繫物等謂大小相得令四相常成就三是故下結非二正破中先破體同時具後破用前後發初中先破生滅後破住老前中二先易奪互失破二復次下明相違俱失破有標釋可知二破住老中先標後釋亦有易奪相違破三是故下總結錯亂有標釋可知二如能識下破用前後發於中三初舉事例破謂彼外計云生時雖已有壞體而未發滅時方發者破云如不能識則不名識餘六亦爾如是不能壞生不名有滅二舉法示過於中初舉法二若生住下示過謂先無用後失無過三是故下結非第三如是下總結成第四類遣並可知初釋名者性是體性徵責非有洞契真空故為門也所遣所託為名二來意者通意如前別者初三品破法次四門破能相今更破體性故來也又外人執義有二種一是事二是性性據未成事據現在前有無門破現在事不立但執情難祛謂諸法未成先有體性藉現因緣起性成事若爾諸法還立何得云一切法空此門破彼故次來也又上來破相外人云謂外相雖亡內性猶實為破此計故有此門來也三所明者破性明空觀心無寄以成正故也四釋文四一標二釋三結四類就釋中三初生起二立頌三釋頌頌中上半破有性下半破無性三釋中二先釋破有性後破無性前中三先破自二破他三雙結初中二先正破後破救初中三先變異乖性破破意汝若未成先有性者夫性是不改為義汝許變異性義安在故云也二緣作失性破初順釋謂性有天真豈假緣成今既緣作明非性有二不作下反釋謂不作名性故知作則非也三是故下結宗二破救中二先外人牒破示過難後論主開章還過答初中外人聞現在事法已被責破未成體性又被破盡則起智見以過論主為大邪見文中二初牒破示過外以生滅無常為苦諦故餘文可解二是事下結非呵止答中五初舉二諦法先列名後依俗得真謂聖說俗諦因緣之法擬於此法上令會無性以得真空故說俗諦非謂存此俗諦而不入真故云也二若人下明知法之益於中初知諦成二利謂依俗說真為利他照真得果為自利又二利一行成者是共也二明二諦相資以不二而二故此明正知法益三汝今下明迷法之失謂汝聞說蘊界等法不知但是世諦虛假謬取謂為第一義諦是故聞破謂欲自墮失處反此則無咎矣四釋顯法義於中先標法甚深就佛所說因緣法為深非汝二乘所說之者又約佛智論因緣法方得稱彼因緣之法故云諸佛因緣法名甚深也二是因緣下釋成甚深所以又此因緣法宜應正是俗諦何故乃云是第一義釋云以無自性故無性而說因緣是故深也問前語外人汝聞世諦謂是第一義今論主亦云因緣則是第一義而與彼何異答外人謂因緣之事是第一義論主以因緣之理為真諦又論主意凡佛說因緣世諦法意欲令知無性以悟真諦非謂存此因緣之法故上云因世諦知第一義故地論中隨順觀世諦則入第一義諦此之謂也五若諸法下正還過於彼謂若有性則不從緣不從緣故則無諸法是故中論云以有空義故一切法得成若無空義者一切法不成又應知有多諸過患汝自不知反來咎我故中論云汝今自有過而以迴向我如人乘馬者自忘其所乘今此壞六事還是汝之過就中六一壞四諦二若無四聖諦下明壞四行三壞八賢聖四壞三寶五壞世俗六壞因果並可知二破他性中二先牒計總徵後正破破中初形自奪他破謂對自名他自既無矣對誰名他二同自無他破謂望自還是自是故自無他亦無有標釋可知三若自性他性下雙結俱非第三若有不成下總結成宗第四類遣可知初釋名者有二義一借因生果破果從餘處自然而來二復觀因緣中亦無果無果故無因是故因果俱破約初義從能破為名約後義從所破為名二來意者前來雖復廣顯從緣因果無性而狂惑之徒復謂自然而有為破此執故有此門來三品所明者此明果法內外俱空因等皆爾以成空觀四釋文中三一標宗二釋顯三類遣釋中三先生起二立頌上半破內生下半破外來又上半牒前諸門緣不生果義下半正明此門體但依前起後故須說也三釋顯中二先釋後結釋中二先釋上半破緣內有生同前二釋下半頌破餘處自然來等謂有計微塵世性時方自在天等所造今破若爾則不從緣生緣亦無和合功力是故不從外來二若果眾緣中無下總結性空三類遣並可知初釋名者於自他四處求作之者不得故以為名二來意者前略以內外求今廣於四處求故來也又一說上來九品已一遍破因果自下三品是第二遍破因果與前何異者前廣此略故也初二品破能生後一破所生故來也三品所明者破此四作有二門一顯所破亦二初約外道就人一我作二自在天作三如劫初一男一女共生眾生是共作四如無因外道等執自然生等是無因作如烏鳥非染等二約小乘就法一自分因生二報因因是善惡果是無記故是他也三如共有因謂七法共生四無因作或云經部師無明支前託空而起故亦無因二能破中亦二初唯遮破如中論及此文二亦遮亦表如地論云因不生緣生故緣不生自因生故不共生無知者故作時不住故不無因生隨順有故又對法論云自種有故不從他待眾緣故非自作無作用故不共生有功能故非無因凡諸緣起亡雙句者已為甚深況總亡四句是故緣起最極甚深解云此二論意以因為自用緣為他此因與緣相待故各有二義一有力義二無力義以因無為緣有故不自生以緣無為因有故不他生一有一無無二故不共生二有二無不俱故亦不共生則由此無性方得起此不起之果故不無因不無如此不自不他不共之因故也若約顯法性緣起融通無礙門說者四門俱有作何者謂因緣各有三義一有二無三亦有亦無各別開初義故自作亦他作合第三義故共作合第二義故無因作以各無力故此同從無住本立一切法思之可見此後論說非三論意但同流類故引說之耳四釋文中三初標二釋三類釋中三初徵標開章二立頌略破上半牒四門下半顯俱非三依章廣釋中二先釋頌正破後引教證成初中釋四章門則為四就初釋破自作中初牒非二釋破三喻破四結非亦是立宗出因舉喻結宗並可知二釋破他作中二先正破後破救初中先標非二釋破言他何能作者謂自尚不能他何能作又自既未有說誰為他又離自無別他故自無他亦無故云何能作也二破救中先救後破救意我以因望果為他非是餘法之他破中二先正破後如是苦下結非破中二初同果非他破於中先法次喻後合謂若合眾緣以成果豈得緣果為他也二他無自在破中初正破後引中論頌謂此眾緣既還藉緣成是則無自性之有故不得自在不自在故不能生果二結文可知三破共作中三一牒非二正破謂雙具前二失故是故指同前三是故下結四破無因作於中二先牒執總非有無量過者以彼小乘宗亦同不許故又諸法亂生等故有多過也二引證中四初舉教二會意三外救四會破初中外以四句存生不達苦之實性故佛置而不答二如是下會意明空有二種所由一從緣生故空二佛不答故空此中以苦體本無何處得苦從自他等生如問兔角為從自他等生耶若答則墮負何者謂若答言不自生等者彼則謂兔角是有不從自他生等若答無此兔角者他本問從生不問有無問異答故亦不然是故經中問佛若如來不能答十四難者何名一切智佛言若如來答十四難則非一切智是故當知不答意者為明彼法空無故也三外救中三初非內會意二釋經顯意三結非成證初中外謂論主都不得佛意佛何曾言由不答故說苦是空但佛不答自有別意別意有二一但彼眾生宜應不答而得入法故須不答何必以明空耶二為破外道四邪說故是故須爾文中破四執則為四初舉執會經二苦實非下以理正破正破中二初我同無常破於中二先標後釋釋中二先失能作破謂若無常則失我體無能作也二若我無常下失所作破謂以無所依故也二苦無解脫破於中二初標二何以故下釋謂若言我作苦者能須在先而實離所作苦之前無能作苦之我何以故以未有所依陰身故我何處住若無此陰身而我獨能作苦者得解脫者亦是無身有我亦應常是苦此是前際無身而作苦後際亦無身亦應恒是苦以無異因故結文可見二破他作中二初破後結破中有十五番初一同體非他破何有他人造苦授與此人故云也二因果不相似破此是邪因不平等因於中先舉執會經後而實下以理正破標釋可知三苦樂相違破謂是父應與樂何乃與苦耶亦是乖失父子破於中先正破後顯救謂若不能生子知恩之心何名自在能生萬物又若實能生而故不生者則是無恩何所識耶又愚類供天則是識恩何不免苦猶有貧窮等苦故知不然也文中初約情縱破二而實下就理奪破可知四不應所所破謂彼自在更何所須而作眾生等耶若有所須而作者是則非自在若無所須作者則同小兒戲也五逆窮作者破謂自在若自作眾生亦應爾自在若他作則不自在如眾生二種比量可知六業乖自在破於中三先以正徵二引邪教三破邪教以待苦行方能作物明知不自在又一種苦行何不一種受果然乃初作毒蟲等當知由業不關邪苦行也初則以苦行奪自在後則以正業奪苦行可知七徵處失作破於中三先案定作處二以兩關責三釋二作失初自作不成破謂處處無窮耳二他作乖宗破處謂器世界等八求他無力破準此應彼經中說自在處有所求故非自在又此文應倒應云若是自在何故有人苦行供養從求所願顯喜與願既受求等明不自在也九所作不定破謂如人作車成已後時不可變作船自在初作人此人後時時應作畜等而實隨業種種轉變故非自在作也十舉果驗因破於中初縱破謂若自在作皆應一種不應有好醜等異又罪福應俱無二奪破中而實有罪福者以彼此俱許有故以理奪破也十一憎愛違宗破謂皆應愛何得有憎又以有憎愛惑所縛故不自在何能作萬物十二以事驗惑破謂何以知彼有憎愛耶以作苦樂二人非但作樂故也又為不能作一類明不自在十三方便失作破謂若自在作者眾生不應更作衣食等事又作諸善惡業十四無因失果破於中初縱破謂初果無從因得後因無益果能後以理奪破可知十五有無業齊破於中三先齊有二齊無三無窮無窮則無始無始則無因上皆有比量並可知第二如是等下結非二如是邪見下會經意三破共作中具前二失故如二盲共不成一見故四破無因中以苦從眾緣生故非無因也三是故下外人結非論主為證不成四答曰下論主會經顯意何者謂佛說苦從緣生有二意一為破邪見如前說二為明苦是空以苦從緣必無性故汝但知一而不知二又破邪見是淺意顯真空是深意汝但得淺不得深又明法空是正破邪見是兼汝知兼不知正文中三初印淺顯深二說苦從眾緣下標起空宗三何以故下釋顯空義第三類遣可知初釋名者於現已未三時求法及時俱不可得故以為門二來意者通意如前別意前以四句求今以三時責故來也三所明者破法及時以顯真空成觀無寄故也四釋文中三初標宗二釋因三結類就第二釋中三初徵標開章二立頌略顯三釋頌廣陳初中有因法者是果法為欲密顯因不先於果要由果故方說為因是故說果名為有因以令因成有是果法故二頌中上半舉正理下半徵情有謂因果先後共現既不成者從因生法云何得成三釋中二先正破後破救初中釋破三時因果文則為三薩婆多說因先果後又如來藏中先有果法體後時待緣扶起亦是果先因後又如共有因及成實宗潤生煩惱與果俱時亦是因果同時又如成唯識等本識中種前滅即生後應死鳥能鳴等比量可知又先有種子因後方生現行果亦是先後又如種子望種子等是先後又義理望是同時如俱有義等今細剋三時並俱不成縱欲安立終竟無路是故因果等法畢竟是空文並可見二破救中有四一外人舉宗例破難二論主反破成宗答三外人舉現因事難四徵現無因答初中外意以論主因果三時不成生例論主破可破三時不成破謂若汝三時得相破我因果三時還得相生若汝破可破三時不成破復亦不得破我義我義還則立外意如此二答中有三先反示過汝今此難亦負此責故云汝亦有是過二助成宗謂汝若以三時責我能破令無破我今受汝責不執有能破我能破若壞汝生義寧存是故無三時生無三時破明知是空是空故助成我宗何得成難又汝若以三時破我破汝已受三時不得生竟已成我義訖我更無所說又百論云破如所破等又涅槃云以我不平破汝不平若平則是我平皆同此例故云若諸法空等也三揀非例謂若我如汝定執三時生可得如我責破汝我今但為汝妄執是故破汝於我實無破是故不例汝不應難故云若我說等也三外人舉現因事難謂前據言說不立今以眼見為真於中二先證有三因後結非論主前中三初中外意以先有陶師為因後作缾為果二中以師為果弟子為因因作弟子得師名則持此證有果先因後三中如燈明雖一時起然要因燈有明是知同時而具有因果二結非論主可知四論主徵現無因答於中釋破前三文則為三初中先牒計總非二釋非正破三如陶師下例破餘法二中標釋結可知三中同疑因者既燈明一時有則必知為因燈有明為因明有燈由此不定故曰同疑因又云燈明一時有仍以燈為明因不得明為燈因反責燈明一時有明既不能作燈因燈亦不能作明因彼竟不能決故曰同疑因又品初已破因果一時不立汝已疑不成今處引燈明一時為證還同前疑故云也言燈明等者決俱非因也三類遣可知初釋名者徵破法生以至無生故以為門二來意者前二門偏破能生此門別破所生故來也三所明者無生正觀是此所說四釋文者四初標二釋三結四類第二釋中三先徵宗開章二立頌略標三釋頌廣辨廣辨中二初釋顯三時後以理正破於中三先釋已生不生於中初正破後破救前中三初標二何以故下釋破謂作無窮破以前生生已復生後生如是乃至第四顯無窮過也三是故下結不生二復次下破救於中先牒救總非謂彼外人救前無窮過故言我雖生已生然所用生生是不生而生非是已生之生故故但一生無無窮失二正破中初破次例後結初中初生不生而生者此是所用生性是未生生也以有二生故前言但有已生生者是則不定若救可還墮前失故云作已不作等二釋破不生亦不生中二先正破後破救初中四初就奪失相破謂若與生法合不名不生生若不與生法合則是無生法云何名生故云也二約縱依無為破謂若不生法有生者涅槃是無生法亦應作生虛空等亦爾三壞有為破亦是乖位失法破可知四無因生法破不壞法阿羅漢是不動種性揀去退相羅漢等以彼宗許退起煩惱非此因故又凡夫菩提是應生不生作應生責羅漢煩惱是不應生而生作應生責也二破救中先外救救意前論主作不應生而生難外人不受故云非一切不生而生有因緣和合本無今有名生何得言一向無我宗中無有二種一是可有無二是畢竟無此二中我說可有無何得將畢竟無為難如上凡夫菩提未生而生謂有因緣遇善友等則生也二正破破中三先牒救二徵責三結非就責中若言不同畢竟無而是可有無者此等緣中為有故生為無故生俱及非等皆不成生如前諸門說三破生時生中四一離已未破標釋可知二離法無時破謂若離生有時可有生法之能離生既無時何有生時生三時法二生破謂既有生時復有生法是則有二生前句以時無法亦無此句以法有時亦有四生無行處破謂彼生行處是名生時既未有時生無生也三如是下總結無生四類遣中五一類生遣住滅二遣有為三遣無為四遣眾生五總結一切都空
敬禮等正覺大悲哀世尊因彼起正法三界中真濟眾中第一尊無量功德藏菩薩本所行我當說少分我今哀愍彼開演妙施門一切諸賢士應當歡喜聽菩薩行施時大地皆震動巨海涌眾寶慧雲雨妙花無心猶如是況有情識者菩薩施廣大猶如虛空界假使五通仙充滿十方剎聽聞猶尚難況復分別說無有地方所而不以求施淨水浸大地無有不遍處無有一切物菩薩所未施無有一眾生不曾受施者論者語大地一切應禮汝何故禮大地菩薩行施處菩薩一日施種種眾雜物辟支佛百劫不能知邊際所以不能知大悲為施體能成種智果施因為最大此是智者說施能到彼岸若一到彼岸諸度悉具足波羅蜜義者名為和集聲譬如多人處名之為大眾菩提之種子能成大智果一切眾事具莫不由施成施是生天道出世之胞胎無相施為妙平等為最勝身及物皆施無有所悋惜一切處皆施無有方所者一切時皆施無有不施時於此四施中心智常不動如是行施者名不思議施若施一眾生一切盡蒙樂若不如是施是名為欺誑雖名施一人是為施一切所以名一切大悲心普故大悲所以普為求種智故施佛及羅漢世名良福田不悲平等施是為最勝施無量財寶施不如暫止息悲心施一人功德如大地為己施一切得報如芥子救一厄難人勝餘一切施眾星雖有光不如一月明眾生垢心重所施恒為己菩薩悲心施如灰去眾穢救濟慈悲施普為群生類如是慈悲施功德無窮盡如此微妙施安樂諸眾生貪求佛智慧心無有厭足如是悲心施能除無明障開導愚冥者使得智慧眼能滅諸結使消伏老病死施與悲心俱眾生之甘露大悲所起施意願成菩提如是知見人能成一切施如是一切施終成一味智大悲心為體能起種種施種種救眾生得到於智處能除諸愛結及以無明垢能令一切眾悉皆得安樂如是悲心施誰不生愛樂大悲心所起功德之施利不能生愛樂背離於救濟是人為愛繫菩提甚難得諸欲求佛者愛樂施甘味智人喜惠施甘樂菩提味深見三有過涅槃味甚樂速疾欲遠離一念頃不住又見於施樂復過於涅槃愛樂施自在心則忘菩提心既忘菩提謂菩提難得自觀樂施心由悲眾生故不覺施味樂施有三樂味一者求報施味二者求解脫施味三者求大悲心施味此三種味者名增長樂味施受者得無量珍寶心大歡喜施者行少施時心大歡喜過於受者百千萬倍能如是施者是為第一行成就救濟者飲大悲甘露菩薩行此行永除慳病老菩薩悲心以施為體世間眾生以結使為體純以眾苦以為一味為得樂故行悲心施日以照明為用月以清涼為性菩薩以悲為體智慧及財施安樂於一切如從歌羅邏乃至老時十時差別雖至於老不捨嬰孩之相菩薩虛渴施心救濟眾生亦不捨凡夫離欲至於非想不離凡夫之相菩薩不捨施心救濟眾生亦復如是欲除施渴當飲大施之水施渴暫息餘渴不已愛樂施故一切眾生依食而存大悲亦爾依施而存菩薩法身不依飲食而得存濟大悲為食菩薩身存悲心如火欲施如飢施與好食菩薩樂與無有厭足悲如大海施如沃焦救濟心為水如沃焦吞流欲向菩提以眾生為伴悲心為體施無厭足如海吞眾流無有止息一切眾生來各各索異物菩薩皆施與心無有疲惓諸苦惱眾生盡皆為除滅設有未除者心無有厭足有大悲者能處生死種種施與滅眾生苦若能如此善住生死福德善丈夫悲心施惠手拔貧窮淤泥不能自出者悲心為體能行大施滅眾生苦如盛熱時興大雲雨起大悲雲雨於施雹摧破貧窮如壞山石拯貧窮者無限齊施令彼窮者永離貧苦以大施雨普益一切眾生貧窮永無住處菩薩為救眾生修行施時魔及眷屬皆生嫉妬愁憂苦惱菩薩修行無量財施法施之時慳貪嫉妬悉皆驚號莫不愁怖慈心端嚴身悲心為千眼施為金剛杵菩薩如帝釋悉皆能摧壞貧窮阿修羅菩薩悲心弓種種施為箭破貧窮怨賊永無有住處悲心堅固根愛語以為莖忍辱為枝條布施以為果求者為鳥鹿乞者如大風能吹施果落貧者得滿足菩薩出時夜慈心如滿月淨施以為光求如拘牟頭以淨施光明令彼得開敷乞者既得滿足歡喜悅豫轉相施與亦如菩薩施乞求者展轉相聞亦如菩薩菩薩布施流聞一切諸貧窮者皆來歸向如曠野樹行人熱時皆往歸趣菩薩愛樂名勝得解脫何以故能使乞求者來使我得施福故以施福故名得勝處一切眾生皆來歸集如是大士悉應敬禮菩薩心喜即覺身輕以此相故當知必有來乞求者若有人來語菩薩言有乞者來菩薩歡喜即以財物而賞使者菩薩即以餘物而與乞者見乞者來歡喜愛敬求者言乞作此語時懷憐愍心若有乞者不知菩薩體性樂施菩薩執手歡喜與語猶如親友壞彼不知使生知相彼乞求者得財歡喜傍人見之亦復歡喜願此救濟我者長存於世此乃乞者真濟菩薩見乞者時身心歡喜面如滿月使彼乞者歡喜悅豫如甘露塗心菩薩和顏悅色用慈心眼視於前人如飲甘露譬如有人盜竊他物至市賣之若得速售心大歡喜菩薩得施乞者物時心大歡喜復過於是如巨富人多饒財寶千子具足隨意恣與愛念歡喜不及菩薩於乞者心大歡喜菩薩見乞者時心大歡喜勝於他人見所親者若見前人得多財寶隨心恣意而自󰤟高菩薩見之倍生歡喜若見乞者發言時菩薩施渴心重耳聞乞言如飲甘露若聞乞言心生愛重無能壞者若聞具足則壞其愛心菩薩於乞求者常生愛念若聞其足聲則壞其愛味菩薩觀前受施福田頗有共我等者遂見貪愛眾生則與我等所以者何彼貪心無足我施心無厭彼貪心者愛大施主菩薩見多乞者亦深生愛敬貪求者常求施主欲乞施者常求乞者所欲與之菩薩常與世人相乞者皆就施者而乞菩薩就乞者而施乞者聞施者財物匱盡生大苦惱菩薩求乞者不得之時心生憂惱復過於彼百千萬倍於求乞者菩薩思惟佛言求不得苦真復如是菩薩於乞求者生難遭想所以者何若無乞者檀波羅蜜則不滿足無上菩提則不可得是故於乞求者深生悲惱若有乞者無上菩提便為手執不難菩薩聞乞者言與我與我心生歡喜此今即便與我無上菩提世間愚癡眾生若聞乞財則生輕慢不生愛敬菩薩念言所以名為乞者多是愚癡眾生以慳心故與作惡名如是人者乃可名為施者雖有財物復無施心雖有財施心復無受者若具足三事是大福德人如有貧人得大寶藏心生恐懼或王賊水火來見侵奪遇值親友而語之言我今為汝作諸方便令無喪失即大歡喜菩薩得乞者以為善伴心大歡喜亦復如是菩薩悲心遍一切處於彼乞者特生憐愍菩薩悲心見乞者和顏悅色使彼乞者生必得之想乞者見菩薩顏色和悅之時即生決定必得之想菩薩見乞者時語言汝來欲須何等隨意而取安慰之言善來賢者莫生恐怖我當為汝作依止處如是種種安慰乞者常以愛語使彼乞者心得清涼種種財寶隨意而與諸乞求者貪火熾盛菩薩常以施乳滅貪求火若能如是種種施者名為生人若不如是名為死人受施者大得財物餘人見之歡喜讚歎菩薩爾時菩提之果如在掌中悲心淨則施淨若無悲心施不清淨菩薩作是思惟善調順意者敬悲心勝能使施淨菩薩見貧窮者悲心極重眾生極貧得菩薩施便成巨富譬如有人得如意珠所欲皆得諸貧窮者得值菩薩一切貧苦悉皆除滅菩薩先行財施次捨所親又捨手足復捨身命如是漸漸次第而捨菩薩往乞者所與其財寶喚其乞者與其諸親若乞者自來現求索相與其手足若發言求索便捨身命若不來者自往施之有來求者尚捨身命況復財物而不施與菩薩成就悲心如自己體未曾捨離見來求者於己身所生於他想菩薩身中生其惱熱云何愚癡乃於我身生於他想語乞者言一切財物先皆與汝都是汝物汝今但取云何言乞諸求者言何時見與菩薩報言我先於三界尊前發弘誓願是時與汝汝今云何方從我乞菩薩發心願一切眾生於我財物生己有想如辛頭河飛鳥走獸往至其所隨意而飲無遮護者與以不與先以捨離更不言與亦復不生歡喜之心何以故先以與竟以一切所捨使諸眾生皆當得樂菩薩於一切眾生是走使者一切眾生皆是施主諸貧窮者心充足時菩薩爾時檀波羅蜜悉得滿足檀波羅蜜滿足之時知功德滿足慳貪者見乞者時則背其面修功德者見乞者時歡喜瞻視親近乞者則得菩薩施時見受施者展轉相施便生歡喜一切眾生讚歎歡喜菩薩聞其讚歎心大歡悅勝得解脫之樂菩薩悲心施時見一切眾生多得財寶充足快樂諸眾生等得快樂已而發願言我當久處生死修諸功德不求解脫菩薩既見眾生能久處生死心大歡喜我今便為得現果報設當不得菩提亦為具足菩薩思惟常所愛勝解脫者來覺悟我彼來者不為財寶為欲成就我大事故來菩薩或為人王修諸功德者來而白王言有乞者來王即念言此言乞者乃是勝解脫來我今得之王自念言我今不為貪著王位為欲利益一切眾生不應空居王位應修施果滿足而彼使者乃是覺悟我者凡為乞者甚難為顏心懷慚恥言色變異菩薩即知其意而安慰言若有所須隨意而求乞者既得財物心大歡喜施者受者二俱歡喜如涅槃樂三有生死熾然大苦菩薩處之如涅槃樂何以故為欲救濟諸眾生故菩薩念言悲眾生者即是我解脫以大施惠救濟眾生眾生得樂即是我解脫雖復大施若無悲心不名為施若有悲心施即是解脫菩薩思念我於往昔三界尊前聞解脫極樂我今已證何以故稱意而施即是解脫若阿羅漢解脫樂與悲心所起施樂相似者我則愛之若不相似我則不愛唯愛施樂以為解脫悲心起施所得快樂無有比類無悲心施解脫之樂百千萬分不得為喻悲心起施所得喜樂若當可以喻為喻最為極大是故不可為喻悲心起施能與眾生樂聚如是施主與眾生樂者勝於解脫名為最勝施主成他樂因修悲者於一切眾生得平等心如是者名為檀越不能如是施者名為乞者若行施時使聞者悲泣是名善施若不如是不名善主若行布施能使受者子孫恣意受用歡喜讚歎名健施主若乞而與不名施主自往而與名善施主若捨一切財物愛心而與不名施主有悲心雖不與物名大施主諸來求欲皆使隨意使稱本望名善施主不能稱彼本望雖復大富名貧窮者富者雖與無悲愍心名曰與不名施主悲愍心施是名施主若不食噉無有果報施雖與不名為施無悲心施雖與不名為施有悲心者雖復不施名之為施若求報施者名為施者商賈之人亦可名施若求報施果報猶尚無量況有悲心不求報施果報何可稱計若求報施唯可自樂不能救濟徒自疲勞悲心施者能有救濟後得果時能大利益貧窮者不如有財者有財者不如能食能食者不如能施者悲心施者善一切眾生富者應施施者應悲富者能施富得堅牢施者能悲施得堅牢修施者得富修定者得解脫修悲心者得無上菩提果中最勝菩薩思惟因彼乞者得證菩提我當以此菩提迴與一切眾生以報恩故我今因施眾生得無比樂因此樂故得成菩提如此菩提我當施與乞者我今因施乞者得於快樂勝解脫樂因中施樂猶尚如是況無上菩提我當捨之施諸乞者如是乞者其恩甚重無以可報如此乞者乃能與我作大樂因若以財寶不足報恩當以所得無上菩提而施與之以我福故願使乞者於將來世亦如我今成大施主菩薩內自思惟因於乞者得施快樂使乞者得無上菩提為法施檀越諸乞求者見菩薩大施而問之言為求何等而等行大施菩薩各答言我今不求人天果報聲聞涅槃願得無上菩提拔濟一切眾生諸慳貪者而作念言菩薩云何能行大施心不疲厭菩薩答言我師三界尊悲念一切眾生我今無以報師恩故施無疲厭一切之樂無勝解脫樂者我愛眾生勝愛解脫我以愛念眾生欲令得解脫故修種種施若生死不極苦者我施終不求菩提以生死苦故我施求菩提拔生死苦者誰之所作煩惱以業之所造作使一切眾生以悲心為體常樂惠施不念恩人無有悲心若無悲心不能行施若不施者不能濟渡眾生生死無悲心者無復親友有悲心者能有親友計我者以愛為體救濟者以悲為體心有重愛無有知者有重悲心者亦無能知若不行施覆蔽悲心如以畫石乃知真偽若見苦厄者能行大施則知有悲心慳心多者正使所親從乞則成怨憎悲心多者假使怨家亦如親友慳心多者雖施泥土重於金玉悲心多者雖施金玉輕於草木慳心多者喪失財寶心大憂惱悲心多者雖有財寶無施處時心懷悲苦復過於彼捨財物者凡有二種一者命終時捨二者布施時捨死時捨者一切都捨無有毫釐至後世布施捨者捨於少物得大果報何有知者見此過患而不行施若行施時令受者喜悅自亦喜悅若人不能深生喜悅便自欺誑若有乞者有所求索為求有故施與少物心則歡喜復有施者自往施與不求果報而行大施餘有少許心中快樂不可為喻設有美食若不施與而食噉者不以為美設令惡食得行布施然後食者心中歡喜以為極美若行施竟有餘自食善丈夫者心生喜樂如得涅槃無信心者誰信是語設有美食有飢者在前不能施與是人食尚不能施與況勝解脫能施與人設令多有財物有來乞者尚無施心況施少物不見是人於生死中有少樂處適可住於涅槃若人於大水邊不能以少水施與生死之中苦惱無量汝莫在中住適可速入般涅槃如有大水欲施人不以為難如有悲心欲取涅槃亦不為難世間糞土易得於水慳貪之人聞乞糞土猶懷悋惜況復財物如有二人一則大富一則貧窮有乞者來如是二人俱懷苦惱有財物者懼其求索無財物者我當云何得少財物與之如是二人憂苦雖同果報各異悲惱念者生天人中受無量樂慳貪者生餓鬼中受無量苦若菩薩有悲愍心於前眾生便為具足況復與少物如人大富多有財寶隨意而用心生歡樂菩薩悲心念施憂惱過於是人百千萬倍有悲心者無有財物見人乞時不忍言無悲苦墮淚見苦惱者不能墮淚何得名為修行悲者勝者設聞他苦尚不能堪忍況復眼見他苦惱而不救濟者無有是處有悲心者見貧苦眾生無財可與悲苦歎息無可為喻救眾生者見眾生受苦悲泣墮淚以墮淚故知其心軟菩薩體淨悉皆顯現何以故知其顯現見苦眾生時眼中墮淚以是故知菩薩其體淨軟菩薩悲心猶如雪聚雪聚見日則皆融消菩薩悲心見苦眾生悲心雪聚故眼中流淚菩薩有三時一者見修功德人以愛敬故為之墮淚二者見苦惱眾生無功德者以悲愍故為之墮淚三者修大施時悲喜踊躍亦復墮淚計菩薩墮淚已來多四大海水世間眾生捨於親屬悲泣墮淚不及菩薩見貧苦眾生無財施時悲泣墮淚菩薩入救眾生禪極樂心相應無盡寶藏自然而出一切乞者自然而至善丈夫者能以財物大施乞者乞者得財物已亦行大施菩薩能以財物施於眾生使其富足以等悲心聞乞者聲為之雨淚乞者見菩薩雨淚雖不言與當知必得菩薩見乞者來時極生悲苦乞者得財物時心生歡喜得滅悲苦菩薩聞乞言時悲泣墮淚不能自止乞者言足爾時方止菩薩修行種種施已眾生滿足便入山林修行禪定云何滅除諸眾生三毒苦患菩薩財物倍多無乞者可施我今何為守之而住今當捨之出家菩薩大有財物無有乞者喚之不來菩薩思惟故當斷諸結使無有來者菩薩悲心一切眾生眾苦圍繞發願度諸眾生菩薩諸有所索一切皆捨無物不與欲求佛智最上救濟一切眾生尊有勝悲心欲行救濟何物不捨有悲心者為他故涅槃尚捨況復捨身捨身命財有何難也捨財物者不如捨身捨身者不如捨於涅槃涅槃尚捨有何不捨悲心徹髓得自在悲作救濟者大菩薩施都無難也是一切眾生最親與他作向樂因悲者一切都捨離諸疲勞一切眾生真濟怨親平等身命尚與何物不捨一切眾生極重財利樂愛命重於財物一切眾生捨財為易捨命為難菩薩捨一切財物歡喜不如捨身命時得勝歡喜種種施味悉知以施為食因之得存與他樂者欲知施身氣味故施身見他乞支體者心中歡喜勝於捨財歡喜如樂施者得歡喜樂不如菩薩捨身時得勝歡喜閻浮提人乞財物者無我福德故得乞身者來捨財者財物由他或不稱意捨身者我得自在隨意捨與不由於他此身不牢不定速朽之物可愛念者可速疾取諸食肉者語菩薩言汝今以熱肉血施我我當何以報恩菩薩報言若欲報恩者更語餘人有悲心者能施身肉可往取之若能如是便是報恩語乞者言汝今為我取不堅身使我得堅牢身汝恩極重何以可報未來世中捨身之果即用施汝我為救濟一切眾生故捨於身命捨身者得於法身得法身者得一切種智使一切眾生皆得此果捨此身者得於法身法身者能與一切眾生利樂能如此思惟云何不生喜樂速捨此身菩薩捨身時作是思惟我為眾生作親友者我以度生死應度一切眾生脫於生死以是故我今捨身菩薩作是思惟我此捨身功德不屬悲眾生數還以養我功德法身若心如是決定之時捨身無有難相菩薩捨身所以不難以當成法身故是故歡喜貪愛重者多得財時歡喜無量不及菩薩捨身歡喜百千萬倍菩薩以智慧悲心為體為眾生故求於法身菩薩捨身時樂勝於世人得轉輪聖王自在快樂如剎利種若壞敵陣能捨身命得生天上捨身命時歡喜無量菩薩以智慧悲心捨於身命時歡喜最勝復過於彼凡愚眾生為財利故在於敵陣捨於身命成為解脫投巖赴火喪身無數況復菩薩以智慧悲心為一切而不捨身命愚癡眾生以愛著心為國土故捨於身命菩薩智慧悲心為物而捨身命何足為難菩薩發誓願時一切皆捨雖有是語一切眾生實未得利修行布施爾時一切眾生得利益受用菩薩捨身不足為難知身無常苦空不淨為眾生故而不捨離是則為難菩薩悲心為眾生捨身不足為難樂捨無有厭足此則為難假設使一凡夫令返大地力不能就甚生憂惱菩薩見苦眾生未度脫時心懷悲惱復過於是以悲心故菩薩觀身輕於草土為眾生捨身何足為難若人為己身故一念中受不殺戒是人命終必生天上菩薩為眾生捨於身命所有功德生死之中無有受處唯至菩提乃能容受菩薩若聞有人來乞身時即時生念我已久捨此身而不自取方從我索必當謂我有慳惜心而試我耳阿羅漢捨後邊身得涅槃樂不及菩薩為眾生捨身時樂阿羅漢得解脫不如菩薩為眾生故受身時樂菩薩生念我以不取涅槃為眾生故得受是身是最為妙菩薩念言我捨身命用施復更受身不入解脫是為最勝我樂聞如來濟度眾生功德我得救眾生悲心氣味不取涅槃甚愛樂此事菩薩為眾生捨身施時雖不證涅槃勝得涅槃者以不得為眾生捨身氣味故菩薩受是陰身極是大苦如為眾生捨身時樂等無有異世間凡人為貧窮病苦之所纏逼不能捨離樂欲捨身眾生厭患陰身不能救濟者欲速入涅槃菩薩思惟涅槃甚樂生死陰身極為大苦我當代一切眾生受此陰身之苦使得解脫阿羅漢身盡佛亦身盡身盡雖同不能救濟佛滅身為善菩薩為一切種智故大悲心為眾生故捨身捨命得果報不空若一切捨身不得果報名空捨身菩薩捨身為著財眾生欲使生羞恥故菩薩為眾生捨身命者易於慳貪者捨一團飯菩薩捨於身命為慳貪者生其羞恥菩薩所以施命為護他命故何以故他命即是我命菩薩雖捨身命不濟他者為觀陰身過故為益眾生復更受身若非大悲何有智者而樂陰身若無大悲施味者不能樂處生死菩薩常樂行施大悲自在隨受生死身如涅槃樂菩薩悲心極大在於身中無有知者菩薩捨身命時一切天人所以得知菩薩悲心極以深大遍一切眾生無有見者以財施法施無畏施悉得知見一切眾生身者無不是病無有知者以三事故知其有病何者為三飲食衣服湯藥即是病相菩薩悲心以三事得顯何者為三即是財法無畏施也菩薩與一切眾生作樂為滅一切眾生苦故捨身救之菩薩不求果報視如芻草菩薩大悲作種種方便猶如乳聚以血施人易於世人以水用施如菩薩昔日五處出血施諸夜叉鬼踊躍歡喜無可為喻為欲救濟一切諸眾生故有餘人問菩薩言大悲者有何氣味能使捨血易於捨水大悲心菩薩答言以不求果報為他得樂故捨身命何以故樂無相為首入悲心樂有人見菩薩大悲疑之為是悲體以大施故知是悲體世人生疑為當悲來入菩薩身中菩薩往入悲中菩薩捨身者一切所不能共唯大悲者能得一切種智時一切眾生所不能共有大悲心為益眾生所欲皆得無有難者決定得空心欲利益眾生大悲常在心者無上菩提便如在手中無異得住無生忍者能顯現陀羅尼得住十地自在當知如佛財施者人道中有百千萬財施果報能得法施唯大悲者能得法施財施果報後身得無量樂悲者法施現證涅槃樂施歡喜甘露滿足菩薩悲一味以是因緣無一剎那欲趣解脫種種法施竟請諸聽法者我得法施果時必受我請菩薩時施名為欲施非根本施成佛時施名根本法施佛智處虛空大悲為密雲法施如甘雨充滿陰界池四攝為方便安樂解脫因修治八正道能得涅槃果財施除眾生身苦法施除眾生心苦無量劫財施為得法施果法施能與眾生無畏施極厭患生死智者求涅槃悲救眾生者求於法施菩薩受錢財為修施故修行施時為得法施見眾生有二種貪愛愚癡貪愛多者施財寶愚癡多者施與其法施財者為其作無盡錢財施法者為得無盡智故財施者為得身樂法施者為得心樂隨所化眾生所欲得義稱意滿足稱之無疲惓意得大功德法施歡喜增益端正如秋滿月常為眾生心眼不離財施者為眾生所愛法施者常為世間之所敬重財施者與愚人所愛法施者為智者所愛財施壞財貧窮法施壞功德貧窮者此二種施誰不敬重財施者能與現樂法施者能與天道涅槃之樂樂愛悲者能愛一切眾生愛一切眾生即是愛己阿羅漢捨於眾生入涅槃去尚不為智者所愛況苦眾生者誰當愛樂常行惠施遠離十惡恭敬父母若如是者是報我恩若欲續佛種者當以悲心為首饒益於他常能思念成就眾生事施事已足為一切眾生親者未曾一念不與悲心相應菩薩悲心遍緣一切無不緣者以悲心遍故後成佛時得一切種智無有障礙以悲心故捨聲聞解脫發菩提心此初一念之心唯佛知其邊量況菩提行解脫樂方初一念發菩提心猶如大地金大地土不相方喻初發心時以能淨諸結使招一切功德菩提是發心果為一切眾生求樂菩薩發菩提心竟未發願者問解脫云何以何因緣故問以發心者如從解脫中來是故問言云何為解脫相為往到解脫故知為解脫來耶已發願者答言發菩提心時歡喜快樂猶如解脫是故得知欲供養一切佛者當發菩提之心欲報佛恩者當發堅牢菩提之心除發菩提心更無有法能至菩提若無菩提心則不得佛果若不得佛果則不能救度眾生欲與一切眾生無量大樂當發菩提之心何以故菩提心者是一切眾生樂因一切諸色不離四大一切樂事不離菩提心怪哉云何迺不畏生死之苦乃畏無畏菩提之心若欲止息一切眾生苦者無過發菩提之心發菩提心者是初止息因初止息得無上止息得財寶利不如得功德利得功德利不如得智慧利得智慧利不如得菩提心利若放逸廢忘不念菩提心者如禽獸無異汝今云何不發悲心當知悲心者即是大菩提欲趣向佛智應發菩提之心為結使所障者不能發解脫之心為業報障者不能發菩提之心云何邪趣云何正趣為有愛所牽以四空為解脫者名為邪趣發菩提心修八正道名為正趣為得富報者修行於施為得樂報者修行悲心為欲救濟安樂眾生者當堅發菩提之心不修福者有三事難得一者不得親近善友二者不能悲心厭離三者不能敬尚佛慧未發菩提心者應當發心若發菩提心者得一切種智有人等以財物施一福田心不同故得報有種種有得三有樂者有得寂滅樂者有得利他樂者思願勝故得報不同以愛心作福者受報時愚闇悲心修福者受果時得於智慧不敗壞菩提心為饒益眾生作福者當知此福為福中最勝其餘修福名相似福非第一福修一味智慧當知此福為最第一饒益世間故三寶種不斷知業知果知歸依佛慈悲計我行福如行惡者甚可慚愧善丈夫者見人天世間無救終不為己修福生死中苦尚不可聞況復眼見眾生受身極可患厭云何為我修福作業悲者所不能作一剎那頃不離悲心為眾生親友云何為我作福有嘗功德味者得自在修福得他報恩勝氣味夢中尚不為己修福況復覺時以智能見過終不求有造福悲心者終不為解脫修福智者棄求有業悲者棄解脫業所以者何悲者為利益他故無勝智慧平等造作因福一果福無與等者從十力得智為己得樂捨利他樂名背恩者唯我能知從佛得知故一切眾生是我修福之伴設當得果而獨受用名背恩者極難得樂豈得獨受其如是丈夫為一切所棄設得千涅槃樂不為饒益不如救一眾生苦勝得千涅槃樂解脫樂尚不獨受何以故見世間眾生無歸無救故尚不獨受解脫樂況復無上菩提更有餘三昧定慧境界眾生皆悉作佛以有此三昧故不欲取於解脫頭陀除一切過惡寂滅如在口中真濟者為眾生苦故而不證取定慧悲自生見世間眾苦世間真濟者終不越度去如海潮終不過限修悲者百劫苦行若能度於一人終不出生死力能得解脫為眾生故處於生死於三種施一切時常如節會不樂己樂為他作樂日夜於生死中而不處歡喜快樂如處涅槃菩薩常為眾生作利益業歡喜樂味智菩薩乃於夢中得歡喜樂勝於解脫菩薩得為他作樂歡喜氣味諸有眾生不得氣味證於解脫智人若得解脫知利他樂歡喜氣味者必當還來利益眾生畏於生死為自利益求於解脫以為極樂者不如菩薩受陰身時歡喜快樂為利他故若自一已受逼迫苦者乃可入於涅槃一切眾生受逼迫苦云何捨於眾生入於涅槃見自己苦者入於涅槃悲者見一切眾生苦皆住己心云何捨於眾生入於涅槃若能為他作樂歡喜即是涅槃若不如是即是生死於眾生有平等悲者為他作樂歡喜即是涅槃佛所讚說若解脫如利益一人歡喜樂者為智者所愛若與他重樂不計功者即是解脫悲者為他作樂不望果報若能如是即是解脫若不如是即是生死若為己求樂者即是苦也捨於己樂為他求樂即是涅槃世間眾生以破苦故名為解脫修悲者能破他苦即是勝解脫也破他苦者二俱得樂何有智者捨二解脫取一解脫世間人言有智者得於解脫菩薩作是思惟我不信是語何有智人捨救他樂取於解脫自己得樂能與他作樂三有中樂勝解脫樂菩薩為眾生受苦勝於他人為己得解脫樂世間眾生為己樂故於生死中身心疲勞菩薩心得休息悲心作饒益他生死中除對治法更無有樂菩薩除利益他更無有樂菩薩得作利他歡喜樂知利他者即是自利捨自己利愛利他樂知利己樂即是利他樂知利他樂即是利己樂知利他樂時即自己樂故人有上中下愚人者見他得樂心生苦惱中人者己自苦時知苦上人者見他樂時心生快樂見他苦時如自己苦菩薩四攝法中與他同利云何同利他苦則苦他樂則樂是名同利悲心平等無有他想菩薩與眾生同苦同樂菩薩自己身特生苦惱何以故不能救眾生苦故不觀過去不觀未來隨眾生意作滅苦對治菩薩自意亦如他意世間眾生與他利樂還望返報菩薩與他利樂不望其報菩薩雖悲心平等愛一切眾生然於怨憎中倍與利樂於怨憎邊與利樂時心中歡喜如捨身命時歡喜者名為平等若不如是名不平等於怨憎中倍與利樂者名稱悲心所作菩薩於一切眾生等生悲心然於惡行眾生倍生怜愍譬如大富長者唯有一子愛念之心徹於骨髓菩薩愛念一切眾生亦復如是如有惡子不欲父得勝己事者是名背恩一切怨憎眾生於菩薩所同一味惡菩薩於怨憎人生同一味悲心世間眾生得報恩者生其歡喜若菩薩於怨憎人所與其利樂心生歡喜倍過於是世間眾生若罵時他不還報便大歡喜菩薩得他罵時心大歡喜有愛心者於三界中悉皆普遍菩薩悲心亦普遍三界菩薩悲地獄眾生不如悲愛著三界愚癡眾生眾生樂於己樂為無量大苦之所繫縛菩薩為利他樂故為無量大苦之所繫縛一切眾生皆同一事皆欲離苦得樂與他利樂為勝有為利向己者亦是悲因亦是喜因為利向他者見之生於悲喜自為己利所以生悲見其得樂所以歡喜四無量心者內心欲修緣四攝法者為眾生利樂名為最勝修四無量者能與世法及出世法因世法出世法及四無量心都是同一境界何以故同一利益眾生同得一無上菩提果故悲者能利他智者能捨不生希有心不生高下心菩薩見他苦時即是菩薩極苦見他樂時即是菩薩大樂以是故菩薩恒為利他凡愚眾生見他苦時自己為樂見他苦不以為苦賢人者自苦以樂樂他不以己苦凡愚眾生為己少樂而大苦他賢人者為與他少樂自受大苦惡行者修少樂因得大樂時雖生歡喜不及菩薩以少樂利他人時心大歡喜倍過於是菩薩見他受苦以身代之身雖受苦不以為苦心中快樂生大歡喜菩薩悲心得自在樂不為三有諸苦之所逼惱菩薩飲悲甘露故不為諸苦所苦不為苦所苦故能為他受苦凡愚眾生見他苦時心中生樂見他樂時心中生苦菩薩見他苦時則苦樂時則樂無悲心者見他苦時如月極冷有悲心者見他受苦如夏盛日不問愚智見他苦時皆生厭離生憂惱因有悲心者深生憐愍作決定心一切眾生苦即是我苦菩薩作念若不能發大精進者何由能壞此大苦菩薩與一切眾生同利苦樂皆同須勤勞得成菩提菩薩作念我得菩提已捨與一切眾生還於生死之中從初發心還至菩提復捨與眾生然不可得菩薩為利他故行四攝法終不疲厭猶如大地持一切物終不疲厭為己身者自受其樂尚生疲厭菩薩為他作樂不生疲厭菩薩為他作樂見阿鼻苦如涅槃樂於餘苦邊有何疲厭若為一眾生受樂自受無量地獄常作勇猛與他作樂不生疲厭以何因緣為他作樂不生疲厭菩薩觀一切眾生不見他想都如自己眾生為結使所著於一切處皆欲害他為悲所持者於一切苦無不欲受菩薩為他受逼迫苦如苦者樂解脫樂菩薩樂代他受逼迫苦時即大悲心淨智慧觀他受苦悲心即在中住悲心住處則苦不得住雖復悲者為一切眾生苦之所纏如是為他利樂心生歡喜勝解脫樂菩薩見他受苦如自己苦自己得樂欲與他人自覺勝於涅槃悲者常欲自受其苦與他樂悲之與苦不得一剎那頃而得共住行惡者見他苦時欲得遠避見他得樂心不憙悅菩薩見他苦時不欲遠離無愛者無一切苦業何以故除他人苦生大歡喜故菩薩與他大樂不必歡喜見他與人少樂心大歡喜何以故體性爾故菩薩見他得樂自己亦樂菩薩見人與他少樂云何不生歡喜若人不知身心常為極苦所縛則不能知他心中苦無悲者無惡不作若見他衰禍心不調軟此人名為極惡行者若有重恩者何時能念臨死之人雖有美藥以為極苦為極行惡無福德者得慈悲甘藥作極苦想若人巨富多饒財寶但自食噉不與他人為人所呵雖有智慧多聞若無悲心亦為人之所譏呵若見苦惱眾生難得悲心者非功德器猶如破器不任盛水有悲心者見苦眾生雖不能救濟可不能歎言苦哉眾生見眾生為貪欲瞋恚愚癡所病生老病死之苦常為眾苦之所惱逼怪哉眾生墮是大苦世間眾生身苦心苦常為結業之所破壞嗚呼怪哉世間眾生逼迫之苦何有菩薩而不生悲身住於駛流沒生死無窮可畏大苦海眾生常為苦苦所苦行苦所苦壞苦所苦若見一苦足生悲因況復具足三苦愚癡眾生常為百千諸苦所苦若見一苦應生悲心況復百千諸苦應當了知世間諸苦於一一苦中未生悲心者應當生悲已生悲心應當增長況復無量若聞世間種種無量諸苦石尚應軟況有心者而不生悲若聞世間悲呼之聲枯樹猶應生華況有心者而不生悲世間苦一味心柔軟者易生悲心有悲心者菩提之果便在掌中悲心極豐富利他已生樂貧窮悲心人不能貪此樂嬰愚愛自在悲心則背去悲心已背去眾苦皆來集愛自在者處生死中欲分苦與他共迴流生死悲心者於世間眾生分寂滅樂共之而去有愛心者樂於三有知愛過者則樂涅槃作利益他者則樂悲心愛自在者常樂世間受身為己樂故悲自在者常樂受身為樂他故愛自在者常樂己樂以為自縛悲心者恒為欲與他樂而為自縛愛自在者常為己樂無有疲厭悲心者為與他樂而無疲厭愚愛小者不愛自己亦不愛他菩薩亦愛自己愚癡眾生常為我者實是為他菩薩悲心唯有一事之所逼迫常為他事苦來逼迫更無餘事是名成就悲聚棄於涅槃如棄其苦受於有身如取解脫與世間利樂者名此為悲知涅槃功德生死過患然不捨有為如是一切盡是大悲功德一切處離欲以涅槃為體而不取涅槃名勇健者大悲因緣故能入生死周旋往返觀諸有盡滅知眾生是苦為救為依心持大悲厭惡己身求十力身大悲之處得處悲處功德如轉輪聖王雖有千子然愛相好具者佛亦如是於一切眾生愛有悲心者唯能作福無智無悲名為丈夫有福有智名善丈夫若修福修悲修智名大丈夫應看悲者有悲者應共語說敬禮悲者具一切功德世間人天阿修羅等受身有種種苦唯有菩薩徹髓悲者知一切善法以悲為首智人當知如似一切諸字悉曇為首一切善法皆入悲中如似一舍眾色皆入若見虛空淨即見大悲淨見虛空無邊大悲亦無邊佛說若欲現前見我當恭敬大悲若欲見我當觀三界皆悉受苦苦無邊故大悲亦無邊苦住故大悲亦住大悲住在何處住在一切眾生貪欲瞋恚愚癡生老病死種種苦聚與諸眷屬在中而住有大悲心能知他苦此名與佛共住有三種施一切功德養身猶如乳母是名大悲猶如雪山生一切藥大悲雪山生三種施一切功德除悲更無有法能與世間作樂施作悲體能為世間作種種樂無上果報為三施所成悲是三施之因眾生祖母能生如來一切眾生無上最勝歸依誰不恭敬能生三施是名大悲菩薩大悲功德極多在心中住唯有一事而不遠離無有染著常作利益他事無有疲厭世間出世間樂及利他樂皆從悲生是以我今恭敬於悲能利益世間大悲者我亦恭敬種種功德實如所說有二功德最勝能利益他及自淨悲悲能淨於施是以我今愛敬施能莊嚴於悲我亦愛敬悲諸有同悲音者亦復愛敬悲能淨心體施能淨業道能淨心體能淨業道即能淨涅槃道能淨無上菩提道悲能淨捨無悲者垢污於捨施能淨悲悲能淨施是名世間端正悲能生信敬猶如大地為眾華莊嚴大悲亦復如是世間眾生為煩惱日之所燒逼得悲心者皆生涼樂猶如夏熱之時得清涼風皆得止息施緣取取緣愛有愛則有取無愛則無取有悲必有捨無悲亦無捨愛故取增長捨故悲增長愛恩者生愛是過患怨則增長悲心愛增長為自己樂則害他悲增長能與他樂自己則苦愛增長而害他者則非希有悲心者捨己身命而與他人是為希有愛著者名愚賤人常在貧窮受諸苦惱有悲功德者常處富貴貪愛者可得斷絕有止足時得智慧則能斷絕止足得悲心者無有止足常施他故愛心者能招集一切諸苦成大苦聚悲心者能生一切功德若悲不捨不淨業者我所不欲設悲不能救濟我亦不欲若悲不樂求菩提亦非我所欲愛心者能生一切苦悲心者能生一切樂從悲起身口業者名為勝業悲心者能為一切眾生作無盡樂智悲二事何者為勝智者唯能自歸依悲者能使他人歸依無上之道有悲無智非智者所愛有智無悲亦非智者所愛能障無上道智不與悲心相應能障無上道智菩薩以為無智一念不樂生死悲不欲解脫解脫味如甘露悲者以為無味如美食無鹽以為無味解脫雖甘若無悲心菩薩以為無味若大悲與解脫別解脫皆應敬禮以大悲是諸佛母故解脫者名永無餘滅一切事悲心如善呪能呪死者還活若受有相續不斷身者是常過若取解脫是斷過離二邊故名之為佛救一切眾生若無佛者則無解脫若無悲者亦無得佛悲能生解脫以是事故菩薩取悲悲體一事能作二事一能救眾生二能生佛種智菩薩思惟一切眾生共有無量種苦我當發於悲心成一切種智滅一切眾生無量種共有之苦菩薩見一切眾生沈沒無量無邊生死苦海得平等悲心嬰愚無知樂解脫者生放捨心世間大苦聚生我勝悲心菩薩思惟我有悲心觀苦眾生未得菩提道我云何使眾生得解脫道菩薩思惟一切世間我最少福我今不能救濟眾生菩薩思惟我於三界眾生作大親友而眾生常為身苦心苦逼惱我今名為空惡活者菩薩思惟我生不能破世間苦不能利益眾生我用受是身為菩薩思惟我是一切眾生親友我當養育於怨家所作大利益菩薩思惟一切眾生能為我作端嚴業不使一眾生作不端嚴意菩薩作是思惟言利他者求他人之相都不可得都如自己何者為他即是利己菩薩思惟若有可願處使一切眾生身心之苦一時俱集我身常為受之使眾生得樂不以為苦菩薩思惟我菩提道中住一切所有諸苦我皆能堪忍所以者何眾生沒溺生死苦海我不能度脫菩薩思惟雖有重結使然菩提道難得如是但有悲智二事為伴心終不疲厭菩薩思惟善逝所行道我今從中去我今於世間悲心施眾生當思惟我如彼無異菩薩思惟我今為世間依救當發弘誓願修大莊嚴智慧為善伴我今佛慧牙將生菩薩思惟我欲滅眾生苦使一切眾生得樂欲作一切事我常為悲心之所教詔菩薩思惟生死之苦聞尚疲厭悲者能得堪忍世間苦故為悲心尚向生死門菩薩思惟生死苦極可厭惡欲入涅槃大悲語言苦惱眾生未度云何捨棄而去菩薩思惟有為苦具足涅槃出世樂我今知生死有為苦涅槃無為樂悲心常樂三種施菩薩思惟我甚畏諸有以悲心救眾生故樂處諸有悲心語菩薩言我使汝處生死終不放汝何以故為報恩故菩薩思惟解脫樂為度眾生尚不欲食悲心遮我使不得食況生死不堅牢樂菩薩思惟一切樂中第一佛說涅槃是涅槃雖樂我智不欲去所以智不欲去者悲和合故菩薩思惟我今敬尚涅槃所以者何涅槃中無生老病死故涅槃雖樂悲心所牽為眾生故而不得去悲心是諸佛之母是以不捨向於涅槃若涅槃就我猶尚不證況棄眾生而向涅槃菩薩思惟我欲向涅槃悲是佛母就我與乳云何捨去無上菩提設當不與眾生利樂我亦不求況復涅槃菩薩思惟不應向涅槃捨無歸依眾生故悲心故使我不證涅槃涅槃是盡生邊若無生者何能救拔眾生菩薩思惟受生者有二種樂一者救眾生樂二者解脫樂我云何捨二種樂取一種樂菩薩思惟一切凡夫盡共有一切種智性一切種智凡夫易得以是故我愛凡夫不愛解脫菩薩思惟隨有苦眾生處悲心得生悲得增長以是故我愛有中菩薩語悲心言汝使我得清淨增長使一切眾生盡得清淨盡得增長菩薩語悲心言眾生在苦為百千眾苦之所逼迫今日使眾生必得安樂與我成辦此事菩薩語悲心言眾生為愛所縛為死所攝見世間無歸無依為救眾生故受種種苦菩薩思惟我愛大丈夫見有眾生墮在苦中捨涅槃樂為安樂眾生自勉勵此事菩薩思惟向救眾生得無生忍決定智得授記別得授記別者我今供養恭敬菩薩思惟佛得遍淨眼使我現前合掌請佛願授我記十方諸佛現在前者為救眾生事我今作發菩提願一切眾生所作事我已堪任為作諸佛大悲皆稱我等善哉我所有若智若福使我一切無歸依為作解脫世尊使我常莫樂小智之心世尊使我如世尊具足十力若眾生結使熾火燒心使我以法水滅眾生結使熾火摧破魔怨得賢智得轉法輪壞一切眾生衰惱隨有一切眾生我皆一時為轉法輪一切所作福皆用為是以此福德使我得最勝法身猶如虛空遍一切處得二種身教化世間以我此福與諸佛和合無救眾生使得解脫種種煩惱異相作苦能為苦因我所有福以智慧力滅眾生苦使我以此福一切眾生滿虛空界為作一味樂使我常滿所願陰蓋賊眾能劫功德世間畏死使我以此福救藏一切眾生隨世間幾時而住我善法亦住以我善故一切世間出世間悉皆離苦得樂常一時和合一切眾生菩薩思惟自今已去常從乞者請受教令從今以往常於我身所深生體信莫生他想種種所欲隨其給使滿足菩薩思惟使我從今乃至菩提無有一身不見佛時菩薩思惟使我從今生死長遠設我不見佛時莫一剎那頃離於悲心菩薩思惟使我迫至成佛見外眾生所受諸苦極逼惱我身我皆代受使我身得徹髓悲心使我身身得使佛智解脫菩薩思惟使我悲心猶如虛空一切山河樹木飛鳥走獸皆依空住一切眾生一切時皆入我悲中我依一切眾生得立善根以我此善迴與一切眾生得解脫果一切道路橋船方所皆是眾生共有使我一切諸善亦一切眾生共有菩薩思惟地水火風一切眾生共有使我所修諸善亦一切眾生共有我因一切眾生所得善根迴與一切眾生得無礙智菩薩思惟我所作諸善使一切眾生得離魔界入於佛界使我得智恒十波羅蜜佛智現前使一切眾生得安隱樂得不動心一切眾生所有衰惱使互相救濟菩薩語福德言一切眾生為無明所障不知自苦他苦汝當開解菩薩布施行淨水時使一切眾生除有愛結渴得無上道悲我施水時願使一切眾生免恩愛僮僕恒得自在得法財富使我福如河慈心無垢花持戒以為底施如駛流水除眾生渴苦使我悲心恒如大河菩薩思惟我悲心如海淨戒如海潮忍辱如波浪智如海虫動慈心如一味水凡我所施者使成慈心海使施福得悲甘露除眾生生老病死若我於一眾生起於悲心與利樂時願使大悲堅固以悲滅眾生苦使一切眾生苦皆來逼我我今以此無畏施福使一切眾生皆得大悲我今所有忍辱功德於將來世刀兵劫時以我悲心滅一切眾生瞋以施食功德飢饉劫時使得飲食充足一切眾生以水施眾生功德使成就悲心住一切眾生心中以衣施眾生功德使一切眾生得慚愧心以燈明施佛因緣功德使我將來得於佛日滅一切闇以施眼功德使我將來世願一切眾生速得佛眼以我捨頭功德使一切眾生向菩提心以我藥施因緣功德使一切眾生除生老病死以我走使供給眾生功德因緣使一切眾生得無上無漏成菩提道以我華幢蓋供養佛塔因緣功德使一切眾生得高勝福以我旛供養舍利功德因緣使一切眾生除闇得明以鈴聲供養因緣使一切眾生得梵音聲以香華瓔珞供養因緣功德使一切眾生除諸結使垢煩惱臭穢以供養三寶因緣功德使一切眾生常值三寶不曾空缺以我於嶮道中為諸商賈除嶮道畏功德因緣使一切眾生出生死畏以我度眾生海難功德因緣使一切眾生度生死海以我所有淨善因緣功德使一切眾生摧破四魔得成正覺我當得三菩提我於眾生雖道是語為欲安慰眾生故說是語以此功德使一切眾生得無上菩提一切眾生菩提即是我菩提一切眾生為癡所障使得無上菩提以此因緣功德使一切眾生於前成佛我最後成以我於生死中往返因緣功德使一切眾生皆得作佛以我發善心功德因緣使一切眾生皆得佛智若有見聞受持讀誦者皆作無上菩提之因我欲滿一切眾生欲願我願故未滿若我見苦眾生悲吟之聲以此功德使一切眾生皆得作佛歡喜瞻覩設我修諸善行不使一切眾生作佛者我尚不喜聞況復履行菩薩語功德言汝若不能擁護眾生作依止者我亦不欲於汝及以果報何以故為眾生修福不自為己故若眾生盡我善如虛空於三時中與眾生樂施以菩提心勝丈夫悲發願此名說悲心亦名五種說亦名救眾生總名大丈夫行賢偈有五百古書有八百阿闍梨犢子部提波羅大菩薩生在南方是所作竟
稽首禮諸佛及法比丘僧今演毘尼法令正法久住戒如海無崖如寶求無厭欲護聖法財眾集聽我說欲除四棄法及滅僧殘法障三十捨墮眾集聽我說毘婆尸式棄毘舍拘留孫拘那含牟尼迦葉釋迦文諸世尊大德為我說是事我今欲善說諸賢咸共聽譬如人毀足不堪有所涉毀戒亦如是不得生天人欲得生天上若生人間者常當護戒足勿令有毀損如御入險道失轄折軸憂毀戒亦如是死時懷恐懼如人自照鏡好醜生欣慼說戒亦如是全毀生憂喜如兩陣共戰勇怯有進退說戒亦如是淨穢生安畏世間王為最眾流海為最眾星月為最眾聖佛為最一切眾律中戒經為上最如來立禁戒半月半月說和合僧集會未受大戒者出不來諸比丘說欲及清淨誰遣比丘尼來受教誡僧今和合何所作為大德僧聽今僧十五日布薩說戒若僧時到僧忍聽和合說戒白如是諸大德我今欲說戒眾集現前默然聽善思念之若有犯者當發露無犯者默然默然故當知僧清淨若有他舉者即應如實答如是諸比丘在於眾中乃至三唱憶念有罪當發露不發露者得故妄語罪佛說故妄語是障道法彼比丘自憶念知有罪欲求清淨當發露發露則安隱不發露罪益深諸大德我已說戒經序今問諸大德是中清淨不諸大德是中清淨默然故是事如是持諸大德是四棄法半月半月戒經中說若比丘與比丘共戒同戒不捨戒戒羸不自悔犯不淨行行淫欲法乃至共畜生是比丘波羅夷不共住若比丘在聚落中若閑靜處不與物懷盜心取隨不與取法若為王王大臣所捉若殺若縛若驅出國汝是賊汝癡汝無所知比丘如是盜者波羅夷不共住若比丘故自手斷人命持刀授與人歎譽死快勸死咄男子用此惡活為寧死不生作如是心思惟種種方便歎譽死快勸死是比丘波羅夷不共住若比丘實無所知自稱言我得上人法我已入聖智勝法我知是我見是彼於異時若問若不問欲自清淨故作如是說我實不知不見言知言見虛誑妄語除增上慢是比丘波羅夷不共住諸大德我已說四波羅夷法若比丘犯一一波羅夷法不得與諸比丘共住如前後亦如是是比丘得波羅夷罪不應共住今問諸大德是中清淨不諸大德是中清淨默然故是事如是持諸大德是十三僧伽婆尸沙法半月半月戒經中說若比丘故弄陰出精除夢中僧伽婆尸沙若比丘婬欲意與女人身相觸若捉手若捉髮若觸一一身分者僧伽婆尸沙若比丘婬欲意與女人婬欲麁惡語隨所說婬欲麁惡語者僧伽婆尸沙若比丘婬欲意於女人前自歎身言大姊我修梵行持戒精進修善法可持此婬欲法供養我如是供養第一最如是語者僧伽婆尸沙若比丘往來彼此媒嫁持男意語女持女意語男若為成婦事若為私通乃至須臾頃僧伽婆尸沙若比丘自乞作屋無主自為己當應量作是中量者長佛十二磔手內廣七磔手應將餘比丘往看處所彼比丘當指示處所無難處無妨處若比丘有難處妨處自乞作屋無主自為己不將餘比丘往看處所若過量作者僧伽婆尸沙若比丘欲作大房有主為己作應將餘比丘往看處所彼比丘應看處所無難處無妨處若比丘難處妨處作大房有主為己作不將餘比丘往看處所者僧伽婆尸沙若比丘以瞋恚所覆故非波羅夷比丘以無根波羅夷法謗欲壞彼比丘淨行彼於異時若問若不問知此事無根說我瞋恚故作是語若比丘作是語者僧伽婆尸沙若比丘以瞋恚所覆故於異分事中取片非波羅夷比丘以無根波羅夷法謗欲壞彼比丘淨行彼於異時若問若不問知是異分事中取片是比丘自言我瞋恚故作是語者僧伽婆尸沙若比丘欲壞和合僧方便受壞和合僧法堅持不捨彼比丘應諫是比丘言大德莫壞和合僧莫方便壞和合僧莫受破僧法堅持不捨大德應與僧和合歡喜不諍同一師學如水乳合於佛法中有增益安樂住是比丘如是諫時堅持不捨彼比丘應三諫捨是事故乃至三諫捨者善若不捨者僧伽婆尸沙若比丘有餘群黨若一若二若三乃至無數是比丘語彼比丘言大德莫諫此比丘此比丘是法語比丘律語比丘此比丘所說我等心喜樂此比丘所說我等心忍可彼比丘應諫是比丘言大德莫作是說言此比丘是法語比丘律語比丘此比丘所說我等心喜樂此比丘所說我等心忍可何以故此比丘非法語比丘非律語比丘大德莫欲壞和合僧汝等當樂欲和合僧大德與僧和合歡喜不諍同一師學如水乳合於佛法中者增益安樂住是比丘如是諫時堅持不捨彼比丘應三諫捨是事故乃至三諫捨者善若不捨者僧伽婆尸沙若比丘依聚落若城邑住行惡行污他家行惡行亦見亦聞污他家亦見亦聞諸比丘語是比丘言大德汝行惡行污他家行惡行亦見亦聞污他家亦見亦聞大德汝行惡行污他家今可遠此村落去不須住此是比丘語彼比丘言大德諸比丘有愛有恚有怖有癡有如是同罪比丘有驅者有不驅者諸比丘報言大德莫作是語言諸比丘有愛有恚有怖有癡有如是同罪比丘有驅者有不驅者何以故諸比丘不愛不恚不怖不癡大德汝行惡行污他家行惡行亦見亦聞污他家亦見亦聞是比丘如是諫時堅持不捨彼比丘應三諫捨是事故乃至三諫捨者善若不捨者僧伽婆尸沙若比丘惡性不受人諫語於戒法中諸比丘如法諫已自身不受諫語言諸大德莫向我說若好若惡我亦不向諸大德說若好若惡諸大德止莫諫我彼比丘諫是比丘言大德莫自身不受諫語大德自身當受諫語大德如法諫諸比丘諸比丘亦如法諫大德如是佛弟子眾得增益展轉相諫展轉相教展轉懺悔是比丘如是諫時堅持不捨彼比丘應三諫捨是事故乃至三諫捨者善若不捨者僧伽婆尸沙諸大德我已說十三僧伽婆尸沙法九初犯罪四乃至三諫若比丘犯一一法知而覆藏應強與波利婆沙行波利婆沙竟僧應與六夜摩那埵行摩那埵已餘有出罪應二十僧中出是比丘罪若少一人不滿二十眾出是比丘罪是比丘罪不得除諸比丘亦可呵此是時今問諸大德是中清淨不諸大德是中清淨默然故是事如是持諸大德是二不定法半月半月戒經中說若比丘共女人獨在靜處覆處可作婬處坐說非法語有住信優婆夷於三法中一一法說若波羅夷若僧伽婆尸沙若波逸提是坐比丘自言我犯是罪於三法中應一一治若波羅夷若僧伽婆尸沙若波逸提如住信優婆夷所說應如法治是比丘是名不定法若比丘共女人在不覆處不可作婬處坐作麁惡語說婬欲事有住信優婆夷於二法中一一法說若僧伽婆尸沙若波逸提是坐比丘自言我犯是罪於二法中應一一治若僧伽婆尸沙若波逸提如住信優婆夷所說應如法治是比丘是名不定法諸大德我已說二不定法今問諸大德是中清淨不諸大德是中清淨默然故是事如是持諸大德是三十尼薩耆波逸提法半月半月戒經中說若比丘衣已竟迦絺那衣已出畜長衣經十日不淨施得持若過者尼薩耆波逸提若比丘衣已竟迦絺那衣已出比丘於三衣中若離一一衣異處宿經一夜除僧羯磨尼薩耆波逸提若比丘衣已竟迦絺那衣已出若比丘得非時衣欲須便受受已疾疾成衣若足者善若不足者得畜經一月為滿足故若過者尼薩耆波逸提若比丘從非親里比丘尼邊取衣除貿易尼薩耆波逸提若比丘使非親里比丘尼浣故衣若染若打尼薩耆波逸提若比丘從非親里居士若居士婦乞衣除餘時尼薩耆波逸提餘時者若比丘奪衣失衣燒衣漂衣此是時若比丘奪衣失衣燒衣漂衣是非親里居士若居士婦自恣請多與衣是比丘當知足受衣若過受者尼薩耆波逸提若比丘居士居士婦為比丘辦衣價持如是衣價與某甲比丘是比丘先不受自恣請便到居士家作如是說善哉居士為我辦如是衣價與我為好故若得衣者尼薩耆波逸提若比丘二居士居士婦與比丘辦如是衣價我曹辦如是衣價與某甲比丘是比丘先不受自恣請到二居士家作如是說善哉居士辦如是衣與我共作一衣為好故若得者尼薩耆波逸提若比丘若王王大臣若婆羅門若居士居士婦遣使為比丘送衣價持如是衣價與某甲比丘彼使至比丘所語比丘言大德今為汝故送是衣價受取是比丘語彼使如是言我今不應受此衣價若我須衣合時清淨當受彼使語是比丘言大德有執事人不須衣比丘應言有若守僧伽藍民若優婆塞此是比丘執事人常為諸比丘執事彼使詣執事人所與衣價已還到比丘所作如是言大德所示某甲執事人我已與衣價竟大德知時往彼當得衣須衣比丘當往執事人所若二反三反語言我須衣若二反三反為作憶念得衣者善若不得衣四反五反六反在前默然住令彼憶念若四反五反六反在前默然住若得衣者善若不得衣過是求得衣者尼薩耆波逸提若不得衣從彼所來處若自往若遣使往語言汝先遣使送衣價與某甲比丘是比丘竟不得衣汝還取莫使失此是時若比丘雜野蠶綿作臥具者尼薩耆波逸提若比丘新純黑羺羊毛作臥具者尼薩耆波逸提若比丘作新臥具應用二分純黑羊毛三分白四分牻若比丘作新臥具不用二分純黑羊毛三分白四分牻作新臥具者尼薩耆波逸提若比丘作新臥具應六年持若減六年不捨故更作新者除僧羯磨尼薩耆波逸提若比丘作新坐具當取故者縱廣一磔手帖新者上為壞色故若比丘作新坐具不取故者縱廣一磔手帖新者上壞色者尼薩耆波逸提若比丘行道中得羊毛比丘須者應取若無人持得自持行至三由旬若無人持自持過者尼薩耆波逸提若比丘使非親里比丘尼浣染擘羊毛者尼薩耆波逸提若比丘自手取金銀若錢若教人取若口可受者尼薩耆波逸提若比丘種種賣買金銀寶物者尼薩耆波逸提若比丘種種販賣者尼薩耆波逸提若比丘畜長鉢不淨施得齊十日若過者尼薩耆波逸提若比丘破鉢減五綴不漏更求新鉢為好故若得者尼薩耆波逸提彼比丘應往僧中捨展轉取最下鉢與之令持乃至破若比丘自乞縷使非親里織師織作衣者尼薩耆波逸提若比丘居士居士婦使織師為比丘織作衣是比丘先不受自恣請便到彼所語織師言此衣為我織極好織令廣長堅緻齊整好我少多與汝價若比丘與價乃至一食直若得衣者尼薩耆波逸提若比丘先與比丘衣後瞋恚若自奪若使人奪取還我衣來不與汝是比丘應還衣取衣者尼薩耆波逸提若比丘病畜酥油生酥蜜石蜜齊七日得服若過者尼薩耆波逸提若比丘春殘一月在應求雨浴衣半月用浴若比丘春一月前求雨浴衣半月前用浴者尼薩耆波逸提若比丘十日未滿夏三月若有急施衣應受受已乃至衣時應畜若過畜者尼薩耆波逸提若比丘夏三月安居竟至八月十五日滿已若逈遠有疑恐怖畏難處比丘在如是處住於三衣中若留一一衣置村舍內及有因緣離衣宿乃至六夜若過者尼薩耆波逸提若比丘知他欲與僧物自迴入已者尼薩耆波逸提諸大德我已說三十尼薩耆波逸提法今問諸大德是中清淨不諸大德是中清淨默然故是事如是持諸大德是九十波逸提法半月半月戒經中說若比丘故妄語者波逸提若比丘種類毀訾比丘者波逸提若比丘兩舌語者波逸提若比丘與女人同室宿者波逸提若比丘與未受大戒人共宿過二夜至三夜曉者波逸提若比丘與未受具戒人同誦者波逸提若比丘知他比丘有麁惡罪向未受大戒人說除僧羯磨波逸提若比丘向未受大戒人說過人法言我知是我見是見知實者波逸提若比丘與女人說法過五六語者波逸提除有知男子若比丘自手掘地教人掘者波逸提若比丘壞鬼神村者波逸提若比丘妄作異語惱他者波逸提若比丘嫌罵者波逸提若比丘取僧繩床木床臥具坐褥露地自敷教人敷捨去不自舉不教人舉者波逸提若比丘僧房舍內敷僧臥具坐褥若自敷教人敷在中若坐若臥從彼捨去不自舉不教人舉者波逸提若比丘先知比丘住處後來於其中間強敷臥具止宿念言彼若嫌迮者當自避我去作是因緣非餘威儀者波逸提若比丘瞋他比丘不喜僧房舍內若自牽出若教人牽出波逸提若比丘房重閣上脫脚繩床木床若坐若臥波逸提若比丘知水有蟲自用澆泥澆草教人澆者波逸提若比丘欲作大房戶扉窓牖及諸莊飾具指授覆苫齊二三節若過者波逸提若比丘僧不差教授比丘尼者波逸提若比丘為僧差教授比丘尼乃至日沒波逸提若比丘語諸比丘如是言諸比丘為飲食故教授比丘尼者波逸提若比丘與非親里比丘尼衣除貿易波逸提若比丘與非親里比丘尼作衣者波逸提若比丘與比丘尼在屏處坐者波逸提若比丘與比丘尼期同道行乃至聚落除餘時波逸提餘時者若伴行有疑恐怖處此是時若比丘與比丘尼期乘船若上水若下水除直渡者波逸提若比丘知比丘尼讚歎因緣得食食除施主先有意者波逸提若比丘與婦人期同道行乃至聚落者波逸提若比丘施一食處無病比丘應受一食若過者波逸提若比丘展轉食除餘時波逸提餘時者病時施衣時此是時若比丘別眾食除餘時波逸提餘時者病時施衣時作衣時道行時船行時大會時沙門施食時此是時若比丘至檀越家殷勤請與餅󰉓飯比丘須者應兩三鉢受持至寺內應分與餘比丘食若比丘無病過兩三鉢受持至寺內不分與餘比丘食者波逸提若比丘足食竟或時受請不作餘食法更食者波逸提若比丘知他比丘足食竟若受請不作餘食法殷勤請與食大德取是食以是因緣非餘欲使他犯者波逸提若比丘非時食者波逸提若比丘食殘宿食者波逸提若比丘不受食食若藥舉著口中除水及楊枝波逸提若比丘得好美食乳酪魚肉無病自為己索者波逸提若比丘外道男外道女自手與食者波逸提若比丘先受請已若前食後食行詣餘家不囑餘比丘除餘時波逸提餘時者病時作衣時施衣時此是時若比丘食家中有寶強安坐者波逸提若比丘食家中有寶屏處坐者波逸提若比丘獨與女人露地坐者波逸提若比丘語諸比丘如是語大德共至聚落當與汝食彼比丘乃至聚落竟不教與是比丘食語言汝去我與汝共坐共語不樂我獨坐獨語樂以是因緣非餘方便遣去者波逸提若比丘請四月與藥無病比丘應受若過受除常請更請分請盡形請者波逸提若比丘往觀軍陣除時因緣波逸提若比丘有因緣至軍中若過二宿至三宿者波逸提若比丘軍中住若二宿三宿或時觀軍陣鬪戰或觀遊軍象馬勢力者波逸提若比丘飲酒者波逸提若比丘水中戲者波逸提若比丘以指擊攊他比丘者波逸提若比丘不受諫者波逸提若比丘恐怖他比丘者波逸提若比丘半月洗浴無病比丘應受若過受除餘時波逸提餘時者熱時病時作時風時雨時遠行來時此是時若比丘無病為炙身故露地然火若教人然除餘時波逸提若比丘藏他比丘衣鉢坐具鍼筒若自藏若教人藏下至戲笑者波逸提若比丘淨施比丘比丘尼式叉摩那沙彌沙彌尼衣不問主輒著者波逸提若比丘得新衣當作三種染壞色青黑木蘭若比丘得新衣不作三種染壞色青黑木蘭新衣持者波逸提若比丘故斷畜生命者波逸提若比丘知水有蟲飲用者波逸提若比丘故惱他比丘乃至少時不樂者波逸提若比丘知他比丘有麁惡罪而覆藏者波逸提若比丘年滿二十當與受具足戒若比丘知年未滿二十與受具足戒此人不得戒諸比丘亦可呵彼愚癡故波逸提若比丘知僧諍事起如法滅已後更發舉者波逸提若比丘知是賊伴期共一道行乃至聚落者波逸提若比丘作如是語我知佛所說法行婬欲非障道法彼比丘應諫是比丘言大德莫作是語莫謗世尊謗世尊者不善世尊不作是語世尊無數方便說行婬欲是障道法彼比丘如是諫時堅持不捨彼比丘應三諫捨是事故乃至三諫捨者善若不捨者波逸提若比丘知如是語人未作法如是惡見不捨若畜同止宿同一羯磨者波逸提若比丘知沙彌作如是語我知佛所說法行婬欲非障道法彼比丘諫此沙彌言汝莫作是語莫謗世尊謗世尊者不善世尊不作是語沙彌世尊無數方便說行婬欲是障道法彼比丘如是諫時堅持不捨彼比丘應三諫捨此事故乃至三諫捨者善若不捨者彼比丘應語此沙彌言汝自今已後非佛弟子不得隨餘比丘行如諸餘沙彌得與大比丘二宿三宿汝今無此事汝出去滅去不須此中住若比丘知如是被擯沙彌若畜同一止宿波逸提若比丘餘比丘如法諫時作如是語我不學此戒乃至問有智慧持戒律者我當難問波逸提欲求解者應當難問若比丘說戒時作如是語大德何用此雜碎戒為說是戒時令人惱愧懷疑輕呵戒故波逸提若比丘說戒時作如是語大德我今始知是法是戒經半月半月戒經中說若餘比丘知是比丘若二若三說戒中坐何況多彼比丘無知無解若犯罪應如法治更增無知罪大德汝無利得不善汝說戒時不一心念攝耳聽法彼無知故波逸提若比丘共同羯磨已後如是語諸比丘隨親厚以僧物與者波逸提若比丘僧斷事時不與欲而起去者波逸提若比丘與欲已後更呵者波逸提若比丘知他比丘共鬪諍聽此語已向彼說者波逸提若比丘瞋故不喜打他比丘者波逸提若比丘瞋故不喜以手搏比丘者波逸提若比丘瞋故不喜以無根僧伽婆尸沙法謗者波逸提若比丘剎利水澆頭王王未出未藏寶若入過宮門閾者波逸提若比丘若寶及寶莊飾具若自捉教人捉除僧伽藍中及寄宿處波逸提若在僧伽藍中若寄宿處若寶及寶莊飾具若自捉若教人捉識者當取如是因緣非餘若比丘非時入聚落不囑餘比丘者波逸提若比丘作繩床木床足應高如來八指除入梐孔上截竟過者波逸提若比丘持兜羅綿貯作繩床木床臥具坐褥者波逸提若比丘用骨牙角作鍼筒成者波逸提若比丘作尼師檀當應量作是中量者長佛二磔手廣一磔手半更增廣長各半磔手若過者波逸提若比丘作覆瘡衣當應量作是中量者長佛四磔手廣二磔手若過成者波逸提若比丘作雨浴衣當應量作是中量者長佛六磔手廣二磔手半若過成者波逸提若比丘佛衣等量作衣是中量者長佛十磔手廣六磔手是佛衣量若過成者波逸提諸大德我已說九十波逸提法今問諸大德是中清淨不諸大德是中清淨默然故是事如是持諸大德是四波羅提提舍尼法半月半月戒經中說若比丘入村中無病從非親里比丘尼邊自手受食食是比丘應向餘比丘悔過言大德我犯可呵法所不應為我今向大德悔過是名悔過法若比丘在白衣家食是中有比丘尼指示與某甲羹與某甲飯諸比丘應語彼比丘尼如是言大姊且止須諸比丘食竟若無一比丘語彼比丘尼如是言大姊且止須諸比丘食竟是比丘應向餘比丘悔過言大德我犯可呵法所不應為我今向大德悔過是名悔過法有諸學家僧作學家羯磨若比丘知是學家先不受請無病自手受食食是比丘應向餘比丘悔過言大德我犯可呵法所不應為我今向大德悔過是名悔過法若阿練若逈遠有疑恐怖處若比丘在如是阿練若處住先不語檀越僧伽藍外不受食在僧伽藍內無病自手受食食是比丘應向餘比丘悔過言大德我犯可呵法所不應為我今向大德悔過是名悔過法諸大德我已說四波羅提提舍尼法今問諸大德是中清淨不諸大德是中清淨默然故是事如是持諸大德是眾多學法半月半月戒經中說齊整著內衣應當學齊整著三衣應當學不得反抄衣入白衣舍應當學不得反抄衣入白衣舍坐應當學不得衣纏頸入白衣舍應當學不得衣纏頸入白衣舍坐應當學不得覆頭入白衣舍應當學不得覆頭入白衣舍坐應當學不得跳行入白衣舍應當學不得跳行入白衣舍坐應當學不得蹲坐白衣舍應當學不得扠腰入白衣舍應當學不得扠腰入白衣舍坐應當學不得搖身入白衣舍應當學不得搖身入白衣舍坐應當學不得掉臂入白衣舍應當學不得掉臂入白衣舍坐應當學好覆身入白衣舍應當學好覆身入白衣舍坐應當學不得左右顧視入白衣舍應當學不得左右顧視入白衣舍坐應當學靜默入白衣舍應當學靜默入白衣舍坐應當學不得戲笑入白衣舍應當學不得戲笑入白衣舍坐應當學正意受食應當學平鉢受飯應當學平鉢受羹應當學羹飯俱食應當學以次食應當學不得挑鉢中央食應當學無病不得為己索羹飯應當學不得以飯覆羹上更望得應當學不得視比坐鉢中起慊心應當學當繫鉢想食應當學不得大揣飯食應當學不得大張口待飯食應當學不得含食語應當學不得揣飯搖擲口中食應當學不得遺落飯食應當學不得頰飯食應當學不得故嚼飯作聲食應當學不得噏飯食應當學不得舌舐食應當學不得振手食應當學不得手把散飯食應當學不得污手捉食器應當學不得洗鉢水棄白衣舍內應當學不得生草上大小便涕唾除病應當學不得淨水中大小便涕唾除病應當學不得立大小便除病應當學不得與反抄衣人說法除病應當學不得為衣纏頸人說法除病應當學不得為覆頭人說法除病應當學不得為裹頭人說法除病應當學不得為叉腰人說法除病應當學不得為著革屣人說法除病應當學不得為著木屐人說法除病應當學不得為騎乘人說法除病應當學不得佛塔內宿除為守視應當學不得佛塔內藏財物除為堅牢故應當學不得著革屣入佛塔中應當學不得捉革屣入佛塔中應當學不得著革屣遶佛塔行應當學不得著富羅入佛塔中應當學不得捉富羅入佛塔中應當學不得佛塔下食留草及食污地捨去應當學不得擔死屍從佛塔下過應當學不得塔下埋死屍應當學不得塔下燒死屍應當學不得向塔燒死屍應當學不得遶塔四邊燒死屍使臭氣來入應當學不得持死人衣從塔下過除為浣染香薰應當學不得塔下大小便應當學不得向塔大小便應當學不得遶佛塔四邊大小便使臭氣來入應當學不得持佛像至大小便處應當學不得塔下嚼楊枝應當學不得向塔嚼楊枝應當學不得遶塔四邊嚼楊枝應當學不得塔下涕唾應當學不得向塔涕唾應當學不得遶塔四邊涕唾應當學不得向佛塔舒脚坐應當學不得安佛像在下房己在上房住應當學人坐己立不得為說法除病應當學人臥己坐不得為說法除病應當學人在座己在非座不得為說法除病應當學人在高座己在下座不得為說法除病應當學人在前己在後不得為說法除病應當學人在高經行處己在下經行處不得為說法除病應當學人在道己在非道不得為說法除病應當學不得携手在道行應當學不得上樹過人頭除時因緣應當學不得絡囊盛鉢貫杖頭置肩上行應當學人持杖不應為說法除病應當學人持劍不應為說法除病應當學人持鉾不應為說法除病應當學人持刀不應為說法除病應當學人持蓋不應為說法除病應當學諸大德我已說眾學法今問諸大德是中清淨不諸大德是中清淨默然故是事是持諸大德是七滅諍法半月半月戒經中說若比丘有諍事起即應除滅應與現前毘尼當與現前毘尼應與憶念毘尼當與憶念毘尼應與不癡毘尼當與不癡毘尼應與自言治當與自言治應與覓罪相當與覓罪相應與多覓罪相當與多覓罪相應與如草布地當與如草布地諸大德我已說七滅諍法今問諸大德是中清淨不諸大德是中清淨默然故是事如是持諸大德我已說戒經序已說四波羅夷法已說十三僧伽婆尸沙法已說二不定法已說三十尼薩耆波逸提法已說九十波逸提法已說四波羅提提舍尼法已說眾學法已說七滅諍法此是佛所說戒經半月半月說戒經中來若更有餘佛法是中皆共和合應當學忍辱第一道佛說無為最出家惱他人不名為沙門此是毘婆尸如來無所著等正覺說是戒經譬如明眼人能避險惡道世有聰明人能遠離諸惡此是尸棄如來無所著等正覺說是戒經不謗亦不嫉常奉於戒行飲食知止足常樂在空閑心定樂精進是名諸佛教此是毘葉羅如來無所著等正覺說是戒經譬如蜂採華不壞色與香但取其味去比丘入聚落不違戾他事不觀作不作但自觀身行若正若不正此是拘留孫如來無所著等正覺說是戒經心莫作放逸聖法當勤學如是無憂愁心定入涅槃此是拘那含牟尼如來無所著等正覺說是戒經一切惡莫作當奉行諸善自淨其志意是則諸佛教此是迦葉如來無所著等正覺說是戒經善護於口言自淨其志意身莫作諸惡此三業道淨能得如是行是大仙人道此是釋迦牟尼如來無所著等正覺於十二年中為無事僧說是戒經從是已後廣分別說諸比丘自為樂法樂沙門者有慚有愧樂學戒者當於中學明人能護戒能得三種樂名譽及利養死得生天上當觀如是處有智勤護戒戒淨有智慧便得第一道如過去諸佛及以未來者現在諸世尊能勝一切憂皆共尊敬戒此是諸佛法若有自為身欲求於佛道當尊重正法此是諸佛教七佛為世尊滅除諸結使說是七戒經諸縛得解脫已入於涅槃諸戲永滅盡尊行大仙說聖賢稱譽戒弟子之所行入寂滅涅槃世尊涅槃時興起於大悲集諸比丘眾與如是教誡莫謂我涅槃淨行者無護我今說戒經亦善說毘尼我雖般涅槃當視如世尊此經久住世佛法得熾盛以是熾盛故得入於涅槃若不持此戒如所應布薩喻如日沒時世界皆闇冥當護持是戒如𤛆牛愛尾和合一處坐如佛之所說我已說戒經眾僧布薩竟我今說戒經所說諸功德施一切眾生皆共成佛道
爾時佛住王舍城竹林精舍為諸人天演說法要時有大藥叉女名曰歡喜容貌端嚴有五千眷屬常住支那國護持世界是娑多大藥叉將之女娉半支迦大藥叉將生五百子有大威力與諸眷屬來詣佛所退坐一面佛告歡喜母汝今可受如來教勅我欲令汝捨除暴惡護諸有情此王舍城及贍部洲一切女人所生男女皆施無畏時歡喜母白佛言世尊若如是者我及諸子當於何食佛言汝但慈心不害有情我當勅諸聲聞弟子每於食次常與汝食并於行末置一分食呼汝名字并諸子等皆令飽滿若有餘食汝可迴施一切鬼神皆悉運心令其飽足時歡喜母白佛言世尊我今歸命如來奉佛教勅不敢違越王舍大城及諸國土一切人民所生男女我皆擁護令其安樂不令一切諸惡鬼神得其便也惟願如來護念於我佛言善哉善哉歡喜母汝今可於如來善法律中受持三歸五戒令汝長夜解脫諸苦獲大安樂所謂歸佛法僧不殺生命乃至不飲諸酒是汝學處汝當受持時歡喜母既受三歸并五學處歡喜踊躍遶佛三匝白佛言世尊我今已蒙如來加護我有自心陀羅尼能除一切災難恐怖若有受持此章句者我諸眷屬常為守護令獲安樂唯願如來聽我宣說佛言恣汝意說時歡喜母即於佛前說陀羅尼曰曩謨囉怛曩怛囉夜耶娜莫賀哩底曳摩賀藥乞史抳訶謨伽曳薩底曳嚩儞𩕳沒馱鉢哩野曳惹多賀哩抳曳半左補怛囉捨多鉢哩嚩曳畢哩迦囉曳麼呬多薩嚩薩怛嚩曩麼塞訖哩跢曳婆誐鑁賀哩底曳訖哩乃野麼󰨢跢以灑銘沒駄帝惹婆爾底薩麼囉多曳婆誐鑁補囉囉乞灑枲婆誐鑁母紫多枲跛囉補怛囉尾覲曩尾曩野迦沒哩跛三麼儞多怛囉拏羅滿怛囉跛娜補娜攞賀囉灑曳怛儞野他枲嚩𪘨跛哩嚩𪘨寗怛囉曷底薩嚩羯麼迦囉拏曳娑嚩賀世尊我此陀羅尼有大威力猶如真多摩尼寶能滿一切諸有意願唯有如來及諸菩薩當證知我佛言歡喜母汝能饒益有情護持我法說此陀羅尼未來世中我諸弟子付汝守護悉令安樂時歡喜母白佛言如佛聖旨我當奉行世尊若欲成就此陀羅尼法者先於白㲲上或絹素上隨其大小畫我歡喜母作天女形極令妹麗身白紅色天繒寶衣頭冠耳璫白螺為釧種種瓔珞莊嚴其身坐寶宣臺垂下右足於宣臺兩邊傍膝各畫二孩子其母左手於懷中抱一孩子名畢哩孕迦極令端正右手近乳掌吉祥果於其左右并畫侍女眷屬或執白佛或莊嚴具其畫像人清淨澡浴著新淨衣受持八戒如法畫已於一密室清淨掃洒作四肘方壇應取純色牸牛瞿摩夷以物承取以香相和如法塗拭又以白檀香埿於方壇上作一圓壇安像於中上施天蓋懸諸綵幡以種種時花散於壇上又以乳糜酪飯甘脆飲食及諸果子閼伽香水燒好沈香而為供養像面向西其持誦者壇西面東對像念誦或四時三時乃至一時不應間闕若有間斷法即難成亦不得誦金剛部真言及諸雜念誦恐難成就每時誦一百八遍為常正念誦時不應雜共人語令真言間斷不成遍數虛費功力若欲成就此法從白月一日五日及十六日二十日起首依前儀軌對此像前誦滿一萬遍即成先行必須慎密勿使人知勿對人前誦此真言若能依教專注密修歡喜母必現其身滿修行者所願作此念誦必不得與人結怨恐損彼人成不饒益若得成就已所獲財寶應須廣行檀施不應慳悋若欲令歡喜母速來現身修行者專想此母常不離心又於念誦處及所居處必須清淨不用燈明又常燒沈香唯自獨處無間念誦亦不應恐怖歡喜母必來現身若得來已漏泄人知必招其禍若來現身亦不應共語但至心念誦更加如法供養後必數來告行者言令我何所作為或留瓔珞環釧寶莊嚴具若留必須便用不得停留亦不與語如是久久淳熟方可與語即請為母或為姊妹不應於彼生貪染心設彼聖者有染欲意必不應受若受必生彼族難得解脫持誦者每於自所食物先減一分淨食以心真言加持七遍食了持於淨處瀉之常得擁護不離左右誦心真言曰唵弩弩麼里迦呬諦娑嚩賀持誦者既先行功滿擇吉宿日或日月蝕時如法供養取好沈香搵酥護摩一千八十遍必獲成就或現本身或即加持數珠或供養具祈上中下等成就或得所居處地動或見光明當知已獲成就從此已後所作皆得如意方用已後諸成就法若求伏藏者取一有童女澡浴清淨著鮮潔衣取有香氣花令童女兩手捧花掩面立於壇邊持誦者誦前真言加持欝金香水一百八遍灑童女身上於真言句中加求願事須臾頃彼童女即說伏藏所在或即專心念誦請聖者現身問其所在或但祈請令歡喜母每日供給所須若得如願所獲財寶廣修功德及行檀施饒益有情不應蓄積必失成就又法欲得貴人歡喜取彼人門下土以唾和作丸加持一百八遍置於廁中彼人必相敬順歡喜又法欲得女人敬愛加持果子二十一遍與彼人喫即相敬愛又法若有疑事准前加持童女問之所疑事意種種皆說又法或但念誦乞願邀祈或聞空中語聲相報或於夢寐中必相告語疑事悉知又法若有鬼魅所持怕怖不安者取安息香阿魏藥白芥子和酥護摩一千八十遍一切精魅悉皆殄滅又法若有惡人作留難者取嚕地囉和土加持二十一遍或一百八遍密埋彼家門閫下其作留難人必病欲令差者收却彼土其病即除又法夫妻不和者彼所受用衣服等物或所食之物密加持二十一遍與彼人受用勿令知覺必得相順又法有人被毒中者加持白鴿糞和水與喫即差又法若有被囚禁枷鎖種種口舌者取五月五日桃木密書彼怨人名字加持一百八遍又於真言句中稱彼人名加持求願語釘入地即得官府口舌解散無事又法欲得論議勝者取野葛一片加持二十一遍手把與彼論議彼便杜口又法女人難婚者作一灰人加持一百八遍令彼女人每日拜此灰人七拜其婚即合萬不失一又法欲遠召所愛人者應作一灰人或作鹽人亦得以刀安彼心上稱彼姓名每日三時結召請印誦真言一百八遍加持不踰七日彼人即至如或不來其人必遭重病又法若有負債不還者當以鹽末作彼人形結降伏印誦陀羅尼一百八遍於真言句中稱彼人姓名以刀劃之其人即自來叩頭乞命又法若人患鬼魅病者准前加持一童女問之知其病祟所作即以法發遣彼鬼魅病人無不除差又法若欲治病去時先燃燈一盞安於竈下以真言加持二十一遍即蓋竈門明日平旦檢看若油盡即去若不盡即不須與治必難得差此法甚險又法若日月蝕時於像前以熟銅椀盛酥加持乃至復滿食此加持酥即獲聞持日誦千言又法若有不和順者密誦真言加持果子或飲食方便與彼人食必得敬愛又法凡有死亡家令人恐怖者以忿怒心誦此陀羅尼二十一遍或一百八遍恐怖即除不往死亡家最善又法若經官論訟持此真言一百八遍或但密誦真言必得道理又法若欲謁見大人官長誦真言一百八遍見時必得歡喜又法若有難產者加持牛酥一百八遍或二十一遍與產婦喫及塗產門必得易產若持誦者一心專誦此真言更不雜修歡喜母常隨擁護不離左右不久必現其身若修行此歡喜母法欲令速驗者當別置靜室極須慎密不得於佛堂精舍中作法恐難成就又不得使人見此像及知作法必失効驗又法若有冤讐欲來相害者取胡麻和酥於像前護摩一千八十遍於真言句中稱彼人姓名必得歡喜又法若欲令前人相憶念者書彼人姓名安自床脚下彼人必相憶念又法若欲令彼怨人家驚恐不安者取髑髏骨一片加持二十一遍或一百八遍密安彼怨宅內其家必驚恐不安凡欲取髑髏骨時先以真言加持自身二十一遍即結召印然後取之密加持用無不應驗若欲却令彼人無恐怖者誦此真言二十一遍收取髑髏骨作發遣却送本處彼家即得無畏此骨一度用更不堪重用無驗凡經供養竟食及果子等一切不得食令持真言者無効凡欲供養歡喜母食皆須創新別造不得用經宿殘食每下供養食皆須自送不得使人送必無効驗又法欲成就役使法者先持誦真言令功業成已然後揀取一髑髏若知此髑髏是了事強幹人必易得成驗先於所見處加持自身又以真言加持彼髑髏一百八遍結請召印召彼令隨密裹將來先以淨水洗又以香水浴以銀為舌於歡喜像前加持一千八十遍於壇側以甑蓋頭即於其夜自通姓名或現其身請為給使從此以後驅使無不應驗疑事問之必能先知此法極須慎密若漏泄非但不成亦反招殃咎凡使髑髏往彼人處先須料挍前人彼怨若是持誦金剛部法或精持禁戒解法人必不得惱亂反損自身不爾必効次說印契先結請召印以右手指於左手背叉入把左手掌左手向身三招其印相即成次結降伏印二手內相叉二小指相鉤二無名指各左右入虎口二中指豎合二頭指各捻中指背二大指各捻中指中節其印相即成次結擲惡人印以右手大指捻無名指甲上每誦真言一遍一度向彼惡人擲之其印相即成次結發遣聖者印即結前召請印以右手向外擲之其印即以成矣爾時歡喜母於大會中說此陀羅尼法已白佛言世尊我今已蒙如來護念於我我及眷屬奉佛教勅於未來世護諸有情令獲安樂離諸恐怖若有能依此法清淨受持此陀羅尼者一切求者皆得滿足時歡喜母復白佛言世尊我今復說愛子畢哩孕迦陀羅尼法為利益護持諸有求者真言曰唵致尾致𩕳娑嚩賀其印以二手合掌二大指並屈入掌中即成此印一切處用獲身請召奉送並皆用之以印加持自身五處所謂頂右左肩心喉等即成護身以二大指招之名請召開出之名奉送若有受持此陀羅尼法者我及愛子畢哩孕迦并諸眷屬等擁護是人不令一切諸惡鬼神有所侵擾若有持此陀羅尼必須清淨不食熏穢誦真言滿三十萬遍并施愛子畢哩孕迦食即成先行其施食法先於露地淨處以瞿摩夷塗一圓壇壇上散以時花或但於淨石上施之亦得每欲食時先取所食之物各少許共置一淨器中以前真言加持七遍於彼壇上施之并呼畢哩孕迦名告言受我此食願垂加護如是不闕滿六箇月即得愛子常隨加護又法或乞食或喫乳誦真言滿三十萬遍已然後取牛肉作丸一加持一燒日日三時時別一千八十遍滿四十九日畢哩孕迦即現其身滿修行者所願又法修行者食三白食以牛肉和安悉香作丸護摩從白月一日起首滿足一月每日三時時別一千八十遍至月滿日廣陳供養一日一夜斷食斷雜言語如上依教護摩無間至誠念誦愛子畢哩孕迦必現與持誦者常為親伴所須皆應又法取明淨好安息香搵酥護摩每日三時時別准上如是護摩不間不斷即常送金錢供其所用又法欲求伏藏者如前作先行法成已然後以蘇合香和酥護摩每日三時時別一千八十遍如是不間不斷其伏藏即現取用一無障礙若常持誦此陀羅尼兼施食者能令財物豐盈所求無不隨意當得此畢哩孕迦衛護又法若欲降伏怨敵者書彼怨人名於持誦者左脚下踏而以勵聲忿怒想誦於真言句中加彼怨人名誦滿十萬遍一切怨對無不隨順又法若被囚禁者常誦此陀羅尼即得解脫又法欲得安隱者取菴末羅樹葉和乳加持護摩十萬遍即得安隱我今復說畢哩孕迦刻像法取好白栴檀香木無瑕隙者長六指或一磔手令巧匠雕作童子形頂上有五朱紫髻子相好圓滿以種種瓔珞莊嚴其身於荷葉上交脚而坐右手掌吉祥果作與人勢左手揚掌向外垂展五指此名滿願手作此像已於一淨室密處以安悉香水和泥作一肘或三肘方壇以瞿摩夷如法塗拭又以白檀香塗一圓座安像於中以種種時花散於壇上乳糜酪飯甜脆果子及歡喜團等如法供養燒沈水香對此像前誦陀羅尼滿十萬遍愛子畢哩孕迦必來現身問行者言喚我有何所求修行者隨所願求皆得如意從次已後作法無不成驗又法欲知未來善惡事者取瞿摩夷如前塗壇如前供養燒安悉香以胡麻一加持一燒滿一千八十遍即於此處安寢勿使雜語一心思惟畢哩孕迦聖天乞境界須臾頃夢見畢哩孕迦所有疑事問之皆說乞夢真言曰唵馱囉馱囉昝婆昝婆𪾼醯呬畢哩孕迦囉薩嚩薩怛嚩𩕳嚩囉野賀賀呬呬護護娑嚩賀爾時歡喜母說此自心陀羅尼并愛子畢哩孕迦成就法已五體投地禮佛雙足白言世尊我今以此陀羅尼及成就法饒益有情唯願如來及諸聖眾當證知我佛言善哉善哉歡喜母我今又復付囑於汝汝等於我法中若諸伽藍出家弟子所住之處一切人民汝及眷屬勤心守護勿令諸惡鬼神作其障難令得安樂乃至我法未滅已來於贍部洲應如是行時歡喜母及五百子并諸眷屬藥叉等眾聞佛教勅皆大歡喜作禮而去
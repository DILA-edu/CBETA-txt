僧殘篇中故失精戒第一此戒人之喜犯故在初也多論三義故佛制此戒一為令正法久住故二欲止誹謗故三欲生天龍善神信敬心故四部律中佛並訶責言云何以此不淨手受人信施具三緣一標心作究竟意二方便動轉三體分盈流便犯五分睡時不淨出若覺發心身動偷蘭身不動而心動者吉羅善見云若手捉根而睡擬出精者眠中若出僧殘律中開夢出者不犯若亂意睡眠有五過失一者惡夢二者諸天不護三心不入法四不思明相五喜出精五分得五吉羅以夢故不犯殘也律不犯中若夢中失覺已恐污身衣故以弊物及手捺棄若欲想出若見好色不觸而失若行時自觸兩髀而失若觸衣而失若浴時失若手措摩而失如是一切不作出精意而自出者無犯十誦擔重遠行騎乘筋節斷解便有種種精出善見云精遍身中故伽論中故出他精偷蘭為他作境界也摩觸女人戒第二多論六義一者出家之人飄然無所依止今制此戒與之作伴有所依帖故二為息鬪諍此是諍競根本故三為息疑嫌不但為捉而已謂作大惡故四為斷大惡之原禁微防著故五為護正念若觸女人必失正念故六比丘出家理應超絕塵染栖心累外為世軌則若觸女人則喪世人崇敬心故具五緣成犯一人女二人女想三有染心四身相觸五著便結犯初明人女者律本云四種女人如淫戒中有淫心者愛染污心身者從髮至足也言相觸者有三種初比丘往觸無衣覺女睡眠新死少分壞者但使往觸著不問受樂不受樂皆犯僧殘二者女來觸比丘不必須淫心而比丘要須動身受樂者犯殘此律文不了今準十誦言犯僧殘若不動身而受樂者此律吉羅若先有染心於前女後女來觸比丘不動而受樂者偷蘭遮動則犯殘如上並據二俱無衣以言若互有衣者犯偷蘭二俱有衣犯吉羅若以二形身相觸偷蘭此又律文不了如十誦伽論意在女者僧殘在男者偷蘭律中若欲心觸男子或衣鉢坐具乃至自觸身一切吉羅善見若以髮髮相觸爪爪相觸悉偷蘭以無覺能觸故覺境不覺應作四句十誦比丘及女人身根互壞相觸皆蘭若以爪齒毛瘡無肉骨觸女身偷蘭若依四分戒本若捉髮者殘謂以覺觸不覺也僧祇律中若觸畜生女者一切吉羅非人女亦爾謂無淫心十誦若觸不能女男身者俱蘭僧祇意謂男子黃門而是女人觸者殘謂前有方便心後稱本境善見云相觸得五罪謂夷殘蘭吉指觸故波逸提不犯中律云若有所取與相觸或戲笑若相解時相觸一切不犯非不犯餘罪僧祇若共女人捉物呪願捉器行食捉繩頭尾捉杖竹木皆非威儀有欲心者吉羅欲心動物及以器繩或灒水著女皆偷蘭若母等近親久別相見抱捉比丘者當正念住不犯十誦若母女姊妹為病患及水火刀兵深坑惡獸難救者無犯但無染心若為水所沒開比丘手捉雖淫心起但捉一處莫放到岸不應故觸得殘若女人寫水注比丘手水流不斷於女生淫心偷蘭僧祇若城門道迮逢女人鬧者要待希已便過若女人有所須令淨人與無者持著床几上語言取之若擔重不舉倩比丘者旁無淨人比丘為舉著高處令自擔之若乞食時有端正女持食來比丘若起淫心者放鉢著地令餘人授受之準此若就女人取針線瓶盂等物恐搪觸者當語著地然後比丘自取餘並例知十誦四分開處猶多若據僧祇水溺難緣至死不開須知急緩之意過集積增莫不由此與女人麁語戒第三七緣成犯謂人女人女想有染心麁語麁語想六言章了了七前人知解伽論比丘性好麁語偷蘭律中人女者要有所了知解淫欲語也麁惡語者非梵行也未必言聲相有麁醜號為麁惡不防涉於善事而意表於淫欲故律云若復作餘語者如律云因消蘇著赤衣時女形露便言消蘇好不若女情相領律結僧殘若不解者如僧祇云比丘見女人新染衣著形露比丘言大赤好女人云新染故爾比丘生疑白佛佛令一比丘問女女具如前答佛言義味俱解僧殘四分解語不解義偷蘭此但論染心向女麁語若準五分具有彼此互向麁語犯下歎身戒亦同律中不犯者為女說不淨惡露觀九瘡九孔九入九漏九流而彼女謂為說麁語若說毘尼時言次及此若說經受經若二人同受若彼問此答若同誦若錯說但無欲心一切無犯向女歎身索供戒第四論犯七緣一人女二人女想三內有染心四歎身說麁語五麁語想六七同前戒律云歎身者端正好顏色大姓出家持戒修善法行十二頭陀等不索淫欲供養者偷蘭說欲并自歎者僧殘若直說麁語犯前戒不犯中若為女人說法及說毘尼時言次相及而女謂自歎身並無犯媒人戒第五六緣成犯一是人男女二人想三為媒嫁事四媒嫁想五言辭了了六受語往還報便犯律文要三時具者方結僧殘一謂受語二往彼陳說三還報知若具二者結偷蘭遮具一時者結突吉羅若受語往彼說而言已嫁若死若賊將去者偷蘭若言癩病等還報者僧殘除二道已媒餘身分者偷蘭若媒人男畜生等並吉羅五分不許而報偷蘭十誦不能男女若道合一道女石女等一切偷蘭此律中諸比丘白二羯磨差人媒嫁一切僧殘今知事白僧媒娶淨人供給婚具問僧同和一切僧殘若用僧物同俱犯重僧祇為他求好馬種和合故偷蘭餘畜吉羅五分若為男長倩女使偷蘭為女倩男亦爾十誦伽論云若指腹為媒及自媒者偷蘭四分媒法以語書指印遣使但情相領參互作句皆犯若比丘持地書往不看者及為白衣作餘使並吉羅僧祇勸歸婦早還者偷蘭律不犯中若男女先已通後離別還和合者開不犯十誦云作券書言非我婦猶故未唱出者偷蘭若婦禮已斷不復來往而和合者僧殘律中開持書者若為父母及信心精進優婆塞病若在獄繫及為佛法僧事病比丘事等看書持往不犯無主僧不處分過量房戒第六具有五過一須人經營妨修道業二多論云長己貪結壞少欲知足故三處處乞覓惱亂人非人二趣不生信敬壞滅正法令不久住故四專任自由不乞處分容障僧事多惱亂故五或自損行違其慈道壞梵行故六緣成犯一無主二為己三自乞求四過量不處分五過量不處分想六房成結犯薩婆多云末後二摶泥未竟輕蘭餘一摶在重蘭善見云若留一摶泥在後當成蘭決罷心者僧殘僧祇瓦木板石灰泥草覆乃至最後一把草覆竟即殘若自受用皆吉羅房生若死休道施僧乃可受用律中若作此房先知無妨難已然後來僧中乞法若不可信一切僧共往看之若可信者即當聽作善見云無妨難地處平治如鼓面後至僧中乞長六搩手廣四搩手已下不須乞處分四分云長佛十二搩手內廣七搩手然佛搩手尺量不定今總會諸部挍勘是非僧祇佛搩手長二尺四寸明了論同之善見云中人三搩手長佛一搩手多論云佛一搩手凡人一肘半五分佛搩手長二尺已上通明尺寸分量不定者由翻經有南北二國三藏生處不同故致多別各相矛盾今以義約佛在人倍人身量同爾此震旦國法尺寸隨俗不同而用律曆定勘則以姬周尺斗為定通古共遵百王不易故隋煬帝立斗尺秤準古立樣余親見之唐朝御宇任世兩用不違古典故唐令云尺者以尺二寸為尺斗秤二種例準增加準論以言此方人長八尺佛則丈六以此為率佛搩手依五分二尺為定當律無文可以用之後進未知前修昧教者既不達道俗二制隨語即行一何混亂即大國唐朝文軌無二及論用尺五種不同必以姬周尺秤以定官市衡量無事不平此則閻浮通用豈止姬周古法乃至鉢量三斗為上下者斗半以文挍勘尺秤依古彌彰上言故今藥秤古法不改六尺為步忽絲為先如是準酌想定綱旨余曾遊晉魏及以關輔諸方律肆每必預筵至論尺斗廢興並未霑述故即刪補反光九代今用五分尺寸即以為率廣二丈四尺長一丈四尺也善見云皆謂明內為言僧祇邊壁高一丈二尺若男若女在家出家皆為房主無此等主故言無主難處者四分中虎狼乃至蟻子也善見下至若有蟻子窟不得作若蟻行覓食逐令去得作何以故如來為慈愍眾生反比丘故五分四衢道中多人聚戲淫女市肆放牧惡獸隱險處園田社樹墳墓偪村近道等是難處妨處者律云乃至不容草車迴轉處善見云是人田園或怨家賊處尸陀林處王誌護處四周不通十二輄梯間有拳一肘者十誦是舍四邊一尋地內有塔地官地居士外道比丘尼地若大石流水大樹深坑等是妨處明了論或樹空山巖石陰等得行住坐臥如作房舍所攝解云如上處等欲於中住必須隔斷須將比丘羯磨治地所以爾者若不依量用功則多若有妨難自損惱他故知僧私二地並須乞作僧祇若僧中無能羯磨者一切僧就彼作處一人唱言一切僧為某比丘指授房三說亦得若處遠隔水寒暑雨雪多病不得並往者應差二三人不得羯磨四人往彼指授有四種人一越年二異界僧三作私房者多四妨難二處悉皆不成即此律云使可信者看故知簡別薩婆多云處分處得作餘處不得餘人就此房上作重屋房主聽得無不處分罪善見云長中減一磔手廣巾長一磔手互減過皆僧殘若房未成而行客為成者無罪以人無一口房分若段段計人分滿過量亦犯問何不同長衣必俱過成犯答此房為造作故犯長衣貯畜故犯四分若教他作受教者過量犯若是房主得僧殘巧師得偷蘭妨難各突吉羅過量不乞二僧殘罪律不犯中減量無妨難為佛圖講堂為僧多人住屋草菴小容身屋者有主僧不處分房戒第七制意同前成犯具六緣一有主二為己作三長佛六搩手廣四搩手已上房四不處分五不處分想六作成便犯此房屬於己身若死遠去不還隨意分處若與三寶親友白衣自賣取錢隨心自在唯不得賣地地是僧物僧不許賣房僧得罪若房主不自處分者屬四方僧次第住之律中妨難二吉羅不乞邊一僧殘罪開通中若處分作草菴葉菴小容身屋以小故不須乞處分若作多人住處等並得無根重罪謗他戒第八多論為護自行令法久住故二為止謗毀令梵行者安樂修道故問謗他是妄語得幾罪答善見云無別提罪以謗假虛成今以義通若元意專謗無妄語墮若兼誑僧望前人得僧殘望僧虛解得墮如殺父羅漢妄語兩舌相對互說餘如戒本疏具八緣一是大比丘及尼除下三眾二想心謂淨不妨實不淨如打破戒犯墮故文云若遮無根無餘作不成遮治其謗罪二謂作大比丘想三內有瞋心四無三根五下至對一比丘說僧祇對所謗比丘前罵謗語語僧殘六者重事如誣七言辭了了八前人知犯善見云若有謗他在僧中請判者僧未應判若彼語僧若不是者我便不受僧應語言汝且禮佛為其說法後當為判此事若遷延至暝者當語明朝來如是三反猶剛強者語云此處少律師不得斷可往餘寺彼餘寺僧知如是者亦云此無律師如是覓寺不得來還本寺心懦折伏隨僧教行者方問被謗之僧依法斷之律不犯中見聞疑三根說實實有五種一真實二想實三事實如殺王還道殺王四三根不互實五四戒不互實若反此五謗他犯殘十誦四重互說成謗四分亦同假根謗戒第九此戒假異事上見根取彼見根道見此事上犯也事不相當名為假根故分二戒犯緣同上律中有五種異分一對異趣二異罪三異人四異時五假響也言異分者善見云餘分以羊當人取片者淫事相似餘相可知破僧違諫戒第十此違諫等戒逮于下篇或事希法隱當世寡用或但有因用終不辨果局佛在世有滅後所無如此眾戒其相極多終非見用徒費抄略並所未詳出至如污家擯謗因即設諫諫事是難時所同廢不妨惡行行寔網生或辨相事可通行或開緣乃當時要故直略其行務以裨輔神用耳就破僧犯緣理非可犯必須具列庶新學者知其教相具五緣成一先明立邪三寶二行化於時三如法僧設諫四固執不捨五三羯磨竟犯違諫僧殘破僧罪是偷蘭違別人諫波逸提餘之方法廣如戒本疏律不犯中若破惡友惡知識及二人三人欲作非法羯磨或為僧塔和尚闍梨知識親友等作損減作無住處若破是人者不犯助破僧違諫戒第十一具五緣一明有人作破僧事二眾僧如法設諫三僧伴助破諫僧四僧如法設諫五作三法竟便結污家擯謗違僧諫戒第十二具六緣犯一作污家惡行事二心無改悔三作法驅擯四非理謗僧五僧如法設諫六三法竟犯污家非戒本緣謗僧是也四分四種污家一依家污家從一家得物與一家所得之處聞之不喜所與之處思當報恩二依利養污家若比丘如法得利乃至鉢中之餘或與一居士不與一居士彼得者思報其恩便作是言其有與我物者我當供養其不與我物我何為供養三依親友污家若比丘依王若大臣勢力或為一居士不為一居士所為者思報其恩便不與餘比丘物四依僧伽藍污家若比丘取僧華果枝葉或與一居士不與一居士彼得者生念其有與我物者我當供養不與我者我不供養行惡行者自種華果樹及以溉灌自摘華自作鬘與他及教人作上事若村落中共女人同床坐起同一器食言笑歌舞倡伎俳說作鳥聲或嘯或受雇戲天僧祇云依聚落得四事供養或免諸難皆名依義若依村落作非梵行飲酒非時食不名污家若俗人先有信心供養眾僧造立寺舍令彼退減是名污家多論云若作種種惡業破他信敬善心名污家也作不清淨穢污垢濁又得惡果名為惡行又比丘凡有所求若以種種信施物為三寶自身乃至一切而與大臣及道俗等皆名污家何以故凡出家人無為無欲清淨自守以修道為心若為俗人信使往來廢亂正業非出離故由以信施物與白衣故即破前人平等好心於得物者歡喜愛樂不得物者縱使賢善無愛敬心失他前人深厚福田又倒亂佛法故凡在家俗人常於三寶求清淨福割損肉血以種善根今出家人反持信物贈遺白衣俗人反於出家人所生希望心又若以少物贈遺白衣因此起七寶塔造立精舍乃至四事滿閻浮提一切聖眾亦不如靜坐清淨持戒即是供養真實法身若有強力能破塔壞像於僧有折損者得以塔物僧物隨時消息律不犯中若與父母病人小兒姙娠婦女牢獄繫閑及寺中客作者不犯若種華果樹自取華乃至教人貫華持供養佛法僧者一切無犯若人欲打被賊虎狼恐怖之處若擔剌來於中走避者不犯若度河溝渠坑跳躑者不犯若伴在後逈顧不見而嘯喚不犯若為父母若病人若閉牢獄若篤信優婆塞有病若在獄看書持往若為塔僧病比丘事開持書往反一切無犯惡性拒僧違諫戒第十三具五緣一自身不能離惡將欲作罪二諸善比丘如法勸諫三不受來諫自恃陵他四僧如法設諫五三法竟犯此人倚旁略教但自觀身不須見過佛令諫之多論問如經中說但自觀身行諦視善不善今戒文展轉相教豈非相違答佛因時制戒言乖趣合不相違背有六種不同一前人有愛憎發言諫有損故云但自觀身行若為慈心有利益者則云共語相諫二若鈍根無智則言說無益便止若聰智利根發言有益便諫三若少聞見出言無補便止若廣聞博見有所弘益便諫四若為利養名聞便息若利安眾生闡揚佛法便諫五為現法樂但欲自攝便止若欲以化益使天下同己則展轉相諫六若為新出家者愛戀妻子便言但自觀身行若久染佛法力能兼人則令展轉相教等律不犯中初諫便捨若非法律若為無智人訶諫時語彼言汝和尚阿闍梨所行亦爾汝可更學問誦經若其事實爾若錯說者一切不犯二不定中文疏久列在戒本解略述大意多論制意四種一為止誹謗故二為除鬪諍故三為增尚佛法故四為斷障道惡業次第故初不定中四緣犯之一是屏處二是女人三無第三人四隨所作犯四分女人者人女有智命未終也獨者一比丘一女人在屏處者有二種一者見屏若塵霧若黑闇中不相見也二者聞屏乃至常語不聞聲處覆處者上有蓋也障處者若樹牆壁籬若衣及餘障也可作淫處者得容行淫處僧祇云若母女姊妹親里非親里若老若少在家出家是女人也設有餘人若眠若狂嬰兒等悉名為獨善見云見聞屏者謂無眼者聾者睡者及多女人是也如上諸緣並是犯位廣如前篇後不定戒略同前者唯露處為異三十捨墮懺法如後直明種相初長衣過限戒多論三意一因開畜長貪於俗利壞道功德財二比丘積貯與俗無別失信敬心三違佛四依非節儉行故具六緣犯一是已長衣謂三衣之外財也四分云長衣者長如來八指廣四指是也多論云佛指面廣二寸準前姬周尺長一尺六寸廣八寸也若長廣互過減皆不結犯要二俱過多論云餘不應量者過限捨作吉羅懺故須俱說十誦七種衣不作淨施三衣坐具雨衣覆瘡衣第七及百一供身具多論三衣雖不受日過無犯但有缺衣壞威儀二罪若本說淨今作三衣即失本淨以三衣無長可防故又捨此衣更受餘衣前衣說淨不者犯長又比丘有緣得褻指作三衣則不犯長若一衣三肘五肘外有長說淨問月望衣不割簪縫過日犯者答彼中先有故者堪受持故須作衣相方免長過上論文指先無三衣者耳已上諸文故須第一是己長衣鼻奈耶云以一日所成故二雖知是長若忘等緣則無有罪故二明屬己定三應量之財四不說淨五無因緣謂迦提一月五月等六過十日便犯多論得應量不應量衣即說淨者益善若不說至十日無咎若不作淨不受持至十一日地了時應量者捨作提懺不應量者同前善見若一處縛束一罪若不縛束計衣段段明相出隨處得罪問能染應量所染云何答通應不應如足食竟正不正俱犯足若能染是不應量財而染應量不答大小雖殊捨懺義一律結大提論結小吉故皆一染僧祇云若二人共物未分若施僧物分未入手病人囑授物未與若聞受戒弟子知識送衣未入手若貿衣決價未入手若織衣未入手雖過十日皆不犯捨若施僧衣未分者雖久不犯若已分多人共分中有善毘尼人為眾人作淨無犯不作過十日犯捨律中邊方開五事長衣入手十日方犯準此餘方未必手捉始犯伽論云十日衣云何為犯謂入手若膝上肩上作想是我物從是數過十日明了論有物眼所至得非身至得入算數者如人施衣穌等但作屬己意過日犯有身至得非眼至得有眼身至得非算數者若人不許自受擬施三寶有非二至得亦入算數四分中若初日得衣二日不得乃至十一日通皆不犯如是等類具有八門通不相染餘無法緣是犯二者中間淨施三遣與人四者失衣五者故壞六作非衣七親厚意八若忘去律又云若捨墮衣不捨更貿餘衣一尼薩耆一突吉羅昔以財去畜心染犯論中不爾多云若先應量捨墮物即作應量不應量衣此衣盡捨作提懺若先不應量捨墮物作前二衣並捨作吉羅懺二若先應量捨墮物更貿得衣財即作二衣此衣不懺懺先提罪若不應量貿得二衣不捨已入淨故懺先突吉羅上律結一尼薩耆者謂前衣墮罪一吉羅者謂不懺輒貿違佛語故律云尼薩耆衣不捨不應與人乃至作三衣等不犯者十日內若轉淨施若遣與人若賊奪等想者此物實在謂賊持去等雖經多日無心故畜無犯十誦更得十日開之若作失想亦同上解云奪衣失衣燒衣漂衣者取著者伽論云頗有過十日衣即一夜離宿耶答謂取過十日衣作三衣受出界外明相出者是也故知得作何故前云犯捨不得作三衣答此據有本三衣今此且充衣色罪仍須懺如善見遭賊得著五大色衣及以僧祇中借俗衣受持等律云若他與作被不犯十誦施僧被褥僧及一人亦得受律云付衣者遠行或水陸道斷等不淨施不與人皆不犯離三衣宿戒第二具六緣成犯一是三衣二加受持三衣人異礙四不捨會五無因緣六明相出便犯三衣五衣得波逸提餘衣突吉羅非謂畜長之衣此乃百一供身服者佛令受持違受故結吉長衣淨施有別人可依知有何過不同昔解又三衣是制通上中下違故得重百一衣助身開於中品違受故輕長則下類別施他人自即非貯故全無犯餘如戒本疏二受衣方法反以作衣等法並如下卷衣法中三衣人異礙四分他部相成有四即染隔情界也上之三礙通界並有若論界礙彼此不通故文云失衣者僧伽藍裏有若干界不失衣者僧伽藍裏有一界初明染礙者律云比丘脫衣在俗人處形露佛令除村村有五義謂誹謗生疑為護梵行等即此女人與比丘同處性相乖忤多致譏迹佛不許同室同坐同行同住並生染故若取衣持恐壞梵行必與同處衣須隨身二者隔礙律云若水陸道斷澁難等離衣開無有過僧祇寺門外不捉戶鑰無十二桄梯是名離衣三者情礙律云若奪想失想若賊惡獸命梵等緣僧祇兄弟子齊之處多論王來界內大小行處近王左右並非衣界及以作幻作樂人等入界亦如王法以情隔故妨於來往故名失衣四者界礙界有兩種自然作法上之三礙入此二界通界失衣並非衣界若無三礙二界各別通得護衣五分云若作法衣界及自然衣界比丘於中不得自在往反是名別界反上同界若論作法下卷明之今明自然有十五界四分有十一種一僧伽藍界二者村界各有四種謂周匝垣牆柵籬籬牆不周四周有屋也此等諸相不周伽藍相壞樹車等界叢生故云若干界此止是別界不名僧村二所今言若干界者有上三礙互生來往譏難故失衣也僧祇五分中同界者僧羯磨作不失衣界於中得自在往反異界者不得自在往反是也乃至舍屋尼寺聚落重屋車乘場露地道行界亦爾三樹界者與人等足蔭覆如趺坐此但明其小相十誦不相接樹取日正中時陰影覆處若雨墮時水不及處置衣在此樹身在餘處若不取衣等皆犯若相接樹乃至一拘盧舍者隨所著衣無犯善見日正中時影覆處同上若樹枝偏長衣在陰頭人在樹根亦不失衣林界者衣在林中十四肘中不失衣此林有人來往無衣界應隨身不隨者失上十誦林界一拘盧者謂是太林無難此言十四肘者謂四樹相連勢非廣及故衣界狹小也僧祇蒲萄蔓架一切瓜瓠等架各四相取二十五肘名衣界明了論解若衣在樓樹下身在上者失衣若衣在上身在樓樹下不失以上得落下故四場界者律云於中治五穀處也謂村外空靜處五車界六船界並俱在陸地律云若車船迴轉處此但明住車十誦行車者前車向中車杖所及處中車向前後車杖所及處後車向中車杖所及處若不及者是名異界僧祇載船水中有多住處若自在往反不會無犯反上即犯七舍界四分無相此謂村外別舍若據村聚相後當廣說僧祇若樓閣梯隥道外二十五肘名衣界若著衣在閣上下宿有梯通無犯準四分庫倉界據明內為言雨無任得對上舍界因解聚落四分云村界善見無市云村有市名聚落薩婆多論四句相對一是聚非家界如二聚落各有一家二是家非聚如一大聚落更無異聚而有多家三亦具二界聚落有二各多家是四俱非者蘭若界也聚落者十誦多論人民共住名聚落界言別界者雞飛不及棄糞掃外箭射及外名為異界言同界者四邊聚落各有一家若有車梯逈轉相及得登出入身在梯根下臥置衣在四聚落不失衣以梯梁相接無隔礙故聚落止有一家衣在家內車梯上下臥不失衣若自然界內箭射及處至明相出不失衣若衣在外身在家中亦爾若眾多家衣在家內身在梯車下失衣以家界各別故家有一界別界別界者父母兄弟兒子若異食異業雖同一處事各不同是名族界若同食業名一家界族亦有一界別界別界住處是名一界別界者若作食處取水處便利處是若在二處皆失衣僧祇四聚相接衣枕頭臥頭及手脚各在一界衣在頭底明相出衣離頭犯捨若手脚至衣所不犯十誦多論云若安衣二界中在二界上臥不失衣各有身分故十誦舍界者若外道舍門屋食堂中庭廁處衣在一外道舍身在餘舍者失衣若同見同論不犯若諸戲笑人遊行營處如前取水處等失衣若同屬一主不犯多論重舍屬一主人衣互上下重不失若是異主衣人上下中間不通故失上並四分無文理須通允八堂界者律云多敞露九庫界者積藏諸車乘販賣物十倉界者儲積穀米處十一阿蘭若界律云蘭若者無界八樹中間一樹間七弓弓長四肘通計五十八步四尺八寸兼其勢分七十有餘次明不足者取外部成用十二道行界者十誦比丘與師持衣道中行前後四十九尋內不失多論縱廣亦得四十九尋不失僧祇道中臥持三衣枕頭明相出衣離者犯準應身在樹界蘭若也善見若使沙彌俗人持衣前入界比丘後入不知謂言界外明相出謂失不失衣依止亦爾律云失想界外為言若弟子夏未滿為師持衣值人說法貪聞法故明相出不犯離師和尚得離衣罪明了論小便等所偪事由他加行難所作憐愍此義轉車界中廣說解云大小便病怖畏難偪夜出界未得還而曉亦不失衣又二人共宿三水同置一處一人急事須夜行不持自衣誤持住人衣去至曉行人失衣由行人誤取故失不由住人故不失衣行人意晟故言加行猶此住人是難許此難不失衣十三洲界者善見云十四肘內不失衣若有人來往衣不隨身者失十四水界善見云蘭若處坐禪天欲曉患睡脫衣置岸入池洗浴明相出犯捨毘尼母云著衣岸上入一脚水中者不犯失衣僧祇水中道行界者二十五肘若船上者入水即捨十五井界僧祇道行露地井蘭旁宿置衣在二十五肘內身在外者失衣衣在井中應繩連垂手繩井中得會衣與井上界別也以此例餘坑窨窖等此十五種自然界大小如上若準四分加於勢分文云僧伽藍界者在伽藍邊中人若用甎石擲所及處是名界乃至庫藏界亦如是諸部並無勢分善見中無也彼有擲石之文別為餘事彼文云中人擲石者不健不羸人盡力擲至落處不取轉處諸師評之一十三步即以此量十五自然通著唯不通法界必須入界方乃會衣僧祇云比丘有緣至他處留宿彼有比丘及尼衣有長者應借受持無者俗人有被應借取作淨安紐然後受持又無衣者後夜當疾還寺莫逾城出到寺門未開者至門屋下若無者內手著門孔中水瀆中先以物攪勿令觸毒蟲又無此孔應逾牆入勿令人疑若不得入當捨衣寧無衣犯小罪以輕易重故若準此言必界內有上三礙不得外護必失持衣故文云若在餘處宿明相未出若至擲石所及處若手捉衣若捨衣若不作如上三事明相出隨所離衣犯捨上十五自然衣界各別不通故有別名律云此伽藍界非彼伽藍乃至樹車庫藏一一亦爾而僧村二界攝相義強雖有樹舍沒名不顯諸界相望不論強弱故樹下有車別有車界車外有樹亦有樹界無別勢分若僧村二界勢分有樹等界便於樹界僧界中分勢分如此例餘準知若堂庫有車船即從堂庫之界律云庫者積藏諸乘也由彼堂庫四面收攝本障是強不同樹車場等無外可攝故如淨地不周通皆置食不犯類餘諸界相未足攝他若互錯涉各別有界如戒本疏中第五無因緣有緣汎列七種一別人作法或對首或心念二對僧作法離有二初有緣乞得四分老病比丘三衣重者羯磨離衣法如疏說二者共作迦絺那衣三者對處作法離即不失衣界四蘭若恐怖離五王路隔塞命梵等離六迦提賞勞離七如五分僧塔諸緣及他要事聽六夜離無罪若事訖不反吉羅就七中更分前三得法離後三無法離蘭若通有無六夜送入村無法離恐失遙捨是有法離得罪分別第二第四第五六七一向無罪以有緣故五中隔塞或望斷故失衣不失如後就第三攝衣界中無三礙故開通往反若有三礙不免失衣第二對僧作法有緣時在不失限滿便失得罪餘一一準思知而會通律不犯中奪失燒漂壞五想者若水陸道斷若賊惡獸命梵等難若不捨衣不犯此是情隔兩礙失受無罪若先慢不攝後雖經緣失衣犯捨若諸難忽生往會不得洹懷領受必不失法由難忽生非情過故離亦無罪如受欲事界內有難持出界外還來不失此亦同之前言失受事隔不知而經明相失受無罪若女人來往染礙進退比二礙可知又有不立染礙止是情攝者此不通諸部問忘不持衣外行至夜方覺取會無緣失不答彼人恒自將隨身忽忘事同長衣開之上且解如是不盡極多廣如戒本含注疏及刪補羯磨疏中明之月望衣戒三此戒是但三衣者得少財為換故衣以不足故佛開一月過限而畜故制畜長比丘得即說淨不須此戒六緣成犯一故壞三衣二財少不足三為換三衣擬替故者四不說淨作三衣五無因緣六過限犯此戒三位初十日常開若十一日至二十九日得者隨日作成不得更開至三十日若得不得若同不同一向限之僧祇云十日即作作衣時餘人相助浣染牽裁刺長刺短煮染作淨已受持若恐不竟麁行急竟受持後更細刺此律但線絣裁割即免長過若三俱故並少不同皆開一月若大衣同足限滿者下二衣財少不足者亦染犯長由有故壞三衣非正替故所以文云隨衣多少盡捨也餘同長衣開也取非親尼衣戒四具五緣一是比丘尼簡下二眾取得吉羅二非親里律云親里者父母親里七世有親也善見父親者伯叔兄弟兒孫母親者舅姨乃至兒孫皆謂同氣義親不雜異姓又云出家婦者非親里也伯叔之婦例同十誦云若是親里少尚持與何況不足而取五分若親里尼犯戒取衣者吉羅三應量衣律中五衣中取一衣故為犯緣僧祇若取鉢乃餘小小物得無犯四虛心送與除乞得無犯僧祇尼借比丘衣得著破還無犯若尼與下二眾及俗人衣云汝持此衣與某甲比丘可得福德取者無犯五領受已伽論尼放衣置地寄大德隨意用便捨去比丘作同意用無犯僧祇使人受同犯十誦多論十僧取尼一衣十僧皆墮十尼持一衣與一僧得十墮十誦若尼先請若為說法故與一切無犯五分諸尼以衣鉢施比丘若先無心求彼自布施者當觀有長者得取準此犯戒止在貪心制戒之意可見四分亦云佛告尼言當畜五衣完堅者餘衣隨意淨施若與人既云與人則何簡於道俗律不犯中若從親里比丘尼邊取衣若貿易為佛圖及僧取者皆不犯使非親尼浣故衣戒五浣染打實是三戒同由一衣生此戒業重律云語使浣染打若作者三尼薩耆波逸提五緣成一是比丘尼若是下二眾律結小罪二非親里善見令出家婦浣染亦犯若使尼煖水覓樵鑽火一切吉羅五分令非親尼浣而親里浣如是互作五句皆墮僧祇若使尼為師浣者吉羅今或有人畜尼弟子多令浣縫以非俗親皆犯捨墮亦誤弟子因交致染遂犯重罪深須慎哉三足己故衣律云乃至一經身著者僧祇云乃至一枕頭善見若革屣囊無犯伽中乃至尼師壇亦犯捨墮四自使浣打僧祇自與使與等四句皆犯若使親尼浣而弟子為浣不犯若云遣汝弟子為我浣者犯若著垢膩衣入尼寺為浣者不犯若先有方便心者犯捨十誦若犯捨衣與浣犯小罪準此無重犯一衣無過有重犯僧祇若為車馬灒污使尼湔亦犯捨不可截故全捨五浣染打竟便犯四分使浣打新衣及使尼家二眾俱吉羅善見云若浣竟比丘言未淨重使尼浣比丘尼薩耆吉羅不犯中律云若病若為佛僧若借他衣而尼浣等不犯從非親俗人乞衣戒六多論制不聽乞有四益一令佛法增尚故二為止諍訟故三為滅前人不善心故四為令眾生於正法中生信樂故五百問論昔有比丘多乞積聚不肯為福又不行道命終作一肉駱駝山廣數十里時世飢餓一國之人日日取食隨割隨生有一他國人來見便斫取便大喚動地人問其故便言吾本是道人為貪財不施負此國人物以肉償之我不負卿物是故喚耳佛告比丘貪為大患捨之則應比丘之法又云若人乞比丘物云是好非好若實好言好得物犯墮不好言好犯棄若貧乏比丘中前得將白衣沙彌入市乞錢中後不合具六緣成一三衣具足二無因緣謂奪失三衣也非謂迦提月中開從他乞必是無少交不濟冬隨量乞衣不得盈貯三非親里五分多論從親里乞好衣若貧匱若與少索多一切吉羅四為己乞應量衣十誦僧祇乞得四肘以上犯若自乞使人乞作寒暑相若為方便說法是等得者皆墮除乞漉水囊小小補衣物繫頭物裏瘡衣緣中一條裏脚踝鞞拭手面身巾等皆得若乞是物時施主施全衣財者得取本有方便心但索小者或容得大者犯捨五彼與六領受便犯四分若被賊奪衣裸形者佛言當以耎草樹葉覆形應往寺邊若取長衣若知友邊取若無者僧中問取可分衣若無者問取僧衣臥具若不與者自開庫看若褥敷氈被摘解取裁作衣出外乞若得已應還浣染縫治安置本處若不還本處如法治十誦本處空隨著近處餘如雜法中律不犯中若奪失三衣從非親里乞五分開衣壞時得乞通前五緣律又云或為他乞他為己乞或不求而得若從親里乞若同出家人乞者一切不犯五分非法求施施非法求二俱犯罪過分取衣戒七六緣一比丘失奪三衣二非親居士三為失奪故施若不為失隨受無罪四比丘知彼為失故施五過知足六領受便犯律云若失一衣不應取若失二衣餘有一衣重數若二重三重四重應摘作若僧伽梨乃至安陀會善見云若都失者取上下二衣餘一衣別處乞四分若自恣多與衣者若衣細若衣薄若不牢應取作二三四重當安緣肩上應貼垢膩處應安鉤紐若有餘殘語居士言此餘殘裁作何等若彼言我不以失衣故與我曹自與大德耳若彼欲受便取前戒為他不犯此戒若為他乞受犯勸增衣價戒八論犯六緣成一非親俗人虛心辨價二施期有限三知限施四嫌少勸增五彼為增價縷六領受便犯四分中為居士施衣嫌少更求乃至增一錢十六分之一分若增縷乃至一線也十誦有勸增色量價三捨墮律不犯中先受自恣請而往求知足於求中減少作若從親里求出家人求已為他他為己不求自得不犯餘如疏中勸二家增衣價戒九制緣同前唯勸合二家為異五分乃至勸夫婦合作一衣亦捨墮僧祇中知足者若與細者云我是練若頭陀林中住索不如者麁者皆犯捨過限怱切索衣價戒十五緣成犯一施主送寶二為貿衣用三付人轉貿四過分索之五得入手便犯律不犯者若遣使告知若彼言不須即相布施是比丘應以時耎語方便索衣若為作波利迦羅故與以時耎語方便索得者不犯乞蠶綿作袈裟戒十一多論四意一為止誹謗故二長信敬故三為行道得安樂故四不害眾生命故四分因比丘至養蠶家乞未成綿已成綿作臥具便待看暴繭作聲因訶制之若純作若雜以毳劫具若麻及餘縷雜作成者若斤斧細剉斬和泥塗壁及埵多論中憍奢耶者此是綿名如秦地養蠶法若乞繭乞綿乞縷織布成衣者墮言臥具者是三衣也外國作衣凡有二種一細擘布貯如作氈法二綿作縷織成衣也亦得作三衣受持以乞得故作成捨墮善見云乃至雜一毛便犯憍奢耶者絲中微者蠶口初出名忽僧祇云紐揲經緯穿雜者一切捨墮受用得越央掘經繒綿皮物若展轉來離殺者手施持戒人不應受者是比丘法若受者非悲不破戒涅槃中皮革履屣憍奢耶衣如是衣服悉皆不畜是正經律今有一方禪眾皆著艾布者豈不順教五分云蠶家施綿受已施僧不得自入以此諸部相對故知所制意重野蠶尚犯何況家蠶雜忽尚犯何況純作多有人乞覓而作三衣此合斬捨不合受持著著得罪如律明示如諸律所明不得往屠家乞肉血及作蘇乳家乞乳並犯故多論若無蠶家乞繭自作綿無罪為出賣故有蟲者吉羅若乞成綿貯衣不犯若蟲壞者作敷具無犯作不應量衣一切敷具吉羅律中自作教他作成者犯墮不成吉羅若為他作一切吉羅不犯者若得已成者斧斬和泥塗埵餘如戒本疏黑毛臥具戒十二此四臥具戒並是三衣總號昔人疑之至今不決僧祇氈僧伽梨乃至坐具等四緣成犯一純黑毛二作袈裟三為己四作成犯律中自作教他同犯墮如上不犯者若得已成者若裁割壞若細薄疊作兩重若作褥若作小方坐具若作臥氈或儭鉢內氈剃刀囊作帽作襪作攝熱巾作裹革屣巾一切不犯白毛三衣戒十三因緣同前佛制參作違教故犯五緣成一三毛參作二擬作三衣臥具三為己四增好減惡下至一兩五作成便犯減六年作三衣戒十四六緣成一有故臥具減六年二不捨故者與人三僧不聽許四更作新者五為己六作成便犯僧祇以老病持氈僧伽梨不滿六年不得更作若身不羸膄顏色不惡白羯磨眾一一不成四分不犯者僧白二聽及滿六年若減六年捨故更作新者若得已成者若無若他與作一切得不貼坐具戒十五五緣一先有故坐具二更作新者三為己四無心以故者貼五作成便犯此與後九十中者相對四句一作新如量不貼犯此戒二作故過量犯後戒後二俱句準知律中造新坐具時若故者未壞未有穿孔當取浣染治牽挽令舒裁割取縱廣一磔手貼新者上若邊若中央以壞色故但言須貼不言氈布隨十種衣通得僧祇氈作方一磔手取故氈時不得從少聞犯戒者無聞者住壞房不治者惡名人斷見人遠離二師者不喜咨問人不分別魔事人不應取取則反上不尖邪凹凸缺角穿壞垢膩著時令方圓得正多云若無長者短亦應用善見云故者下至一經坐不須貼律不犯中裁取故者貼若彼自無得處更作新者若他為作若得已成者若純故者作不犯持羊毛過限戒十六四緣一是好羊毛除賤故律云頭項足毛不犯僧祇持駝毛獺毛猪毛犯越成器不犯五分聽用馳毛貯褥二是己物三自持僧祇三人共有各持齊九由旬重檐者俱犯第四四分若道行得羊毛處須者應取自持至三由旬當令人持乃至彼處中間不得佐助若持吉羅令尼等四眾亦吉若持餘衣若麻等皆吉若擔餘物貫杖頭亦吉若擔毳裝毳繩及餘處毛若作帽巾等不犯使非親尼浣染毛戒十七制意犯緣同浣衣戒又多論云為增尚佛法故制若諸尼眾執作浣染廢修正業則無威儀破增尚法又止惡法次第因緣各令清淨故餘如疏中畜錢寶戒十八多論云佛制此戒有三益一為息誹謗故二為滅鬪諍故三為成聖種節儉行故寶是八不淨財且因料簡四門一列數顯過二開制不同三結罪輕重四交貿多罪少罪初中列數者一田宅園林二種植生種三貯積穀帛四畜養人僕五養繫禽獸六錢寶貴物七氈褥釜鑊八象金飾床及諸重物此之八名經論及律盛列通數顯過不應相承次比如上具述不出佛經二明過者諸戒不對俗制唯此對之令道俗通禁見畜捉者知非佛子故律經中皆言沙門四患即此戒是若有畜者非我弟子五分亦云必定不信我之法律由此八種皆長貪壞道污染梵行有得穢果故名不淨也餘如正解中二明開畜者經中禁重如後所明律中在事小機意狹故多開畜第一不淨中由是妨道別人不開一口小房有資道要依上開畜毘尼母云畢陵伽為國人所重施一小寺羅網車輿駞驢等畜僧坊所須開受僧祇中為僧故得受善見居士施田地別人不得用若供養僧者得受多論檀越欲作大房舍應開解示語令小作順少欲法若為容多人故作者不應違意五分有人施僧田宅店肆聽受使淨人知之善見若人以池施僧供給浣濯及一切眾生聽飲用者隨意得受二種植根栽若如僧祇為僧營理者得別人不開即污家法中自種教他一切不合除供養佛法僧餘如雜法中說三貯積穀帛昔云儉開三十六石出善生經余自披撿真偽二本並無舉世夢傳涅槃云聲聞僧者無有積聚所謂奴婢僕使庫藏穀米鹽豉胡麻大小諸豆若自手作食自磨自舂種種非法故若有說言如來聽畜非法之物舌則卷縮僧祇云若比丘糴粟時作念此後時恐貴今糴此穀我當依是得誦經坐禪行道而不言多少準酌一夏之糧亦隨時料其豐儉鹽則準前穀量盡形藥中加法亦得律中比丘道行得大麥小麥班豆粳米佛開受之安置囊幞內盛之應合淨施故文中諸比丘得道路糧開受淨人賞舉復卷具有說淨方法四畜諸僮僕增一云長者將女施佛佛不受若受者漸生重罪因說欲過羅剎女等事僧祇若人云施僧奴若施使人若施園民婦一切不應受若言施供給僧男淨人聽受若施別人一切不得若施淨人為料理僧故別人得受若施尼僧乃至別人反前唯言女淨人為異今諸伽藍多畜女人或賣買奴婢者其中穢雜孰可言哉豈唯犯淫盜亦通犯深知聖制不許凡豈強哉僧祇畢陵伽在聚落自泥房王與使人三反不受云若能盡壽持五戒奉齋然後受之十誦守竹園寺有五百人王舍城中也有十種施無福一謂施女人二戲具三畫男女合像四酒五非法語六器仗七大刀八毒藥九惡牛十教他作如是施五畜畜生律中比丘畜猫子狗子乃至眾鳥並不得畜僧祇若人施僧一切眾生並不應受眾生者馬驢猪羊麞鹿如是一切自餘野鳥獸等若見比丘不受云我當殺之應語令自施水草守護勿令傷害不得剪翅籠繫若能飛行自活者放去莫拘之善見若施牛羊不得受若云施乳酪等五味得受餘一切畜生亦爾涅槃經中比丘之法不得賣買生口等伽論為塔故受駝馬驢今有施佛法家畜生而知事有賣者並不合聖教十輪若施四方僧物田宅淨人不與持戒反與破戒自恣受用并與白衣同共食啖因此剎利居士皆入阿鼻日藏分云於我法中假令如法始從一人乃至四人不聽受田宅園林車馬奴婢等常住僧物若滿五人乃得受之大集亦同四分乘乘戒中開老病得乘男乘女乘尼騎如瞻病法僧祇船車牛馬等乘無病不合唯因水中船行者得六畜錢寶若元作自畜之意不合若擬淨施與他依律文開僧祇十誦善見云若病人得者令淨人畜為貿藥故若多人與藥錢直得置氈褥底眼暗未時手觸在無不犯又云末利夫人施僧布薩錢佛言聽受準義付他又居士持金銀與僧作寺食堂園田比丘不得受犯吉羅應付淨人口得處分若施作飲食衣藥臥具亦不自受若受後作衣服用得吉羅應付淨人雜含云自今已後須木直索木乃至須人工等亦直索之慎勿為己受取金寶則破四分人解律云若為作屋故求材木竹草樹皮得受不應自為身受餘如正解七聽畜重物毘尼母別人聽受刻鏤大床唯除金寶若綿褥者他施已成者十誦開受毘尼母四分氍毹等等他施聽受廣三肘長五肘淨施畜若鐵瓦瓶等銅盆銅盔等器別人得受八者佛不開者善見云不得捉一切穀除米若施器仗者僧應打壞不得賣施樂器者不得捉得賣增一云若得金寶施呪願已還反施主涅槃云若有人言如來憐愍一切眾生善知時宜說輕為重說重為輕觀知我等弟子有人供給所須無乏如是之人佛則不聽受畜一切八不淨物若諸弟子無人供須時世饑饉飲食難得為欲護持建立正法我聽弟子受畜奴婢金銀車乘田宅穀米賣易所須雖聽受畜如是等物要須淨施篤信檀越如是四法所應依止我為肉眼諸眾生說是四依終不為慧眼者說若有三藏反上說者亦不應依又說八不淨財十餘處文皆極毀破不令畜服又云若優婆塞知此比丘破戒受畜八法不應給施又不應以袈裟因緣恭敬禮拜若共僧事死墮地獄十輪經說據不知持犯者並須恭敬又涅槃經窮終極教不用亦得以護法故小小非要三明畜罪輕重八中六七金錢綿褥得墮以違淨施故餘則吉羅畜者亦少四交貿輕重若以此八貿衣犯捨以衣得寶綿毹亦捨若得餘六並得吉羅若以衣寶相易皆墮貿餘六種吉羅六自相貿皆吉得衣寶者皆提此謂與俗人增減與五眾得小罪多論若說淨錢寶後貿衣財作三衣鉢器入百一物數不須說淨已外須說若犯罪者悔於僧中已用錢寶貿衣財及百一物者不須捨之已入淨故已外成衣不成衣一切說淨無罪正解本戒此是畜寶戒九十是捉寶戒文言手捉別時意也具四緣一是錢寶二知是三為己四受取便犯此之一戒人患者多但內無高節外成鄙穢不思聖誡嚴猛唯縱無始貪癡故律言非我弟子準此失戒矣又云佛告大臣若見沙門釋子以我為師而受金銀錢寶則決定知非沙門釋子又雜含云若為沙門釋子自受畜者當知五欲功德悉應清淨又增一云梵志書述若是如來者不受珍寶故略引多文證成非濫佛世尊欲增尚弟子令棄鄙業遠超三界近為世範今乃反自墜陷自畜自捉劇城市之商賈信佛法之煙雲反自誇陳妄排法律云但無貪心豈有罪失出此言者妄自矜持不思位是下凡輕撥大聖一分之利尚計不及俗士高逸何異螳蜋拒輪之智不殊飛蛾赴火之能豈唯畜捉長貪方生重盜之始故略述誡勸有智者臨境深思涅槃云若能遠離八毒蛇法是名清淨聖眾福田應為人天供養清淨果報非肉眼所能分別又云祇桓比丘不與受金銀者共住說戒自恣一河飲水利養之物悉不共之若有共僧事者命終墮大地獄智論云出家菩薩守護戒故不畜財物以戒之功德勝於布施又涅槃第十一卷下文云菩薩持息世譏嫌戒與性重無別廣有明文息世戒者即白四羯磨所得諸文如彼恒須細讀四分錢者有八種金銀等上有文像僧祇生色似色皆提生色者金似色者銀錢者隨國用一切不得捉捉得提應僧中悔多云七寶者金銀摩尼真珠珊瑚車渠馬腦當取犯捨墮莫自手取如法說淨者不犯若似寶銅鐵虎珀水精偽珠鍮石等以五種取為畜故者吉羅不應自取如法說淨得若捉金薄金像藏舉自他寶並墮不犯此戒若似寶入百一物數不須作淨皆得畜一百一之外皆是長物若不入百一數如前說淨僧祇云不淨物者金銀錢不得觸故餘寶得觸故名淨不得著故名不淨物若不淨者自捉使人一切皆提若相成就國土不用得越若凡得錢及安居衣直不得手取使淨人知無者指脚邊地語言是中知著地已自用葉甎瓦等遙擲覆上後將淨人令知持去不可信者令在前行若可信者任意掌舉四分是中捨者告可信人來已云此是我所不應汝當知之若彼人取還與比丘者當為彼人物故受勅淨人掌之若彼為比丘貿衣衣鉢等應持貿易受持之若彼優婆塞取已與比丘淨衣鉢應取持之若不語彼人知是看是突吉羅僧祇若知佛法僧事者有錢寶欲舉賞若生地使淨人知覆處死土使比丘堀若淨人不可信者裹眼三旋然後知地已內錢坑中若散落者得以甎瓦擲入如是作已如前裹眼使去後欲須時如前方法至錢寶處淨人不可信者還裹眼三旋將來取之若施主作金椀令比丘受用為得福者當持食來時舒手示器應言受受受三說已食之不得觸器四邊讚歎手捉此是後九十中多論五種受一以手受二以衣取三以器取四言著是中五若言與是淨人皆犯捨下三眾亦不得畜畜得吉羅僧祇若身者一切身分乃至手脚等若身相續者謂繫三衣紐乃至鉢盂中皆捨墮多論五種長物一重寶二似寶三若衣衣財應量已上四一切不應量衣及衣財五一切穀米重寶捨與同意淨人罪僧中悔若錢寶比丘不得畜若僧中次行者說淨餘似寶及百一物數一切捨與同心淨人罪作吉羅悔錢寶說淨有二若白衣持來施與比丘比丘言此不淨物我不應畜若淨當受即當說淨二者淨人言易淨物畜即當說淨若彼此不語取得捨墮若捨與白衣不得與沙彌僧祇云目連將專頭沙彌往阿耨達池取金砂擬安佛澡罐下乃至老比丘將沙彌還本村眷屬以道行無食以錢繫衣內在道並為非人左遶以土坌之罵言此不吉利各以事白便俱令棄之非人並為作禮右遶而過此猶可治故逢幽責如池神譏類餘有未懺必遭顯戮同頰腫之儔律不犯中開緣如上若彼人不肯與衣者餘比丘當語言佛有教為淨故與應還他物若又不與自往語言佛教比丘作淨故與汝不還我者此物應與僧塔和尚知識及本施主不欲令失彼信施故貿寶戒十九多論云此以說淨寶轉易與他求利當與他時得捨墮此與貿衣五種不同如戒疏說律中以財物易錢寶故犯但無衣食為異五緣成一是錢寶二互相易三決價四為己五受犯五分應對僧悔不得向二三人前律不犯中若以錢貿瓔珞具為佛法僧若以錢易錢亦為佛法僧者得販賣戒二十多論四義制一為佛法增尚故二為止鬪諍故三為成四聖種故四為長信敬不生誹謗故論犯六緣成一在家二眾二共同交貿三決價四為己五自貿易六領受犯律令淨人貿準餘部雙開四分衣藥交貿爭價高下數數上下皆犯多云此販賣墮一切墮中最重寧作屠兒何以故屠兒止害一生販賣一切俱害不問道俗賢愚持戒破戒無往不欺常懷惡心設若居穀恒希天下荒餓霜雹災變若居鹽積貯恒願四遠反亂王路隔塞多有此過故此販賣物作塔像不得向禮又云但作佛意禮之設與僧作食及四方僧房一切不得住中持戒比丘不應受用得罪若死得羯磨分之所以爾者以此販賣業罪過深重若生存時僧得用者此比丘言雖販賣有罪猶得作福續作無已今不聽僧食用無供僧福後得重罪以此因緣不敢更作比丘既死無更作理故得分之若販賣食咽咽墮作衣者著著墮作臥具隨轉轉墮故重結五百問云治生得物他人犯捨若窮厄無食處使白衣作食治生道人白眾言此非我物得食不者犯墮若施俗人俗人與僧不犯僧祇若糴穀時此後當貴糴時越糶時墮若恐後貴擬自食行道到後穀貴食長或與師僧作功德餘者出糶得利無罪諸藥草等亦爾十誦若相似貿似相如衣鉢澡罐瓶戶鉤四藥交貿不相似者以衣易鉢一切墮若可捨物金銀錢糴粟或用粟買物若可食啖口口吉可作衣著著提五百問云有求利販賣作福無罪耶答此人尚不免地獄何況得福由不隨佛語故非供養四分中販賣買三事但為利故買賣俱墮十誦中據一物為語多論若眾僧衣未三唱得益價若三唱已不應益以屬他故若眾中三唱得衣設悔不應還十誦若賣買前人悔七日內者還之若過不應四分文不了此是私賣買也五分使淨人易時應心念寧使彼得我利我不得彼利比丘共僧貿易應陪者當使價均然後交博若貧無可陪僧必知賢善知足聽直與四分衣法中有貴價衣令淨人貿易無淨人者乃至遣比丘貿易準此開之必有淨人亦制與罪僧祇若自問價若使人問價作不淨語爭價高下皆越得物墮四藥隨輕物重物淨不淨物一切相貿得提肆上有衣其價已定比丘齎直來與物主雖搖頭作與相者比丘亦須語言此直知是物也若估客物直五十而索百錢比丘以五十知之如是求者不名為下若前人欲買此物比丘不得抄市當問言汝止未若報云我休者比丘方云我以是價知是物好不比丘自貿抄市者越若僧中買物得上價取若和尚闍梨取不得抄上若營事比丘雇匠作不淨語乃至為僧月直市油麵等不淨語者越自為得物入手犯墮淨語者以是物價知是好不不淨語分別價者索幾許等若市買物得嫌訶說實前人物此好此惡麁細斗秤大小香臭者無罪五百問若自舉物價前人信之貴取故犯盜罪僧祇若食殘持博穌油等作不淨語犯捨雇治革屣作不淨語越若前與食後治前治後與食無罪乃至殘食雇治草土等準前多論如販賣戒中物或方便有罪果頭無罪如為利居鹽穀後得好心即施僧作福或果頭有罪如為福糴米不賣後見利便賣以利自入即是方便無罪言得施者謂一切俱捨懺也律不犯者聽五眾出家人共交貿應自審定不應共相高下如市道法不得與餘人貿易令淨人貿若悔聽還若穌油相易者無犯準上衣法得令淨人作者謂據有者言之十誦三度語索不得者覓淨人使買淨人不知市易當教以爾所物買是物應知好惡思量得者不犯此賤彼貴有利不犯畜長鉢過限戒二十一五緣成一先有受持鉢二更得三如法鉢非餘油璭等四不淨施善見買鉢未還直不成受主言但受亦不成受不犯長若度價已熏訖報令取過限者犯五過十日便犯餘如長衣戒乞鉢戒二十二六緣一先有受持鉢二減五綴不漏三從非親乞四為己五乞如法鉢六領受便犯五綴滿不漏吉事希少故廣如戒疏中律不犯者五綴漏若減漏更求新若從親里索從出家人索若為他他為己不求而得自有買畜皆不犯自乞縷使非親織戒二十三多云有三義制一為除惡法故二為止誹謗故三為成四聖種故四緣一自乞縷二使非親織三不與價四織成犯十誦若為無衣故從非親乞縷欲作衣亦吉若少衣止得乞衣少縷止得乞縷五分自行求縷雇人作衣亦墮四分若織師與線者俱親不犯與線者非親看織作繀一切吉羅不犯者若自織作鉢囊革屣囊針氈禪帶腰帶作帽作袜攝熱巾革屣巾一切不犯勸織師增衣縷戒二十四論犯六緣一非親居士虛心辨縷遣織二本期有限三知有限四勸讚好織許直五彼為增縷六領受便犯四分若求衣不得吉羅不犯者減少求從親里索出家人索他為己者奪衣戒二十五五緣一是大比丘甄下眾非行類故二本規同行三者不定與前人決定取多生惱故四句中二句初受與俱決定二決定與而受者不定奪取重犯若與受俱不定者吉四瞋奪五得屬己四分不犯者不瞋恚言我悔不與汝衣還我衣來若彼知悔即還若餘人語便還若借他衣著他著無道理還奪取不犯若恐失恐壞若彼人破見戒威儀若被舉滅擯應滅擯若為此事故有命梵難一切奪舉不藏者畜七日藥過限戒二十六辨明四藥體狀立義加法是非廣如下卷及戒本疏五緣成犯一是七日藥體若直手受不加口法亦無長罪二明作二受竟三不說淨四畜過七日五無緣犯律不犯者若過七日藥穌油塗戶嚮蜜石蜜與守園人第七日藥捨與餘比丘食若未滿七日還彼比丘用塗脚然燈也過前求雨衣過前用戒二十七過前求五緣成一是雨衣二過前求三自為己四彼與五領受犯過前用四緣一是雨衣二時中得三過前受四過前用犯四分十種衣中比丘取雨中浴彼應三月十六日求四月一日用若二過前求用犯捨僧祇此衣不得受當三衣不得淨施不得著入河池中浴小小雨時不得用不得裸身當著舍勒若著餘故衣不得著種種作事若露地食應持作障幕諸師不曾見此衣謂如傀儡子戲圍之類今不同之猶如三衣披用僧祇常須大雨時披浴若雨早止垢液者得著入餘水中洗多論云三月十六日應求應作乃至四月十五日亦爾畜法者得用浴擔持行來長丈二尺廣六尺以夏多雨故為護三衣若行路覺欲雨取此衣覆身上若大雨在路須脫三衣襞舉著此衣行雨中於露浴亦著此衣此浴衣語通以受濕故名浴非唯著洗浴也若著餘衣浴須以水薄灑此衣令濕不得燥置得吉由此是浴衣故僧祇四月一日用八月十五日當捨五分若過限不作餘衣受持淨施不施人者吉僧祇至時唱言大德僧聽今僧捨雨衣三說已不得至十六日律不犯者若捨作餘用若著浴若浣若舉者過前受急施衣過後畜戒二十八過前五緣一是急施律云本是夏竟衣為緣開前受若受便得不受便失二知是急施三過前四無緣五受便犯過後五緣一二同上緣三是十日內四不作淨五過限便犯事希法隱略知大途餘如疏本中廣明時非時法有難蘭若離衣戒二十九六緣一是受持三衣二冬分非時三有疑怖處四置衣在村五無因緣六過七夜犯四分疑者畏有賊盜十誦疑失一水器怖畏者乃至惡比丘畏言村內者僧祇寄著可疑俗人家五分上二衣中隨所重者聽寄一衣不得寄下衣以隨身故禮拜入寺乞食不得單著但得寄一衣明兩緣者僧祇夏三月在蘭若恐怖處開置一衣村內不作日限五分夏中不許離衣要待後安居竟賊難恐怖因緣得寄白衣家不作日限唯須十日一度往看恐有濕爛蟲齧等過善見蘭若處僧坊堅密不須寄衣無者得寄六夜一看見衣已還蘭若所上來諸部恐有急難賊怖則開寄衣不作日限必有他緣方制六夜四分初緣因蘭若賊劫佛令置一一衣村內不制日限後因聚落比丘起過更開緣至六夜而不顯緣相致令古師妄執今準諸部明文有緣皆開五分有恐怖者不限多日如上更開塔僧事和尚闍梨事及他事皆聽六夜留一一衣白衣處明了論中蘭若比丘夏安居中須往餘處聽法不可恒將三衣聽留寄餘處六宿不失至第七日還取衣過第七夜已如前寄之事若未竟中間恒許律不犯中已寄六宿至第七夜明相未出前若到衣所若手捉衣若至擲石所及處若捨衣餘同聚落離衣戒說迴僧物入已戒三十具四緣一是通計僧物二作許想三迴向己四入手便犯律云僧物有三種一是已許僧二為僧故作未許僧三已與僧者已許僧已捨與僧僧祇若人持物來問僧何處布施答言隨汝所敬處與若言何處果報多答言施僧若言何者持戒清淨答言僧無犯戒不清淨若言我已施僧今施尊者得受無罪若言此物置何處使我常見受用答某甲比丘坐禪誦經持戒若施彼者長見受用四分若物許僧轉與塔許四方僧迴與見前僧許比丘僧逈與尼僧許異處迴與異處乃至許異處迴與此處一切吉羅僧祇迴此彼畜生物越心悔十誦多論若檀越施此自恣僧物迴與彼自恣僧者物應還此比丘作吉悔若不還此僧計錢成重乃至此彼一人物逈亦成重準此定屬僧次迴與他人成重律不犯中若不知若已許作不許想若許惡勸與好者一切不犯
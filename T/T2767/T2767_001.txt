性三主□□□□□□五問答分別第一釋名言淨土者淨謂□□□□地謂諸淨人所居□故名為淨土或出即淨故名淨土然此淨□有其二種一者色淨所居宮殿眾妙七寶所嚴飾故二功德淨大念慧行以為遊路大心妙觀以為所乘大空無相無願解脫為□大門如是等德不可具說今此淨土具說兩法以為淨土第二出體有其二義一種數差別二依種出體言種數者如成唯識淨土差別有其四種一法體性土謂二空理是諸法性法性即土名法性土二自受用土謂遍法界七寶妙色及諸功德為受用土三他用土謂諸如來為十地上諸菩薩眾所現色等四變化土謂諸如來為化地前所變淨土若廣分別如成唯識第十及佛地論第七卷說言出體者法性淨土法數門中真如為體三科出體非蘊所攝處界門中法處法界以為自性唯是意識所緣境故或可通六種無為為性五種無為皆依真如假建立故自受用土百法門中六十法以為體性所謂眼等八種淨識相應二十一心所有法謂五遍行五各別境及善十一十一種色及二十種不相應法除異生性及不和合無想定天六種無為然六無為有其二種一依法性建立六種法性五□二淨八識所攝六種六種皆是自受用土他受用土及變化土乃法出體應知亦爾而差別者自受用土真實功德為體餘之二土皆是變化三科出體若妙色土即用色蘊少色香味觸四處四界一分為性通攝功德為淨者即用五蘊及十二處十八界法以為體性如理應思第三主眾差別者如成唯識第十卷說佛有四種一自性身謂諸如來真淨法界受用變化平等所依離相寂然絕諸戲論具無邊際真當功德亦名法身大功德法所依止處故此自性身依自性土雖此身土體無差別而屬佛法性相異故此佛身土俱非色揀唯有其主而無眷屬二自受用身謂諸如來三無數劫修集無量福慧資糧所起無邊真實功德及極圓淨常遍色身相續湛然盡未來際恒自受用廣大法樂此身還依自受用土謂圓鏡智相應淨識由昔所修自利無漏純淨佛土因緣成就從初成佛盡未來際相續變為純淨佛土自受用身常依此土亦唯有佛無諸徒眾唯佛自利善所生故三他受用身謂諸如來由平等智示現微妙淨功德身居純淨土為住十地諸菩薩眾現大神通轉正法輪決眾疑網令彼受用大乘法樂他受用土以此為主十地菩薩以為眷屬四變化身謂諸如來由成事智變現無量隨類化身居淨穢土為未登地諸菩薩眾二乘異生稱彼機宜現通說法令各獲得諸利樂事此化淨土以化身佛以為其主菩薩二乘及諸異生以為眷屬第四形量大小者一自性身土離色相故不可說有形量大小而隨相說無量無邊故成唯識第十卷云雖不可說形量大小而隨事相其量無邊譬如虛空遍一切處二自受用身及其淨土形量無邊無邊善根之所生故是故經云圓圓無際其量難測三他受用身及其淨土隨住十地菩薩所宜變為身土或大或小或勝或劣前後改轉若變化身依變化土或依穢土隨其根機大小不定五問答分別問異生二乘生淨土不若言生者如何攝大乘云若稱佛名生淨土者是別時意又解深密及瑜伽論問何等人不生淨土答異生二乘若言不生者如阿彌陀等經說若一日乃至七日心不亂者即生淨土解云此義極難西國諸師兩說不同一云異生及二乘不生淨土故攝大乘云生淨土者約別時意由此念佛有初因緣數數修習乃至十地方得生彼故諸經說生淨土者約別時說又深密說二乘異生不生淨土又往生論云女人及根缺二乘種不生一云淨土有其四種法性淨土是真如故不可說言生與不生絕諸相故自受用土唯佛與佛乃得生彼他受用者唯是十地菩薩生處其變化土異生二乘地前菩薩皆能往生而攝大乘及瑜伽論說不生者約他受用說不說化土問極樂國土四種土中何土所攝解云西方自有兩釋一云他受用身有分限故一云極樂有其二種一他受用唯是地上菩薩生處二變化土即是已生地前菩薩皆得往生經於其國中至正法之藏四明持法有二菩薩摩訶薩者菩薩如前釋摩訶薩者翻為大覺士佛地第二云菩薩有三大士名摩訶薩一者數大以無量故二者德大謂住大乘遊大乘等三者業大謂息眾生諸苦惱故利樂有情是菩薩業由斯三義名摩訶薩一名日光二名月光者宋本云一名日耀二名月淨唐本云一名日光遍照二名月光遍照是彼國中尊勝上首猶如□土慈氏妙吉祥等經是故至彼佛國土五勸物願生言信心者雜集第一云於有體有德有能忍可清淨希望為體樂欲所依為業謂於實有體起忍可行信於實有德起清淨行信於實有能起希望行信謂我有力能得能成云何善男子善女人照明菩薩方便經說能化惡有善上下無怨無彼無此名善男子若能慈念養育群生如母養子貞潔遠色無男女相名善女人經爾時至不欲分施第四答聞經除障文分為五一治多貪二治破戒三治妬忌四治離隙五治不定就初文中文分為六一他求悋惜二不濟親因三乘業受生四聞名往救五咸蒙願遂六好惠無疲就初文中文分為二分一辨貪癡二辨瞋恚此則初也不識善惡者是總多貪無厭者貪是欲於他財惜是悋於己物四分律說有一比丘池邊習定池龍敬德以身繞之比丘心惡欲令龍去方便說偈從索珠云光耀摩尼寶瓔珞莊嚴身若能施我者是名為善親池龍慳惜說偈答云我愛摩尼寶過汝比丘身我終不施汝任汝不相親佛因此事復說偈云多貪人所惡數乞朋友乖比丘乞龍珠一去不復迴故知貪惜能捨親友故天請問經云慳貪捨親友即其義也又由護惜不行惠施又由貪故唯欲他財所生之處貧窮之少無父無母無妻無子無善知識無親友人又花嚴論第四卷云賢聖作是說貪嫉最苦器見於乞求者其心則惱濁惱濁剎那中則能作鄙漏愚癡慳不施以種貧窮本又貪者雜集第一云謂三界愛為體生眾苦為業不知布施者不識行善因及施果報者不識行善因能感善果愚癡無智者顯前不識善惡以愚癡無智故不識善惡雜集論云愚癡即是無明無明者三界無智為體雜染生起不依為業闕於信根者顯前不知布施及施果報不信者雜集云謂愚分於諸善法心不忍信以不清淨心不希望為體懈怠所依為業聚財護惜不欲分施者顯前多貪無厭經此等眾生至如割身肉二辯瞋恚設不獲已而行施時謂諸有力強逼令施如割身肉深生痛惜經復有無量至及餘乞人二不濟親姻慳者雜集云耽著利養於資生具貪以一分以悋為體不捨所依為業不捨者由慳悋故非所用具亦恒積聚謂自身不受用不濟親屬及來乞者經此等眾生至畜生道三乘業受生問人間命終生餓鬼道者有何相貌答大威德陀羅尼經第二卷云其人臨終有十種相一轉舌向上及舐下唇二身體熱惱求欲得水三論說飲食而但口張四眼目青色如孔雀頂五瞳人乾燥六故糞失尿七右脚先冷八口言燒我九右手作拳十如是慳貪諸遍患故不捨施故而取命終生餓鬼道中問生畜生道有何相貌答彼經中說有五種相一於妻子所愛心所牽二手足指等悉皆捲縮三腹上行出四作白羊鳴五口中沫出臨命終時此五相現當知決定生畜生道問造何業故生二趣中答以慳貪故生餓鬼中以愚癡故生畜生中問何故不生地獄中答不起重瞋損惱他故不生地獄中經由昔人間至暫得現前四聞名往救謂昔在人間曾得暫聞藥師佛號後遇惡友造無施業雖生惡趣由同佛名種子力故還得憶念藥師如來經即於至人道五咸蒙願遂由念佛力故便捨惡趣生天人中問暫念佛名有何勝利乃拔如是鬼畜重殃答那先比丘經說如人在世百年為惡臨命終時聞佛名者如放小石水中即沒若持大石置於船上即浮不沒雖一生作惡以一時中聞佛名故尚不受苦況當專念更復受彼餓鬼畜生經得宿命智至況餘財物六好惠無疲宿命有三一修得二報得三業得依四根本定發得者名為修得餘二易了又智論第五云本事常憶念日月年歲乃至胎中及過去世一世乃至百千萬億世大羅漢辟支知八萬大劫大菩薩及佛知無量劫名宿命智通好行惠施者大莊嚴論第二卷說能好展手施者此手名嚴勝受者能縮手嚴勝復遇彼若人言施與是語價難量受者言我足難量復遇彼悉能捨者雜集第一云依止正雜染無怯慮故最後證得心無功用住性以頭施者如報恩經第五卷說大光明王等因施者如彼經說忍辱太子等手足血肉身分施者如智度論第十二云月光太子等問檀有何等利益乃至頭目手足血肉身分皆與求者答智度論十一云檀為寶藏常隨逐人檀為破苦能與人樂檀為善御開示天道檀為善府能攝善人檀為安隱臨命終時心不怖畏檀為慈分能濟一切檀為大將能伏慳敵檀為妙果天人所愛檀為淨道賢聖所遊檀為積善福德之門檀破貧窮斷三惡道檀為涅槃之初緣入善人中之要法稱譽讚歎之淵府入眾無難之功德心不悔恨之窟宅善法行道之根本種種歡樂之林藪富貴安隱之福田得道涅槃之津梁聖人大士智者之所行餘人儉德宣識之所効經復次至破於正見二治破戒文分為八一常虧清禁二不願多聞三恃己陵他四緣茲遇難五殃神長劫六由昔聞名七願遂應時八勤修勝業此到初也謂先於如來法中白四羯磨受別解脫戒名受持學問破戒者新翻名尸羅舊譯為清涼謂身語業有缺有穿名為破戒破行者依瑜伽論二十二說謂威儀路戒所作事或善品加行處所不成就軌則不隨順世間違越世間不隨順毘奈耶違越毘奈耶云何名為於威儀路不成就軌則乃至違越毘奈耶謂所不應行即如是行為諸世間之所譏毀亦為貞良善士謂持律者之所訶責如行既然於行住坐臥亦爾云何名為於所作事不成就軌則乃至違越毘奈耶謂於所作若衣服事或盪鉢事等諸所不應作即如是作為諸世間之所譏毀亦為貞良善士謂持律者之所訶責云何名為於諸善品加行處所不成就軌則乃至違越毘奈耶謂受持讀誦修敬師長宣白請問繫念思惟種種善品非加行中所不應作即如是作為諸世間之所譏毀亦為貞良善士謂持律者之所訶責如是名為而破於行破於正見者謂聞大乘空相應經不善其義而惡趣空依瑜伽論七十五說於大乘中或有一類惡趣空故作如是言由世俗故一切皆有由勝義故一切皆有無應告彼言長老何者世俗何者勝義如是問已彼若答言若一切法皆無自性是名勝義若於諸法無自性中自性可得是名世俗何以故無所有中建立世俗假設名言而起說故應告彼曰汝何所欲名言世俗為從因有自性可得為唯名言世俗說有若名言世俗從因有者名言世俗從因而生而非是有不應道理若唯名言世俗說有名言世俗無事而有不應道理又應告言長老何緣諸可得者此無自性如是問已彼若答言顛倒事故復應告言汝何所欲此顛倒事為有為無若言有者說一切法由勝義故皆無自性不應道理若言無者顛倒事故諸可得者此無自性不應道理寶積經說若說諸法皆無性者我說彼為不可治者如是名為而破正見經或受學句至甚深之義二不願多聞護持禁戒者謂身口意業無缺漏故如如大莊嚴論第十卷說有一比丘次第乞食至穿珠家立於門外時彼珠師為於國王穿摩尼珠比丘衣色珠註映彼珠其色紅赤彼穿珠師即入其舍為比丘取食時有一鵝見珠赤色其狀似肉即便吞之珠師持食以施比丘尋即覓珠不知所在此珠價貴王之所有時彼珠師家既貧窮失王貴珠以心急故語比丘言歸我珠來爾時比丘作是思惟令此珠者鵝所吞食若語彼人將必殺鵝以取其珠如我今者苦惱時至當設何計得免斯患即說偈言我今護他命身分受苦惱更無餘方便唯以命代彼我今捨身命為此鵝命故緣我護戒因用成解脫道時穿珠師聞斯偈故語比丘言還我珠來若不見還汝徒受苦終不相置比丘答言誰得汝珠默然而立珠師語言更無餘人誰偷此珠恃彼珠師即閉門戶語比丘言汝於今日好自堅持比丘尋即四向顧望無可恃怙如鹿入圍莫知所趣比丘無救亦復如是爾時比丘即自𣫍身端正衣服彼人又復語比丘言汝今將欲與我鬪耶比丘答言不共汝鬪我自共彼結使賊鬪所以爾者恐於朾時身形現故我等比丘設使困苦臨終之時猶尚以衣用自覆護不露形體爾時珠師執縛比丘而加朾棒問比丘言珠在何處還我珠來比丘答言我不得珠時穿珠師即便涕泣頂禮比丘而白之言賜我歡喜還與我珠比丘答言我實不取時彼珠師復更瞋打比丘念言生死受苦皆應如是應當堅辭無犯戒律若當毀戒受地獄罪有過今苦即說偈言我於過去世婬盜捨身命羊鹿及六畜捨身不可計為戒捨身命勝於毀禁生假欲自摧護會歸終當滅不如為持戒為他護身命捨此危脆身以求解脫命時穿珠師涕泣懊惱而說偈言我雖打撲汝極大生苦惱畏王青我珠復欲苦治汝今汝捨是苦亦使我離惡汝是出家人應斷於貪欲宜捨貪愛心還當與我珠比丘微笑說偈答云我著糞掃衣乞食以為業住止於樹下以此我為足於汝摩尼珠實無貪利心以何因緣故乃當作偷賊時穿珠師語比丘言何用多語遂加繫縛倍更撾打以繩急絞耳眼口鼻盡皆血出時彼鵝者即來飲血珠師瞋忿打鵝即死比丘問言此鵝死活珠師答言鵝今死活何足故問時彼比丘即向鵝所見鵝既死涕泣不樂即說偈言我受諸苦惱望便此鵝活今我命未絕鵝在我前死我望護汝命受是極奇苦何意汝先死我果報不成時穿珠問比丘言鵝今於汝竟有何親愁惱乃爾比丘答言不滿我即說偈言菩薩往昔時願所以不樂捨身以貿鴿我亦作是意捨命欲代鴿我得最勝心欲令此鵝命由汝殺鵝故心願不滿足珠師問言汝作是語我猶不解汝當為我廣說所由爾時比丘說偈答言我著赤色衣映珠似肉色此鵝謂是肉即便吞食之我受是苦惱為護彼鵝故逼切甚苦惱望彼得令命時彼珠師聞是偈已即開鵝腹而還得珠即舉聲哭語比丘言汝護鵝命不惜於身使武造此非法之事時彼珠師叉手合掌求乞歡喜以偈讚言南無清淨行南無堅持戒遭是極苦難不作毀缺行不遇如是惡持戒非希有要當值此苦能持戒者難時穿珠師既懺悔已即送比丘還歸所止不求多聞者謂於佛所說契經深義不能解了棄而不學經或復多聞至為魔伴黨三恃己陵他增上慢者謂未得謂得未證謂證依雜集論第一卷說慢者依止薩迦邪見心高舉為體不敬苦生所依為業不敬者謂於師長及有德所而生憍傲苦生者謂生後有故自是非他者智度論第一云自法愛染故毀訾他人法雖持戒行人不脫地獄苦又阿含云雖復誦禪經口中刀劍出好揚他過惡死地獄疾闡提得成佛斯人由未出嫌謗正法者如法華經第二卷說若人不信毀謗此經則斷一切世間佛種乃至下文告舍利弗謗斯經者若說其罪窮劫不盡廣說如彼大般若經說佛告須菩提若破般若波羅蜜多者則破十方諸佛一切智智一切智智破故佛寶破佛寶破故法寶破法寶破故僧寶破僧寶破故則破世間正見等法華經云若於一劫中常懷不善心作色而罵佛獲無量重罪其有讀誦持是法華經者須臾加惡言其罪復過彼勝天王經說若四天下悉為微塵一塵為一佛若有惡人皆悉殺害爾許多佛得罪多不可稱計不可思量不若有人障礙此修多羅毀謗不信其罪重彼正使三千大千世界一切眾生悉成佛已如此罪人由故不出阿鼻地獄經此等至當墮地獄四緣茲過難當墮地獄者俱舍十一云梵音那落迦此云不可樂處然以不可樂處即是其獄在於地下二萬由旬地獄有三一熱二寒三邊熱地獄有八一等活二黑繩三眾合四叫喚五大叫喚六燒熱七大燒熱八無間此八在贍部州下重累而住前二有主治次三少主治後三無主治此八為本一一各有十六園一面有四一煻煨增謂此增內煻煨沒膝有情遊彼繞下足時皮肉與血俱焦爛墜舉足還生平復如本二屍糞增謂此增內屍糞泥滿於中多有娘矩吒蟲紫利如針身白頭黑有情遊彼皆為此蟲鑽皮破骨唼食其髓三鋒刃增謂此增內復有三種一刀刃路謂於此中仰有刀刃以為大道有情遊彼纔下足時皮肉與血俱斷碎墜舉足還生平復如本二劍葉林謂此林上純以銛利劍刃為葉有情遊彼風吹葉墜斬剌支體骨肉零落有鳥驟狗攎掣食之三鐵刺林謂此林上有利鐵剌長十六指有情被逼上下樹時其刺銛鋒下上纔刺有鐵󰐐鳥探啄有情眼精心肝爭競而食刀刃路等三種雖殊而鐵仗同故一僧攝四烈河增謂此增量廣滿中熱鹹水有情入中或浮或沒或逆或順或橫或轉被壓被煮骨肉糜爛如大鑊中滿盛灰汁置麻米等猛火下然麻等於中上下迴轉舉體糜爛有情亦然設欲逃亡於兩岸上有諸獄卒手執刀槍禦桿令迴無由得出此河如塹前三似園此是增上被刑害所故說名增四面合十六通本為十七八十七合有一百三十六所罪人於中受熱惱苦寒地獄有八一頞浮陀由寒苦所逼肉生細胞二尼剌浮陀由寒風所吹通身成胞三阿吒吒由脣不得動唯舌得動故作此聲四阿波波由舌不得動唯脣得動故作聲五喉喉由脣舌不得動振氣故作此聲六優鉢羅此是青蓮花此華佃由肉細岸似此花開七波頭摩此是赤蓮花由肉色大岸似此花開八忿陀利此是白蓮花由彼骨岸似此花開前二從身相受名次三從聲相受名後三從瘡相受名又前二了叫次三不了叫後三不叫此八在四洲間著鐵圍山底仰向居止罪人於中受寒凍苦邊地獄有三一在山間二在水間三在曠野受別業報寒熱雜受經此等眾生至流轉無期五殃神長劫謂諸破戒及謗法等以惡業故應於地獄受苦無窮經以得至名號故六由昔聞名由聞藥師如來名故捨惡行善不入惡趣經於地獄處至還生人道七願遂應時以破戒等五種業行輕重異故謂現在雖聞藥師如來名不能捨惡行善由惡業故墮惡趣者以彼如來增上威力復由昔在人間聞如來名種子因力初入惡趣令其現前暫聞藥師如來名號從彼惡趣命終還生人道問一種俱聞佛名何故有墮不墮答業有輕重根有利鈍若業輕根利者現聞佛名即能捨惡行善不墮惡趣若業重根鈍者要初墮惡趣深生厭離更聞佛名方生人道涅槃經云一闡提等積善根時有其二種一者現在能積善根二者死已生地獄中能積善根就生地獄積善根時復有二種一者入地獄時能積善根二者生地獄時能積善根經正見精進至菩薩諸行八勤修勝業云何正見依成實論第十九云正是二種一世間二出世間世間者謂見有罪福等出世間者謂能通達苦等諸諦又如偈說得世上正見雖往來生死乃至百千世常不墮惡道又瑜伽論二十一云若有世間上品正見雖歷千生不墮惡趣又雜集論第十三云若有具世間增上品正見雖經歷千生而不墮惡趣云何精進大般若經說勤精進者謂於一切諸善法中愛樂欣喜言愛法者謂於此法起欲稀求言樂法者謂於此法稱讚功德言欣法者謂於此法歡喜信受言喜法者謂於此法樂多修習演道俗業經云若能精進即具四法一者夙夜奉法未曾懈廢二者寧失身命不違道教三者勤誦經典不懈惓故四者廣欲救濟諸危厄者那先比丘經說精進能助一切善法如陣兵弱強兵助之又如論云精進遍策諸度法門遺教經說若精進則事無難者依智度論第十六云初發心菩薩於一切善法中漸漸次第修菩薩行是名精進問一切善法中勤何不名精進答二乘及人不具行勤不名精進問二乘及人行勤何故不名精進答無大慈悲棄捨眾生不求十力四無所畏十八不共法及一切智無礙解脫戒定智慧諸善法等菩薩不休不息一心求佛不捨眾生如是行者名為精進如好施菩薩求如意珠杼大海水正使筋骨枯盡終不懈廢得如意珠以給眾生濟其身苦菩薩如是難為能為是名精進問精進有幾答精進有二布施持戒名身精進勤定智慧名心精進又外事勤修名身精進內自專精名心精進又麁精進名身細精進名心又為福德精進名身為智慧精進名心又身精進者受諸勤苦終不懈廢如波羅柰國梵摩達王遊獵於林中見二鹿群群各五百彼兩鹿群各有一主一釋迦菩薩二提婆達多菩薩鹿王身七寶色見人王眾於其部黨起大悲心逆到王前王人競射飛矢如雨王見此庶直進趣已無所忌憚勅諸從人攝汝弓箭無得斷其來意鹿王既至跪白人王君以嬉遊逸樂為小事故群鹿一時皆受死苦若以供膳當自差次日送一鹿以供王厨王善其言聽如其意於是二群鹿王共會次各一日調達群中一鹿懷子次至應送來白其王我身今日應當送死而我懷子子非次也乞垂斷理使死者得次生者不濫鹿王怒之誰不惜命次來但去何得辭也鹿母思惟我王不仁不以理恕不察我辭橫見慎怒不足告也即至菩薩鹿王之所以情具白王問此鹿汝主何言母鹿答曰我王不仁不見理斷而見瞋怒大王仁及一切故來歸命如我今日天地雖曠無所控告菩薩思惟此甚可愍若我不理枉殺其子若非次更差次未及之如何可遣唯我代之思惟既定即自送身遣鹿母還我今代汝汝勿憂也鹿王逆到王門眾人見之怪其自來以事白王主亦怪之而命令前問言諸鹿盡邪汝何以來鹿王白言大王仁及群鹿人無犯者但有孳茂何有盡時異部群中一鹿懷子以垂產故身當俎割子亦併命歸告於我我以愍之非分更差是亦不可若歸而不救無異木石是身不久必不免死慈救苦厄功德無量若人無慈虎狼無異人王聞已即從坐起而說偈言我實是畜獸名曰人頭鹿汝雖是鹿身名為鹿頭人以理而言之非以形為人若能有慈惠雖獸實是人我從今日始不食一切肉我以無畏施旦可安汝意諸鹿得安王得仁信諸如是等名身精進於諸善法修行信樂不生疑悔而不懈怠從一切賢聖下至凡人求法無厭如海吞流是為菩薩心精進也依華嚴經說三業精進一身業精進恭敬供養諸佛菩薩一切福田中不退故二口業精進聞持一切諸佛正法未曾忘失讚歎如來隨所聞法廣為人說無疲惓故三意業精進善巧方便入慈悲喜捨禪定三昧相續不退故問淨心內發勝解斯彰何假捨家而求要道答雖知淳善久悟處俗猶似同牢眾務縈纏所以捨家學道故涅槃經第十一云居家迫迮猶如牢獄一切煩惱由之而生出家寬曠猶如虛空一切善法因之增長又郁伽長者經說在家下賤出家尊貴在家生死際出家涅槃際又大方便佛報恩經第五卷說時諸釋女被瑠璃王割截耳鼻斷其手足棄於塚間蒙佛威力平復如故諸女思惟我等今者欲報佛恩當共出家修持禁戒護持正法思惟是以即求衣鉢往諸王園比丘尼精舍求索出家時有六群比丘尼見諸釋女年時幼稚美色端正今云何能捨此難捨而求出家我等當為說世間五欲快樂待年限遇然後出家不亦快乎彼若還俗必以衣鉢奉施我等思惟是已於釋女前即以上事向諸女說諸女聞已心懷苦惱此安隱處云何有大恐怖如是餚饍飲食和以毒藥世間五欲多諸過患我已具知云何而更反歎其美作是語已舉聲大哭還出僧坊有比丘尼名曰華色即問諸女何為啼哭諸女答言不果所願比丘尼言汝願何等女答尼言願欲出家不蒙聽許時華色尼問言諸女欲出家者我能度汝諸女聞己心生歡喜即便隨從度為弟子時諸釋女既蒙聽許悲喜交集而作是言和上當知我等在家眾苦非一親族喪亡割削耳鼻截斷手足禍患滋甚爾時和上報諸弟子汝等辛苦何足言也我在家時荷負眾苦其事眾多時諸禪女長跪白師願說在家眾苦因緣時華色尼即入三昧以神通力放大光明召集有緣大眾既集即自說言我在家時是舍衛國人父母嫁我與北方人彼國風俗其婦有身垂欲產時還父母家如是次第數年生子後復有身垂產之日皆乘車馬夫妻相將歸父母家中路有河其水暴涱其路曠絕多諸賊難既至河已不能得渡住宿岸邊於初夜時我腹卒痛即便起坐未久之間即便免身生一男兒崖邊草中有大毒蛇聞新血香即來趣我未至我所我夫及奴眠在道中蛇至奴所尋便螫殺前至夫所夫眠不覺復螫夫殺我時唱喚蛇來蛇來喚既不應夫奴已死爾時毒蛇復螫牛馬至曰出已夫等身體膖脹爛蟲骨已解散狼藉在地憂悲恐怖悶絕躃地舉聲大哭以手椎胸自拔頭髮塵土忿身尋復悶絕舉身投骨如是憂故經留數日獨在岸邊其水漸小荷負小兒以手牽持其新產者以裾盛之銜著口中即前入水正到何半反視大兒見一猛虎奔走馳逐開口唱喚口即失裾嬰兒沒水以手探捕而竟不獲其背上者失手落水尋沒喪失其岸上者為虎所食我見是以心肝分裂口吐熱血舉聲大喚怪哉怪哉我今一旦見此禍酷即到岸上悶絕躃地未久之間有一伴至爾時伴中有一長者是我父母舊所知識我即前問父母消息爾時長者即答我汝父母家昨夜失火所燒蘊盡父母亦喪我聞是已悶絕躃地良久乃蘇未久之間有五百群賊即壞眾伴爾時賊主便將我去作賊主婦賊主婦法常使守門若有緣急為人所遂須速開門後於一時夫與群賊共行抄劫爾時賊主王及聚落并力馳逐即遣其家爾時其婦在於舍內免身生子夫在門外再三喚已內無人開門爾時賊主即作是念今此婦者欲危害我思惟是已即緣牆入語其婦言以何事故不開門耶婦言以產生故而不及耳爾時賊主見是事已瞋恚小息語其婦言人有身者便當有子汝為產故危害於我用是子為速往殺之爾時其婦心生憐愍不忍殺之爾時賊主尋拔刀斫解斷手足語其婦言汝可還噉若不食者當斷汝頭爾時其婦以恐怖故即還食之既還食已瞋恚便息其夫於後續復劫盜為王所得即治其罪治賊之法要斷其命合婦生埋我時身體著妙瓔珞爾時有人貪我瓔珞於後夜時即便開塚取我瓔珞并將我去復經少時王家伺官即伺捉得以法斷之如治賊罪治賊之法即斷其命合婦生埋埋之不固於後夜時多諸虎狼圮發塚開食噉死屍我因此故尋時得出既得出已荒錯迷悶不知東西即便馳走路見多人即便問言諸人當知我今苦惱何處能有忌憂除患時有長老婆羅門等以憐愍故即語我言曾釋迦牟尼佛法之中多諸安隱無諸衰惱我聞是己心生歡喜諸大愛道憍曇彌比丘尼所出家次第修習即得道果三明六通具八解脫以是因緣汝等當知我在家時勤苦如是以是因緣自致得道時諸釋女聞是說己心大歡喜得法眼淨問出家學道有何勝利答僧祇律云若人百千歲供養及羅漢不如一日夜出家修梵行又智度論第三卷云孔雀雖有色嚴身不如鴻雁能遠飛白衣雖有富貴力不如出家功德勝又佛本行集經云假使恩愛久共處時至命盡會別離見此無常須臾間是故我今求解脫又出家功德經云假使有人遍閻浮提造舍寶塔簷簷相次至于梵天所獲功德不如有人放一奴婢出家學道假使有人放奴婢出家遍閻浮提如稻麻竹葦所獲功德不如有人放一男女出家為道廣如經說經復次至高輕他故三治妬忌文分為四一順情輕蔑二身遇極殃三由昔聞名四咸蒙願遂此則初也以妬忌故者雜集第一云耽著利養不耐他榮瞋之一分心妬為體令心憂慼不安隱住為業經於三惡道至受諸苦毒二身遇極殃文分為三一受地獄二受畜生三受下賤此則初也於三惡道受諸苦毒者此得異熟果以嫉妬故當墮地獄中以自讚毀他故當墮畜生中經過無量至隨路而行二受畜生此得餘殘果以自讚毀他餘殘果故受牛馬等身以嫉妬餘殘果故受鞭杖等苦經若生人道至受他驅役三受下賤此得增上果以自讚毀他增上果故常居下賤為人奴婢以嫉妬增上果故受他驅役經若昔人中至名號者三由昔聞名由聞佛名熏習善因雖後遇惡友造作惡業還復憶念藥師佛名佛神力故非直拔除三種業障亦復能令三種苦果皆得解脫經以此善根至憂悲苦惱四咸蒙願遂言良友者唐本云善友宋本云善知識皆不相違如涅槃經三十一云善知識者若有能說信戒多聞布施智慧令人受行是名菩薩善知識也又智度論七十一云善吉白佛新學菩薩摩訶薩等云何欲舉六波羅蜜佛告善吉新學菩薩摩訶薩等若欲行學六波羅蜜先當親近恭敬供養彼善知識又大寶積經云復次迦葉菩薩有四善知識諸來求者是善知識佛道因緣故能說法者是善知識生智慧故能教化人令出家者是善知識增長善法故諸佛世尊是善知識增長一切諸佛法故又法華經第七卷說善知識者是大因緣所謂化導令得見佛法句經說佛言一切眾生欲得阿耨多羅三藐三菩提當親近善知識請問法要必聞如斯甚深要句普明菩薩白言世尊云何名為是善知識佛告普明善知識者是汝父母養育汝等菩提身故善知識者是汝眼目視導汝等菩提路故善知識者是汝脚足荷負汝等離生死故善知識者是汝梯橙快侍汝等至彼岸故善知識者是汝飲食能使汝等長法身故善知識者是汝寶衣覆蓋汝等功德身故善知識者是汝橋梁運載汝等渡有海故善知識者是汝財寶救拔汝等離貧苦故善知識者是汝日月照曜汝等離黑闇故善知識者是汝身命護惜汝等無有時故善知識者是汝鎧杖降伏諸魔得無畏故善知識者是汝絙繩挽拔汝等離地獄故善知識者是汝妙藥療治汝等煩惱病故善知識者是汝利刀割斷汝等諸愛納故善知識者是汝時雨潤漬汝等菩提牙故善知識者是汝明燈能破汝等五蓋闇故善知識者是汝善標教示汝等趣正覺故善知識者是汝薪火成熟汝等涅槃食故善知識者是汝弓箭射殺汝等煩惱賊故善知識者是汝勇將能破汝等生死軍故善知識者是汝如來破汝煩惱至涅槃故善男子善知識有如是等無量功德我今教汝親近於是寶明與諸大眾聞佛說此善知識甚深法要舉聲號哭淚下如雨悲啼懊惱不能自裁自念我身從曠劫已來為善知識之所守護是故今日值於如來得聞深法如是遇者善知識力非我力能自念我身從本已來未曾報恩方便親近說是語已重復舉聲悲號懊惱椎胸大哭譬如有人新喪父母號悼啼泣死而復蘇爾時世尊見是事已生憐愍心即噓長歎以歎息故振動三千大千世界一切佛剎亦皆大動是名得與良友常相隨逐能斷魔羂者顯前自讚毀他由毀他故不遇良友由自讚故必被魔辱此是天魔破無明㲉謂破無明住地竭煩惱河者謂竭四住等煩惱此之二句明破煩惱魔解脫一切生老病死憂悲苦惱者明破蘊魔天魔惱者雜集第一云忿恨居先瞋之一分心戾為體高暴麁言所依為業生起非福為業不安隱住為業高暴麁言者謂語現凶疎切人心腑謂聞佛名增上功德能令如是生老病死憂悲苦惱皆得解脫經復次至更相鬪訟四治離隙文分為四一正造乖離二起屍厭魅三由昔聞名四咸蒙願遂就初文中文分為三一正造二相損三憑非此則初也好喜乖離更相鬪訟者三業之中口兩舌業四分律說昔二惡獸一名善牙二名善博晝夜相隨伺捕眾鹿有一野干逐二獸後食其殘肉以自令命時彼野干竊自生念我今不能久與相逐當何方便鬪亂二獸令不相隨時彼野干住善牙所作如是言彼善博虎有如是語言我生處種姓形色力勢勝汝我常日日得好美食而彼善牙恒隨我後食我殘肉以自令命即說偈言形色及所生大力而復勝善牙不能善善博如是說爾時善牙問野干言何以得知答言共集一處相是自知爾時野干語善牙已便語善博汝今知不善牙有語乃至偈言形色及所生大力而復勝善博不能善善牙如是說作是語已時彼二獸共集一處瞋眼相視善牙師子便作是念不應不問便先下手而打於彼即以偈頌向善博說形色及所生大力而復勝善牙不如我善博說是耶答曰善博不說是形色及所生大力而復勝善牙不能善若受無利言信他彼此語親厚自破壞便成於怨家若以知真實當滅除瞋惱今可至誠說令身得利益今當善降伏滅除惡知識可殺此野干鬪亂我等者經此等至乃欲相損二相損謂由乖離惱亂自他起身口意三種惡業展轉常為不饒益事經各各常以至毒害呪術三憑非各各常以無益相加謂互起意業謀相危害或告林樹山塚神前而呪咀之令其衰損此雖殺生及書怨名作其形像並是身業此之身業但為表成呪咀語業經厭魅蠱道至及壞其身二起屍厭魅謂互起身業更相殺害此中雖復呪起屍鬼並是語業此之語業但為表成壞身命業經由聞至名號故三由昔聞名謂聞佛名便得拔除身口意等諸不善業經此諸惡事至更相攝受四咸蒙願遂慈心者如智度論若行慈心有五利益一刀不傷二毒不害三火不燒四水不溺五一切瞋怒惡害眾生見皆歡喜益心者謂不相損無嫌恨心者如涅槃經三十一云我念往昔生南天竺富單那城婆羅門家是時有王名迦羅富其性暴惡憍慢自大年壯色美耽著五欲或於爾時為度眾生在彼城外寂默禪思爾時彼王春木花敷與其眷屬宮人婇女出城遊觀在樹林下五欲自娛其諸婇女捨王遊戲遂至我所我時欲為斷彼貪故而為說法時王尋來即見我時便生惡心而問我言汝今已得羅漢果耶我言不得復言獲得不還果耶我言不得復作是言汝今若未得是二果則為具足貪欲煩惱云何自恣觀我女人我即答言大王當知我今雖未雖斷貪欲結然我內心實無貪著王言癡人世有諸佛服氣食菓見色猶貪況汝盛年未斷貪欲云何見色而當不著我言大王見色不著實不因於服氣食菓皆由繫心無常不淨王言若有輕他而生誹謗云何得名修治淨戒我言大王若有姤心則有誹謗我無姤心云何言謗王言大德云何名戒大王忍名為戒王言若忍是戒者當截汝耳若能忍者知汝持戒即截其耳時我被截顏容不變時王群臣見是事已即諫王言如是大士不應加害王告諸臣汝等云何知是大士諸臣答言見受苦時容色不變王復語言我當更試知變不變即劓其鼻刖其手足爾時菩薩無量世中修習慈悲愍苦眾生時四天王心壞瞋忿雨沙礫石王見是已心大怖畏復至我所長跪而言唯願哀愍聽我懺悔我言大王我心無瞋亦如無貪王言大德云何得知心無瞋恨我即立誓我若真實無瞋恨者令我此身平復如故發是願已身即平復是故名為無嫌恨心經復次至憂波私五治不定文分為七一機器咸臻二戒德資潤三隨所願樂四由昔聞名五聖眾來迎六天人受福七永離女身此則初也比丘如前釋比丘尼者此之乞士女謂受五百戒者亦攝戒叉摩那及沙彌尼經及餘信心至受持諸戒二戒德資潤云何名為受八分齋智論十三云先受三歸次為懺悔後為受戒應云如諸佛盡形壽不殺生我某甲一日夜不殺生能持不如是不盜不婬不妄語不飲酒不坐高廣大床不著花香瓔珞不觀伎樂過中食等名八分齋問何以六齋日受於八戒答是日惡鬼逐人欲奪人命疾病凶衰不仁不吉劫初聖人教人持齋修善作福以避凶衰是時齋法不受八戒直以一日不食為齋後佛出世教言汝當一日一夜如諸佛持八戒過中不食以是功德將人至涅槃如四天王經中說四天王等自下觀察四天下人布施持戒孝順父母少者四天王等便上忉利以啟帝釋一切諸天心皆不悅自傷歎言修羅種多諸天種少若布施持戒孝順多者帝釋諸天心皆歡喜言增益諸天眾減損阿修羅是時帝釋自說偈言六齋神足月受持清淨戒是人壽終後功德必如我佛告帝釋汝三衰三毒未除云何妄言持一日戒功德福報必得如我若受持此戒必應如佛諸天歡喜福德增多又此六齋日惡鬼害人惱亂一切若所在國邑有持齋受戒人者惡鬼遠去住處安隱以是義故六日持齋得福增多問何故諸惡鬼輩以此六日惱害於人答天地本起經說劫初成時有異梵天王子諸鬼神父修梵志苦行滿天上十二歲於此六日割肉出血以著火中以是義故諸惡鬼神於此六日輒有勢力問諸鬼神父母何以於此六日割身肉血以著火中答諸天神中摩醯首羅最為第一諸神皆有日分摩醯首羅一月有四日分八日二十三日十四日二十九日餘神一月有二日分月一日十六日月二日十七日其十五日三十日屬一切神摩醯首羅為諸天王又得日多故數其四日為齋二日是一切神日亦數為齋是故諸鬼神於此六日輒有勢力又諸鬼神父於此六日割肉出血以著火中過十二年已天王來下語其子言汝求何願答言我求有子天王言仙人供養法以燒香甘菓諸清淨事汝云何以肉血著火中如罪惡法破善法樂為惡事令汝生惡子敢肉飲血當說是時火中有八大鬼出身黑如墨髮黃眼赤有大光明一切鬼神皆從此八鬼生以是義於六日割身肉血以著火中而得勢力如佛法中日無好惡隨世惡日教持齋受戒戒復一年者謂一年中月別六日常持八分齋戒謂白月八日十四十五日黑月亦爾或復三月者謂未能一年常持月六但經一年持三長月謂正月即春分四月之初月五月即夏分四月之初月九月即冬分四月之初月以彼天竺國法一年但有三時三時之中各於初月持齋戒即表一年常修善也經以此善根至如來所者三隨所願樂今言以此善根者是前持戒等善根謂修此善根願生西方也云何名為極樂世界稱讚經說假使經於百千俱胝那庾多劫以其無量百千俱胝那庾多舌一一舌上出無量聲讚其功德亦不能盡是故名為極樂世界梵音阿彌陀此云無量壽經由得聞彼至名號故四由昔聞名由聞藥師如來名故入正定聚便得往生問聚有幾種答聚有三種問聚既有三未知位地如何答依薩婆多宗五亭心觀已前名邪定聚從五亭心觀至腹頂兩位名不定聚忍位已上名正定聚若依大乘無三乘種性者名邪定聚有三乘種性或未發心雖發心未是不退皆名不定聚若有三乘種性復已發心決定不退者名正定聚謂前持戒等眾雖願生極樂有未入定位者若後得聞藥師如來名號便得入正定聚中終能往生經於命終時至自然化生五聖眾來迎波頭摩花者赤蓮花也問涅槃智論溫室經等明菴羅女本花中生名為濕生今淨土中亦因花生乃名化生竟有何意答穢土之中及諸草木人未託生之前先自因濕而生常有濕氣復得菴羅女等託此濕氣而生故名濕生淨土蓮花與人同時無而忽有若人若花俱不因濕而起故名化生經若復此人至如大力士六天人受福謂聞藥師如來名故命終生天此人雖復未凡生淨土亦是正定聚人終能往生故此經云雖生天中本昔吾根無有窮盡不復更生諸餘惡趣若是不定聚人豈得善根無盡不生惡趣本昔善根者謂本出世善根或聞藥師如來名號善根轉輪王者俱舍十二云輪王出世為在何時幾種幾俱何威何相從此洲人壽無量歲乃至八萬歲有轉輪王生減八萬時有情富樂壽量損減眾惡漸盛非大人器故無輪王此王由輪旋轉應導威伏一切名轉輪王施設足中說有四種金銀銅鐵如其次第勝上中下逆次能王領一二三四洲謂鐵輪王王一洲界銅輪王二銀輪王三若金輪王王四洲界契經就勝但說金輪故契經言若王生在剎帝利種紹灑頂位於十五日受齋戒時沐浴首身受勝齋戒非高臺殿臣僚輔翼東方忽有金輪寶現其輪千輻具足轂輞眾相圓淨如巧匠成舒妙光明來應王所此王定是金轉輪王餘轉輪王應知亦爾如是所說四種輪王威定諸方亦有差別謂金輪者諸小國王各自來迎作如是請我等國土寬廣豐饒安隱富樂多諸人眾唯願天尊親垂教勅我等皆是天尊翼從若銀輪王自往彼土威嚴近至彼方臣伏若銅輪王至彼國已宣威競德彼方椎勝若鐵輪王亦至彼國現威列陣剋勝便止一切輪王皆無傷害令伏得勝已各安其所居勸化令修十善業道故輪王死定得生天云何四洲東勝身洲南贍部洲西牛貨洲北俱盧洲十善業道者廣如瑜伽雜集論說十惡業道所有果相翻彼即是十善業道經若有女人至永離女身七永離女身由聞藥師如來名故轉女成男往生淨土以女人及根缺不生淨土今此段文明轉不定業得成正定業經爾時至覺悟其耳五答攝生時節文分為六一妙德利物二如來述成三師資辨益四救脫潤生五示病救方六令延遐壽就初文中文分為四一正明辨利二勸物受持三四鎮加威四益持祛橫此則初也我於後時者謂於像法起時誓以大悲種種方便令信男女得聞藥師如來名號乃至睡中亦以佛名覺悟其耳經若持此經至而用供養二勸物受持言供養者有其二種一勝二財法供養者謂受持讀誦宣說開解名法供養財供養者謂種種花香寶幢幡蓋名財供養故智度論第三十云法供養者謂菩薩行六波羅蜜以法供養戒時菩薩得無生法忍自除煩惱及除眾生煩惱供養者隨其所宜寒時應以薪火上衣溫室被褥及以飲食謂盛熱時應以冷水扇蓋涼室生薄之衣上妙之食風雨之時就送供養經爾時至皆詣其所三四鎮加威四大天王與其眷屬者依俱舍論第十一云四大天王所部天眾唯住妙高諸層級等有幾層級其量云何何等諸天住何層級蘇迷盧山有四層級始從水際盡第一層相去十千踰繕那量如是乃至盡第四層亦十千量此四層級從妙高山傍出圍繞畫其下半最初層級出十六千第二第三第四層級如其次第八四二千有藥叉神名為堅手住初層級有名持鬘住第二級有名恒憍住第三級此三皆是四大天王所部天眾第四層級四大天王及諸眷屬共所居止故經依此說四大王眾天如妙高山四外層級四大王眾及眷屬居如是持雙持軸乃至七金山上亦有天居是四大王所部封邑是名依地住四大王眾天於欲天中此天最廣經若此經卷至還復如故四益持祛橫謂若復有人誦持此經攝心專念如來名故者無性論說此一念正聞熏習種子雖在世間有漏心中剋性而言是出世無漏心種子此無漏心雖未生時以有四種功德一已能對治諸煩惱纏不復現行二以能對治諸惡險趣而不受報三以能與法身而作了因四以能與解脫身而作生因由是持經人處無有橫死及諸惡鬼奪其魂魄設以奪者皆以如來威力還得如故身心安樂經佛言至如汝所說二如來述成文分為二一印可前言二示其軌則此則初也經曼殊至右繞佛像二示其軌則文分為八一正勸修形二勸念昔行三如所願樂四稱遂所求五百怪長蠲六眾災永彌七毀禁還淨八臨難蒙恩此則初也此人應作如來形像者造立形像福報經說時憂填王復白佛言人作善者此之福祐當何所獲佛去已後我恐不復見佛今欲作佛形像恭敬承事得何福報願佛哀愍為我說之佛告王言作佛形像報父母見歡喜端政威德重愛樂終無厭作佛形像報金色身炎光猶妙師子像眾生見歡喜作佛形像報閻浮提大姓剎利婆羅門福人於中生作佛形像報不生邊地國不盲不醜陋六情常完具作佛形像報臨終識宿命見佛在其前不覺死苦時又法華經第一卷說若人為佛故建立諸形像刻彫成眾相皆已成佛道或以七寶成鍮石赤白銅白鑞及鉛錫鐵木及與泥或以膠漆布嚴飾作佛像如是諸人等皆已成佛道采畫作佛像百福莊嚴相自作若使人皆已成佛道慈悲喜捨者維摩第三卷文殊問云何行慈維摩詰言菩薩作是念我當為眾生說法是則真實慈也何謂為悲答菩薩所作功德皆與一切眾生何謂為喜答有所饒益歡喜無悔何謂為捨答所作福祐無所希望又涅槃經第十五說夫修慈者能斷貪欲修悲心者能斷瞋恚修喜心者能斷不樂修捨心者能斷貪欲瞋恚眾生瞋有二種一者久於過去修集二者於今現在修集修慈心者能斷過去修悲心者斷於現在又解為諸眾生除無利益是名大慈欲與眾生無量利樂是名大悲於諸眾生生歡喜心是名大喜無所擁護名為大捨若不見我法相己身見一切法平等無二是名大捨自捨己樂施與他人是名大捨問法有多門何故唯修慈悲喜捨答如偈說言若於一眾生不生瞋恚心而願與彼樂是名為慈善一切眾生中若起於悲心是名聖種性得福報無量假使五通仙悉滿此大地有大自在王奉施其所安象馬種種物所得福報果不及修一慈十六分中一下三亦爾經應念彼如來本昔大願二勸念昔願謂憶念彼藥師如來本昔所發殊勝大願經并解釋此經如所思念三如所思念問解釋此經有何尊勝答金剛般若經說隨所有處說是法門乃至四句偈等當知此處一切世間天人阿經如所願求至得男女四稱遂所求謂諸有所求皆得圓滿修羅皆應供養如佛塔廟經或復有人至皆悉隱沒五百怪長蠲諸惡夢相怪鳥於其住所百怪出現若能供養彼如來者諸不吉祥由斯隱沒經或有水怖至皆得解脫六眾災永彌文分為二一逢自境難二逢他國難此則初也水火等怖是非情難諸惡獸等是有情難謂由憶念彼如來故一切眾難皆得解脫經若他國侵擾至恭敬尊重二逢他國難謂他邦土諸惡王等貪國位故侵掠封邑恐動百姓等是他國難由念藥師如來名故他方逆賊不能為害恭敬尊重者謙遜畏難言恭推其智德言敬一切眾中德無過上言尊敬畏之心過於父母言重經復次至五百戒七毀禁還淨文分為四一持戒二毀禁三供養四蒙救此則初也問眾生何故受三歸依答涅槃第五云一切眾生怖畏生死諸煩惱故故受三歸譬如群鹿怖畏獵師既得免離若得一跳則喻一歸如是三跳則喻三歸以三跳故得受安樂眾生亦爾怖四魔惡獵師故受三歸依三歸依故則得安樂云何不事餘天者智論第二云如摩醯首羅天此云大自在八臂三眼騎白牛如韋紐天此云遍悶四臂捉具持輪騎金翅鳥鳩摩羅天此云童子擎鷄持鈴捉赤幡騎孔雀皆諸天大將是三天愛之令人得如願是三天惡之令人七世滅既有如此力云何不事天答是天一切常怖畏不能除却諸衰苦有人奉事恭敬者現世不免沒憂海有人不敬不供養現世不妨受富樂當知虛誑無實事是故智人不屬天又隨願往生經說自作自得非天與人問如受八戒八種緣具始成於戒未知五戒為總受始成亦通別受答智論十三云五戒有五種受名五種憂婆塞一者一分行憂婆塞二者少分行優婆塞三者多分行憂婆塞四者滿分行優婆塞五者斷婬優婆塞一分行者唯受一戒少分行者若受二戒若受三戒多分行者謂受四戒滿分行者盡持五戒斷婬者受五戒已師前更作誓言我於自婦不復行婬云何受持十戒謂男女等發心出家創初與受受此戒唯通沙彌沙彌尼受菩薩一百四戒者菩薩戒多少諸經論說咸悉不問如宋本云二十四戒唐本云四百戒金此經本一百四戒犯網經有十重四十八輕瑜伽地持有四重二十五輕此由菩薩戒多疑心即是如來隨病說藥多少不同如聲聞戒中或五戒八戒二百五十戒五百戒等以在家出家及男女不同差別非一如來量根優劣故制有異數此亦應爾梵本不同有此三別是故譯經三藏稱本而翻故有此不同二百五十戒者此亦不定若依瑜伽苾芻有一百五十一戒合一百眾學但為一戒以眾學隨舉三業皆是不可限以百數苾芻尼五百戒者此亦不定如四分尼律及尼戒不滿四百戒蓋由開合故爾經於隨所至惡道二毀禁謂由破諸戒故墮於惡道經若能至如來者三供養謂勸諸毀禁者令修供養藥師如來經決定不受三惡道報四蒙救謂由供養彼如來故能令重業決定不受或有至極苦八臨難蒙恩文分為三一遇難二稱名三遂願此則初也諸謂女人臨難之時受於極苦或喪身殞命等經若能至如來者二稱名謂勸諸女人等臨危厄者令至心念藥師如來經速得解脫至奪其魂魄三遂願由念供養彼如來故無諸痛惱速得解脫所生孩子支體成滿色貌端嚴覩者欽敬利根聰叡壽命延長不為非人害其魂魄經爾時世尊至多生疑或三師資辨益文分為三一佛問慶嘉二阿難具陳三如來順成此則初也慧命者歎德也謂無流勝解順空不斷以此為命故云慧命即離五種邪命如無上依經及諸經論說若在家人五種不淨一賣刀仗二販魚肉三貨生口四造毒藥五酤諸酒以斯存命故非淨命出家離此以慧為命又慧非諸過亦為淨命或言長老謂年尊德廣亦是美行之異名今言具壽義亦非異阿難者此云歡喜亦云慶喜歡喜之名三因緣立一過去因緣如經中說釋迦過去行菩薩時作一陶師名曰大光值過去世釋迦文佛父名淨飯母曰摩耶侍者弟子名曰阿難國土眷屬如今無別因即發願願我當來成得佛道還如今佛因斯本願今得成佛故令侍者還字阿難二現在因緣阿難比丘面貌端政世人見之莫不歡喜故字阿難故智論中讚歎面如淨滿月眼若青蓮花佛法大海水流入阿難心三父母立名父母何緣與字歡喜喜時生故何者喜時所謂如來得道夜時如來十九踰城出家既出家已六年自餓身極羸瘦父王遣人恒往睦伺知極微惙常恐不全菩薩後時知餓非道受食乳糜欲取正覺魔作是念若佛道成空我境界曼道未成當敗其志遂率官屬十八億萬持諸苦具來怖菩薩菩薩于時入勝意慈定令魔眷屬顛墜退落魔既被降便作是念菩薩力大非我能勝當惱其父遂便往詣淨飯宮且喝如是言悉達太子昨夜死矣王時聞已從床而墮良久乃蘇便為傷歎念子在家當為輪王何其出家空無所獲未久之間菩提樹神以佛道成復持天花慶賀父王當成佛時天雨妙花而為供養故持慶王其時亦往淨飯宮上喝如是言大王當知汝子已得道魔眾已破散光明如日出遍照十方國王時生疑向者有天言我子死今復有天云子成道何者可信菩提神曰我言可信向者是魔故相惱耳我是菩提樹神以佛於我樹下得道故相慶賀王時作念我子在家當為輪王今者出家為法輪王彼此無失向者聞死今忽聞生一重大喜復聞道成兩重大喜未久之間王弟斛飯夜生阿難寅抱詣王弟於昨夜生此一男王時對曰我子成道汝復生男眾喜併集與字歡喜智度論說昔有白種王名師子頰王名有四子一名淨飯二名白飯三名斛飯四甘露飯淨飯二子一悉達多二名難陀白飯二子一名跋提二名提沙斛飯二子一名調達二曰阿難甘露飯二子一摩訶男二阿泥盧豆今此阿難是佛昆季經時慧命至無復疑惑二阿難具陳文分為三一彰己諦誠二懼他不信三生誹墜苦就初文中文分為四一述二徵三釋四合此則初也今此阿難彰己自信故無疑惑經何以故二徵何所以故不生疑惑經一切至清淨三釋身口意行無不清淨者夫煩惱未盡三業有漏所見不明所說不定可生疑惑如來煩惱習盡三業清淨所見分明說必楷定是故不疑經世尊至無有差異四合如日月輪妙高山王不墮不傾佛言無異亦復如是經大德至爾許功德二懼他不信或有眾生無明所覆信根殘缺昏醉𧄼瞢於佛深妙境中作無利語云何但念一如來名便獲無邊殊勝功德由此疑惑而自毀傷經心不信受至當墮苦趣三生誹墜苦生於誹謗得三惡果輪轉無際猶長生死昏冥如夜饒者利也益者樂也故唐本云失大利樂即其義也利謂世間善果樂謂出世涅槃計聞藥師佛名信受恭敬近得世間善果之利遠獲出世涅槃之樂金為不信生誹謗故既墮惡趣所以失大利樂經佛言至無有是處三如來順成文分為六一正明順成二甚為難諒三信微加力四非諦小機五受質誠難六劫窮盡讚此則初也謂聞藥師佛名至心受持不生疑惑墮惡趣者無有是處經阿難至難信二甚為難諒謂藥師如來名號功德是無分別智證如如成故諸佛境界誠為難信經汝令至威力三信微加力阿難信受是佛威力經非一切至摩訶薩四非諦小機舉二乘人不能信解故法華第二云一切聲聞及辟支佛於此經中力所不及唯除一生補處者如彌勒等是道理通論初地已上菩薩各得無分別智地地證得真如法界於佛所成名稱功德隨分信解今言唯除一生補處者據因位之中信極者為言以此菩薩因中見性分明故作此說非謂一生已外皆不信解經阿難至信難於此五受質誠難人身難得者涅槃三十四云佛於一時取地少土置於爪上問迦葉曰我此土多一切十方大地土多迦葉菩薩而白佛言一切十方大地土多如來爪上少不足言佛言迦葉捨於人身還得人身者如爪上土捨於人身得三惡身如一切十方大地土也三寶中信敬尊重亦難可得者即為三難佛寶難得者涅槃第二云芥子投針鋒佛出難於是又法華經第一卷云諸佛與出世懸遠值遇難法寶難得者彼經云正使出於世說是法復難無量無數劫聞是法亦難能聽是法者斯人亦復難僧寶難得者如此中說聞彼藥師如來名號復難於是者雖舉六難意明第六聞藥師如來名難今既得聞正應信受經阿難至亦不究盡六劫窮盡讚舉藥師如來利他行願說難可盡勸物定信無量菩薩行者謂彼如來本昔行無量利他菩薩行無量諸巧便者謂今得佛已後以無量後得慈悲方便利益三乘無量曠大願者謂彼如來非唯有十二大願乃有無量曠大願利益眾生故應專信經爾時眾中至合掌曲躬四救脫閏生文分為四一明清人二明正清三勸病修供四結勸供養此則初也救脫者標請也斯人悲纏蠢頰慈被合靈救見厄頃及恒沙脫當難念過塵劫故名救脫即從等者如前辨也經白言至啼泣圍繞二明正請文分為四一躬纏嬰疾二使者追魂三染淨授王四隨業處斷此則初也經其人至法王之前二使者追魂閻摩者唐本云琰魔宋本名閻羅音有輕重此云靜息以靜息罪人令後過不起前過易滅故名靜息如將罪人至彼王前恐其拒諱更增忘語罪無由息便以神力化作罪人本昔為罪處所相狀令其即伏由伏罪故不起拒諱忘語之罪靜息後過令不滋蔓故名靜息又以正法勸諸罪人令於前罪生重慚愧罪得易滅故稱法主是鬼趣攝在於地下五百踰繕那別有住處廣如瑜伽俱舍論說諸鬼本處琰魔王國於此贍部洲下過五百踰繕那有琰魔王國從廣量等從此展轉散居餘處或有端嚴具大威德受諸富樂如自在天或有飢羸顏貌醜陋如是等類廣說如經引其神識置於閻摩法王之前者若有患人決定便死則受鬼身容可閻王別遣兒為使而引取之如未定死則不受鬼身何有鬼身得引生人之識不可人之識在別鬼身中若不在鬼使身中識心既不孤遊云何引得至閻摩王前當知此是藥師如來及經之威力令彼患人第六意識見分之上起此三種解行相分一為閻摩王二為王使三為己身為自神識所依隨使而行至閻王前其實神識未曾離身若是本識隨行捨處則成死屍不可說離身若是六七等識依本識故而得現起若離本識無種子故無由得生是故八識俱無離身孤行之理如人夢中師僧父母遣使來喚夢見己身隨使而行達至師僧或父母前當知師僧或復父母使人己身皆是第六意識是分之上現此三種相分似有去來實無去來所以然者以一切心及心所取境之時非如燈明舒光照物但如明鏡遠照影現鏡中如人在地遠見日月此亦如是藥師如來及經威力令彼患人見如此相似有往來實無往來故涅槃經第九卷云若有聞是大涅槃經言我不用發菩提心誹謗正法是人夢中見羅剎像心中怖懅羅剎語言咄善男子汝今若不發菩提心當斷汝命是人惶怖覺已即發菩提之心是人命終若在三惡及在人天續復憶念菩提之心以是義故是大涅槃威神力故能令未發菩提心者作菩提因經此人至閻摩法王三染淨授王同生神者若約實而言神即識也同生神者即阿賴耶識以賴耶識是壽生之意與身同時而生故名同生隨其所作若福一切皆書者謂隨諸眾生所生罪福皆悉熏在阿賴耶識中或是閻摩王為令罪人無有忘伏本所作故作同生神從生已來害其罪福或是藥師如來及經威力現作同生神書其罪福盡持授與閻摩法王者謂由阿賴耶識中具有罪福種子為因緣藥師如來及經之威力為增上緣令罪福相各現於患人第六意識之上令閻摩王他心智盡見患人罪福之相或閻摩化作同生或佛及經現同生神經時閻摩至處分之四隨業處斷謂閻摩王推問其人取其口實算計所作答罪若福隨其罪福或多或少而處斷之謂罪多者處入三惡趣若福多者斷令往人天經若能至供養三勸病修供文分為四一正為修供二緣此魂歸三剋日定生四親經過息此則初也謂有若然為此病人歸依彼佛如法供養者必當稱遂也經即得至憶知二緣此魂歸即得還復者謂有實死雖復修福識不得還或有因修福故彼白王使所引之識得還身中二理不定如從夢覺者如在夢中明了自見此亦即是以夢類夢故稱為如經或經至四十九日三剋日定生謂病人神識得迴還時或經七日或復乃至四十九日經神識還已至不造惡業四親經過息謂識還之時皆自憶知善不善業所得果報由自證見業果報故乃至失命不造惡業經是故至如來四結勸供養謂勸一切信男女等乃至盡形應當供養藥師如來經爾時至如來也五示病救方丈分為二一阿難問二救脫答此則初也經救脫至重病二救脫答文分為二一明脫病二明除難就初文中文分為六一脫苦二持齋三修功四造像五續明六造幡此則初也經當為至八分齋二持齋謂七日夜為於患人修行八禁經當以飲食至比丘僧三為修功文分為三一教供養二教禮懺三教諷誦此則初也當以飲食供養比丘者是供僧寶經晝夜至如來二教禮懺六時禮拜者是供佛寶經四十九遍讀誦此經三教諷誦讀誦此經者是供法寶經然四十九燈至大如車輪四然燈四十九者總舉大數故隨願往生經云燃四十九照諸幽冥苦痛眾生蒙此光明皆得相見緣此福德拔彼眾生悉得休息造像七軀明置像安燈方法謂造七軀像像別自處一座又造七輪燈其輪形量大如車輪一一像座前各置一輪燈一一輪上各置七盞燈如此供養已依然燈功德經得四種利益一獲福無量二二臨終明耀三死得生天四當成正覺獲福無量者若有四眾發清淨心為求福故或於塔廟諸形像前而設供養奉施燈明乃至以少燈炷或膏油塗然持以奉施其明唯照道之一階舍利弗如此福德非是一切聲聞緣覺所能了知唯佛如來乃能知也舍利弗照道一階福德尚爾何況全照一階道也或二三四階道或及塔身一級二級乃至多級一面二面乃至四面及佛形像舍利弗彼所然燈或時速滅或風吹滅或油盡滅或炷盡滅或俱盡滅譬如諸龍以瞋恚故出雲垂布於中起電起已尋滅如是少時於佛塔廟奉施燈明所得果報福德之聚唯佛能知臨終明耀者謂信男女等於佛塔廟施燈明已臨命終時得三種明彼善男子善女人等臨命終時先所作福悉皆現前憶念善法而不忘失是為一明因此便能念知自己先於佛所殖諸善業又於命終時得如是念我於佛像塔廟等前已曾供養作是念已心生踊悅是為二明因此便能起念佛覺又於命終時見餘眾生奉行布施是他作已起如是念我亦曾於佛支提所奉施燈明我令亦當復行布施得欣喜心已無有死苦是為三明因此便得念法之心死得生天者謂信男女等於佛塔廟施燈明已死便生於三十三天生彼天已於五種事而得清淨一者得身清淨二者於諸天中得殊勝威德三者常得清淨念慧四者常得聞於稱意之聲五者所得眷屬常稱彼意心得欣喜得成正覺者如偈說言牟尼牛王清淨眼以好燈明照彼塔得於無漏無上道其身光明照十方見四真諦具十力不共之法亦究竟得遍見眼成善逝此果皆由布施燈經或復至不絕五續明謂經七七日也經當造至四十九尺六造幡謂造五色續命神幡長四十九尺故隨願往生經云幡蓋供養已隨心所願至成菩提幡隨風轉破碎都盡至成微塵風吹幡塵其福無量幡一轉時轉輪王位乃至吹塵小王之位其福無量問唐宋二本明放四十九生何獨隨文闕而不載答此文在於譯家義准合有經復次至王等二明除難文分為六一災興王境二七難侵民三皇帝垂慈四宜修上供五肅清役勵六帝壽遐延此則初也言灌頂者謂最大國太子初登位時諸小國王及諸群臣各取四大海水灌其頭頂名灌頂王經若災難起時至不雨難二七難侵民問何故七難俱時出現答金光明經第六卷說由王暴虐不修善事諸天即便捨離是王令其國敗生大愁惱兄弟姊妹眷屬妻子孤迸流離身亦亡滅流星數墮二日並現他方惡賊侵掠其土人民飢餓多諸疾疫所重大臣捨離薨亡象馬車乘一念喪滅諸家財產國土所有互相劫奪刀兵而死五星諸宿違失常度諸惡疾疫流遍其國諸受竉錄所任大臣及諸群僚專行非法如是行惡偏受恩遇修善法者日日衰滅於行惡者而生恭敬見修善者心不顧錄惡星變動羅剎亂行三災並現七難便起今此七難配為三災初一難是疾疫次四難是刀兵後二難是飢饉經爾時至諸繫閉三皇帝垂慈謂剎利大王應於一切起慈悲心放諸囚禁經依前至如來四宜修上供謂依前法七日七夜自受齋戒等經時灌頂至即得安隱五肅清役勵文分為四一除他方反逆難二除非時風雲難三除人民疾疫難四除惡星變怪難此則初也其王境界即得安隱者明他方侵逼難自界反逆難得除之相經風雨至豐熟二除非時風雨難風雨以時禾稼成就國土豐熟者明非時風雨難過時不雨難得除之相經一切國界至擾亂眾生三除人民疾疫難一切國界所有眾生無病安樂多生歡喜於其國界亦無夜叉羅剎毘舍闍等諸惡鬼神擾亂眾生者明人民疾疫難得除之相經所有惡相皆即不現四除惡星變怪難所有惡相皆即不現者明星宿變怪難日月薄蝕難得除之相經彼灌頂至並得增益六帝壽遐延謂帝王自身壽命色力等皆得增益經爾時慧命至而可更延六令延遐壽文分為三一難二通三辨此則初也明阿難設難前救脫云於未來世當有眾生身嬰重病乃至此人神識得迴還時既言死相現前則是壽命已盡復言親屬為歸三寶等即得還復壽命更增故令難言云何已盡之命而可更延經救脫至九橫死耶二通文分為二一返質二順成此則初也語阿難言汝豈不聞如來所說九橫死耶經是故至方便二順成是故教以呪藥方便是除橫法故唐本云是故勸造續命幡燈修諸福德以修福故盡其壽命不經苦患宋本復云我聞世尊說有諸橫勸造幡燈令其修福又言昔沙彌救蟻已修福故盡其壽命不更苦患身體安寧福德力強使之然也此答意云何夫橫死者皆是不定業此業若有順緣資助則得延長若無順緣資助則便短促是故勸造幡燈修敬三寶等福德以修福德為資助順緣故遂使是人盡彼先業所感壽命終不中逢更經枉橫苦患也經或有眾生至是為初橫三辨文分為二一徵二結就初文中文分為九一醫治失御二柱被王刑三放逸亡魂四火來焚燒五津流所溺六逢獸亡生七飢餒受終八起屍相損九山崖墜落此則初也得病非重等者以無資緣故而便致死或後醫人療治失所者依金光明經第七卷說流水問父云何當知四大諸根衰損代謝而得諸病時父持水而答其子三月是夏三月是秋三月是冬三月是春是十二月三月而說從如是數一歲四時若二二說足滿六時三三本攝二二現時隨是時節消息飲食是能益身醫方所說隨是歲中諸根四大代謝增損令身得病有善醫師隨順四時三月將養調和六大隨病飲食及以湯藥問如是諸病何時當發答多風病者憂則發動其熱病者秋則發動等分病者冬則發動其肺病者春則增劇問諸病若增云何對治答有風病者憂則應服肥膩醎酢及以熱食有熱病者秋服冷甜等分分服甜酢肥膩肺病春服肥膩辛熱問諸病源由因何而起答飽食然後則發肺病於食消時則發熱病食消已後則發風病如是四大隨三時發問諸病相多食復當云何答風病羸損補以蘇膩熱病下藥服呵梨勒等分應服三種妙藥所謂甜辛及以蘇膩肺病應服隨能吐藥問若風熱病肺病等分違時而發當何療治答應當任師籌量隨病飲食湯藥由師失疫不順醫方遇違緣故非時而死故宋本云有病不治又不修福湯藥不順針灸失疫不值良醫為病所困於是滅亡又法華經第二卷說若修醫道順方治病更增他疾或復致死若自有病無人救療設服良藥而復增劇所患雖輕實不應死而便橫死是為初橫經第二橫者王法所殺二枉被王刑此人壽命是不定業亦是殺生增上果故涅槃經云殺生之人得兩種報一者短命二者多病若遇順緣修福等資助不受王戮得壽命長若不修福曩昔殺緣則被王害不得長壽故名橫死經第三至害其魂魄三放逸亡魂言放逸者依涅槃經第八卷說謹慎無放逸是處名甘露放逸不謹慎是名為死句若不放逸者則得不死處如其放逸者常趣於死路若放逸者名為有法是有為法為第一苦不放逸者則名涅槃彼涅槃者名為甘露第一最樂若趣諸行是名死處婬無度者雖復自妻須避三長月六及八王日謂立春春分立夏夏至立秋秋分立冬冬至亦名八節曰臨產一月產後一月及三明下若有犯者名為邪婬問人守人瞋法守破法應名邪婬人自有妻何以為邪答既聽受一日一夜戒墮於法中本雖是婦今不自在過受戒時則非法守又為傷身乳兒時婬母乳則竭又以心著婬欲不復護兒非道之處故名邪婬醉無度者如鴦崛魔羅飲酒荒亂婬匿其母其母復與外人交通持刀殺之如智度論佛語難提迦優婆塞酒有三十五失何等三十五一者現世財物產竭何以故人飲酒醉心無節限用費無度故二者眾病之門三者鬪諍之本四者裸露無恥五者醜名惡聲人所不敬六者覆智慧七者應所得物而不得已所得物而散失八者伏匿之事盡為人說九者種種事業廢不成辨十者醉為態本何以故醉時多失醉已慚愧憂愁十一者身力轉少十二者身色壞十三者不知敬父十四者不知敬母十五者不敬沙門十六者不敬婆羅門十七者不敬伯叔及尊長何以故醉悶恍忽無所別故十八者不尊敬仙十九者不敬法二十者不敬僧二十一者朋黨惡人二十二者疎遠賢善二十三者作破戒人二十四者無慚愧二十五者不守六情二十六者從色放逸二十七者人所憎惡不喜見之二十八者貴重親屬及知識所共儐棄二十九者行不善法三十者棄捨善法三十一者明智人士所不信用何以故酒放逸故三十二者遠離涅槃三十三者種狂癡因緣三十四者身壞命終墮惡埿梨中三十五者若得為人所生之處常當狂騃由婬醉無度惱亂眾生為諸非人害其魂魄不得長壽故為橫死經第四橫者為火所燒四火來焚燒此人不定壽業是焚燒眾生增上果若遇順緣資助則不為火焚壽命延長如其不爾則為火燒壽命短促故為橫死經第五橫者為水所溺五津流所溺此人不定壽業是沈溺眾生增上果若遇順緣修福等資助則不為水溺壽命延長如其不爾則為水溺壽命短促故為橫死第六橫者入師子虎豹諸惡獸中六逢獸六生此人不定壽業是食肉害眾生增上果若遇順緣修福等資助不為惡獸等所噉壽命延長如其不爾則為獸所噉壽命短促故為橫死經第七橫者至因此致死七飢餒受終此人不定壽業是奪眾生食增上果若遇順緣修福等資助飲食豐足壽命延長如其不爾則飲食因之壽命短促故為橫死經第八橫者至之所損害八起屍相損此人不定壽業是行毒藥厭呪增上果若遇順緣修福等資助則不為毒藥厭呪中害壽命延長如其不爾則為毒藥厭呪中害壽命短促故為橫死經第九橫者投巖取死九山崖墜落此人不定壽業是陷墜眾生增上果若遇順緣修福等資助則不墜巖壽命延長如其不爾則壽命短促故為橫死經是名如來至無量諸橫二結以不定業既多修福又少是故諸橫實為難可具盡宣說經爾時至會坐第五大將解衛文分為三一明大將二明擁護三明讚勸就初文中文分為三一總標大將二別列其名三明其眷屬此則初也能大將領鬼神故名大將經所謂至鼻羯羅大將二別列其名此鬼神名是鬼神語天竺諸人亦自不解此三譯家皆悉不翻其中少小不同者諸來三藏音有楚夏經此等至以為眷屬三明其眷屬謂此諸大將各有七千夜叉以為眷屬經皆同一聲至惡道之怖二明擁護文分為三一荷恩二歸敬三願護此則初也經我今至歸依僧二歸敬此三歸依如前已辨經皆當至安樂三願護文分為二一發願二弘護此則初也為作義利者依佛地論第一卷云現益名義後益名利世間名義出世名利福德名義智慧名利經隨於何等至悉令滿足二弘護阿蘭拏處者亦名阿蘭若或阿練若皆同也瑜伽二十五說云何名為住阿練若謂住空閑山林坰野受用邊際所有臥具遠離一切村邑聚落如是名為住阿練若問幾許名一阿練若俱舍十二云十二指為一搩手二十四指為一肘四肘為一弓五百卷為一阿練若謂在在處處流布此經受持如來名號親近供養者我等神將并及眷屬為正法故常護是人皆便解脫一切苦難諸有所求悉令滿足經爾時世尊至一切眾生三明讚勸時佛讚勸諸大將害汝等若念如來恩者當念饒益一切眾生經爾時慧命至云何奉持第六慶喜清持文分為二一阿難問名二如來酬答就初文中文分為二一問經名二問受持雙問也此經何名者是問名云何奉持者是問持經佛言至當如是持二如來酬答文分為二一答問名二答受持名為藥師瑠璃光如來本昔所發殊勝大願是答名當如是持是答持經時婆伽婆至歡喜奉行自下第三明依教奉行分聞佛所說歡喜奉行者依伽耶山頂經論云天親菩薩明三種清淨所以歡喜一說者淨明如來是一切智人普為眾生盡說頓說無有藏法之垢故說者清淨二所說法淨明所說經教與理相應隨順善導句義美妙故所說清淨三受法者淨明聽法之時一心正信不相是非聞即受行故受者清淨具三清淨所以歡喜
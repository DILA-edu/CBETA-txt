爾時世尊復入摩囉大菩薩三昧出生薩埵加持金剛三摩地此名一切如來隨愛樂三昧即一切如來心從自心出說是大明曰嚩日囉囉誐纔出一切如來心時即彼如是具德持金剛者成一切如來華器仗為出現已即入世尊大毘盧遮那如來心合為一體從是出現大金剛箭相住佛掌中然後從彼金剛箭相中出一切世界極微塵量等如來像作一切如來隨愛樂事等以一切佛神通游戲於一切世界廣施作已彼摩囉性於金剛薩埵三摩地妙堅牢故合為一體出生摩囉大菩薩身住世尊大毘盧遮那如來心說此頌曰大哉我本自性淨一切隨染自然生由本清淨離諸染是故以染而調伏是時摩囉大菩薩身從世尊心下於一切如來左月輪中如理而住復請教示爾時世尊即入一切如來隨愛樂金剛三摩地以一切如來摧伏金剛三昧於普盡無餘諸有情界悉使愛樂皆令獲得適悅快樂乃至得一切如來摩囉事業最上悉地殊勝之果即以金剛箭授與摩囉大菩薩雙手掌中時諸如來即為立名號金剛弓以金剛弓灌頂法而為灌頂爾時金剛弓菩薩摩訶薩以彼金剛箭向一切如來作摩囉事說此頌曰此是一切大覺尊染智清淨無瑕穢以彼染法害清淨是故常施諸安樂爾時世尊復入歡喜王大菩薩三昧出生薩埵加持金剛三摩地此名一切如來極喜三昧即一切如來心從自心出說是大明曰嚩日囉娑度纔出一切如來心時即彼如是具德持金剛者成金剛善哉相即入世尊大毘盧遮那如來心合為一體從是出現金剛喜像住佛掌中然後從彼金剛喜像中出一切世界極微塵量等如來像廣作一切善哉等事以一切如來神通游戲於一切世界廣施作已彼極喜王性於金剛薩埵三摩地妙堅牢故合為一體出生極喜王大菩薩身住世尊大毘盧遮那如來心說此頌曰大哉我此大善哉是即一切諸勝智若有能斷分別者能生究竟大歡喜是時極喜王大菩薩身從世尊心下於一切如來後月輪中如理而住復請教示爾時世尊即入一切如來等喜金剛三摩地以一切如來無上極喜智三昧於普盡無餘諸有情界等作一切利益歡喜普令獲得適悅快樂乃至得一切如來無上喜味勝悉地果即以金剛喜像授與極喜王大菩薩雙手掌中時諸如來即為立名號金剛喜以金剛喜灌頂法而為灌頂爾時金剛喜菩薩摩訶薩即以所授金剛喜像向一切如來作金剛善哉歡喜之相說此頌曰此是一切大覺尊能轉一切善哉相善作一切喜金剛金剛妙喜令增長此是大菩提心一切如來鉤召三昧一切如來隨染智大歡喜一切如來大三昧大士爾時世尊復入虛空藏大菩薩三昧出生寶加持金剛三摩地此名一切如來灌頂三昧即一切如來心從自心出說是大明曰嚩日囉囉怛那纔出一切如來心時以一切虛空平等性智善通達故金剛薩埵三摩地妙堅牢故合為一體即彼如是具德持金剛者成一切光明為出現已是彼光明周遍照耀一切世界成一切虛空界爾時一切如來所加持一切虛空界混入世尊大毘盧遮那如來心妙遍修故從金剛薩埵三摩地胎藏所成一切虛空界中出現大金剛寶像等一切世界周遍為量住佛掌中然後從彼金剛寶像中出一切世界極微塵量等如來像作一切如來灌頂等以一切如來神通游戲於一切世界廣施作已彼一切虛空界性出生於金剛薩埵三摩地妙堅牢故合為一體出生虛空藏大菩薩身住世尊大毘盧遮那如來心說此頌曰大哉我此妙灌頂金剛大寶勝無上由彼諸佛無所著是故名為三界主是時虛空藏大菩薩身從世尊心下於一切如來前月輪中如理而住復請教示爾時世尊即入一切如來大摩尼寶金剛三摩地以一切如來圓滿意樂三昧於普盡無餘諸有情界悉令獲得一切義利及得一切適悅快樂乃至得一切如來成就勝義最上悉地即以金剛摩尼寶及金剛寶輪金剛寶牙灌頂授與虛空藏大菩薩雙手掌中時諸如來即為立名號金剛藏以金剛藏灌頂法而為灌頂爾時金剛藏大菩薩以彼金剛摩尼寶安自灌頂處說此頌曰此是一切大覺尊灌頂一切有情界今得授於我掌中此即寶中安寶相爾時世尊復入大威光大菩薩三昧出生寶加持金剛三摩地此名一切如來光明三昧即一切如來心從自心出說是大明曰嚩日囉帝惹纔出一切如來心時即彼如是具德持金剛者成眾多日輪為出現已即入世尊大毘盧遮那如來心合為一體從是出現金剛日輪之相住佛掌中然後從彼金剛日輪相中出一切世界極微塵量等如來像放一切如來大光明等以一切如來神通游戲於一切世界廣施作已彼大妙光性於金剛薩埵三摩地妙堅牢故合為一體出生大威光大菩薩身住世尊大毘盧遮那如來心說此頌曰大哉無喻大妙光遍照一切有情界救世一切大覺尊能淨一切清淨者是時無垢大威光大菩薩身從世尊心下於一切如來右月輪中如理而住復請教示爾時世尊即入一切如來大光明輪加持金剛三摩地以一切如來光明三昧令普盡無餘諸有情界悉獲無喻光明照觸及得一切適悅快樂乃至得一切如來自心光明最上悉地即以金剛日相授與大威光大菩薩雙手掌中時諸如來即為立名號金剛光以金剛光灌頂法而為灌頂爾時金剛光菩薩摩訶薩即以所授金剛日相普遍照耀一切如來說此頌曰此是一切大覺尊能破一切無智闇於微塵數日光中此日光明勝增上爾時世尊復入寶幢大菩薩三昧出生寶加持金剛三摩地此名一切如來圓滿意願三昧即一切如來心從自心出說是大明曰嚩日囉計覩纔出一切如來心時即彼如是具德持金剛者成彼種種巧妙色相莊嚴幢幡為出現已即入世尊大毘盧遮那如來心合為一體從是出現金剛幢相住佛掌中然後從彼金剛幢相中出一切世界極微塵量等如來像建立一切如來妙寶幢等以一切佛神通游戲於一切世界廣施作已彼大寶幢性於金剛薩埵三摩地妙堅牢故合為一體出生寶幢大菩薩身住世尊大毘盧遮那如來心說此頌曰大哉無等妙寶幢我作一切義成就若欲諸願圓滿者令彼一切事圓滿是時寶幢大菩薩身從世尊心下於一切如來左月輪中如理而住復請教示爾時世尊即入一切如來建立加持金剛三摩地以一切如來如意王大摩尼幢建立三昧於普盡無餘諸有情界悉令圓滿一切意願獲得一切適悅快樂乃至得一切如來廣大義利最上悉地之果即以金剛幢授與寶幢大菩薩雙手掌中時諸如來即為立名號金剛喜以金剛喜灌頂法而為灌頂爾時金剛喜菩薩摩訶薩以彼金剛幢安立一切如來施波羅蜜多說此頌曰此是一切大覺尊能滿一切諸意願此名如意大寶幢布施波羅蜜多法爾時世尊復入常歡喜根大菩薩三昧出生寶加持金剛三摩地此名一切如來歡喜三昧即一切如來心從自心出說是大明曰嚩日囉賀娑纔出一切如來心時即彼如是具德持金剛者成一切如來大笑相為出現已即入世尊大毘盧遮那如來心合為一體從是出現金剛笑像住佛掌中然後從彼金剛笑像中出一切世界極微塵量等如來像作一切如來希有事等以一切如來神通游戲於一切世界廣施作已彼歡喜性於金剛薩埵三摩地妙堅牢故合為一體出生常歡喜根大菩薩身住世尊大毘盧遮那如來心說此頌曰大哉我此大喜笑一切最上大希有安立諸佛眾利益是故常住妙等引是時常歡喜根大菩薩身從世尊心下於一切如來後月輪中如理而住復請教示爾時世尊即入一切如來希有加持金剛三摩地以一切如來希有出生三昧於普盡無餘諸有情界悉令圓滿無上諸根獲得一切適悅快樂乃至得一切如來諸根清淨智神通果等即以金剛笑相授與常歡喜根大菩薩雙手掌中時諸如來即為立名號金剛喜以金剛喜灌頂法而為灌頂爾時金剛喜菩薩摩訶薩以彼金剛笑相於一切如來作大歡喜說此頌曰此是一切大覺尊希有示現所出生此大歡喜智善作而彼他師不能知此是大灌頂尋光輪大利有情金剛大笑一切如來灌頂大士爾時世尊復入觀自在大菩薩三昧出生法加持金剛三摩地此名一切如來大法三昧即一切如來心從自心出說是大明曰嚩日囉達哩摩纔出一切如來心時即彼如是具德持金剛者以自性清淨法平等智善通達故於金剛薩埵三摩地中成正法光明為出現已是光遍照一切世界混然成一淨妙法界而彼普盡廣大法界乃入世尊大毘盧遮那如來心合為一體周遍一切虛空界量從是出現大金剛蓮華相住佛掌中然後從彼金剛蓮華相中出一切世界極微塵量等如來像施作一切如來三摩地智神境通等以一切佛神通游戲於一切世界廣施作已彼觀自在性於金剛薩埵三摩地妙堅牢故合為一體出生觀自在大菩薩身住世尊大毘盧遮那如來心說此頌曰大哉我此第一義本來清淨自然生所有諸法如筏喻是故清淨而可得是時觀自在大菩薩身從世尊心下於一切如來前月輪中如理而住復請教示爾時世尊即入一切如來三摩地智金剛三摩地以一切如來清淨三昧令普盡無餘諸有情界自他清淨成諸利益及得一切適悅快樂乃至得一切如來法智神通果等則以金剛蓮華及正法轉輪一切如來法身灌頂授與觀自在菩薩摩訶薩雙手掌中時諸如來即為立名號金剛眼以金剛眼灌頂法而為灌頂爾時金剛眼菩薩摩訶薩以彼金剛蓮華妙開敷故即貪清淨以自性無染善觀察故乃遍觀察說此頌曰此是一切大覺尊覺悟貪染真實性今得授於我掌中是即法中安於法
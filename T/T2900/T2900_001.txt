如是我聞一時佛在竹林精舍與二百五十比丘比丘尼優婆塞優婆夷及諸天龍八部鬼神菩薩摩訶薩一時集會是大目揵連從坐而起為佛作禮而白佛言世尊我昔日時入城乞食道逢見有數千萬人頭如太山腹如須彌咽頸如針行步之時如五百乘車聲烟大口然何罪所致唯願世尊為我演說佛言苦哉苦哉告目連曰此餓鬼者先世之時為造齋食供具食訖中後破齋便得如是罪報食他齋食不持齋者亦得是報若作齋訖所有餘食不得輒與不齋人食過齋訖後施主啟白眾僧請乞歡喜所有餘食眾僧應施弟子然後歡喜隨口意用若不諮請眾僧施主二俱得罪目連答曰實如聖教佛言一切檀越施設法會供齋調度若能持齋者可得與食若不持齋者不得輒食此飯獲罪無量無邊若能一日持齋得六十萬世餘糧若不持齋食齋食者六十萬世墮餓鬼中何以故此信施重食寧可吞熱鐵丸不食此飯吞熱鐵丸須臾間自食他信施久受懃苦五百萬世受餓鬼苦但有設會之處一切如法作齋不得懷俠餘殘歸給親友宗親食此餅飯若懷俠餘殘五百萬世在地獄中有熱鐵輪左右而過腋脅燋爛受大苦惱一切齋食不可不慎不粒米麥化作熱鐵丸一切施主欲設福會於先甞此食者都是殘食唐作此會不如不作何以故諸天鬼神不歡喜故此人於先甞䬽者亦五百萬世受餓鬼苦自今以後欲得福者好當清淨如上法作淨洗身手麩糠於先安置屏處藏蓋實莫甞䬽如法作齋可得福利諸天歡喜百神慶悅善神擁護經不虛言福報如影響此餓鬼本從人道中來以不淨手觸眾僧衣鉢以不淨手濁沙門淨食以不淨手著沙門食中以不淨食將施眾僧及與父母後五百世墮餓鬼中常食不淨始欲上廁食噉糞屎即彼廁神手把鐵杖逆彼餓鬼不得近廁恒食膿血涕唾及蕩除惡汁常守穢惡女婦產生血污不淨以為資糧復逕五百萬世墮在䐗豚蜣蜋之中常食臭穢不淨之物受斯苦切累世懃苦數千萬劫無有出期難得解脫痛不可言或以手觸身體男女根等或以此手觸沙門父母淨食以不淨食著與沙門父母當致此殃一切肉眼不知罪福自今已後欲得佐助眾僧作飯食者以清淨身手捉眾僧食器以清淨手澍米把麵及以淨水作食得福無量自今以後廣為一切普使聞知如說修行目連白佛我當流布不敢忘失至心奉行
如是我聞一時佛在王舍城鷲峯山中與大苾芻眾千二百五十人俱復有菩薩摩訶薩眾五千人俱得大忍辱無礙辯才降伏魔怨制諸外道發大道心得三摩地總持自在具四無礙智通達四攝及最上甚深波羅蜜多乃至一切佛法無量無邊諸善功德其名曰普賢菩薩普眼菩薩普觀菩薩普光菩薩普照菩薩上意菩薩增意菩薩無邊意菩薩廣意菩薩無盡意菩薩持地菩薩世上菩薩勝意菩薩最上意菩薩總持自在王菩薩文殊師利菩薩摩訶薩等復有賢護菩薩摩訶薩等十六人俱復有娑婆世界主大梵天王及帝釋天主護世四大天王復有蘇尸彌天子安意天子及諸天王龍王緊那囉王巘馱哩嚩王藥叉王誐嚕拏王等各與若干百千眷屬俱來會坐爾時世尊坐於吉祥藏師子之座四眾圍繞逾於須彌光明熾盛譬如日月普照一切世間威儀具足梵行寂靜譬如帝釋於諸天中威儀最勝亦如輪王七寶具足離諸怖畏如師子王善能談說諸法空義如大火聚破諸幽暗如摩尼寶王遠照一切如是佛光照於三千大千一切世界於其光中出妙梵音告諸眾生我今所得一切諸法最上波羅蜜說真實義初善中善後善文義殊勝純白圓滿梵行清淨純一無雜爾時喜王菩薩摩訶薩在大眾中安詳而坐瞻仰世尊於師子座放大光明譬如千日照耀一切心大歡喜深信恭敬即從座起合掌向佛以頌讚曰佛身晃曜如金山利益世間甚希有菩薩聲聞緣覺僧天龍八部皆圍繞譬如須彌諸天居出於大海而高顯悲愍眾生而現身放百千光常照曜行梵天行即梵天於彼梵天復為王行禪解脫三摩地光照上位諸菩薩亦如帝釋為天主威德儀容諸相異牟尼光明照世間相好莊嚴功德異金輪四洲得自在能善調伏諸有情引彼眾生出苦輪我佛慈悲亦如是所有火光摩尼光日月光等諸光明如是百千日等光不及佛日恒照曜如月夜分放光明普照世間悉清淨佛面端嚴如滿月映蔽一切光不現譬如高山燃大火能破夜暗顯諸方大仙所有智慧光破盡黑暗離諸有如大師子曠野吼眾獸聞之悉驚怖佛說法空無我義諸魔聞之亦如是摩尼寶王放光明諸餘摩尼光不現佛身晃曜真金色映蔽一切世間光一切世間賢聖中無有最上與佛等具福精進方便智一切功德不可量瞻仰大師功德海威光普照諸群生一心恭敬慕尊顏是故我今頭面禮我所讚佛歸敬心世間功德無等等盡將迴向法界中一切世間成佛道爾時喜王菩薩摩訶薩讚歎佛已合掌向佛瞻仰尊顏目不暫捨心觀法界其義甚深難知難見離言分別絕諸戲論微妙難解不可思議如是觀想一切法界唯佛如來觀智攝受現量證知佛之境界無有等等如是觀見所有如來不可思議方便境界皆攝一相法界性中譬如虛空無有住處即眾生界亦如自性一切諸法亦復如是無礙解脫究竟寂靜諸佛世尊以善方便身變佛剎遍滿一切現眾生前諸如來身經無數俱胝劫而不可得時喜王菩薩摩訶薩如是觀佛功德已默然而住爾時有一尊者名曰護國於舍衛大城安居三月過是夏已著衣持鉢與諸苾芻及初出家者初發心者出舍衛國詣王舍城鷲峯山中到彼山已即時護國尊者往詣佛所頭面禮足右繞三匝住立一面合掌恭敬而說此頌讚歎佛曰稽首最上佛光明稽首如空無礙意稽首能斷諸結縛稽首永超三有海我佛無邊真色相普遍俱胝剎土中菩薩聞已歡喜來恭敬供養佛功德作此最上供養已聽牟尼法離諸塵各生歡喜還本土稱讚世尊所說法廣歷俱胝無數劫利樂一切諸有情如是身心不疲倦為求無上佛菩提恒行布施持戒行忍辱精進禪定門智慧方便到涅盤是故我禮大覺尊成就六通四神足諸根十力解脫門以此行及諸眾生我今禮佛無等智能知一切世間心所行所作所成業所有身口及言說無上世尊悉觀見貪癡過失不能斷眾生因彼墮三有因佛得成善逝業能知世間諸善惡所有過去諸佛事及彼現在天人師乃至未來功德海一切諸法悉能知清淨剎土眾圍繞菩薩緣覺與聲聞乃至諸佛壽較量我佛一切悉能知所有一切生滅法所有供養作佛事所有受持法藏法我佛一切悉能知佛有十力無礙智現在常住於三世如是一切方便法我禮世尊智慧海大覺世尊無等等相好莊嚴大吉祥如夜眾星現空中我禮牟尼最上尊色相端嚴無與等光照諸天及世間帝釋梵王究竟天對彼佛前俱不現無垢不動如金山右旋螺髻紺滋潤佛頂高顯如金山光明遠照生諸福光遍俱胝那由他顯現眉間白毫相目若青蓮恒適悅觀照世間運慈心清淨滿月虛空中佛面圓明亦如是一切見者無厭足我禮如來圓滿相行如鵝王及鹿王亦如牛王行步穩振動大地無暫止我禮如來堅固力手指纖長網縵相指甲清淨如赤銅平立垂手過於膝我禮金色大覺尊佛行大地現好相具足顯現千輻輪足放光明照群生蒙光悉得生天界大聖法王施七財能為施主心平等調御世間依法行我禮法王無上覺慈悲法念心為劒持戒方便智慧弓能斷煩惱諸群賊生滅輪迴無有增自利果滿復利他令彼眾生亦解脫究竟安樂出塵勞得入善逝寂靜宗無生無滅無諸苦亦無生老愛別離如是無為最上乘佛為眾生慈愍說我讚最上大牟尼攝盡一切諸佛法如是所有諸功德願諸眾生證菩提爾時尊者護國頌讚佛已偏袒右肩右膝著地合掌向佛恭敬頂禮白佛言世尊如來應正等覺我有所問唯願世尊慈悲聽許爾時世尊告尊者護國言如汝所問我為汝說滿所求願令生歡喜時尊者護國聞佛語已身心適悅而發聲言世尊有何等法為菩薩行法具足能得一切最上功德無礙大智決定辯才明了性相入一切智教化眾生斷彼無明妄想煩惱決定真實入一切智發真實語令彼有情依言所作離諸愚暗念佛方便樂聞一切甚深梵義受持諸法速得證於無上正智爾時尊者護國即於佛前而說頌曰菩薩所行決定行彼行必有真實法真法從佛智海生最上如來為我說佛身光明黃金相最上無邊大福聚救度六趣諸眾生為說菩薩無垢行何得無盡大覺智總持甘露生菩提何得清淨智慧海彼慧能斷眾生疑俱胝多劫輪迴苦眾生迷沒意無疲覩此愚迷苦惱侵為彼云何修十善剎土清淨眾會滿實剎無邊壽命長為眾恒宣微妙言願說菩提無垢行降伏邪魔生正見枯彼愛河證解脫清淨法眼照愚盲令諸有情行上行端嚴富貴大辯才言辭柔軟聞歡喜譬如甘露潤世間願說甚深微妙法梵音深妙斷諸惡其聲和雅如頻伽求法之眾佛所集願說甘露濟群生眾有菩提最上根及彼聲聞緣覺性願佛隨根方便說師資遇會正是時我今樂聞最上乘唯佛知我菩提性於此小乘不樂求願說如來第一法爾時尊者護國說此頌已佛言善哉善哉尊者能問如來最上之義利益多人令得安樂攝受未來諸菩薩摩訶薩汝今諦聽善思念之我當為說時尊者護國白言善哉世尊我今樂聽唯願說之爾時世尊告尊者護國言有四種法具足清淨是名菩薩摩訶薩何等四法一內二外三心四意如是四法稱理真實見諸眾生其心平等猶若虛空無所分別依言所行是名菩薩摩訶薩四種之法獲得清淨爾時世尊重說頌曰心意內外常清淨不退菩提正道心所作之善無唐捐能得菩薩無邊智觀彼眾生苦無我生老病死悉來侵如是三有大海中廣運法船救群品見諸眾生心平等觀彼世間如一子願令一切俱解脫悉向菩提心不退常談空義依空行亦無人我無眾生譬如夢幻等無實令彼愚迷生智慧如所宣說大覺智依智而行所作事調伏過失心寂靜求證菩提為佛子爾時世尊說此頌已告尊者護國言復有四種法於諸菩薩令心安慰何等四法一者於總持法門志求修學二者常近善友威儀無缺三者求證甚深無生法忍四者精進修行持戒清淨如是四法令彼菩薩安慰其心進修不退復說頌曰若人愛敬總持法名聞遠響眾所歸能持無上妙法門一切如來同所說智慧增明無忘失如是速得無礙智通達一切最上法成就無為解脫門皆因善友證菩提出生七覺能修斷增長八正作佛事遠離惡友如怖火聞甚深法證無生能了諸法畢竟空無我無人無眾生如是永離一切見律儀出生諸善本堅持守護離破犯彼行能成寂靜心佛為眾生親演說爾時世尊說此頌已告尊者護國言復有四種法於諸菩薩在輪迴中令心愛樂何等四法一者令諸菩薩愛樂見佛二者令諸菩薩愛樂說法三者令諸菩薩愛樂能捨一切所有四者令諸菩薩愛樂忍印無相深法如是四法於諸菩薩在輪迴中深生愛樂復說頌曰菩薩得見二足尊一切生中行正行能善調伏諸世間光明普照除愚暗如是供養人中尊深生愛樂常尊重救度一切諸眾生令入菩提無上道若聞諸佛所說法身心寂靜生愛樂如是堅固心無退依行速證佛菩提能捨一切心無悋見來求者生歡喜國城妻子及身命給施眾生作佛因若聞無相甚深法性離分別本來空無我無人無眾生如是於斯生愛樂爾時世尊說此頌已告尊者護國言復有四種法於諸菩薩不得愛樂何等四法一者於其在家不得愛樂二者既出家已不得愛樂利養三者不得愛樂上族中生四者不得愛樂小乘之人如是四法於諸菩薩不得愛樂復說頌曰在家無邊大過失捨離令心無所著常樂山野寂諸根勇猛勤修大智德獨行清淨如利劒能斷愚癡諸垢染於彼種種大利養常樂遠離無愛著棄捨高貴上種族觀如幻化陽焰等普為群生行布施持戒忍辱等諸行不惜身命及眷屬志求正覺到彼岸於小乘法無所著於最上乘恒堅固乃至割截於身體其心不壞如金剛爾時世尊說此頌已告尊者護國言復有四種法於諸菩薩而有損減何等四法一者破犯戒律二者不住山野而趣寂靜三者不依四乘之教邪妄推求四者雖樂多聞全無所得如是四法於諸菩薩而有損減復說頌曰戒相清淨如摩尼能引眾生到彼岸菩薩於斯破律儀迷沒不成無上覺住持山野寂靜處我人分別自然除男女眷屬及己身觀如草木無情愛四乘教理無虛誑一心清淨奉教行必得具足眾功德成就佛智大丈夫觀彼輪迴諸有情常處生死憂悲苦恒運最上妙法船度彼有情出苦海若無救度彼眾生迷沒沈淪無有盡是故小乘非究竟為生令發菩提心爾時世尊說此頌已告尊者護國言復有四種法於諸菩薩明了修習何等四法一者發生諸佛平等之心而求善逝二者承事法師尊重供養於臥具等而不愛著三者不貪利養亦無所求四者於甚深法忍具足成就如是四法明了修習復說頌曰彼有善逝大丈夫天上人間無有等平等導引諸群生如是修習行十善尊重承事於法師依師教授而修學作大供養求佛智無邊諸佛亦此生常住深山無所畏於斯利養不生貪善能成就無礙智通達深法離諸塵聞佛功德深歡喜如是行法堅固修證彼寂靜無生忍廣度眾生無量苦爾時世尊說此頌已告尊者護國言復有四種法於諸菩薩行法清淨何等四法一者身心決定志求菩提行法清淨二者離諸虛妄樂住深山行法清淨三者一切能捨不求果報行法清淨四者常隨法師晝夜求法行法清淨如是四法於諸菩薩行法清淨復說頌曰貪瞋癡垢心皆盡懈怠虛妄亦復無一切過失令不生決定求證菩提道厭離本舍憂根斷捨彼俗塵求出家諸惡朋友不相逢行住深山趣解脫於彼山中修淨行能成如來無礙智於身命財無所著自在無畏如師子見彼有情生歡喜譬如飛鳥聚還離觀彼世間非久居如是求大菩提道身心清淨如虛空所捨一切無驚怖於彼利養無愛著如鹿心驚不住地世間恒處大嶮難難發身心求解脫覩此虛妄無真實是故我行寂靜行恒以軟語誘群生怨親平等無分別無著無住亦如風是求菩薩最上行無相解脫空無願了彼有為如幻化常行清淨廣大心飲甘露味常歡喜志求道法依師學彼人五蘊恒清淨眾苦逼迫無疲勞如是證入總持門解此所修菩薩行成就所求令彼喜若人不求於菩提彼即少智百生失爾時世尊說此頌已告尊者護國言復有四種法於諸菩薩而為難法何等四法一者心不尊重多行輕慢二者心無孝行懈怠背逆三者心貪利養少於知足四者心樂虛妄邪求財利如是四法為菩薩難法復說頌曰佛法本師及父母全無信重多輕慢不行孝敬心懈怠常以愚癡行散亂一向貪心於利養復行虛妄為邪利自讚德業誣他人我能持戒及修行互相鬪諍無慈愍覆藏己過見他非復行農業及經營如是沙門無功德末法之時人散亂鬪諍相殺心嫉妬沙門隱滅如來法諸善苾芻皆遠離菩提妙道永不逢五趣輪迴無有窮爾時世尊說此頌已告尊者護國言復有四種法於諸菩薩宜應遠離何等四法一者懈怠二者不信三者嫉妬四者憎見他人如是四法宜應遠離復說頌曰無信懈怠心愚迷心懷嫉妬常瞋恚見有沙門持忍辱却行驅擯出伽藍於彼世間貴賤人都無分別善惡事一向只行於是非如是過失從瞋得遠離佛法諸功德墮入惡趣大火坑如是所行惡趣行不依教法獲斯苦是故常行菩提道無令淪沒惡趣生利益有情大金仙多劫俱胝方出世今時暫得遇牟尼速捨諸過求解脫爾時世尊說此頌已告尊者護國言有四種法於諸菩薩不應行何等四法一者惡友補特伽羅不應行二者有見補特伽羅不應行三者捨一切善法補特伽羅不應行四者樂著財利補特伽羅不應行如是四種補特伽羅不應行復說頌曰若人遠離諸惡友常得善友來親近如夜圓月現當空除暗明顯菩提道凡有所見常不斷於己身命偏養育如是毒氣能遠離彼人成佛大智慧若捨最上微妙法不樂寂靜甘露味如是名為不淨器遠離求證大菩提貪求財利衣鉢等復與在家同營事如是遠離此火坑而能成就最上道常樂降伏諸魔怨恒轉法輪度群品如是廣作大利益常逢善友得菩提親踈毀讚常平等利養嫉妬亦復然如是無上諸佛智彼人不久悉成就爾時世尊說此頌已告尊者護國言復有四種法於諸菩薩為苦報法何等四法一者輕慢教法二者執著我人三者心無信解四者於不淨境具足印持如是四法為菩薩苦報法復說頌曰若有受持微妙法堪受世間諸供養於彼輕慢無大智當受無邊眾惡苦於佛本師及父母常懷人我不恭敬如是大福心不求當得不淨無知處三寶最上良福田而無信解行歸敬純以虛誑昧世間如是當獲罪惡苦女人即是惡趣門流浪生死無窮盡無智愚癡作彼業永沈地獄及畜趣若人尊重向諸佛能滅眾苦得無畏復閉一切惡趣門開引眾生得佛道爾時世尊告尊者護國言有四種法於諸菩薩而為縛法何等四法一者輕慢他人二者於世間事方便趣求三者散亂用心如行嶮難四者於其眷屬一心貪著如是四法為菩薩縛復說頌曰若行輕慢於他人方便唯求世間事散亂如行嶮道中如象陷身深泥裏於自眷屬生愛著常懷貪戀如迷醉如是種種被纏縛增長愚癡覆大智若人怖苦厭生死求出沈淪趣解脫捨於輕慢世間等是名菩薩所行道滅盡無邊諸苦已及彼煩惱諸眷屬究竟安樂無所求圓滿菩提寂靜道所行六種波羅蜜三身五智十力等一切功德悉具足如是永離無邊苦過去修行無量劫為眾生故求菩提一切眾善悉皆修遠離諸惡眷屬等恒樂深山寂靜處遠離聲色想真空如是精進不間修獲大丈夫圓滿慧見彼世間眾生行五趣輪迴無有窮我於過去發慈心捨自身命及妻子國城大地及珍寶如是求佛無數劫我昔居山行忍辱花菓池沼悉清淨歌利王來截手足心生慈忍無瞋恚昔住深山名闍摩我為仙人婆囉多時有天子射我身亦無瞋恨生其惡不惜身命如頑石志求菩提心不退我昔曾為薩埵時見彼餓虎欲食子投崖捨命濟彼飢天人稱讚大精進常樂布施救眾生不悋身命及財寶我昔曾為摩曩縛廣行布施盡寶海捨大摩尼令富他如是求證菩提果往昔作大蘇摩王名稱普聞我修行爾時入縛為他人於彼百王得解脫我昔曾為能捨王一切所求皆充足乃至身命及珍財令他大富離貧苦昔有飛鴿來投我即割身肉濟彼命如是持刀割肉時無驚無怖心安隱亦於過去捨王位盡世行彼波羅蜜復自化身為妙藥捨己身命濟群品又昔曾為師子王常為世間行利樂棄捨王位及眷屬一心志求無上道又昔曾為妙牙王當時獲壽於千歲八十四年修苦行發大精進施珍財於佛塔前燃己身志心恭敬作供養又昔曾為無垢王時有惡眼婆羅門來詣深宮乞我頭即便捨頭而施與又昔曾為月光王普救眾生作善利一切城隍聚落中四衢道路施良藥千女端嚴妙色相金寶真珠廣莊嚴捨彼千女自修行如是所作福無等又昔曾為輸婆王所戴寶冠世希有香花眾寶共莊嚴捨施他人無所悋又昔曾為寶髻王手足柔軟如兜羅細滑微妙色如蓮捨自手足利眾生又昔曾為安意王時有商主名星賀領諸商客泛海中忽然漂墮羅剎國彼有百千夜叉女無慚大惡唯食人商客不識夜叉女見此端正生愛心五百商旅將被食我親救度俱脫難又昔曾為妙眼王四兆女人常圍繞端正殊妙如天女捨彼出家求佛道又昔曾為福光王無垢清淨黃金色手指纖長世所希捨此手指利群品又昔曾為法財王紺目清淨如青蓮於身所愛最難捨人來求者亦與之又昔曾為蓮目王愍見眾生在苦惱時有女人懷憂病我行悲愍令解脫又昔曾為大醫王常救病苦諸眾生或出身血及髓腦救療疾病令除愈如是勇猛精進心未曾暫捨於情物又昔曾為成利王以自所愛如蓮目施諸眾生療彼疾一心為求無上道又昔為王名普現慈愍有情行救度爾時捨彼四大洲國土人民及眾寶乃至割身血肉等施與眾生心歡喜又為王女稱大智身嚴金色體柔軟時有一女名色相此是商人所生女飢羸困苦無飲食我捨雙乳濟彼命又昔為王號多聞所有珍寶妙衣服象馬車乘財帛等如是布施無有數復見商人漂海浪我於海內救得彼背恩復乞我眼睛我亦施之無瞋恚棄捨大地諸眷屬觀彼不著如蟻子如是往昔濟群生心無退動生疲苦復覩孤老貧窮人給足所須而承事恒行敬愛無慢心亦無慚𧹞無人我又昔曾作猿猴身與彼同類共遊行時遇獵師縛彼身我即替他令脫命如是以我奉國王王令後宮縻繫我思念父母年孤老所有飲饌無心食如是忍苦懷慈孝是故得脫王宮難又昔曾作大熊身常處深山行慈忍忽逢樵士遭大雨引彼山巖令迴避過是七日至天晴告彼樵人莫說我爾時樵士安隱歸招引獵師來殺害如是背恩殺我身亦無瞋恨生慈忍又昔曾為白象王求佛菩提行十善時有獵師射我身我即捨牙心歡喜昔有惡人帝哩子以火焚燒大山野我見此火運慈心天雨香花火自滅又昔曾為大鹿王金寶莊嚴體殊妙入彼河中救溺人令得安隱全身命告言勿說我居山恐彼惡人來獵我時彼溺人背其恩指告國王令採捕指已兩手俱墮地我時無有少瞋恚昔有五百商人眾為求珍寶泛海中商主所有資糧竭商眾飢羸無飲食是時我作大龜王捨身濟彼商人命以我慈心利他故俱得安然到海岸我昔變身為藥蟲此蟲名曰俱蘇摩一切疾病食我身俱獲安隱無諸患我昔復為師子王大力無畏行慈愍有大獵師射我身亦無瞋恨無忿怒我昔亦作白馬王常行菩薩慈悲行救彼商人羅剎難擔負眾人出海中昔作飛鳥軍拏羅遠離色欲無散亂令彼同類眾飛禽亦復而行清淨行又昔因中作兔王與諸群兔宣法行見一仙人飢無食即捨自身濟彼命又昔曾作鸚鵡身常居花菓樹林中時有惡人毀此林以我力故復繁盛又昔復作獼猴王與眾獼猴而遊行時有國王來採捕我救彼難現王前又昔復為鸚鵡身父母俱老無力飛我於田中㘅稻穀養育二親行孝敬於是田主懷瞋怒捉彼鸚鵡而訶責云何偷於我稻穀此時須見汝捨命鸚鵡告彼田主言汝所種田濟一切我持少分供二親汝何言我為偷盜爾時田主聞是語倍與稻穀生歡喜我作禽類汝為人如是孝養未曾有往昔所行菩薩行經歷無數微塵劫求趣佛果大菩提未有少時生疲倦如是捨施內外財國城妻子及珠珍頭目髓腦及身命持戒忍辱精進禪智慧方便願力等如是諸度廣修習未曾暫廢菩薩行一切眾善悉無遺如佛所說頭陀行彼行亦為趣佛因如是一一盡修習精進而行無缺犯於後末世諸眾生雖作苾芻無僧行常生我慢懈怠心貪著聲色及財利聞此大行勝妙因返生誹謗不信受輕笑言教告諸人此之所說非佛教我聞過去有一人多聞學識立名海聞佛所說不信受以此法言問本師彼師耆年亦多聞於此佛言亦不信展轉如是告他人無我無人無眾生此法非為真實教虛受勤勞求出離設爾持戒學威儀如是修習何所為既無眾生無我人父母宗親亦不有此是邪見外道言非是真實解脫法復次末世諸苾芻而造諸過無慚愧我慢貢高心散亂憎嫉貪愛如火燒三衣不整垂手行拖拽袈裟入聚落縱情放逸而飲酒種種而行麁惡行身被法服為佛使不依戒律近王侯馳騁書信往四方恃官勢力求財利退失如來功德林墮彼三塗諸惡趣或有經營於市肆或有耕種住村坊佛言此類非沙門清淨苾芻勿同事常住供養財物等如己所有非法用見有具德諸苾芻而起慢心行誹謗罔昧賢善破律儀密於俗舍染邪行畜養妻男種種為恣行麁惡俗無異如是廣造惡業因非是沙門出家行當墮三塗惡趣中永劫沈淪受眾苦於自諸根不調伏貪著飲食及色欲常被他人生輕賤所學徒弟亦復然未曾誨示修行法亦無師資恭敬心人前談己為慈悲非要學徒行承事或有風瘨及癩病六根不具醜惡人如是攝受令出家亦非沙門佛弟子無戒無行無其德彼等非俗非沙門譬如負柴燒臭屍清淨之者宜遠離性本囂浮多散亂亦如狂象失調伏設處深山心不寧貪火焚燒無暫住忘失一切佛功德方便智慧頭陀行如是諸善悉不行墮大阿鼻無有出常談國城聚落中官事賊事眷屬事如是晝夜恒思惟未曾時暫行三昧復於精舍起貪心廣修院宇及房屋全無持誦及焚修但為眷屬兼徒弟若有苾芻依附我我即與汝同居止若欲持戒奉律儀非我所為須遠離所有臥具床榻等什物受用及飲食藏隱深房映蔽之言無所有令他去如是末世愚癡人令佛教法不久滅貪求利養斷善根此等苾芻極甚多若有清淨智慧者遠離彼等住深山末法苾芻無戒德不樂深山寂靜居常處王城聚落中唯務是非及鬪諍反為王法所禁制叱訶驅擯受慚恥諸佛法教功德海因此破戒悉枯竭譬如寶海水清淨或被淤泥而渾濁亦如蓮花滿池開或被狂風而摧壞如是末法破戒人損減佛教亦如是若有淨修梵行者逢斯惡友常遠離彼人命盡墮阿鼻受苦百千無數劫從此地獄受罪已或生畜趣或為人貧窮下賤及聾啞眇目矬陋多疾病手足諸根不完具見者悉皆生驚怖無信無行無善根晝夜飢寒常憂苦復被眾人生瞋恨以其瓦石而捶打如是三苦常纏縛一切罪業應遠離常須親近佛法僧淨持戒律頭陀行如是名利并眷屬如幻如化如影像有為之法暫時間不久乖離即散壞唯有無上佛菩提妙地十力波羅蜜堅固修習勿生疑未來究竟大安樂爾時世尊說此頌已告尊者護國言若有補特伽羅於菩薩乘不依法行有是過失者當得不依法者而來敬愛懈怠者得懈怠人敬愛無智者得無智人敬愛如是互相敬愛貪著利養嫉妬貴族懈怠狂亂綺語兩舌諂佞他人虛誑父母及自師長或入王城及諸聚落不為利益眾生化諸群品一向妄言我是大智多聞博識誑惑有情唯求財利輕棄善法都無所獲猶如破器無堪貯用於彼眾人多生怨惡聽信邪言虛妄推度是法說非非法說是於佛正法無心愛樂生於下族貧賤之家為見少利來投佛法希求出家及得為僧行非梵行於佛法教全無所成何況大智佛告尊者如是補特伽羅不應說法人天之善尚不能續何況菩提而得成就爾時世尊復告尊者護國言有八種補特伽羅遠離菩提不得為說殊妙之法護國白言何等八種補特伽羅唯願說之佛言一者蔑戾車處於彼受生二者貧窮之家於彼受生三者下賤之家於彼受生四者縱得人身醜陋癡鈍五者具足蓋纏身心憂慼六者棄背賢善親近惡友七者長有疾病身體尫羸八者眾苦逼迫直至命終如是八種補特伽羅遠離菩提不得說法於是護國復白佛言不應說法更有何義佛言護國若有補特伽羅無決定者我不說菩提於虛妄者我不說清淨行於懈怠者我不說菩薩行於慳悋者我不說供佛行於我慢者我不說波羅蜜清淨於無慧者我不說斷疑法於嫉妬者我不說心清淨於無信根者我不說總持法於無德者我不說善逝法於貪親愛者我不說身清淨於不善律儀者我不說謗佛有過失法於妄言者我不說語清淨於我慢者我不說恭敬法於無識者我不說修學法於為身命者我不說求於道法如是補特伽羅不應說法時護國白言於意云何佛言護國為此有情愚癡迷惑心識顛倒虛妄分別不依法教乃至天上人間不應為說爾時世尊而說頌曰不定諸有情補特伽羅等我慢自貢高貪著於利養恒行不律儀深著於五欲增長諸煩惱遠離佛菩提退失於善法懈怠不修習猶豫多散亂於其戒法言而不生信受因為貧窮逼方便求出家設得作苾芻輕捨於道法如棄金寶擔荷負於麻擔雖欲入深山到彼寂靜處無意樂修禪邪思而散亂障礙於辯才沈沒大智慧墜墮惡趣中設復得人身醜陋不具足懈怠性愚癡不行眾善法諸根常暗鈍墮大嶮難中經彼俱胝劫迷沒不解脫若行邪利濟得證佛菩提調達不正知應成善逝果若人貪利養墜墮於眾生如空大風力能墮諸飛鳥邪福勢盡時其義亦如是無信破戒者見善如盲人譬如焚屍柴不吉人嫌棄雖復發善心無彼廣大智謗法不信故解脫非究竟譬如畫無膠莊嚴色不久我慢自貢高其義亦如是若求佛菩提不惜於身命於法甚深言勇猛勤習學捨善行非法所行增過失墮於大火坑若聞如是法依法而受行斷除貪愛心修植眾德本乃至於一句通達悉明了如是積功德成就最上道永離於愚盲爾時世尊說此頌已告尊者護國言我於過去無量無邊不可說不可說阿僧祇劫時有佛出世號曰成義意如來應供正遍知明行足善逝世間解無上士調御丈夫天人師佛世尊爾時有大國王名曰發光主閻浮提其地廣闊一萬六千由旬其中州城數滿二萬其發光王所居城邑名曰寶光其城東西長十二由旬南北闊七由旬城有七重七寶所作彼王善行八正之道種族豪盛有千俱胝其國人民壽十俱胝歲王有太子名曰福光諸根具足色相端嚴殊妙第一太子生時有千寶藏從地涌出內有一藏現王殿前滿中七寶高七人量復令一切眾生所作如意乃至禁縛之者俱得解脫又彼大子生得七日一切伎藝工巧算術皆悉明了乃至世出世間一切事業無不通解於夜分中有淨光天子來為說法告太子言福光諦聽汝須息心不應散亂於諸塵境常當遠離晝夜思惟有為之法當觀無常壽命盡時誰是救者於諸非法而生怖畏
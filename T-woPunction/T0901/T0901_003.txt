如是我聞一時佛在舍衛國祇樹給孤獨園與千二百五十阿羅漢無量阿僧祇諸大菩薩天龍八部人非人等俱前後圍遶爾時梵天與諸大眾共相謂言我今欲聞般若波羅蜜多功德時諸大眾皆大歡喜讚梵王言善哉善哉爾時梵王即從座起偏露右肩右膝著地頂禮佛足禮佛足已而白佛言世尊我今至心願樂欲聞般若波羅蜜多不可思議功德惟願世尊為我說於般若波羅蜜多不可思議呪印功德爾時佛告梵王我於他化自在天中略說呪印諦聽諦聽我今為汝說此功德如須彌山諸山中王般若波羅蜜多亦復如是一切奢摩他中王如須彌山王四方猛風不能吹動般若波羅蜜多亦復如是若依般若波羅蜜多即得堅住於奢摩他諸天魔等不能傾動猶如大海皆能容受一切眾流般若波羅蜜多亦復如是皆能容受一切佛法若依此般若波羅蜜多教法行者即得住宿住智知於過去我從彼處因於彼行得生此處若依此般若波羅蜜多教行者即得除滅三毒之罪生生之處不聞惡法得身端正猶如金色頂戴天冠無有慳心生於剎帝利婆羅門中於諸會中一切大眾皆悉隨從不生三途地獄之中十方佛剎隨意往生現身即得四無所畏於諸會中勝出諸眾若能日日作此法者現身即知一切諸法皆無障礙得奢摩他若人欲得奢摩他者當依般若波羅蜜多作法日日供養作印坐禪若於屍陀林或在塚間坐死屍邊作不淨觀及生滅觀乃至慈悲觀界方便觀者即得奢摩他若三年坐奢摩他者無色天光來入身中即知三界一切諸事於三年中一日喫食一日不喫食若不食日隨服藥菜若不食藥菜服氣最好如是隔日滿三年者得奢摩他日日作此法燒蘇合香誦呪滿足十萬遍者得大雲奢摩他慈悲奢摩他大雷聲奢摩他電光奢摩他火光奢摩他若日日作印法等種種供養者罪滅得奢摩他若重罪業眾生日日不作印呪等種種供養者諸罪不滅不得奢摩他是故我今說此方便欲令一切皆悉樂聞成就願故畫大般若菩薩像可取八月十五日以細好絹兩幅或三幅亦任意用高下闊狹必須相稱於精舍中作水壇竟於其壇中誦大般若呪呪絹一百八遍已請喚畫師最好手者令受八戒一上廁一洗浴著新淨衣與作護身印其彩色中用薰陸香安悉香汁和不得用膠於其壇上日日三時散雜色花燒沈水香誦呪供養菩薩夜別然燈七盞然後可畫菩薩其菩薩身除天冠外身長一肘通身白色面有三眼似天女相形貌端正如菩薩形師子座上結加趺坐頭戴天冠作簸箕光其耳中著真珠寶璫於其項下著七寶瓔珞兩臂作屈左臂屈肘側在胸上其左手仰五指申展掌中畫作七寶經函其中具有十二部經即是般若波羅蜜多藏右手垂著右膝之上五指舒展即是菩薩施無畏手菩薩身上著羅錦綺繡作𧛾襠其腰以下著朝霞裙於上畫作黃色花褻天衣籠絡絡於兩臂腋間交過出其兩頭俱向於上微微屈曲如飛颺勢其兩手腕皆著環釧菩薩右廂安梵摩天通身白色耳著寶璫其項上著七寶瓔珞立𣰽毺上右手屈臂向於肩上手執白拂左手申臂手執澡罐其腰以下著朝霞裙以羅綺錦繡嚴飾衣服其梵天身披紫袈裟頂戴花冠作簸箕光其手脚腕皆著寶釧菩薩左廂安帝釋天通身白色耳著寶璫其項上著七寶瓔珞立𣰽毺上右手屈臂向於肩上手執白拂左手屈臂肘節向左手掌向腹仰掌掌中堅著一跋折羅跋折羅頭外向著之火焰圍遶跋折羅身其帝釋像從腰以下著朝霞裙以羅綺錦繡嚴飾衣服天衣籠絡頭戴花冠作簸箕光其手脚腕皆著寶釧菩薩光上兩廂皆畫作一須陀會天而散雜花及齎瓔珞而為供養其像座下畫作香爐供養之具其供養具左右兩廂各畫布置八神王像其神王色青黃赤白各為一色面作威怒一一神王各著五色金銀細甲各執器仗威嚴而立五色石上次下右廂畫呪師像胡跪而坐兩手捧持香爐供養面仰向上如似瞻仰菩薩尊顏畫其像已當立道場懸繒幡蓋雜寶鈴珮種種嚴飾香泥塗地而作水壇縱廣四肘迎將菩薩安置壇上像面向西呪師面向東日日香湯洗浴潔淨著新淨衣入於道場護身結界作法誦呪種種供養般若波羅蜜多誦呪可滿十萬遍時時別懺悔滅身上過去一切罪障於後誦呪作法用時種種得驗畫像法竟次說印法二手合腕掌中相開即用二手頭指中指無名指頭曲相拄其二小指二大指各直竪磔開准前身印唯改以二大指稍稍相近齊屈向下即是名菩薩來印若欲送菩薩去准前來印唯改所屈二大指稍磔開乃至於極即是送菩薩去印准前唯改以右手大指捻著頭指即是般若心印准前唯改以左大指屈向下即是般若大心印准前唯改齊竪二大指離頭指一分許即是般若頭印准前唯改用二大指各捻頭指即是縛魔印若用護身一切魔鬼不得惱亂是等七印於菩薩前不解手成誦後大心呪除人身中三業惡障兼禪定用結加趺坐先舒右手五指於右膝上仰著即舒左手五指仰之以小指側橫著於臍下即名伏魔印先舒左手五指於臍下即用右手四指作拳於左手掌中仰著以二大指直竪相合頭是二印是般若奢摩他印欲入奢摩他伏魔用之先仰右手舒五指於右膝上即竪左手四指屈大指於掌中即屈肘竪臂合掌向背此掌中有一切佛法般若之藏即是奢摩他四禪印先竪右手四指側掌向前屈於大指在掌中即以左手大指於右掌中與右大指相鉤又以左四指掘右手掌背即是懺悔印若有行者日日作此印法并誦呪者能除一切四重五逆恒河沙等罪皆悉消滅十方淨土隨意往生近於阿耨多羅三藐三菩提以二大指各捻二小指甲上平屈二小指下節中節相背博之二中指二無名指各相背博直竪向上各屈二頭指相背令平中節背相著與二小指相稱令手如高座上安置經藏當心著之當誦呪時專想繫念一切經藏皆從印出悉入心中般若無盡藏陀羅尼呪曰那謨婆伽筏帝鉢囉若波囉弭多曳唵唎伊地伊室唎輸嚧陀毘社曳莎訶佛言此陀羅尼印有四種名一名般若無盡藏二名般若眼三名般若根本四名金剛般若心此陀羅尼印有大功德若能至心如法受持隨誦一遍出生一萬八千修多羅藏又彼一一修多羅藏中各各出生二萬五千修多羅藏又彼一一修多羅中出生百萬修多羅藏又彼一一修多羅中出生無量百千萬億那由他阿僧祇修多羅藏如是乃至展轉出生無量無盡修多羅藏所出經題名句義味各各不同而不重出如是念念出生無盡是故名為無盡藏陀羅尼印此陀羅尼印即是十方三世諸佛宗祖亦是十方三世諸佛無盡法藏一切般若波羅蜜母過現未來諸佛菩薩常所供養恭敬讚歎若善男子善女人等以至誠心書寫讀誦如說修行是人所有百千萬億恒河沙劫生死重罪於須臾頃悉滅無餘此陀羅尼印所有功德我若住於百千萬億阿僧祇劫歎猶不盡何況餘人歎之能盡若欲修行般若波羅蜜者一食齋戒香湯沐浴著新淨衣入於道場要當先誦此陀羅尼并作此印滿百萬遍然後修行餘般若法決定成就是故名為般若根本此陀羅尼印悉能照了一切般若波羅蜜法故名般若波羅蜜眼此陀羅尼印悉能摧滅一切障礙悉能住持一切諸佛菩薩功德故名金剛般若心也先仰二手即以二無名指相鉤其二中指及二小指各向掌中屈之二頭指各竪頭相拄二大指亦直竪附頭指側捻頭指中節二大指來去用治一切病呪曰那謨婆伽婆帝摩訶波囉若波囉彌多曳薄訖底伐蹉囉曳阿波唎彌多瞿拏曳薩婆怛他揭多波唎布自多曳薩婆怛他揭多努若多努若多毘若多曳跢姪他波囉若波囉若摩訶波囉若波囉若婆娑揭唎婆囉若嚧迦揭唎安馱迦囉毘馱麼尼徙提蘇徙提徙殿覩縵婆伽婆底薩防伽孫怛唎婆枳底伐蹉哩婆囉娑哩跢訶悉羝三摩莎婆羯哩勃地勃地冒馱耶冒馱耶悉地悉地劍婆劍婆迦羅迦羅者羅者羅頞婆頞婆阿揭車阿揭車婆伽婆帝摩毘㘕婆莎訶是大神呪於大般若經中佛重於他化自在天說所有一切十方諸佛等同讚成是故名為大般若呪是呪功力不可思議亦能救拔生死大苦如是神呪過現未來諸佛共說同共護念能誦持者一切障滅隨心所願無不成辦疾證無上正等菩提爾時如來復說神呪呪曰那謨婆伽皤帝那謨摩訶波羅若波囉弭多曳哆姪他摩儞達迷僧伽囉訶達迷阿弩伽囉訶達迷毘目底達迷娑陀弩伽囉訶達迷裴舍囉麼拏達迷娑曼多拏跛唎皤囉跢那達迷瞿拏伽囉訶僧伽囉訶達迷薩婆跢囉弩伽跢達迷薩婆伽囉跛唎波囉拏達迷徙弭唎底阿娑波囉慕娑那達迷莎訶佛言如是神呪是諸佛母能誦持者一切罪滅常見諸佛得宿命智速證無上正等菩提若有男子女人能誦持此呪欲求聰明求滅重罪即得聰明重罪即滅佛語至誠無有虛偽於晨朝時楊枝淨口淨漱口已於佛像前恭敬一心合掌係念燒眾名香散諸妙花至心禮拜胡跪誦此呪二十一遍乃至齋時更莫共他交雜言語至空靜處一日誦得五百偈經如是一七二七三七日無不有驗除不至心若欲讀誦一切經典要當先誦此陀羅尼即得憶念不忘之力印用奢摩他四禪印呪曰跢姪他揭帝揭帝波羅揭帝波囉僧揭帝菩提莎訶是大心呪用大心印作諸壇處一切通用般若小心陀羅尼呪曰跢姪他揭帝揭帝波囉民揭帝波囉若他莎訶用小心印通一切用呪曰跢姪他徙弭哩曳徙弭哩曳室唎室吒莎訶用奢摩他印至心誦者得不忘力聞持一切誦十萬遍乃至百萬無不有驗除不至心呪曰那謨婆伽婆帝婆囉若波羅彌多曳跢姪他室哩曳室哩曳室哩曳室哩曳細莎訶呪曰跢姪他室唎曳室唎曳室唎室吒莎訶呪師若欲治病者自作護身竟於病人邊作四肘水壇莊嚴已竟種種香華然四十九燈種種飲食布置畢已手執香鑪燒香右遶供養十方諸佛菩薩金剛諸天及鬼神等竟於壇中心放著香鑪於好淨處結加趺坐正面向東向北亦得次燒酥蜜胡麻稻穀華香供養已次作般若身印誦前大呪二十一遍心作空觀謂一切法無相然後出自口氣射病人身上若一七遍或二十一遍即差若一度作此法不差者日三時作之即差其壇所用飲食餅果日別替換更作新者供養殘食呪師及病人皆不得喫喫者呪力無驗若作此法者一切羅剎諸鬼神等歡喜放病人差其所餘殘食將與貧窮者最為第一不被一切鬼神得便持呪行者好記不忘縱廣四肘以五色作從內次第著白黃青赤黑之色一切壇法例皆如是其壇中心安釋迦牟尼佛華座座上安像其座東面復安華座座上安般若波羅蜜身左手把經其壇北方復安華座座上安大梵天左手把君遲南方安華座座上安帝釋天右手把跋折羅中心著一香鑪水罐四角各一香鑪水罐五枚水罐內各盛淨水五穀七寶並以柏葉梨枝塞口於上各以生絹三尺而繫束之種種果食及上好果一十二盤燈十六盞呪師當西門坐正面向東呪師東南著一火鑪呪師前著種種香華酥蜜胡麻并稻穀等華諸飲食等具三五盤擬燒供養種種安竟次第奉請一一各作本印誦真言一一各作華印承迎總坐定已作大結界然後次第下󰍺施錢隨力多少任意布施畢已次作法事香華供養次燒酥蜜胡麻等物而為供養然後持明師手把數珠誦大心真言一千八遍誦竟取東北角水罐安般若像前胡跪以右手案水罐又誦大心真言一百八遍竟於壇西外預作水壇縱廣二肘其壇中心作蓮花座散華供養訖即將水罐引受法人出於壇外到西壇上中花座邊面向東立捧水罐住令受法人於花座上面向東坐發願口言普願一切諸眾生等悉發無上菩提之心我今欲求舍摩他及阿耨多羅三藐三菩提故作此法為一切眾生離生死故願一切佛菩薩金剛諸天等皆悉證知發如是願已又令受法人要誓云願我得成就此法以後誓願不教誹謗正法斷善根人諸惡人等若其教者一切行學皆不成辦若犯如是速獲大罪發是願已持明師即與受法人作般若身印置於頂上印中著華即用水罐灌其頂上竟又作身印與其護身然後令著新淨衣已引入道場禮拜畢已依次第坐持明師於護摩鑪邊面向東坐於鑪中然穀木柴一一次第作印奉請於鑪中坐燒香飲食酥蜜等物供養畢已送安本位上如是乃至諸天等竟口云慚愧無好供養錯失儀則謝過已持明師捻取鑪中灰與其護身腦後二肩心咽眉間髮際如是七處點灰護身竟辭佛開鎖發遣畢已即以淨水掃滅壇處作此法者一切罪障悉皆消滅道場殘食持明師及受法人皆不得喫若喫持明師及受法人並失成就其󰍺施錢佛錢入作佛用其般若錢入寫經用菩薩錢作菩薩用金剛諸天錢入金剛諸天處用水罐上繒絹持明師得用若坐禪時以手案地誦前大真言二十一遍速得奢摩他若作此法一切諸佛菩薩歡喜若作此壇須於八月十五日作清淨處誦般若真言用軍茶利結界其地所有骨毛瓦石等掘令出盡或深四指一搩一肘惡物盡已將好淨土別填堅築使平埋著七寶及五穀子埋深一磔中心安之欲安寶時先作般若根本印印其寶已然後埋之爾時世尊正在大會說般若波羅蜜及說是真言法利益方便能令一切人非人等聞此陀羅尼者悉發無上菩提之心迴向十方諸佛國土當得阿耨多羅三藐三菩提常生歡喜爾時眾中有十六大藥叉將其名曰達哩底囉瑟吒大將禁毘嚕大將嚩日嚕大將迦尾嚕大將彌覩嚕大將󰴽怒毘大將阿儞嚕大將娑儞嚕大將印捺嚕大將波夷嚕大將摩尾嚕大將嬌尾嚕大將真特嚕大將嚩吒徒嚕大將尾迦嚕大將俱吠嚕大將有如是等十六大藥叉將各將七千諸眷屬等即從座起頂禮佛足而白佛言世尊今此眾中一切天人既聞佛教滅一切罪不墮三塗植於佛種我等藥叉將亦復如是既蒙佛恩我等歸命佛法僧寶常隨擁護佛法僧眾若王大臣比丘比丘尼優婆塞優婆夷等及一切眾生受持此法若讀若誦若聽若念又復念佛若坐禪者我等十六藥叉將及諸眷屬隨其行處而衛護之若國城邑若聚落中若空閑林中如是等處若有念此般若波羅蜜多名者我等眷屬悉皆擁護若人持此般若波羅蜜多時忽遇一切諸難事者我等眷屬共相擁護若復有人欲得般若波羅蜜多成就者我等眷屬使滿其願爾時佛讚諸藥叉大將言善哉善哉汝等眷屬能於般若波羅蜜多所在之處而作衛護為未來世諸眾生故說修行之法爾時諸藥叉王等言若王若比丘比丘尼優婆塞優婆夷若能深心信解我般若波羅蜜多功德自在威力陀羅尼成就故者又須我等十六眷屬來佐衛護汝等有能依我此法如前結護廣建道場為之壇法求諸利益國祚延長人民安樂四方無事災禍不侵保守貞幹無諸疾苦當請清淨持明師無問道俗道體相同行純熟者七人乃至二七三七人等淨持戒行德尊長者當於一所別立厨膳供給師等任取勝地無問寺內寬大堂宇庭院之所若近舍利浮圖塔廟若好園林名山淨處起作道場其壇場法掘去惡物淨土築平如前所說築平正已又以淨牛糞和香湯泥摩塗其地以五色粉作三重院三重各開四門第三重內院作一圓月中心安般若波羅蜜多菩薩像面向西門其像右邊安帝釋天左邊安梵摩天東面安使者西面持明者第一重外四方各列四神王像四方各四總數即是十六神王若欲畫者第一重內畫著亦得其持明師者入第三重內正在般若波羅蜜多像前先請般若波羅蜜多菩薩次請梵天等次請召四面十六神王而安置之及使者等那謨囉怛那跢囉夜耶跢姪他訶訶醯醯呼呼戲利戲利彌利彌利杜銘徒杜咩鞞伽婆呬尼毘摩羅婆呬尼底哩寧底哩般羅底羯爛陀鞞多持質怛羅雞都般囉婆薩婆𠼝懼醯𠼝乾陀𠼝旃茶唎車闍尼懼羅遮利尼旃茶毘伽陀婆醯尼梅怛囉榆莎訶摩羅檀持曷囉婆迦耶莎訶摩登伽俱羅朋奢耶莎訶底哩商羯曳莎訶悉陀曳莎訶那謨嚧瑟吒寫摩登伽囉闍寫悉殿都曼怛囉跛陀莎訶若人但能誦得此真言不須供養即得成就若誦此真言七遍十六藥叉大將即到其所任行者驅使若人欲往病人所先於房內預誦此真言一百八遍加持自右掌即以右手摩自脣口到病人所心想自手譬如氷雪用手把炭火以自手背著於彼人身心作差想其病即差或取鞭杖長八指或十二指或十六指加持二十一遍內火中著火燒赤已隨取其炭一不損手正欲誦時先當內手香水椀中復向口邊如是三度即得法成以少香水散於四方以為結界後用其法是真言能助成般若波羅蜜多令一切眾生皆發無上菩提之心若人欲入山中坐禪者設有惡蟲師子虎狼及惡魔鬼等欲來惱者當誦此真言一百八遍即無所畏諸障難事自然消滅若謗法人及造五逆是惡人等不容懺悔如此之人莫教此法若能至心誦此真言者能滅四重五逆等罪若具說此般若波羅蜜多法有無量壇印陀羅尼法門今當略說此法如摩尼珠若有無上菩提心者得見此法成菩提果若人欲得日日供養十方一切諸佛菩薩金剛天等者若在房內及佛殿中而供養之但是供養之處皆須作結界法以佉陀囉木作橛四枚各長八指各加持其橛一百八遍釘於四角一釘以後永莫拔却一橛既然餘三亦爾其壇中心及於四方穿地作孔各深一榤於其孔中埋白芥子用軍茶利大心真言加持白芥子一百八遍真言曰唵戶盧戶盧底瑟吒底瑟吒盤陀盤陀訶那訶那阿蜜哩帝烏𤙖㧊若人日日香湯洗浴入於道場作護身印右手大指屈橫在掌中以左中指及無名指握其大指又以頭指及小指努屈向外使頭指頭到中指中節側令小指頭到無名指中節側即舒其臂向右轉之誦真言七遍正作法時以左手大指捻小指甲上節叉腰側直申三指頭向前真言曰唵虎𤙖訶那植那魔他毘馱崩娑夜烏蹉馱耶嗚𤙖㧊㧊是法印明悉能辟除一切藥叉尾那夜迦一切諸惡悉皆散馳成辦諸事一無怖畏先以右中指於左頭指中指岐間向背出頭次以無名指於左小指岐間亦爾左中指內向右頭指中指岐間向內出頭次以左無名指於右小指間亦爾兩小指頭指竪合頭二大指亦合頭向下若作法時大指合頭拄地翼兩臂肘真言曰唵吉唎吉唎跋折囉覆知盤陀盤陀嗚𤙖訶誦真言七遍以印拄地一切諸惡鬼等皆悉馳散准前地印唯改開二大指相去二寸指頭向身直竪努指向右轉之真言曰唵薩囉薩囉跋折囉波囉迦囉嗚𤙖㧊誦真言七遍即以此印向於四方隨日右轉所有一切藥叉尾那夜迦等皆悉馳散准前地印唯改二大指各附著頭指側上即以此印向於頭上右旋三匝真言曰唵毘悉普吒囉叉跋折囉半闍囉嗚𤙖㧊以此印舉向頭上右旋三匝誦真言七遍天上虛空一切飛行藥叉魔鬼等皆悉退散各誦印下真言七遍當設二十一種供養之具作般若波羅蜜多法會隨力堪能惟好精妙何等名為二十一種一者嚴飾道場安置尊像復以種種香所謂龍腦丁香欝金沈水香湯浴像還置本處二者像前當作水壇三者龍腦沈水上妙香等用塗像身四者諸妙花鬘絞珞佛身左右肩上五者頂掛天冠六者寶釧瓔珞莊嚴佛身七者寶帳八者燒種種香九者懸雜色幡十者懸於傘蓋十一然燈十二百味飲食及好甘果十三懸於諸小鈴珮十四懸諸音樂十五諸雜色華十六寶扇十七種種衣服十八寶鏡十九寶瓶二十真珠網二十一白拂以如是等勝妙之具至心供養能令人王等及一切眾生無始已來十惡五逆諸罪消滅復令現在所求隨意若不能具二十一種五種亦得何等為五一者香水二者雜花三者燒香四者飲食五者然燈具此五事起大慈悲慜念一切諸眾生故供養諸佛亦當得成就次作嚩日囉印加持前所有一切香花寶物供等若有金剛杵不用手印直當用杵而作加持無嚩日囉即用手印以左手作總印大指捻小指甲上餘三指直向上搩竪真言曰唵阿蜜里羝嗚𤙖泮此軍茶利小心真言誦七遍莊嚴道場種種香花燈明飲食悉行列竟次當燒香若欲請佛作佛印請次請般若作般若印次請觀自在菩薩作觀自在印次請金剛及諸天等亦爾隨類作印請之一一請來作花座印并誦坐真言曰唵嗚𤙖迦摩囉莎訶次作大結界印右轉三匝先仰二手次二小指二無名指右壓左反鉤於掌中次竪二中指頭相拄次以二食指各捻中指上節背上次別二大指各自屈在中指中節上莫相著真言曰唵商迦𡅏摩訶三麼焰盤陀盤陀莎訶當誦七遍次更燒香作香鑪印印香及鑪即執香鑪壇前胡跪供養東方一切諸佛一切菩薩一切金剛一切諸天四天王等乃至十方亦爾供養竟放香鑪著壇前至心作禮若有香花飲食等而供養之若無香華飲食等作一切供養印并誦真言而供養之次作普供養印以二手合掌於掌中心少空勿令相著真言曰唵薩婆菩馱阿地瑟恥底悉鉢囉醯迷伽伽那劍三曼陀莎訶誦此七遍復以種種香花供養各作本印還其位處次作音樂讚歎周畢作般若印懺悔罪障誦大心真言當印心上口陳所犯三業之罪發露懺悔恒具七法譬如大火焚於乾草加猛風吹莫不都盡精進誦明罪垢消滅亦復如是又如霜雪闇室焰日能除誦明精進滅無明闇猶如盛日又誦般若真言酥蜜等物作護摩供養賢聖滅除無始生死重罪速得成就無上菩提其持明人應當具足堅持七法何等為七一者持戒二者忍辱三者離口過四者於佛法中生決定信五者發無上菩提心六者常誦真言法印心生慚愧七者於四威儀身心無倦猶如輪王具足七寶得紹正位王四天下呪師亦爾具前七法速得證驗隨所施為悉得稱意正坐莫動數數禮拜讚歎諸佛願我生生不經八難所生之處恒為男子身崇三寶諸根完具一切伎藝願速通達具六神通若來乞者頭目髓腦國城妻子象馬七寶隨其所欲皆悉施與一切諸欲心無染著聰明智慧一切眾生見聞我者發菩提心生生之處值善知識恭敬尊重聽聞正法如說修行以菩提心而自莊嚴於四威儀身心清淨得宿命智無礙自在諸惡罪業深生怖畏修習菩提十波羅蜜得大自在不受女身及以奴僕亦不闇鈍不處邊地不起邪見不生旃陀羅家有佛出世願常值遇修行六度迴向菩提所有財寶隨欲皆給寧可貧賤修諸善法不處富貴而行惡業命不中夭正信家生眷屬具足孝養師父利根智慧辯才無礙得佛正信慈念眾生願所生處具五種法何等為五一者福德二者智慧三者十力四者精進五者發菩提心如佛所證薩婆若智三十二相我亦當得十方淨土隨意往生常見諸佛一切眾生亦復如是為一切眾生令好念佛故發是願已持珠誦明其持珠法者去所供養佛菩薩處四五尺許却縮跪坐身莫動搖莫看東西莫近口氣於供養佛菩薩等處莫放穀風正身端坐一心念佛菩薩金剛天等如入奢摩他無異次作搯珠印以左手大指捻無名指甲上貫珠孔中次直舒中指小指以食指掩中指上節側上以右手大指無名指掐珠誦明餘指同左手若如是掐珠得十種瑞相者即知有驗何等為十一者像上放光二者風不吹而道場中幡自然動搖三者雲不覆而天有雷聲四者道場中燈焰長三四尺五者香鑪中人不燒香而香烟自出六者空中聞有種種音樂之聲七者感得四方無事福壽延年無諸疾病師子虎狼諸毒蟲等不能為害八者於五欲境心無染著九者諸魔鬼神不能嬈亂自他之病療即除愈十者見佛菩薩金剛天等若於夢中見佛菩薩或昇高山或上高樹乘船度岸或騎象馬或見師僧父母善知識等是時行者及施主等若於夢中見是相類即知罪滅皆是好應靈瑞之相明王翼衛是時行者正作法中身毛皆竪即知得驗每日旦起洗手面已嚼楊柳枝更漱口訖入佛堂中作供養法未到食時悉皆發遣一日三時如前掐珠誦明一百八遍一千八遍隨力所堪道場門前置一護摩鑪持明師西坐面向東左著香水及諸雜花右著胡麻蘇蜜稻穀花等隨有壇所燒供養物皆右邊著然後請諸佛菩薩金剛天等作花座印隨法所須燒著爐中供養供養已還坐本處口云此無香花飲食慚愧然後發遣房內數數燒香日日誦不動佛陀羅尼無量壽佛陀羅尼等滅除身中五逆四重等一切罪障若欲得生無量壽佛國日日作此供養誦陀羅尼法常作此法一切事業皆得成就死已生無量壽佛國若日日供養功德甚大不可具說念佛功德非是挍量其誦真言功德力狀如日月之光念佛功德同夜燈之光不得其比若日日供養誦明兼念佛功德如須彌之高大海之深若空念佛不兼誦明功德如香山之小如阿耨達池之細不可挍量若日日供養諸佛誦明滅罪如火燒草木罪滅亦爾若能日別三時供養念佛誦明比空念佛不可比挍口不能宣功德利益不可思議當知般若功德成就讚莫能盡
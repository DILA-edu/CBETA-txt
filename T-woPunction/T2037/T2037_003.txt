李姓以土德都長安玄宗改長安曰京兆府至肅宗改曰上都高祖太宗高宗則天中宗睿宗玄宗肅宗代宗德宗順宗憲宗穆宗敬宗文宗武宗宣宗懿宗僖宗昭宗景宗曰哀宗濮王朱全忠立之又鴆之在位一年曰天壽元年本紀不載濮王一年事諱淵字叔德隴西成紀人其祖虎與李弼等八人佐西魏皆為上柱國周閔帝受西魏禪追封唐國公虎生昞昞生淵皆襲封唐公淵仕隋至煬帝大業九年帝以衛尉少卿李淵為弘化郡留守關右十三郡皆受徵發十二年正月詔以右驍衛將軍唐公李淵為大原留守十三年十一月李淵克長安立恭帝戊寅年三月隋恭帝詔唐王置丞相以下官加九錫隋煬帝江都凶問至長安五月恭帝禪位于唐唐玉即皇帝位在位九年壽七十歲武德戊寅武德元年五月改元罷郡置州以太守為刺史五月帝於朱雀門南衢建道場設無遮大會六月命僧道各六十九人太極殿七日行道散日設千僧齋供八月金城薛舉卒太子仁杲立唐秦王世民以兵圍之仁杲出降薛氏滅九月李密降於唐初密據山東之地國號魏至十二月復叛去熊州行軍總管盛彥師邀擊之斬密及正伯當燕高開道據漁陽鄭王世充夏竇建德稱王五鳳元涼李軌安集二年梁蕭銑稱帝秦薛仁杲定揚可汗天興二年吳梁梁氏二年楚朱氏己卯武德二年燕鄭開明元年夏五鳳二年涼唐滅之梁蕭氏秦仁杲唐滅之定揚吳興三年吳明政元年梁三年楚庚辰武德三年燕高氏鄭王世充開明二年夏五鳳二年梁蕭銑定揚可汗唐滅之吳杜伏成元年梁梁氏永隆四年楚朱氏帝造靈仙寺勅庶子李百藥撰碑勅造僉昌勝業慈悲證果四大集仙尼寺書經造像捨晉陽舊第為興聖寺并州造義興寺為太祖元皇帝元貞皇太后造栴檀像三軀於慈悲寺制十大德統舉僧尼辛巳武德四年行開元通寶錢學士歐陽詢撰文并書其文迴環可讀也燕鄭唐滅之夏唐滅之梁唐滅之漢東王劉黑闥吳杜氏二年梁楚六月太史令傅奕上廢佛法事十一條法師法琳對詔論之奕狀遂寢壬午武德五年燕漢天造元年吳三年梁楚張善安癸未武德六年燕漢唐滅之吳四年梁唐滅之楚唐滅之甲申武德七年燕唐滅之吳唐滅之武德七年二月改大總管為大都督府三月初定令以太尉司徒司空為三公次尚書門下中書祕書殿中內侍為六省次御史臺次太常至太府為九寺次將作監次國子學次天策上將府次左右衛至左右領衛為十四衛東宮置三師三少詹事及兩坊三寺于率府王公置府佐國官公主置邑司並為京職事官州縣鎮戍為外職事官自開府儀同三司至將仕郎二十八階為文散官驃騎大將軍至陪戎副尉三十一階為武散官上柱國至武騎尉十二等為勳官四月庚子朔頒新律令比隋開皇舊制增新格五十三條初定均田租庸調法凡民貲業分九等百戶為里五里為鄉四家為隣四隣為保在城邑者為坊田野者為村食祿之家無得與民爭利工商雜類無預士伍男女始生為黃四歲為小十六為中二十為丁六十為老歲造計帳三年造戶籍乙酉武德八年二月帝釋奠於國學置三座擬敘三宗召三教學者雲集釋慧乘高張義網辯論王臣悅服舉朝屬目丙戌武德九年二月太史令傅奕搆道士李仲卿上十異九迷論貶量佛聖前後凡七上疏以毀教宰相蕭瑀庭斥傅奕四月帝以奕疏頒示諸僧有法師釋明概作決破傅奕謗佛毀僧事八條法師法琳著十喻九箴破李仲卿十異九迷之說門下典儀李師政著內德論三篇盛陳佛化之益五月詔下兼汰二教之濫者六月四日秦王世民以府兵平內難帝以秦王為皇太子大赦停前沙汰二教詔八月帝遜位太子太子即皇帝位於東宮顯德殿高祖稱太上皇帝諱世民高祖第二子在位二十三年壽五十二貞觀丁亥貞觀元年春正月帝命京城僧尼並各於當寺七日行道齋供所須有司准給散齋之日總就大興善寺供養帝謂傅奕曰佛道徼妙聖跡可師且報應顯然屢行徵驗卿獨不悟其理何也奕對忤旨帝惡之自是終身不齒斷屠置寺帝是年捨終南山太和舊宮為高祖置龍田寺後為翠微寺帝以釋明瞻善識治方詔入內殿賜齋對詔廣陳帝王制御之術敘釋門慈救為宗帝大悅因下勅年三月六日普斷屠殺於行陣之所皆置佛寺戊子二年三月帝追念初平天下誅戮多人乃以御服施諸寺僧懺禮薦度詔曰自隋末創義心存拯溺北征東伐凡所傷殪難可勝紀手所誅剪將近一千切以如來聖教深尚仁慈禁戒之科殺害為重受命有司京城諸寺為建齋行道七日七夜竭誠禮懺所有衣服並用檀捨冀三塗之難因斯解脫萬劫之苦藉此弘濟九月帝詔曰今百穀資茂萬寶將成猶恐風雨失時子養無寄敢藉聰明外慈多祉宜為溥天億兆仰祈加祐可於京城及天下諸州寺觀僧尼道士等七日七夜轉經行道每年正月七月例皆准此戒律法師玄琬是年帝詔入宮為妃嬪及皇太子諸王等授菩薩戒琬入滅於貞觀十年十二月遺表曰聖帝明王恭敬三寶沙門或者犯法不應與民同科乞付所屬以僧律治之并上安養論三德論帝嘉納之有詔傷悼遣太子臨吊勅有司給葬具唐勅葬沙門由琬始也仍於葬所建佛塔一區勅庶子李伯藥撰碑已丑三年正月帝勅京城僧尼於當寺每月二七日行道轉仁王大雲等經以為常式三月詔大興善寺創開傳譯沙門玄謨等譯語崛多律師證譯法琳慧月等執筆承旨慧乘等證義勅僕射房玄齡給事杜正倫尚書李孝恭參助詮定光祿大夫太府卿蕭璟總知監護百司供給六月詔密州明淨禪師入京祈雨有旨度僧三百人詔以通義宮皇家舊宅宜為尼寺興聖為名十一月勅勝光寺主僧珍就宮迎釋迦佛菩薩聖僧金剛繡像供養於勝光寺六年正月命諸寺大德四十九人三七日行道慶諸繡像散日齋供千僧王公行香建寺閏十二月帝念隋氏以來幽魂滯魄詔曰有隋失道九服沸騰朕親總元戎致茲明罰切恐九泉之下尚淪鼎鑊八難之間永纏氷炭所以樹立福田濟其魂魄可於建義以來交兵之處為義士凶徒殞身滅陣者各建寺剎招延勝侶望法鼓所震變炎火於青蓮清梵所聞易苦海於甘露所司量定處所並立寺宇具為事條以聞稱朕矜哀之意次年壁壘咸置伽藍破薛舉豳州立昭仁寺破王世充洛州立昭覺寺破劉武周汾州立弘濟寺破宋金剛晉州立慈雲寺破霍老生呂州立普濟寺破竇建德鄭州立等慈寺破劉黑闥洛州立昭福寺勅虞世南李伯藥褚遂良顏師古岑文本許敬宗朱子奢分撰新寺碑誌貞觀二十年帝征遼回為陣亡薦度幽州創閔忠閣寺庚寅帝謂常服未有差等八月詔自今三品以上服紫四品五品服緋六品七品服綠八品服青婦人從其夫色三藏玄奘法師貞觀三年冬往西域取未至佛經詣闕陳表帝不允師私遁自原州出玉關抵高昌葉護等國而去貞觀七年至中印度遇大乘居士受瑜伽師地入王舍城止那蘭陀寺從上方戒賢論師受瑜伽唯識宗旨留十年歸自王舍城貞觀十九年正月丙子至京師長安留守房玄齡表聞壬辰法師如洛陽三月己亥見於儀鸞殿帝曰師去何不相報曰當去時表三上不蒙諒許乃輒私行帝曰師能委命求法惠利蒼生朕甚嘉焉師因奏西域所護梵本經論六百五十七部乞就洛陽嵩山少林寺為國宣譯帝曰朕頃為穆太后剏弘福寺可就彼翻譯勅平章房玄齡專知監護資備所須一從天府貞觀二十二年六月帝製法師新譯經大唐三藏聖教序時皇太子治覩聖序遂撰述聖記詔皇太子撰菩薩藏經後序八月帝賜法師百金磨衲并寶剃刀法師奉表謝略曰忍辱之服彩合流霞智慧之刀銛逾切玉謹當衣以降煩惱之魔佩以斷塵勞之網高宗永徽三年法師於慈恩寺將建大塔奉安西取經論梵本表奏勅賜大內及東宮掖庭等七宮亡人衣物助師營辦法師授以西域制度塔成高二百尺顯慶四年十月制以玉華宮為寺追崇先帝詔法師居之次年師於玉華譯般若經麟德元年二月法師命弟子大乘光抄錄所譯經論凡七十五部一千三百三十五卷又召門人造像設齋與眾辭決令左右念彌勒如來初五日中夜右脇安臥而逝壽六十五帝輟朝三日勅斂以金棺銀槨四月塔於滻東原弟子神泰棲元會隱慧立明濬義褒大乘光皆法門龍象法師以西域戒賢論師處所得瑜伽師地唯識宗旨授窺基牛頭山法融禪師潤州延陵人也姓韋氏年十九學通經史尋閱大部般若曉達真空忽一日嘆曰儒道世典非究竟法般若正觀出世舟航遂隱茅山投師落髮後入建康牛頭山幽棲寺北巖之石室宴坐觀心有百鳥獻華之異虎狼圍所居四祖攝度之辛卯五年帝為穆太后於慶善宮造慈德寺及於昭陵立瑤臺寺勅法師玄琬於苑內德業寺為皇后寫佛藏經又於延興寺更造藏經並委琬監護壬辰六年詔以太原舊第為天宮寺追奉穆太后於臺城西真安城內為穆太后又造寺亦名弘福癸巳七年勅禁堰寨取魚者并斷屠殺度僧尼三千人貞觀九年四月太上皇崩十一月詔曰三乘結轍濟度為先八正歸依慈悲為主流智慧之海膏澤群生剪煩惱之林津梁品物任真體道理叶至仁妙果勝因事符積善朕欽若金輪恭膺寶命至德之訓無遠不思大聖之規無幽不察欲使人免蓋纏家臻仁壽比緣喪亂僧徒減少華臺寶塔窺戶無人紺髮青蓮櫛風沐雨眷言凋毀良用憮然其天下諸州有寺之處宜度僧尼數以三千為限其州有大小地有華夷當處所度多少有司詳定務取德業精明其往因減省還俗及私度白衣之徒若行業可稱通在取限必無人可取亦任其闕數比聞多有僧徒溺於流俗或假託鬼神妄傳妖怪或謬稱醫巫左道求利或灼鑽膚體駭俗驚愚或造詣官曹囑致贓賄凡此等類大虧聖教朕情在護持必無寬貸自今宜令所司依附內律參以金科明為條制丙甲貞觀十年皇太子承乾問張士衡曰事佛營福其應如何對曰事佛在清淨仁恕如貪惏驕虐雖傾財事之無損於禍且善惡必報若影赴形聖人之言備矣為君明為臣忠為子孝則福祚永反是則禍至矣士衡以此言矯太子心太子承乾終於失德貞觀十七年廢承乾為庶人立晉王治為皇太子氏族志貞觀十二年正月吏部尚書高士廉黃門侍郎韋挺禮部侍郎令狐德棻中書侍郎岑文本撰氏族志成以黃門侍郎崔民幹為第一帝不允乃更命刊定專以今朝品秩為高下於是以皇族為首外戚次之降崔民幹第三凡二百九十三姓千六百五十一家頒於天下杜順和尚名法順生壅州杜氏少時隋文帝敬重給月俸供之至是帝素敬重常引入宮奉之如佛順集華嚴法界觀弟子智儼傳其教貞觀十四年五月順示寂壬寅貞觀十六年五月帝為太穆皇后追福於弘福寺手疏願文曰聖哲之所尚者孝也仁人之所愛者親也朕幼荷鞠育之恩長蒙教養之訓蓼莪之念何日云忘罔極之情昊天匪報興言永慕但切深哀欲報靡因唯憑冥助敬以絹二百疋奉慈悲大教倘至誠有感冀消過往之愆為善有因庶獲後緣之慶又勅為穆太后寫佛大藏經勅選法師十人挍正癸卯貞觀十七年二月帝問諫議大夫褚遂良曰舜造漆器諫者十餘人此何足諫對曰奢侈者危亡之本漆器不已將以金玉為之忠臣愛君必防其漸若禍亂已成無所復諫矣帝曰然朕有過卿亦當諫其漸帝曰人主唯有一心而攻之者甚眾或以勇力或以辯口或以謟諛或以奸詐或以嗜慾輻輳攻之各求自售以取寵祿人主少懈而受其一則危亡隨之此其所以難也凌煙閣帝命圖畫功臣趙公長孫無忌趙郡元王李孝恭萊成公杜如晦鄭文貞公魏徵梁公房玄齡申公高士廉鄂公尉遲敬德衛公李靖宋公蕭瑀褒忠壯公段志玄夔公劉弘基蔣忠公屈突通鄖節公殷開山譙襄公柴紹邳襄公長孫順德鄖公張亮陳公侯君集郯襄公張公謹廬程知節永興文懿公虞世南渝襄公劉政會莒公唐儉英公李世勣胡壯公秦叔寶於凌煙閣豐干禪師寒山拾得豐干垂跡天台山國清寺庵於藏殿西北隅乘一虎遊松徑見一子可年十歲扣之無家無姓師引之歸寺養于厨所號曰拾得有一貧士從寒巖來曰寒山子三人相得歡甚是年豐干雲遊適閭丘胤來守台州俄患頭風豐干至其家自謂善療其疾閭丘見之師持淨水灑之即愈問所從來曰天台國清曰彼有賢達否干曰寒山文殊拾得普賢宜就見之閭丘見之三日到寺訪豐干遺跡謁二大士閭丘拜之二士走曰豐干饒舌彌陀不識禮我何為遁入巖穴其穴自合寒拾有詩散題山林間寺僧集之成卷版行于世遺教經貞觀十八年帝勅曰如來滅度以末代澆浮付囑國王大臣護持佛法然僧尼出家戒行須備若縱情放逸觸途煩惱關涉人間動違經律既失如來玄妙之旨又虧國王受付之義遺教經是佛涅槃所說戒勒弟子甚為詳要末俗緇素並不崇奉大道將隱微言且絕永懷聖教用思弘闡宜令所司差書手十人多寫經本務盡施行其京官五品以上及諸州刺史各付一卷若見僧尼業行與經文不同宜公私勸勉必使遵行十九年二月帝自將伐高麗不克九月班師二十年三月車駕至長安釋智則者止辯才寺房居蕭然眾呼為狂者智則曰道他狂者不知自狂出家離俗只貪衣食行住遮障鎖門鎖櫃種種聚斂役役不安此而非狂更無狂者乃撫掌大笑遽然而去風涇高王釋法聰說法於浙西之蘇杭嘉興縣有神曰高王降其祝曰為我請聰法師來受菩薩戒居人依其言而請之戒訖又降祝曰自今以往酒肉五辛一切悉斷後若祈福可請僧眾在廟設齋行道歷二年秀州海鹽縣神曰鄱陽府君因常祭降祝曰為我請聰法師講涅槃經眾乃迎師就講神又降祝曰神道業障多有苦惱自聽法來身鱗甲內已息細蟲噉苦願為我請師更講大品師復為講之神降祝謝貞觀二十二年帝自伐遼而還氣力不逮乃留神大教八月問玄奘法師曰欲植法門之益何所宜先奘曰眾生寢惑非慧莫啟慧芽抽植法為之資弘法須人度僧為最帝曰賜奘磨衲衣并寶力奘表謝具前本傳下九月乙卯詔曰隋季失御天下分崩四海塗炭八埏鼎沸朕屬當戡亂親履兵鋒亟犯風霜宿于馬上頃加藥餌猶未痊除比日以來方遂平復豈非福善之致耶京城及天下諸州寺各度僧五人時天下寺三千七百餘所度僧凡一萬七千餘人皇太子治居春宮適天時陰晦體倦悽感追念母儀昊天罔極慈恩無際遂鳩材擇地創大慈恩寺為文德皇后追崇冥福至是十二月成又建浮圖詔選京城宿望五十大德各度侍者六人居新寺是月丙辰太子備寶車五十乘迎諸大德并綵亭寶剎數百具奉安新得梵夾諸經及瑞像舍利等勅太常九部樂及長安萬年音樂京城諸寺華幡導引入寺帝御安福門樓執罏致敬經像過盡始罷皇情大悅高宗既即位親製大慈恩寺碑己酉貞觀二十三年夏四月帝有疾五月崩六月大子即位八月葬文皇帝於昭陵廟號太宗治字為善太宗第九子初封晉王在位三十四年壽五十六歲永徽顯慶龍朔麟德乾封總章咸亨上元儀鳳調露永隆開耀永淳弘道庚戌永徽元年辛亥二年四祖道信大師尊者姓司馬氏世居河內徙居蘄州廣濟縣今淮西也生而超異幼慕空宗諸解脫門宛如宿習既嗣祖位脇不致席僅六十年唐高祖武德七年住蘄之破頭山今雙峰山也貞觀中太宗聞其風三詔尊者不起又詔之帝謂使臣曰今復不從吾命即取首來使道上意師引頸待刃使者還奏之帝嘉嘆慰諭甚厚至是尊者居山已二十載矣一日往黃梅縣路逢一小兒可七歲許問之曰汝何姓兒曰姓即有非常姓祖曰是何姓兒曰是佛性祖曰汝無姓耶兒曰姓空故無祖默識其法器令侍者至其母所乞令出家母以其宿緣故遂捨之祖為剃度名弘忍其後乃命曰昔如來傳正法眼轉至於我我今付汝并於衣鉢聽吾偈曰華種有生性因地花生生大緣與信合當生生不生至是永徽二年閏九月四日誡門人曰一切諸法悉皆解脫汝等各各護念流化未來言訖安坐而逝壽七十二塔於本山明年四月八日塔戶自開儀相如生代宗大曆中諡曰大毉禪師塔曰慈雲尊者甞至建康牛頭山攝融禪師列派曰旁出甲寅永徽五年帝特旨度沙彌窺基為大僧入大慈恩寺參譯經正義基鄂忠武公尉遲敬德猶子也居長安初玄奘法師就其父求之出家基每覽疏記過目成誦義亦頓解善大小乘從奘師受瑜伽唯識宗旨著論凡百部時號百本論師性豪侈每出必治三車經書食饌時呼之曰三車法師永淳元年入滅壽五十一有詔傷悼御製畫像贊勅葬樊川北渠近奘法師之塋京兆終南山宣律師持律精嚴感天厨供養每薄基三車之玩基訪律師日過午天饌不至基辭去天乃來律師責以後時天曰適大乘菩薩在此翊衛嚴甚故無自而入律師聞之大驚於是遐邇增敬基公啟宗曰慈恩慈恩教初天竺國無著大士頻昇知足天宮咨參慈氏唯識宗旨及其弟天親菩薩生西度羅閱國發明大乘遂相與製論天竺代有聖賢出弘其教至正法藏戒賢論師西天中印度人年一百有三歲居王舍城國之那蘭陀寺會三藏玄奘至賢遂以瑜伽師地唯識宗旨授奘東歸奘以授窺基基乃網羅舊說廣製疏論學者宗之謂之三車法相顯理宗慈恩教乙卯永徽六年十月帝命司空李勣齎璽綬冊宸妃武氏為皇后廢王皇后初貞觀二年太宗召荊州都督武士󱠱女入後宮為才人時年十四太史奏有女主之兆出之於感業寺為尼永徽五年帝召之入宮為昭儀今冊為皇后丙辰顯慶元年五月勅天下僧尼有犯國法者以僧律治之不得與民同科十一月天后生子號曰佛光王即中宗也十二月五日為佛光王度僧七人仍請玄奘法師為佛光王剃髮為出家千歲寶掌和尚西竺中印度人也生而拳左手七歲祝髮乃展因名寶掌東漢獻帝建安二十四年來至此土魏晉間東逝西入蜀禮普賢留大慈日誦般若等經有詠之者曰勞勞玉齒寒似迸寒泉急有時中夜坐階前鬼神泣一日謂眾曰吾有願住世千歲故以千歲稱之次遊五臺徙居祝融峰之華嚴黃梅之雙峰廬山之東林尋抵建康會達磨入梁掌就扣其旨而有悟武帝高其道臘延之內庭未幾如吳有偈曰梁城遇導師參禪了心地飄零二浙遊更盡佳山水順流東下由千頃至天竺往鄮峰登太白穿雁宕盤礴於翠峰七十二庵󱟙赤城憩雲門法華諸暨漁浦赤符大巖太宗貞觀十五年返杭之飛來峰棲止之今中天竺寺也有行盡支那四百州此中偏稱道人遊之句後居浦江之寶巖至是丁巳顯慶二年正旦手塑一像九日像成問其徒慧雲曰肖誰雲曰與和尚無異即沐浴趺坐謂雲曰吾住世已□千七十二年今謝世聽吾偈曰本來無生死今亦示生死我得去住心他生復來此言訖而逝後五十四年刺浮長老自雲門至塔所禮曰冀塔戶開少選塔戶果啟其骨連環若黃金浮即持往秦望山建塔焉玄宗開元中慧雲門人宗一者甞勒石識其行實云戊午顯慶三年六月十二日帝創西明寺成十三日帝出繡像長幡送寺次奉尋召僧道各七人入百福殿共談名理以相啟沃復各賜坐論議全文備載南山宣律師論衡七月詔迎玄奘法師入居西明寺四年十月帝以玉華宮為寺追崇先帝詔奘法師居之五年帝幸東都勅召僧義褒慧立等赴洛京見帝于合壁殿敘論稱旨留住東都淨土寺辛酉龍朔元年九月帝幸高祖舊第天宮寺設齋僧侶釋彥悰撰大唐京寺錄傳十卷鋪述三寶靈迹焉明解長安普光寺僧明解者姓姚氏性聰敏琴詩書畫為時獨絕每欣俗網不樂道門殢酒荒情顯慶三年帝造西明寺成勅靈潤法師擇人居之時有僚寀數人共薦明解潤法師曰公等宜求戒定慧學增長福田何乃酒客畫師以當洪寄官寀愧退明解懷憾俄而帝徵四科不問道俗明解應詔自舉射策升第喜不自勝遂乃歸俗頗有餘言未幾染疾見數十人執猛炬迎解明解大怖言未終而卒是年八月也後託夢於相州淨土寺僧智整曰明解宿無福業不遵內教今受大罪非常饑乏儻有故人之情頗能惠一飡否智整許諾及寤遂為設食至夜纔臥即見明解來愧謝之逾二年又託夢於畫工張生曰我以不信佛法今大受苦痛努力為我寫三二卷經執手慇懃賦詩言別教畫工讀十八遍令記之寤乃憶其詩曰握手不能別撫膺還自傷痛矣時陰短悲哉泉路長松林驚野吹荒𡑞落寒霜言離何以贈留心內典章其畫工素不識字乃倩人錄之示明解知友皆曰是明解文體不惑見聞者莫不測然哀感壬戌龍朔二年二月改百官名以門下省為東臺中書省為西臺尚書省為中臺侍中為左相中書令為右相僕射為匡正左右丞為肅機尚書為大常伯侍郎為少常伯其餘二十四司御史臺九寺七監十六衛並以義訓更其名職任如故并州大像并州是太原路今改冀寧路帝及后初幸并州童子寺大像高十七丈七月遣使送袈裟於像像放光明帝悅善導和尚入京化人修淨士業念阿彌陀佛說法光明寺是年入滅泗洲僧伽大士初自碎葉國遊於西涼是年顯化洛陽或問師何姓士曰姓何曰何國人士曰何國人則天萬歲通天元年詔番僧有樂住者所在配住時大士不欲異凡乃隷名楚州龍興寺澹如也或宴坐於深房或振錫於長路中宗景龍二年詔大士自准寺入宮帝稱弟子三台問法百辟歸心館于薦福寺在京數月天時忽大早帝請大士內殿祈雨甘澤隨霑帝為度慧儼慧岸木叉三人為侍者帝為書大士所居寺額曰普光王先送歸淮睿宗景雲元年三月大士示寂壽八十三勅奉全身歸泗洲普光王寺塑身建塔帝問聖士萬回曰僧伽何如人回曰觀音大士化身耳大士初三十年在於本國五十三年行化此方顯應度緣凡二十七處神迹靈異人共瞻仰殿宇塔廟在處供養乙丑麟德二年益州法聚寺有張僧繇所畫地藏菩薩像至是七月寺僧傳本放光展轉圖者悉放光明九世同居麟德二年十月車駕幸東都祀昊天上帝於泰山十一月至籌張幸張公藝宅公蓻九世同居北齊隋唐皆旌表其門帝問所以共居之故公蓻書忍字百餘以進帝善之乃賜以縑帛壽張隷大原今冀寧路也終南山宣律師丁卯乾封二年十月初三日律師入滅於長安西明寺律師諱道宣生京兆錢氏父吏部尚書申母夢月輪貫懷而孕又夢梵僧語之曰所孕者梁之祐律師也及長出家以律自持感天送饌侍衛暮年以戒壇未合律躬白負土準律新之律師行道中夜臨砌蹶且仆有少年介冑擁衛之律師問汝為誰曰弟子博叉天王子張瓊也以師戒德故來給衛耳律師問以世尊在世及滅度時事瓊一一為言之及別授律師以佛牙餌藥修合之方今市肆天王補心圓是也懺筵行人日用之天神降靈不一傳流問答律師集之題曰感天侍應傳律師撰內典錄三寶感應錄佛道論衡釋迦譜四分羯磨續高僧傳廣弘明集八部八十一卷並行於世律師示寂高宗有詔傷悼勅天下寺圖形塑像以為標範奉祀穆宗製讚曰代有覺人為如來使龍魔歸降嶽神奉事聲飛五天辭驚萬古金烏西沈佛日東舉稽首歸依肇律宗主懿宗咸通十一年諡號曰澄照律師南山教始自優婆離尊者於世尊滅後集四部眾結集毘尼藏優婆離口誦聖言十番眾證無差然後宣布三國魏邵陵厲公嘉平二年西竺沙門曇柯羅至洛陽始出僧祇戒本東晉安帝義熙三年天竺沙門佛陀耶舍尊者以十誦律來自是中夏律儀始備拓跋魏聰律師等世稟傳之至是宣律師持守奉謹諸天送食護衛弘其儀度律藏遂赫奕天下謂之行事防非止惡宗弘道之師中印度優婆離尊者南天竺曇柯羅尊者中印度佛陀耶舍尊者聰律師光統律師雲暉願律師樂洪雲律師隋洪遵律師文帝師之智首律師南山宣律師文綱律師唐光州人道岸律師中宗尊之圖形林光宮御製讚語見景龍三年太亮律師曇一律師南陽張氏唐道澄律師德宗賜號曰大圓律師慧欽律師洪州徐氏戊辰總章元年己巳二年庚午咸享元年辛未二年水陸儀文咸享二年三月長安法海寺英禪師有異人來謁曰弟子知有水陸齋可以利益幽冥自梁武歿後因循不行今大覺寺有吳僧義濟藏此儀文願師往求以來月十五於山北寺如法修設苟釋狴牢敢不知報英尋詣義濟果得儀文即以所期日山北寺如法修設次日曛暮向者異人與十數輩來謝曰弟子秦莊襄王也指其徒曰此范睢此穰侯此白起此王剪此張儀此陳軫皆秦臣也各坐本罪幽囚陰府大夜冥冥無能救護昔梁武帝於金山寺設此齋時前代紂王之臣皆免所苦弟子爾時亦暫息苦然以獄情未決不得出離今蒙吾師設齋弟子與此徒輩并列國諸侯眾等皆乘善力將生人間慮世異國殊故此來謝言訖遂滅自是儀文布行天下作大利益萬回法雲公太宗貞觀六年五月五日生虢州閿鄉張氏至是咸享四年帝度之為沙門回幼時致兄書六千里外朝往暮回因號萬回則天垂拱四年太后延回入宮賜以錦衣令宮女給侍長安二年回所至顯化玄宗在藩邸甞私謁回回撫其背曰五十年太平天子可自愛中宗神龍二年賜回號法雲公睿宗景雲二年十月詔回入宮舘於集賢院給二美人奉事之十二月忽求閿鄉河水左右不可得回曰穴堂前地可得也回飲水畢湛然而逝壽八十歲賜司徒虢國公勅圖形集賢院甲戌上元元年帝稱天皇后稱天后秋八月勅文武官三品以上服紫金玉帶四品服深緋金帶五品服淺緋金帶六品服深綠七品服淺綠並銀帶八品服深青九品服淺青並䃋石帶庶人服黃銅鐵帶自非庶人不聽服黃五祖弘忍大師尊者蘄川黃梅縣人也先為破頭山栽松道者甞請於四祖曰法道可得聞乎祖曰汝已老脫有聞其能廣化邪儻若再來吾尚可遲汝道者去行水邊見一女子浣衣揖曰寄宿得否女曰我有父兄可往求之道者曰諾我則敢往求女首肯之道者回策歸山而化其女周氏季子輟孕父母大惡逐之女無所歸日庸紡里中夕止眾舘下已而生一子以為不祥拋濁港中明日泝流而上大驚遂舉之成童隨母乞食里中逢一智者嘆曰此兒缺七種相不逮如來後遇四祖得度受其傳法嗣化於破頭山至是咸亨二年有一居士盧慧能者自新州來參祖問曰何來盧曰嶺南祖曰欲須何事曰唯求作佛祖曰嶺南人無佛性若為得佛曰人有南北佛性豈然祖呵曰着槽廠去盧禮而退便入碓坊服勞杵臼間經餘八月祖知付授時至令眾各隨意見以述一偈時會下七百餘僧上座神秀者學通內外眾所尊仰咸推稱曰若非尊秀疇敢當之神秀聞譽書一偈於廊壁曰身是菩提樹心如明鏡臺時時勤拂拭莫使惹塵埃祖見之讚嘆曰依此修行亦得勝果盧聞之乃曰美則美矣了則未了至夜盧躬秉燭請張日用別駕書一偈於秀偈之側曰菩提本無樹明鏡亦非臺本來無一物何處惹塵埃祖見偈已潛往碓坊問曰米白也未盧曰白也未經篩祖以杖三擊於碓盧即以三鼓入室祖告之曰諸佛出世以大事因緣故隨機大小而引導之遂有十地三乘頓漸等旨為之教門然以無上微妙祕密圓明真實正法眼藏付于上首大迦葉尊者展轉傳授二十八世至菩提達磨祖師乃以東來東之益傳適至於我我今以是大法并其所受僧伽黎衣寶鉢皆付於汝善保護之無使法絕聽吾偈曰有情來下種因地果還生無情既無種無性亦無生盧受法已作禮問曰法則聞命衣鉢復傳授乎祖曰昔達磨來自異域恐世未信其師承故以衣鉢為驗今天下已知信矣可止於汝矣且當遠隱俟時行化所謂受衣之人命如懸絲也盧曰當往何所祖曰逢懷即止遇會且藏盧禮足已即夕去之眾疑祖三日不上堂扣之祖曰吾道行矣問曰衣鉢誰得耶祖曰能者得之眾議盧名能必彼得而往矣祖付衣法已復經四載當上元二年告眾曰吾今事畢時可行矣入室安坐而逝壽七十四建塔於黃梅之東山代宗諡號曰大滿禪師塔曰法雨丙子儀鳳元年己卯調露元年庚辰永隆元年辛巳開耀元年壬午永淳元年隱士孫思邈卒孫善莊老陰陽醫藥之術尤尊釋典稱孫真人癸未弘道元年十二月帝有疾丁巳崩甲子中宗即位尊天后為皇太后政事咸取決焉中宗立而廢之太后稱制佛頂尊勝陀羅尼西域北印度罽賓國沙門佛陀波利尊者此云覺護初儀鳳元年來五臺清涼山逢一叟問之曰爾何為來曰欲禮文殊叟曰曾持佛頂尊勝呪來否曰未也叟曰此土眾生犯殺盜淫妄四業者多能回取呪以流此土作大利益弟子當示師文殊所在言已忽不見波利乃返本國取呪至是弘道元年至長安有旨命杜行顗及日照三藏翻譯訖波利又將梵本訪西明寺僧順貞貞奏聞共譯之名尊勝陀羅尼乃第三出也與杜令譯者大同小異比諸眾譯此最弘布波利繼入五臺後不知其所終法苑珠林凡一百卷賜入經藏流行法師玄暉所撰暉字道世至是弘道元年入寂諱󱠣姓武氏高宗后生中宗睿宗太平公主三人高宗崩中宗立尊為皇太后中宗元年二月戊午后廢中宗為廬陵王幽於別所己未立豫王旦為皇帝政事決於太后居帝於別殿夏四月遷廬陵王於房州又遷均州九月甲寅赦天下改元光宅旗幟皆從金色八品以下舊青者更服碧色東都改為神都宮名太初又改尚書省為文昌臺左右僕射為左右相六曹為天地四時六官門下省為鸞臺中書省為鳳閣侍中為納言中書令為內史御史臺為左肅政臺增置右肅政臺其餘省寺監率之名悉以義類改之太后稱制二十一年壽八十一歲光宅垂拱永昌天授又改曰載初長壽延載天冊萬歲又改證聖萬歲通天又改萬歲登封神功聖曆久視長安甲申正月中宗年曰嗣聖二月豫王立年曰文明九月甲寅改年曰光宅光宅元年乙酉垂拱元年丙戌二年泉州黃守恭宅園桑樹忽生白蓮華因捨其宅為寺今開先寺是也垂拱三年天竺沙門地婆訶羅此云日照高宗儀鳳初至長安譯密嚴等經至是共譯十八部凡三十四卷太后親製序己丑永昌元年庚辰天授元年國號周天授元年九月侍御史傅遊蓻帥關中百姓詣闕上表請改國號周賜皇帝姓武氏太后可之乃御則天樓赦天下以唐為周改元上尊號曰聖神皇帝以皇帝且為皇嗣賜姓武立武氏七廟於神都十一月庚辰朔日南至太后享萬象神宮赦天下始用周正以永昌元年十一月為載初元年正月以十二月為臘月夏正月為一月秦宗客改造天地等十二字以獻丁亥行之太后自名瞾改詔曰制二月辛酉太后策貢士於洛城殿貢士殿試自此始至久視元年冬十月制復以正月為十一月一月為正月中宗神龍元年二月復國號唐郊廟社稷陵寢百官旗幟服色文字皆如永淳以前故事復以神都為東都北都為并州新造十二字者照為瞾天為西地為󱝞日為󱜤月為囝星為君為󱡄臣為惠載為風年為󱡈初為󱟁正為缶令宰相撰時政記月送吏舘時政記自此而始壬辰長壽元年四月詔仁儉禪師入見師視太后良久云會麼后云不會師云老僧持不語戒言訖而去翌日進短歌十九首后覽而嘉之厚加錫賚今唯了元歌一首存傳燈玉英集師即騰騰和尚也嗣嵩嶽慧安國師國師嗣五祖寶積經南天竺國沙門達磨流支此云法希初高宗聞其風開耀元年因西域使者詔敦請之至是來長安太后召見為改其名菩提流志此云覺愛勅於佛授記寺譯經一十九部凡二十八卷中宗神龍二年志遂駕還京勅於西崇福寺譯寶積經帝親筆受睿宗景雲元年帝復於北苑白蓮花亭別開寶積會首帝亦親躬筆受王瑨賀知章等潤色中書陸象先魏知古監護御筆製序標於經首玄宗開元元年志以所譯寶積經并舊譯合成一部百二十卷功畢志不復譯經專持誦修習禪觀開元十五年入滅壽一百五十六歲葬之日特給鹵簿羽儀塔於龍門西原追贈鴻臚大卿賜諡曰開元一切遍知三藏名德之重古未有也志前後譯經五十三部合一百一十八卷甲午延載元年乙未天冊萬歲元年正月辛巳太后加號慈氏改元證聖又加號天冊金輪大聖皇帝改年曰萬歲通天法師義淨諱義淨字文明茫陽張氏子髫齓出家為僧弱冠具戒高宗咸亨二年三十七歲往西域求佛經孤征二十五年歷三十餘國至是乙未五月還至河洛得梵本經律論近四百部合五十萬夾金剛座真容一鋪舍利三百粒太后親迎於上東門外奉安佛授記寺勅令翻譯初與實叉難陀翻華嚴經長安三年譯金光明最勝王等經百一羯磨等成均助教許觀監護太后製新翻聖教序中宗神龍元年於東洛內道場譯孔雀王等經帝製序號大唐龍興三藏聖教序二年隨駕回長安勅於大薦福寺別置翻經院譯一切莊嚴王等經兵部侍郎崔湜給事中盧粲潤文正字祕書監附馬都尉楊慎交監護中宗景龍二年召師入內同翻經僧九旬坐夏帝念居房州時祈念藥師乃命法師於大佛光殿譯藥師經二卷睿宗景雲元年師留大薦福寺譯浴像等經論二十部凡八十八卷學士李嶠張說等潤色僕射韋巨源蘇瓌監護玄宗開元元年七月法師入寂壽七十九僧臘五十九勅給葬事塔洛京龍門北之高原法師前後譯經律論五十六部凡二百三十卷又別撰儀傳等九卷師雖遍翻三藏而偏攻律部教授學者是年勅沙門明佺等刊定經目撰錄十五卷隨大藏流行華嚴經太后聞于闐國有梵本華嚴大經遣使往求之并請善梵學者一人隨經於是于闐國主以尊者實叉難陀此云覺喜妙善華嚴宗旨遣應旨太后大悅是年三月詔入大遍空寺同菩提流志復禮法師等翻譯次移佛授記寺太后時幸其寺親究筆削施供食饌至聖曆二年十月譯新經成八十卷太后親製序文御太極殿宣示百官長安四年實叉難陀出楞伽經七卷比之諸本尤為詳明難陀總譯經論一十九部凡一百七卷辭還于闐詔遣御史霍嗣光送還本國至中宗景龍二年再詔難陀至京帝親迎勞備法儀送止薦福寺講演經旨睿宗景雲元年十月師入滅闍維舌根不壞詔送歸于闐建塔丙申萬歲通天元年臘月甲申改元萬歲登封賢首教釋法藏號賢首姓康康居國人風度奇正利智絕倫來長安尋應名僧義學之選屬玄奘法師譯經始預其間後因筆受證義潤文見識不同而出譯場初燉煌杜順法師隋文帝篤敬之傳華嚴法界觀與弟子智儼此晉譯華嚴也藏侍儼盡得其教至是傳譯藏首登其數實叉難陀譯于闐華嚴梵夾藏同義淨法師復禮法師皆預焉萬歲通天元年詔沙彌法藏於太原寺開示新譯華嚴宗旨白光自口而出有旨命京域十大德為藏授滿分戒賜號賢首詔入大遍空寺參譯長安元年詔賢首於東都佛授記寺講新華嚴經至華藏世界品大地震動即日召對長生殿問帝網十重六相之義藏敷宣有緒夫天帝網義十重玄門海印三昧門六相和合義門普眼境界門此諸義章皆是華嚴總別義網太后於此茫然未決藏乃指鎮殿金獅子為喻因撰義門徑捷易解號金獅子章列十門總別之相太后遂開悟其旨藏又為學不了者設巧方便取鑑十面八方安排上下各一相去一丈餘面面相對中安一佛像燃一炬以照之互影交光學者因曉剎海涉入無盡之義藏甞著般若心經疏為時所貴天下流行又號康藏國師清凉大統國師澄觀以命世亞聖之才追宗賢首著華嚴疏論凡數百萬言圭峯宗密嗣之是為華嚴五祖大法淵源沛然洽於天下目為一念圓融具德宗賢首教清凉國師法名澄觀姓夏侯氏越州山陰人也年十一依今應天山寶林寺霈禪師出家誦法華經十四歲遇恩得度隷名寶林肅宗乾元中依潤州棲霞寺醴律師學相部律依曇一隷南山律詣金陵玄璧法師傳關河三論三論之盛於江表師之力也代宗大曆中於瓦棺寺傳起信涅槃又於淮南法藏受海東起信疏義溫習華嚴覆尋三論僅二十年就蘇州從湛然法師習天台止觀法華雜摩等經疏解又謁牛頭山忠禪師徑山欽禪師洛陽亡名禪師咨決南宗禪法復見慧雲禪師了北宗玄理以至翻習經傳子史小學蒼雅天竺悉曇諸部異執四韋五明祕呪儀軌篇頌書蹤一皆博綜大曆十一年禮文殊於五臺往峨眉拜普賢却還五臺居大華嚴寺專行方等懺法慨華嚴舊疏文繁義約惙然長想況文殊主智普賢主理二聖合為毘盧遮那萬行兼通即大華嚴之義遂撰疏成二十卷德宗貞元七年河東節度使李自良請師於崇福寺講新疏德宗聞其風降中使李輔光宣詔入都與罽賓三藏般若譯烏茶國所進華嚴後分四十卷次年五月遣中使霍仙鳴傳宣催入德宗敦重延居譯場刊正又詔令造疏編成十卷進呈順宗在春宮甞接師言請述了義一卷心要一卷并食肉得罪因緣師疏義綱要富有著作弟子傳法者一百許人又見憲宗元和十二年并文宗開成三年終南山圭峯禪師宗密果州西充人姓何氏世業儒憲宗元和二年將赴貢舉偶造遂州圓禪師法席味其道法遂求披剃當年取具一日隨眾僧齋于府吏任灌家居末座以次授經得圓覺十二章未終軸而感悟歸告于圓圓曰汝當大弘圓頓之教此諸佛授汝耳行矣無自滯於一隅遂奉命辭去謁荊南忠禪師洛陽照禪師皆蒙記莂抵襄漢因病僧付華嚴疏即上都澄觀大師之所撰也覽之欣然曰吾禪遇南宗教逢圓覺一言之下心地開通一軸之中義天朗耀今復得茲絕筆尋詣上都禮見清凉國師未幾復入終南圭峯蘭若文宗太和中徵入內賜紫衣帝累問法要朝士歸慕唯相國裴休深入堂奧受教為外護師以禪教學者互相非毀遂著禪源諸詮寫錄諸家所述詮表禪門根源道理文字句偈集為一藏以貽後代武宗會昌元等正月六日於興福院誡門人令舁屍施鳥獸焚其骨而散之言訖坐滅道俗奉全身於圭峯茶毘得舍利藏之石室宣宗追諡定慧禪師塔曰青蓮壽六十三嗣遂州圓六組下五世荷澤派也詔嵩嶽慧安禪師并神秀禪師至都肩輿入殿太后親加跪禮奉於宮禁朝夕問道尊安為國師時王公已下聞風來謁望塵拜伏北宗秀禪師諱神秀五祖旁出之嗣生開封李氏少業儒博綜多聞忽思出家至蘄州雙峯寺遇五祖乃嘆服而事之樵汲供役以求其道祖乃度之五祖入滅師住江陵當陽山太后聞之召至都下同慧安國師於內道場供養特加欽禮命於當陽山置度門寺以旌其德中宗既立尤加禮重大臣張說甞聞法要執弟子禮師示眾曰一切佛法自心本有將心外求捨父逃走中宗神龍二年二月入滅於東都天宮寺諡大通禪師勅葬龍門葬日給羽儀鹵簿帝送至便橋勅中書令張說為製碑文師生於隋末百有餘歲僧臘八十時岐王範及徵君盧鴻一皆勒碑製誄舊唐書有傳賜僧諡號自師而始門人普寂義福等皆嗣襲師位嵩嶽安國師諱慧安荊州枝江衛氏子幼年出家披剃隋文帝開皇十七年遁居山谷煬帝大業中開濟渠丁夫之餓殍也師為乞食以活之煬帝聞而徵師不赴潛入太和山登衡嶽行頭陀行太宗貞觀間至蘄州黃梅謁五祖遂得心要高宗麟德元年遊終南山石壁因止焉高宗詔之不起復至嵩少乃云是吾終焉之地也禪者輻輳太后遣使召師入見偕北秀禪師同膺欽禮太后尊師為國師至中宗神龍二年賜紫袈裟為度弟子二七人延入禁中供養是時中宗遣內侍薛簡詔六祖祖不赴詔逾三年中宗又賜師磨衲僧衣辭歸嵩嶽景龍三年三月三日囑門人曰吾死矣將屍向林中待野火焚之至八日偃身而寂春秋一百二十八門人遵旨果野火自然闍維得舍利八十粒內五粒大而紫色進留宮禁睿宗先天元年門人建塔焉世稱老安國師嗣法弟子仁儉破竈墮嵩嶽圭丁酉神功元年戊戌聖曆元年皇嗣固請遜位于廬陵王九月立廬陵王哲為皇太子復名顯大赦天下己亥聖曆二年庚子久視元年冬十月制復以正月為十一月一月為正月辛丑長安元年壬寅二年癸卯三年甲辰長安四年諱顯高宗第七子立為皇太子初高宗崩太子即位正月尊天后為太后立妃韋氏為皇后擢后父韋玄貞豫州刺史帝以玄貞為侍中裴炎固爭不從炎白太后密謀二月戊午廢帝為廬陵王遷房州又遷均州流玄貞欽州則天聖曆元年復立為皇太子至是乙巳年正月乙巳天后傳位太子丙午帝即位丁未太后徙居主陽宮帝帥百官上尊號曰則天大聖皇帝十一月壬寅崩神龍元年二月復唐國號郊廟社稷旗幟百官皆如永淳以前故事以神都為東都北都為并州帝在位六年壽五十五歲神龍景龍乙巳神龍元年四月帝降御札召曹溪六祖入京其辭曰朕延宗秀二師宮中供養每究一乘二師並推讓云南方能禪師密受忍大師衣法可就彼問今遣內侍薛簡馳詔迎請願師慈念速赴上京祖表謝辭以疾簡曰京城禪德皆云欲得會道當習禪定若不因禪定而得解脫者未之有也未審師所說法如何祖曰道由心悟豈在坐耶簡曰弟子回朝主上必問願師指示心要令得明道祖曰道無明暗簡曰明喻智慧暗況煩惱倘不以智慧照破煩惱生死憑何出離祖曰若以智慧照煩惱者此是二乘小機簡曰何謂大乘見解祖曰明與無明其性無二無二之性即是實性實性在凡不減在聖不增住煩惱而不亂居禪定而不寂性相如如名之為道簡曰師說不生不滅何異外道祖曰外道將滅止生以生顯滅滅猶不滅生說無生我說本自不生今亦無滅所以不同外道汝欲知心要但一切善惡都莫思量自然得入清淨心體湛然常住妙用恒沙簡禮辭歸闕表上祖語帝咨美久之尋遣使賜祖磨衲袈裟鉼鉢絹五百匹諭天子嚮慕之意楞嚴經天竺沙門般剌蜜諦此云極量是年至廣州居制止道場五月於灌頂部中誦出一品名楞嚴經彌伽爍法此云雲峯譯成一部十卷宰相房融筆受融時貶流高州因得以寓於譯所沙門懷廸證譯傳經事畢朝廷責以私譯蜜諦遂泛舶携梵夾歸天竺丙午神龍二年僧範等加五品階試經度僧八月詔天下試童行經義挑通無滯者度之為僧試經度僧從此而始沙門智嚴于闐國王之子幼年來唐早居榮祿授大將軍封郡公是年五月請捨宅為寺勅允其請又固請出家十二月二十四日墨制云人之情也莫不貪祿惜位卿之願也乃欲棄俗出家忽省來奏差賞兼懷特遂所祈式成高志仍請住終南山至相寺多預翻譯丁未景龍元年二年三月朔方道大總管張仁愿築三受降城於河上屬豐州嶽神乞戒嵩嶽元珪禪師生伊闕李氏幼歲出家高宗永淳年間受具戒隷閑居寺習毘尼謁安國師頓悟玄旨遂廬于嵩嶽之龐塢是年一日有異人峨冠袴褶而至從者極多偉甚稱謁大師師覩其非常乃諭之曰善來仁者胡為而至彼曰師寧識我耶師曰吾觀佛與眾生等吾一目之豈分別邪彼曰我此嶽神也能生死於人師安得一目我哉師曰吾本不生汝焉能死吾視身與空等視吾與汝等汝能壞空與汝乎苟能壞空及汝吾則不生不滅也汝尚不能如是又焉能生死吾邪神稽首曰我亦聰明正直於餘神詎知師有廣大之智辯乎願授以正戒令我度世師曰汝既乞戒即既戒也所以者何戒外無戒又何戒哉神曰此理也我聞茫昧止求師戒我身為門弟子師即為張座秉爐正几曰付汝五戒若能奉持即應曰能不能即曰否神曰謹受教師曰汝能不淫乎曰我亦娶也師曰非謂此也謂無羅欲也曰能師曰汝能不盜乎曰何乏我也焉有盜取哉師曰非謂此也謂饗而福淫不供而禍善也曰能師曰汝能不殺乎曰實司其柄焉曰不殺師曰非謂此也謂有濫誤疑混也曰能師曰汝能不妄乎曰我正直焉有妄乎師曰非謂此也謂先後不合天心也曰能師曰汝不遭酒敗乎曰能師曰如上是為佛戒也師又曰以有心奉持而無心拘執以有心為物而無心想身能如是則先天地生不為精後天地死不為老終日變化而不為動畢盡寂默而不為休信此則雖娶非妻也雖饗非取也雖柄非權也雖作非故也雖醉非惛也若能無心於萬物則無戒無戒則無心無佛無眾生無汝及無我孰為戒哉神曰我神通亞佛師曰汝神通十句五能五不能佛十句七能三不能神悚然避席跪啟曰可得聞乎師曰汝能戾上帝東天行而西七曜乎曰不能師曰汝能奪地祇融五嶽而結四海乎曰不能師曰是謂五不能也佛能空一切相成萬法智而不能即滅定業佛能知群有性窮億劫事而不能化導無緣佛能度無量有情而不能盡眾生界是為三不能也定業亦不牢久無緣亦是一期眾生界本無增減廓無一人能主其法有法無主是謂無法無法無主是謂無心如我解佛亦無神通也但能以無心通達一切法爾神曰我誠淺昧未聞空義師所授戒我當奉行今願報慈德効我所能師曰吾觀身無物觀法無常塊然更有何欲邪神曰師必命我為世間事展我小神功使已發心初發心未發心不信心必信心五等人自我神蹤知有佛有神有能有不能有自然有非自然者師曰無為是無為是神曰佛亦使神護法師寧墮叛佛邪願隨意垂誨師不得已而言曰東巖寺之障莽然無樹北岫有之而背非屏擁汝能移北樹於東嶺乎神曰已聞命矣然昏夜必有喧動願師無駭即作禮辭去師門送而且觀之見儀衛逶迤如王者之狀嵐靄煙霞紛綸間錯幢幡環珮凌空隱沒焉其夕果有暴風吼雷奔雲掣雷棟宇搖蕩宿鳥聲喧師謂眾曰無怖無怖神與我契矣詰旦和霽則北巖松栝盡移東嶺森然行植師謂其徒曰吾沒後言莫及之若為口實人將妖我至玄宗開元四年師囑門人曰吾始居寺東嶺我今入滅可寘吾骸于彼言訖而化師嗣慧安國師國師嗣五祖大滿禪師己酉景龍三年年召道岸律師入宮為妃主受歸戒圖戒形林光宮御製贊曰戒珠皎潔慧流清淨身局靈篇心融入定學妙真宗觀通實性維持法務綱紀德政律藏冀其傳芳像教因而光盛玄宗開元五年師入滅諱旦高宗第八子初封豫王又封相王景龍四年六月中宗遇弑韋后祕不發喪立溫王重茂為皇太子發喪即位年曰唐隆相王子隆基平內難奉相王輔少帝少帝尋遜位于相王相王乃即帝位在位三年立隆基為皇太子玄宗開元二年七月重茂薨諡曰殤皇帝壽二十歲開元四年六月睿宗崩壽五十五歲景雲先天庚戌六月改元景雲元年八月以左武衛大將軍薛訥兼幽州都督節度使節度使之名始自訥也百官賜爵普度僧道萬數壬子先天元年七月帝傳位于太子諱隆基睿宗第三子初封楚王改封臨淄王景雲初立為皇太子先天元年八月即位在位四十三年壽七十八尊睿宗為太上皇開元天寶癸丑開元元年秋七月帝與岐王範薛王業郭元振及王毛仲高力士等誅宰相謀廢立惡逆者曰蕭至忠竇懷貞岑羲崔湜常元楷李慈等賞功臣官爵宦官之盛自始於此十二月赦天下改尚書左右僕射為左右丞相中書省為紫微省門下省為黃門省侍中為監雍州為京兆府洛州為河南府長史為尹司馬為少尹六祖慧能大士尊者俗姓盧氏名能其先本籍范陽父行󱒧高祖武德年謫官新州生能遂為新興人也甫三歲而父喪母守節育之及長家益貧祖乃採薪鬻而供母一日過市󱈎聞客讀經應無所住而生其心問客曰此法得於何人客曰此名金剛經得於黃梅忍大師祖遽告其母即趨五祖抵韶州尼無盡藏者讀涅槃經尼問經字祖曰字則不識義則請問尼曰字尚不識曷能會義祖曰諸佛妙理非關文字尼驚異之謂人曰能是有道之人宜供養之近處寶林古寺舊基眾請營茸而延居之四眾雲集俄成寶坊祖念大法直造黃梅之東山即高宗咸亨二年也既得法已機語列于五祖章下丙子儀鳳元年正月八日回屆南海法性寺二僧論風動幡動祖曰不是風動不是幡動仁者心動印宗法師聞之竦異遂邀祖扣其所自乃知其為盧居士也正月十五日會諸名德為祖剃落二月八日法性寺就智光律師受具戒既得戒遂開東山法門明年二月八日歸寶林寺韶州刺史韋據請於大梵寺轉妙法輪并受無相心地戒門人紀錄目為壇經後返曹溪雨大法雨中宗神龍元年四月帝遣內侍薛簡詔師不起簡以所資法要回奏帝嘆美詔賜磨衲袈裟鉢絹十二月十九日勅改韶州古寶林為中興寺丁未十一月十八日又勅韶州刺史重加崇飾賜額為法泉寺祖新州舊居為國恩寺睿宗先天元年一日忽謂眾曰吾忝於忍大師處受其法要并及衣鉢今為汝等信根純熟但說法要無有疑者衣鉢不須傳也聽吾偈曰心地含諸種普雨悉皆生頓悟華情已菩提果自成次年七月一日吾返新州國恩寺至是度人說法已四十年八月三日沐浴跏趺而化壽七十六十一月十三日歸塔於曹溪今南華寺是也前刺史韋據碑之肅宗上元元年帝慕祖之道遣使詔取其所傳西竺衣鉢就內瞻禮代宗嗣位承泰元年五月五日帝夢祖請衣鉢還帝即遣使馳送曹溪憲宗元和十年南海經略馬總以曹溪六祖未有諡請于朝帝賜諡曰大鑑禪師塔曰靈照總又請柳子厚為師撰行業碑帝問佛恩開元二年帝宣問左街僧錄神光法師曰佛於眾生有何恩德致捨君親妻子而師事之說若有理朕當建立說若無理朕當削除神光曰佛於眾生恩過天地明踰日月德重父母義越君臣帝曰天地日月具造化之功父母君臣具生成之德何以言佛並過此乎光曰天能蓋不能載地能載不能蓋日則照晝不照夜月則照夜不照晝父祇能生不能養母則能養不能生君有道則臣忠君無道則臣佞以此而推德則不全佛於眾生恩則不爾言蓋則四生普覆論載則六道俱承論明則照耀十方論朗則光輝三有論慈則提拔苦海論悲則度脫幽冥論聖則眾聖中王論神則六通自在所以存亡普救貴賤皆携唯願陛下留心敬仰帝悅曰佛恩如此非師莫宣朕願回心生生敬仰甲子十二年開元十三年破竈墮破竈墮禪師不稱名氏得法於慧安國師隱居嵩嶽山塢有廟靈甚殿中唯安一竈遠近祭祀不輟師一日引侍僧入廟以杖敲竈三下曰咄此竈只是泥瓦合成聖從何來靈從何起恁麼烹宰物命又打三下竈乃傾墮須臾一人青衣峨冠設拜師前師曰是甚麼人曰我本此廟竈神久受業報今日蒙師說無生法得脫此處生在天中特來致謝師曰是汝本有之性非吾彊言神再拜而沒由是時人呼師曰破竈墮和尚律至日本開元十四年日本國沙門榮叡等至揚州奉僧伽黎衣十領其上綴以山川異物之狀蓋其國主附之以施中國沙門時鑒真律師受其衣嘆外國人有佛種性欲往化之會叡等勸請律師遂附舶而東至日本彼王枉駕迎勞舘於毘盧殿未幾請真授歸戒夫人群臣皆以次稟受日本自是始有律宗焉一行禪師高僧傳曰釋一行俗姓張鉅鹿人也本名遂則太宗朝郯國公公謹之支孫也丱歲不群博於記誦讀書不再覽遇禪師普寂於嵩山乃悟世幻遂禮之為師出家剃染隷中嶽嵩陽寺專勤精進久之往荊州當陽山依慧悟律師習毘尼抑詳究於陰陽讖緯之書尋訪算術未至天台國清寺得盡寺僧之所蘊自此聲名籍甚睿宗景雲二年三月詔之赴闕辭疾不行玄宗開元三年八月帝遣禮部郎中張洽齎詔詣當陽山起之至京帝謂曰師有何能對曰略能記覽帝命中官取官籍示之師周覽方畢覆其本記唱數幅帝不覺降榻稽首曰師實聖人也嘆嗟久之留光泰殿詔對無恒占於災福若指於掌開元九年四月朝廷以麟德曆不驗詔師改撰新曆師推大衍數立術以應之曰開元大衍曆五十二卷編入唐書曆律志邢和璞者道術人也謂尹愔曰一行和尚真聖人也漢洛下閎造太初曆云八百歲後當差一日則有聖人定之今年觀畢矣屬大衍曆出正其差謬則洛下閎之言可信非聖人孰能預於斯矣師學陀羅尼祕印於金剛智三藏開元十一年十月師製水運渾天黃道儀成古未之有也帝悅親為製銘詔安武成殿以示百官渾天黃道儀其儀準圓天之像具列宿赤道度數注水激輪令其自轉一晝夜而天運週外絡二輪綴以日月令得運行每天西行一週日東行一度月行十三度以木匱為地平以儀半在地下晦明朔望有準立木人二於地平其一前置鼓候至一刻則自擊之其一前置鐘候至一辰則自撞之帝於大明宮從容問師社稷運祚師曰鑾輿有萬里之行社稷畢終得吉安祿山反帝幸蜀至萬里橋成都而還僖宗崩皇弟吉王長而賢群臣屬望中尉楊復恭請立其弟壽王傑梁移其祚師言驗也開元十五年十一月八日師更衣端坐而逝春秋四十五帝哭之哀甚輟朝三日停龕三七日顏容怡然勅葬銅人原出內庫錢五十萬建塔諡大慧禪師帝親製文立碑書之於石勅東宮已下京官九品以上並送至銅人原設齋藍田開元十六年三月駕幸溫湯道由師之塔所駐蹕令品官告以出豫之意賜帛五十匹令蒔塔前松柏師嗣嵩山普寂禪師寂嗣北宗神秀秀五祖旁出之嗣也宋贊寧僧統撰師傳曰師隨駕幸新豐駕前辭帝東來嵩山謁禮本師寂禪師入滅於罔極寺春遊開元十八年二月始令百官於春月旬休選勝行樂自宰相至員外郎凡十二筵各賜錢五十緡帝御花萼樓邀其歸請留飲迭使起舞盡歡而去是時天下奏死罪止二十四人經卷沙門智昇撰開元釋教錄二十卷詮次佛經律論凡五千四十八卷昇又撰續內典錄一卷續譯經圖記一卷續佛道論衡一卷帝御花蕚樓召釋道二教論義法師道氤與道士尹謙對辯謙義負有旨編所論入藏題曰開元佛道論衡法師道氤俗姓長孫長安高陵人也父容殿中侍御史母馬氏開元十八年於華蕚樓對御定二教優劣氤雄論奮發河傾海注道士尹謙對答失次理窟辭殫論宗乖舛帝再三嘆羨賜絹五百匹充法施另集對御論衡一本盛傳于代開元二十八年有疾上遺表入寂帝覽表惻怛遣中使內給事賈文瓌將絹五十匹就院弔贈俗壽七十三僧臘五十三以其年八月十三日葬終南山陰逍遙園側註經開元十九年御注金剛經頒行天下太公廟三月始令兩京諸州各置太公廟以張良配饗選古名將以備十哲每歲二月八月上戊日致祭如孔子禮肅宗上元元年追諡望為武成王祕密教西天此土傳流凡七世初金剛薩埵於毘盧遮那前親受瑜珈五部蘇悉軌範薩埵傳龍猛大士龍猛傳龍智闍黎住世皆數百年龍智傳金剛智跋日羅菩提也金剛智始來東土傳之不空三藏不空玄宗開元間復往天竺入師子國從普賢阿闍黎受十八會金剛灌頂及大悲胎藏建壇之法天寶五載還至京師以所得法授慧朗法師由朗而下南方厥嗣寖微降及末代特所謂瑜珈佛事者存焉金剛智籍洛陽廣福寺梵名跋日羅菩提此云金剛智天竺南印度摩賴耶國人也父婆羅門善五明為建支王師智生數歲日誦萬言年十五開悟佛理遂出家隨師中印度那蘭陀寺學阿毘達磨等洎登壇法律聽十八部律又詣西印度學小乘諸論十餘年全通經律論三藏聞支那佛法崇盛乃泛舶而來開元七年達於廣府次年至京勅迎舍大慈恩寺廣弘祕密建曼荼羅法尋徙薦福寺大智氤大慧二禪師不空三藏皆師事之智所譯經一行多預焉一行甞稟其壇法儀制開元二十年八月十五日於洛陽廣福寺命門人曰白月圓時吾當去矣遂禮毘盧遮那佛旋遶七匝退歸本院焚香發願頂戴梵夾并新譯教法付囑訖寂然而化壽七十一臘五十一十一月七日葬龍門南伊川之右弟子不空奏奉勅諡灌頂國師勅中書侍郎杜鴻漸撰紀德碑不空三藏籍京兆大興善寺梵名阿目佉跋折羅華言不空金剛北天竺婆羅門族幼孤隨叔父觀光東國年十五師事金剛智蒙授教法洎登具戒儀範善解一切有部金剛智入寂已開元二十五年十二月携弟子三七人附崑崙舶返五天印度歷彼諸國廣求密藏及諸經論五百餘部天寶五載還京奉勅權止鴻臚六載詔入內立壇為帝灌頂賜號智藏國師移居淨影寺夏祈雨有應帝自持寶箱賜紫袈裟洛陽北邙山有巨蟒毒氣遠噴聞者立死帝召師呪而斃之天寶十二載西番大石康居三國兵圍凉州帝請空祈陰兵救之空結壇誦仁王密語帝親秉爐有神介冑而至帝視之問曰此何神也空曰北方毘沙門天王長子也空誦密語遣之四月二十日西凉奏報二月十一日城東北三十許里雲霧間神兵長偉城北門樓有光明天王怒視番帥鼓角凌雲而至西番畏懼卷甲遁去帝覽奏因勅諸道城樓置天王像此其始也肅宗乾元中詔空入內建道場護魔法為帝受轉輪王位七寶灌頂上元末空表請入山李輔國宣勅令於終南山智炬寺修功德代宗立思渥彌厚永泰元年詔譯密嚴仁王二經帝為製序十一月一日制授特進試鴻臚卿大曆三年詔空大興善寺建壇為近侍大臣及諸鎮將帥悉授灌頂帝親署加號太廣智三藏大曆六年空進所譯經凡一百二十卷七十七部九年示寂上表辭帝勅使勞問賜醫藥加開府儀同三司封蕭國公食邑三千戶固讓不已且曰白月圓滿吾當逝矣奈何臨終更竊名位乃以五股金剛鈴杵先師之所傳者以銀盤置菩提子水精數珠留別附中使李憲誠進六月十五日香水澡浴東首倚臥北面瞻望闕庭以大印身定中而寂享年七十僧臘五十弟子慧朗次紹灌頂之位餘知法者數人帝輟朝三日賜絹布雜物錢四十萬造塔錢二百餘萬勅功德使李元琮知護喪事七月六日茶毘詔朝品劉仙鶴就寺置祭贈司空諡太辯正廣智三藏收舍利數百粒以八十粒進內其頂骨不壞中有舍利一顆半隱半現勅於本寺別院起塔御史大夫嚴郢為碑徐浩書樹於本院宋系傳曰傳教相輪者東夏以金剛智為始祖不空金剛為二祖慧朗為三祖自後岐分派別咸曰傳瑜珈大教多則多矣而少驗者何亦猶羽嘉生應龍應龍生鳳凰鳳凰已降生庶鳥矣欲無變革其可得乎癸酉開元二十一年分天下為京畿都畿關內河南河東河北隴右山南東道山南西道劒南淮南江南東道江南西道黔中嶺南凡十五道各置采訪使方士張果老自言已數百歲帝召之至闕懇辭歸山制賜銀青光祿大夫號通玄先生入常山不知所終華嚴合論開元二十二年太原李長者名通玄日食一柏葉棗小餅因呼棗柏大士初開元七年太原孟縣高仙奴舘之齋中造論逾三年遷馬氏古佛堂側閱十年負經書而去之山行二十里偶一虎長者撫之曰吾著華嚴論能為擇棲止處否即以經囊負其背行至神福山原下土龕前駐止長者乃於龕著論每夕口出白光以代燈燭日有二女子汲水炷香每食時具饌齋畢撤而去如是五載長者著論畢遂滅跡不見也論成四十卷開元二十八年三月長者卒壽九十五歲又著決疑論會釋十門玄義緣生解迷十明等論十玄六相百門義海偈讚語等並傳於世藥王姓韋氏名古字老師疎勒國人開元二十五年至京紗巾毳袍杖藜而行腰懸數百葫蘆普施藥餌以一黑犬自隨凡有患者古視之即愈帝敬禮為藥王菩薩皇后圖其形而供養之開元二十六年詔天下州郡各建一大寺以紀年為號額曰開元寺六月立皇太子璵改名亨文宣王二十七年八月追諡孔子為文宣王先是祀先聖先師周公南向孔子東向制自今孔子南向被王者服追贈弟子皆為公侯伯青原吉州青原山靜居寺行思禪師本州安城劉氏子幼歲出家得法於六祖歸住青原至是開元二十八年十二月十三日陞堂告眾跏趺而逝僖宗諡弘濟禪師塔曰歸真嗣六祖尊者普寂禪師京都唐興寺普寂禪師舊唐史云寂生河東馬氏少時遍參高僧學經律師事神秀凡六年秀奇之盡以道授之秀入京因薦之於則天得度為僧秀歿天下好釋氏者咸師事之中宗聞其高行特下制令代神秀統其法眾玄宗開元十三年有旨移居都城時王公士庶爭來禮謁寂嚴重少言難見其和悅之容遠近尤以此重之至是開元二十八年入寂有勅賜號大照禪師葬日河東尹裴寬及其妻子並衰麻列於門徒之次士庶傾城哭送市易幾廢師嗣秀秀嗣五祖嗣子惟政一行南嶽禪師諱懷讓金州杜氏子年十五辭親往荊州玉泉寺依弘景律師出家受具戒習毘尼詣曹溪參六祖逾八年乃領法要祖謂師曰西天二十七祖般若多羅讖汝足下出一馬駒踏殺天下人師侍祖一十五年睿宗先天元年往衡嶽居般若寺至是開元中接馬祖道一付偈曰心地含諸種遇澤悉皆萌三昧華無相何壞復何成天寶三載八月十一日圓寂於衡嶽壽六十八勅諡大慧禪師塔曰最勝輪之塔師嗣六祖天寶三年改年曰載至肅宗乾元元年復稱年祠部牒天寶五載五月制天下度僧尼並令祠部給牒今謂之祠部者始起於此戊子天寶七載大將軍高力士於西京建寶壽寺成鑄洪鐘辦齋以慶之舉朝畢集約以擊鐘一杵施錢百緡有樂施者至二十杵庚寅天寶九載五月賜安祿山爵東平郡王唐將帥封王自祿山始安祿山者本營州柳城胡初名阿犖山突厥所謂鬪戰神者是也本姓康母阿史德為覡居突厥中禱子於乾犖山及祿山生有光照穹廬野獸皆鳴望氣者言其祥父死母携之再適突厥安延偃會其部落破散與延偃兄子思順俱逃來唐故冐姓安氏名祿山也又有史𡨧于者以祿山同里閈驍勇聞累遇將軍賜名思明自後俱反壬辰天寶十一載三月改吏部為文部邢部為憲部乙未天寶十四載十一月安祿山反肅宗乾元二年安滅代宗廣德元年史滅諱亨玄宗第三子開元二十六年立為皇太子丙申年六月安祿山攻陷潼關玄宗幸蜀太子即位於靈武改元至德乃七月也尊玄宗曰太上皇改扶風為鳳翔府在位七年壽五十二歲至德乾元上元寶應丙申七月改至德元年安祿山自稱大燕皇帝建元聖武兵入長安次年安祿山為其閹竪李猪兒執刃斫其腹死其子安慶緒立丁酉至德二載九月克復西京十月克復東京丁卯帝入西京十二月上皇還至咸陽居興慶宮肅宗立子廣平王俶為楚王加封功臣加郭子儀司徒李光弼司空以蜀郡為南京鳳翔為西京西京為中京戊戌乾元元年大赦改元復以載為年帝於禁中立內道場講誦贊唄尋勅五嶽各建寺選高行沙門主之聽白衣能誦經五百紙者度為僧或納錢百緡請牒剃度亦賜明經出身及兩京既平又於關輔諸州納錢度僧道萬餘人因而始有進納之名立楚王為太子放生池乾元二年三月詔天下諸州各置放生池十月勅昇州刺史顏真卿撰有唐天下放生池碑銘其序云我皇舉天下以為池罄域中而蒙福乘陀羅尼加持之力竭煩惱海生死之津揆之前古曾何髣髴八月命司徒郭子儀討安慶緒以宦官開府儀同三司魚朝恩為觀軍容宣慰處置使觀軍容之名自此始史思明殺安慶緒自立為大燕皇帝庚子上元元年荷澤神會禪師襄陽高氏子年十四為沙彌謁六祖即得法尋往西京受戒中宗景龍二年歸曹溪祖滅後二十年間曹溪頓宗沈廢於荊吳嵩獄漸門盛行於秦洛師於天寶四載入京著顯宗記以訂兩宗南能頓宗北秀漸宗也至是上元元年師辭眾奄然而化葬於龍門勅建塔院賜號真宗般若師嗣六祖荷澤山東昌路曹州也荷兗州之域辛丑上元二年八月制去年號但稱元年去尊號但稱皇帝以建子月為歲首月皆以所建之辰為數明年復如初史思明愛少子朝清立為太子欲殺其長子朝義朝義部將駱悅囚史思明殺之朝義朝義即帝位南陽國師名慧忠生浙東越州諸暨冉氏受六祖心印居南陽白崖山黨子谷四十餘年不下山肅宗聞其道行上元二年勅中使孫朝進詔徵赴京待以師禮居于福寺西禪院帝問師在曹溪得何法師曰陛下還見空中一片雲麼帝曰見師曰釘釘著懸掛著帝又問如何是十身調御師乃起立曰會麼帝曰不會師曰與老僧過淨瓶來帝又曰如何是無諍三昧師曰檀越踏毘盧頂上行帝曰此意如何師曰莫認自己清淨法身帝又問師乃不之視帝曰朕是大唐天子師何以殊不顧視師曰還見虛空麼帝曰見師曰他還貶目視陛下否帝領解至代宗大曆十年師以化緣將畢乃辭帝代宗曰師滅度後弟子將何所記師曰告檀越造取一所無縫塔帝曰就師請取塔樣師良久曰會麼帝曰不會師曰貧道去後有侍者應真却知此事乞詔問之十二月十九日右脇而逝塔於黨子谷諡大證禪師代宗詔應真問前語真良久曰聖上會麼帝曰不會真述偈曰湘之南潭之北中有黃金充一國無影樹下合同船瑠璃殿上無知識應真住江西吉州耽源山嗣南陽國師壬寅寶應元年建巳月楚州刺史崔侁表稱有尼真如恍惚登天見上帝賜以寶玉十三枚云中國有災以此鎮之群臣表賀因曰寶應甲寅上皇崩帝以寢疾發哀於內殿哀慕疾轉劇乃命太子監國甲子制改元復以建寅為正月月數皆如其舊丁卯帝崩戊辰發大行皇帝喪己巳太子即帝位楚州今淮安路諱豫初名俶肅宗長子封廣平王為元帥與郭子儀等克復二京乾元元年立為皇太子至是即位在位十七年壽五十三歲廣德永泰大曆癸卯廣德元年史朝義戰敗走范陽窮蹙縊死林中冬十月吐蕃陷京師帝出陝郭子儀克復之帝還宮十二月詔修五臺文殊菩薩殿鑄銅為瓦塗以黃金甲辰二年詔內道場選三百僧百人為番誦仁王般若經出入乘馬五月行道乙巳永泰元年詔天下官司毋得撞辱僧尼盂蘭盆丙午大曆元年七月壬午帝作盂蘭盆會于禁中設高祖太宗已下七聖位建巨幡各以帝號標其上自太廟迎入內道場是日立仗百僚於光順門迎拜導從自是歲以為常癸未太廟二室生靈芝帝賦詩美之百僚皆和經云佛大弟子目犍連尊者神通第一適母氏命終墮餓鬼中目連往見之白佛救度之佛命以七月十五僧自恣日備設齋供供佛齋僧念讀諸經母乃脫離餓鬼丁未大曆一年七月觀軍容魚朝恩奏以先所賜莊為章敬寺以資太后冥福精進法華輔行云於法無染曰精念念趣求曰進相國杜鴻漸出撫巴蜀是年至益州遣使詣白崖山請無住禪師入城問法要曰弟子聞金和尚說無憶無念莫妄三句法門未審是一是三師曰無憶名戒無念名定莫妄名慧然一心不生則具戒定慧非一非三也公曰後句妄字莫是從心之忘乎師曰從女者是也公曰有據乎師曰法句經云若起精進心是妄非精進若能心不妄精進無有涯公盪釋疑情時有鴉鳴公問師聞否師曰聞與不聞非關聞性有聲之時是聲塵自生無聲之時是聲塵自滅而此聞性不隨聲生不隨聲滅悟此聞性則免聲塵流轉乃至色香味觸亦復如是公喜躍稱敬詳見傳燈錄師嗣益州無相禪師無相嗣資州寂寂嗣資州侁侁嗣五祖大滿禪師為旁出派也甲寅大曆九年道士史華者以術得幸因請立刃梯與沙門觕法有旨兩街選僧應之沙門崇慧常誦首楞嚴呪表請挫之帝帥百僚臨觀史華履刃而上招崇慧登之慧乃躡之而昇往復無傷慧乃命薪烈火聚於庭慧入以呼華華慚汗不敢正視帝大悅而罷賜崇慧號護國三藏後不知其所終三生石沙門圓澤寓洛陽慧林寺與隱士李源厚善慧林即源舊第也父憕守東都為安祿山所害源以故不仕常居寺中一日偶相率遊峨眉山源欲自荊州泝峽以往澤欲由長安斜谷源以為久絕人事不欲復入京師澤不能強遂自荊州舟次南浦見婦人錦襠負罌而汲者澤望而泣曰所不欲由此者為是也源驚問故澤曰婦子孕三稔矣遲吾為之子不逢則已今既見之無可逃者公當以符呪助我令速生三百浴兒願公臨顧以一笑為信後十三年於杭州天竺寺外當與公相見源悲哀具浴至暮而澤亡婦乳三日源往視之兒見源果軒渠而笑即具以語其家葬事訖源返寺中後如期自洛之吳赴其約也果於杭州西山下天竺寺前葛洪井畔聞有牧童扣牛角而歌曰三生石上舊精魂賞月吟風莫要論慚愧情人遠相訪此身雖異性常存源曰澤公健否答曰李君真信士然世緣未盡且勿相近惟勤修不惰乃復相見又歌曰身前身後事茫茫欲話因緣恐斷腸吳越江山尋已遍却回煙棹上瞿塘遂隱不見源復歸慧林至穆宗長慶初年八十矣御史中丞李德裕表薦之穆宗下詔以源守諫議大夫源不赴戊午大曆十三年詔兩京律師詳定新舊律條開列持犯頒行天下時禪化大行江西主大寂馬祖也湖南主石頭憧憧湊二大士之門己未大曆十四年五月帝崩太子即位詔尊郭子儀為尚父加太尉兼中書令諱适代宗長子初封奉節郡王為天下兵馬大元帥廣德二年立為皇太子在帝位二十六年壽六十四歲建中興元貞元庚申建中元年辛酉建中二年汾陽忠武王郭子儀薨壽八十五歲癸亥建中四年十月李希烈圍襄城帝發涇原等道兵救之涇原節度使姚令言至京師其部兵求賞不遂鼓譟劫令言反奉朱泚為主帝乃出幸奉天守備單弱泚遣涇原兵馬使韓旻將銳兵襲奉天大司農叚秀實謂岐靈岳曰事急矣使靈岳詐為姚令言符令旻且還當與大軍俱發竊令言印未至秀實乃倒用司農印印符追及韓旻旻得符而還朱泚自稱大秦皇帝建元曰應天甲子興元元年朱泚更國號曰漢改元天皇李希烈即皇帝位於許州國號大楚建元武成置百官帝自奉天急幸梁州至城固神策河北行營節度使李晟改復京城六月朱泚將奔吐蕃為其將梁庭芬等斬之傳首行在詔改梁州為興元府帝至長安進李晟爵西平王乙丑貞元元年丙寅二年五月詔律師道澄入宮為妃嬪內侍授歸戒賜號大圓律師制諸寺宣講復作盂蘭盆會依代宗時貞元三年分浙江東西道為三浙浙西治潤州浙東治越州宣歙池治宣州各置觀察使以領之貞元四年詔迎岐州無憂王寺佛指骨入禁中供養馬祖江西禪師漢州什邡縣人姓馬氏故稱馬祖出家本邑羅漢寺依資州唐和尚落髮渝州圓律師授具足戒玄宗開元間習定南嶽山中遇讓和尚度之即得心印始自建陽佛跡嶺遷臨川次至南康龔公山代宗大曆四年隸名鍾陵開元寺時連帥路嗣恭聆風景慕親授宗旨由是四方學者雲集座下洪州廉使問師曰喫酒肉即是不喫即是師曰若喫是中丞祿不喫是中丞福丞有省師入室弟子一百三十九人各為一方宗主轉化無窮師至是貞元四年正月中登建昌石門山於林中經行見洞壑平坦謂侍者曰吾之朽質當於來月歸茲土矣言訖而回既而示疾院主聞和尚近日尊候如何師曰日面佛月面佛二月一日沐浴跏趺而逝憲宗元和八年賜諡大寂禪師塔曰大莊嚴之塔石頭庚午貞元六年南嶽石頭和尚入寂諱希遷瑞州高要陳氏勵志勁敏既冠直造曹溪得法未具戒屬祖圓寂稟遺命謁青原山思禪師玄宗天寶初薦之衡山南寺寺東有石狀如臺乃結庵其上時號之曰石頭和尚著草庵歌參同契盛行於世至是圓寂塔於東嶺帝賜諡無際大師塔曰見相師嗣青原思思嗣六祖國一壬申貞元八年十二月國一禪師入寂師諱道欽蘇州崑山朱氏子初業儒年二十八遇潤州鶴林素禪師勉之剃落乃戒之曰汝乘流而行逢徑即止師遂南邁玄宗天寶三載抵臨安東北一山樵者曰此徑山也乃駐錫焉山有龍淵龍王首化身為人獻其地於師乃成伽藍僧問如何是道師曰山上有鯉魚井底有蓬塵崔趙公問弟子今欲出家得否師曰出家乃大丈夫事非將相之所能為公有省代宗大曆三年詔至闕下帝親瞻禮帝謂忠國師曰朕欲賜欽師一名國師欣然奉詔乃賜號國一禪師後辭歸徑山至是十二月示疾說法而逝帝賜諡大覺禪師師嗣鶴林素素嗣建康牛頭山威禪師威嗣牛頭持持嗣牛頭方方嗣牛頭巖巖嗣牛頭融融嗣四祖乃四祖旁出之派也癸酉貞元九年正月監鐵使張滂請稅茶九州縣產茶及茶山皆估其直什稅一茶稅初於此壽州毛罕妻興元元年產一子名毛債猪頭象耳騾足魚腮人身既長每以鐵杖自鞭其身持篠󰆠金田掃地謂人曰夙因盜常住錢金故掃地以償也後越州雲門有讚之者曰常住分文不可偷日生萬倍恐難酬猪頭騾脚分明見佛地今生掃未休至是庚酉年毛債死釋皎然名晝一作字湖州人有逸才為顏魯公真卿于頔吳季德諸公所敬陸羽至則清談終日士大夫服其標致然恥以文章名世嘗嘆曰使有宣尼之博識胥臣之多聞終日目前矜道侈義適足以擾其性豈若松巖雲月禪坐相偶無言而道合至靜而性同吾將入杼山矣於是裹所著詩文火之後中丞李洪刺湖州枉駕杼山請及詩文晝曰貧道役筆硯二十餘年一無所得冥搜物累徒起我人今棄之久矣洪搜之民間僅得十卷晝卒相國于頔序之進于朝德宗詔藏祕閣後人為之稱曰𤁳之晝能清秀宦官得專軍政者始自竇文場初文場惡左神策大將軍柏良器貞元八年十二月左遷良器為右領軍因而宦官得志至是貞元十一年五月河東節度使李自良薨監軍王定遠奏以行軍司馬李說為留後說深德定遠請鑄監軍印監軍有印自定遠始律師靈澈字源澄居越州雲門寺一時公卿負才望若劉長卿嚴維皇甫曾皆投刺結友澈詩與皎然僧標齊名澈著律宗行源二十一卷蚤遊京師聲譽顯著終老于越焉相國權德輿作序餞之有觀其容鑒其詞知其心不待境靜而靜之之語憲宗元和十一年入滅有文集二十卷尚書劉禹錫為序後人稱之曰越之澈洞氷雪丙子貞元十二年四月帝生日故事命沙門道士講論於麟德殿至是始命以儒二參之帝悅賜法師瑞甫紫方袍命入官輔導皇太子僧標沙門名僧標幼而神宇清茂首中肅宗乾元元年試通經之選為僧後習毘尼有高行至是貞元十四年結庵杭州之西嶺上大雅與之遊如李吉甫韋皐孟簡皆與結塵外交吳人語曰杭之標摩雲霄越之澈洞氷雪𤁳之晝能清秀竟陵陸羽見標曰日月雲霞吾知為天標山川草木吾知為地標推能歸美吾知為德標閑居趣寂得非名實在公乎杭人尊之而不名但呼曰西嶺和尚塔記己卯貞元十五年四月庾承宣作福州無垢淨光塔銘略曰觀察使柳公監軍使魚公相與言曰報君莫大於崇福崇福莫大於樹善樹善莫大於佛教教之本其在浮圖歟夫塔者上參諸天下鎮三界影之所廕如日月之照破昏為明鈴之所響如金石之奏聞聲生善如是諸福盡歸人王謀之既臧相顧踴躍食王祿者樂於檀施荷帝力者悅而獻工役無告勞功用斯畢皇帝嘉焉御札題額錫名貞元無垢淨光之塔寶林傳貞元十七年建康沙門慧炬天竺三藏勝持編次諸祖傅法記讖及宗師機緣為寶林傳癸未貞元十九年東都聖善寺大師凝公示寂翰林白樂天作八漸偈吊之其序曰居易甞求心要於師師賜教焉曰觀覺定慧明通濟捨由是入於耳貫于心有得也師今云亡以八字作偈哀悼之甲申貞元二十年九月太子誦得風疾不能言貞元二十一年正月辛未朔諸王親戚入賀太子獨以疾不能來帝涕泣悲嘆由是得疾日益甚凡二十餘日中外不通莫知兩宮安否癸未帝崩甲午宣遺詔太子即帝位於太極殿誦德宗長子失音不能決事居深宮施簾帷獨宦官李忠言昭容牛氏侍左右百官奏事自幃中可其奏在位一年壽四十六乙酉永貞元年八月庚子制令太子即皇帝位朕稱太上皇徙居興慶宮乙巳憲宗即位於宣政殿永貞九月太尉中書令韋皐薨皐治蜀二十一年封南康忠武王四川奉祀之以為土神禮重釋氏法嘉州鐫山為石佛像成皐為記有曰頭圍千尺目廣二丈其餘相好一一稱是又甞訓一鸚鵡念佛鵡斃皐曰是念佛者官以桑門禮闍維之果得舍利二顆皐為記略曰元精以五氣授萬類雖鱗介毛羽必有感清英純粹者矣聿彼禽類習乎能言了空相於不念留真骨於已斃殆其元聖示現感於人心純順宗長子初封廣陵王永貞元年三月立為皇太子八月受詔即位在位十五年壽四十五元和丙戌元和元年春正月上皇崩十月詔天下有道行僧赴上都闡揚法化丁亥元和二年詔信州鵝湖山大義禪師入麟德殿設齋召諸大德論道帝臨聽論義有法師問何謂四諦師曰聖上一帝三諦何在又問欲界無禪禪居色界此土憑何而立師曰法師只知欲界無禪不知禪界無欲曰如何是禪義以指點空法師無對帝曰法師講無窮經論只這一點尚不奈何義却問眾師曰畢竟以何為道有對知者是道師曰不可以智知不可以識識安得知者是道有對無分別是道師曰善能分別諸法相於第一義而不動安得無分別是道有對四禪八定是道師曰佛身無為不墮諸數安得四禪八定是道復有數人致對義皆乘機為曉之帝問曰何者是佛性義曰不離陛下所問帝默契由是益重禪宗師衢州須江徐氏嗣馬祖元和十三年正月入寂勅諡慧覺禪師徑山舊祖圖曰大義滏禪師姓吳氏僧錄元和二年二月制法師端甫掌內殿法事儀注錄左右街僧事僧錄自甫而始荊南城東天皇寺道悟禪師唐協律郎符載撰碑曰道悟姓張氏婺州東陽人年十四出家依明州大德祝髮二十五受戒於杭州竹林寺初參國一於徑山留五年代宗大曆十一年隱於四明大梅山德宗建中初謁江西馬祖二年參石頭乃大悟遂隱當陽紫陵山後於荊南城東天皇廢寺僧靈鑒者請居至是元和二年四月十三日以背痛入滅壽六十坐三十五夏法嗣三人曰慧真曰文賁曰幽閑今荊南城東有天皇巷存焉戊子元和三年詔懷暉禪師居京兆章敬寺每召對麟德殿論道是年入寂勅諡大覺禪師師泉州謝氏子嗣馬祖荊南城西天王寺道悟禪師唐正議大夫戶部侍郎平章事荊南節度使丘玄素撰師碑曰道悟渚宮人姓崔氏子玉之後胤也年十五依長沙寺曇翥律師出家二十三詣嵩山受戒三十參石頭賴沐指示曾未投機次謁忠國師年三十四與國師侍者應真南還謁馬祖祖曰識取自心本來是佛不屬漸次不假修持體自如如萬德圓滿師於言下大悟祖囑之曰汝往住持莫離舊處師蒙旨已便返荊門去郭不遠結草為廬後節使顧問左右申其端緒節使親往訪問見其路隘車馬難通極目荒榛曾未修整因之怒其令人持師拋於流水旌斾旋歸居第火發莫可近向聞空中聲曰我是天王神我是天王神節使謝過拜禮煙焰頓息亟趍江際見師水涯重伸懺悔迎請在衙供養於府西造寺額曰天王師居常稱云快活快活臨將入寂乃稱苦苦閻羅王來取伊也院主云和尚被節使拋向水中神色不動如今何得恁麼地師舉枕子云汝道當時是如今是院主無對師擲下枕子而逝當此元和五年十月十三日也壽八十二坐六十三夏嗣法一人曰崇信庚寅元和五年三月勅諫議孟簡補闕蕭俛於醴泉寺監護譯經潤文龐居士襄州居士龐蘊者衡州衡陽縣人也字道玄世本業儒少悟塵勞志求真諦德宗貞元初謁石頭遷禪師乃問不與萬法為侶者是甚麼人頭以手掩其口豁然有省後與丹霞天然禪師為友一日石頭問曰日用事作麼生士曰若問日用事即無開口處乃呈偈曰日用事無別唯吾自偶諧頭頭非取捨處處沒張乖朱紫誰為號丘山絕點埃神通并妙用運水及搬柴頭然之既而頭曰子以緇邪素邪士曰願從所慕遂不剃染後參馬祖問曰不與萬法為侶者是甚麼人祖曰待汝一口吸盡西江水即向汝道士於言下頓悟玄旨遂廁祖之門徒焉乃留駐參承二載有偈曰有男不婚有女不嫁大家團欒頭共說無生話機辯捷出諸方嚮之至是元和六年北遊襄漢隨處而居有女名靈照賣竹漉籬以供朝夕士坐次問靈照古人道明明百草頭明明祖師意如何會女曰老老大大作這箇語話士曰爾作麼生女曰明明百草頭明明祖師意士乃笑士因下橋被摟女見亦去士邊倒士曰爾作甚麼女曰見爺倒地靈照相扶士將入滅謂靈照曰視日早晚及午以報照遽報日已中矣而有蝕也士出戶觀靈照即登父座合掌坐亡士笑曰我女鋒捷矣於是更延七日州牧于公頔聞之來問士謂之曰但願空諸所有慎勿實諸所無好住世間皆如影響言訖枕公膝而化遺命焚棄於江湖中龐婆走田中謂其子龐大曰汝父死矣龐大笑曰嗄倚鋤亦脫去婆曰汝更愚癡既為焚燒畢婆乃遍別鄉閭歸隱之自後莫知其所自有詩偈三百餘篇傳於世緇白傷悼謂禪門龐居士即毘耶淨名也壬辰元和七年夏六月大水為陰盈之象帝出宮女三百車辦食飛走元和八年法師智󰀃悟解絕倫然寡徒侶偶有耆宿閱󰀃著述乃曰汝識至高頗符佛意今寡徒眾蓋缺人緣耳佛猶不能度無緣況初心者乎可辦食布施飛走却後二十年當自有眾󰀃如其教炊米散郊外感鳥大集搏飯󰀃祝曰食吾飯者願為法侶後二十年󰀃往鄴城開講座下有眾千餘人皆年少比丘北山錄北山法師神清著盛行於世至是元和九年清入寂百丈山江西隆興路禪師名懷海福州長樂王氏子丱歲離塵三學該練屬馬祖闡化江西乃傾心依附與西堂智藏南泉普願同號入室時三大士化門為角立焉師上堂曰靈光獨耀逈脫根塵體露真常不拘文字心性無染本自圓成但離妄緣即如如佛師剏立叢林儀軌名曰清規至是元和九年正月十三日歸寂壽九十五歲勅諡大智禪師塔曰大寶勝輪師嗣馬祖清規百丈山大智海禪師創立也猶佛之律條動靜云為折旋俯仰莫可犯也叢林尊行之又有日用小清規永明壽禪師所作也元和九年正月柳子厚作南嶽大明律師碑其略曰儒以禮立仁義無之則壞佛以律持定慧去之則喪是以離禮於仁義者不可與言儒異律於定慧者不可與言佛達是道者惟大明師凡浮圖之道衰其徒必小律而去經大明恐焉於是究戒律而大法以立通經教而奧義以修凡衣服器用動有師法言語行止皆為物軌全文載柳集鳥窠禪師諱道林杭州富陽潘氏子母朱氏誕時異香光明滿室因名曰香光九歲出家二十一於荊州果願寺受戒後詣長安西明寺復禮法師學華嚴經起信論禮示以真妄頌俾修禪那師問曰初云何觀云何用心禮久而無言師三禮而退屬代宗詔徑山道欽禪師至闕師就得以謁之契悟心要及南歸錢塘孤山永福寺有辟支佛塔時道俗共為法會師振錫而入有靈隱寺韜光禪師曰此之法會何以作聲師曰無聲誰知是會後見西湖之北秦望山有長松枝葉繁茂盤屈如蓋遂棲止其上故時人謂之鳥窠禪師有鵲巢於側人又曰鵲巢和尚至是元和間白侍郎居易由中書舍人出刺杭州聞師之道因見師棲止巢上乃問曰師住處甚險師曰大守危險尤甚曰弟子位鎮山河何險之有師曰薪火相交識性不停得非險乎曰佛法大意如何師曰諸惡莫作眾善奉行曰三歲孩兒也解恁麼道師曰三歲孩兒雖道得八十翁翁行不得侍郎欽嘆數從問道乃起竹閣於湖上近師之居以便朝夕之參益竹閣者今曰廣化寺侍郎遺像存焉師於穆宗長慶四年二月十日告侍者曰吾今報盡言訖跏趺而化勅諡圓修禪師師嗣國一欽禪師四祖旁派布氏侍者法名會通姓吳為供奉官元和十年一日奏帝曰臣幼不食葷志願從釋浹旬蒙詔許出家尋母患歸杭州鄉里趍謁鳥窠禪師於湖上願求剃度窠曰今時為僧鮮有精苦者行多浮濫卿曰本淨非琢磨元明不隨照窠曰汝若了淨智妙圓體自空寂即真出家元卿確請窠乃與披剃具戒法名會通侍窠年久忽辭窠曰諸方學佛法去窠曰佛法此間亦有些子通曰請和尚佛法窠於身上拈起布毛吹之通頓悟玄旨遂不遊行雅號布毛侍者建伽藍於喜鵲寺之東葛嶺之西塢曰招賢丙申元和十一年江州歸宗寺智常禪師目有重瞳用藥手按摩久而目眥俱赤因號赤眼歸宗江州刺史李渤問曰芥子納須彌莫妄談否師曰人傳使君讀萬卷書是否李曰然師曰使君自頂至踵如椰子大萬卷向甚處著渤俛首有省師歿有嗣法者甚盛師嗣馬祖馬郎婦觀世音也元和十二年菩薩大慈悲力欲化陝右示現為美女子乃之其所人見其姿貌風韻欲求為配女曰我亦欲有歸但一夕能誦普門品者事之黎明徹誦者二十輩女曰女子一身豈能配眾可誦金剛經至旦通者猶十數人女復不然其請更授以法華經七卷約三日通至期獨馬氏子能通經女令具禮成姻馬氏迎之女曰適體中不佳俟少安相見客未散而女死乃即壞爛葬之數日有老僧仗錫謁馬氏問女所由馬氏引之葬所僧以錫撥之尸已化唯黃金鎖子之骨存焉僧錫挑骨謂眾曰此聖者憫汝等障重故垂方便化汝耳宜善思因免墮苦海語已飛空而去自此陝右奉佛者眾泉州粲和尚贊曰丰姿窈窕鬢欹斜賺殺郎君念法華一把骨頭挑去後不知明月落誰家清涼國師清涼大統國師澄觀始見於則天萬歲通天元年至順宗在東宮之時聞法解悟以心要問於國師師答之略曰至道本乎其心心法本乎無住無住心體靈知不昧性相寂然包含德用迷現量則惑苦紛然悟真性則空明廓徹雖即心即佛唯證者方知然有證有知則慧日沈沒於有地若無照無悟則昏雲掩蔽於空門若一念不生則前後際斷照體獨立物我皆如直造心源無智無得然迷悟相依真妄相待若求真去妄如棄影勞形若體妄即真似處陰影滅若無心忘照則萬慮俱捐若任運寂知則眾行爰啟放曠任其去住靜鑒覺其源流語默不失玄微動靜未離法界言止則雙亡知寂論觀則雙照寂知語證則不可示人說理則非證不了是以悟寂無寂真知無知以知寂不二之一心契空有雙亡之中道帝之元和四年五月勅有司別鑄金印加清涼國師號僧統國師主教門事帝問師曰華嚴所詮何謂法界師曰法界者眾生身心之本體也從本以來虛明廣大唯一真境而已無有形貌而森羅大千無有邊際而含容萬有昭昭於心目之間而相不可覩晃晃於色塵之內而理不可分非徹法之慧目離念之明智不能見自心如此之靈通也故世尊初成正覺歎曰奇哉一切眾生具有如來智慧德相但以妄想執著而不證得於是稱法界性說華嚴經全以真空簡精事理融攝周遍凝寂帝聽於玄談廓然自得護國真身佛骨己亥元和十四年正月帝遣中使杜英奇持香華往鳳翔府法雲寺護國真身塔所請釋迦文佛指骨入內帝御安福門迎拜留禁中供養三日五色光現百僚稱賀歷送諸寺釋部威儀太常長安萬年音樂旌旛鼓吹偉盛殊特刑部侍郎韓愈上表陳諫引古言今稱帝壽國祚之不延永帝大怒以表示宰輔將抵以死裴度崔群為解之貶潮州刺史愈倒郡之初以表哀謝勸帝東封泰山久而無報欝欝不樂聞郡有大顛禪師道德名重以書招之三招而大顛至顛之言論超勝留數十日或入定數日方起愈甚敬焉師辭去愈祀神海上乃登靈山造師之廬問曰弟子軍州事繁省要處乞師一句師良久不顧公罔措時三平為侍者乃敲床一下師云作麼平云先以定動後以智拔公乃拜三平而謝曰和尚門風高峻愈於侍者處得箇入路師問愈曰子之貌欝然似有不懌何也對曰愈之用於朝享祿厚矣一旦以忠言不用竄逐八千里播越嶺海喪吾女孥毒霧瘴氣日夕發作今黜於無人之地其生詎可保乎愈之來也道出廣陵廟而禱之幸蒙其力而卒以無恙以主上有中興之功已奏章道之使東巡泰山奏功皇天倘有意於此則庶幾召愈述作功德而薦之郊廟焉愈早夜待之而未至冀萬一於速歸愈安能有懌乎顛曰子直言於朝也忠於君而不顧其身耶抑尚顧其身而強言之以徇名耶言用則獲忠直之名享報言之利不用而逐事之必至何介介於胸中哉苟患乎逐則盍勿言而已吾聞之為人臣者不擇地而安不量勢而行今子遇逐而不懌趍時而求徇殆非人臣之正也且子之死生禍福豈不懸諸天乎子姑自內修而外任命可也彼廣陵其能福汝耶主上以奸臣負國而討之不暇僅能克乎而瘡痍未瘳方此之際而子又欲封禪告功以騷動天下而屬意在乎己之欲歸子奚忍於是耶且夫以窮自亂而祭其鬼是不知命也動天下而不顧以便己是不知仁也強言以干忠遇困而抑欝是不知義也以亂為治而告皇天是不知禮也而子何以為之且子之遭黜也所言何事愈曰主上迎佛骨入大內愈以佛者夷狄之法耳三代無佛而年祚永久晉宋梁魏事佛不夭則亂愈恐主上惑於此是以不顧其身而斥之顛曰若是則子言謬矣佛也者覆天人之大器也其道則妙物而為言其言則盡性命之理其教則捨惡而趍善去偽而歸真其視天下猶父之於子也而子毀之是猶子而刃父也吾聞善觀人者觀其道之所存而不較其所居之地桀紂之君跖蹻之臣皆中國人也然不可法者以其無道也舜生東夷文王生西夷由余生於戎季禮出於蠻彼二聖二賢豈可謂之夷狄而不法乎今子不觀佛之道而徒以為夷狄何言之陋也子以上古未有佛而不法耶則孔孟生衰周而蚩尤瞽叟生上古矣豈可捨衰周聖賢而法上古凶頑哉子以五帝三王之代未有佛而長壽也外丙二年仲壬四年何其夭耶書無逸曰自時厥後亦罔或克壽或十年或四五年也以漢晉之間人主夭且亂則漢明為一代之英主梁武壽至八十六豈必皆夭且亂耶愈曰余謂佛者口不道先王之法言而妄倡乎輪迴生死之說身不踐仁義忠信之行而詐造乎報應禍福之故無君臣之義無父子之親賊先王之道愈安得默而不斥之乎顛曰甚哉子之不達也有人於此終日數十而不知二五則人必以為狂矣子之終日言仁義忠信而不知佛之言常樂我淨誠無以異也且子誦佛書其疑與先王異者可道之乎曰愈何暇讀彼之書顛曰子未甞讀佛之書則安知不談先王之法言耶無乃以甞讀孔子之書而遂疑彼之非乎抑聞人以為非而遂非之乎苟以甞讀孔子之書而疑彼之非是舜犬也聞之以為非而遂非之是妾婦也昔舜畜犬犬所見者惟舜一日堯過而吠之非愛舜而惡堯以所常見者舜未甞見堯也又聞女子之嫁也母送之巨往之汝家必敬必戒無違夫子然則從人者妾婦之事安可從人之非而不考其所以非之者乎夫輪迴生死非妄造也此天地之至數幽明之妙理也以物理觀之草木根荄槁而復生則其往復又何怪焉孔子曰原始要終故知死生之說莊子曰萬物出於機入於機賈誼曰化為異類兮又何足患此皆輪迴之說不俟於佛而明也焉得謂之妄乎且子又以禍福報應為詐造此尤足見子之非也夫善惡之報皆神理自然之應易曰積善有餘慶積惡有餘殃又曰鬼神害盈而福謙曾子曰戒之戒之出乎爾者反乎爾者也此皆報應之說也唯佛能隱惻乎人之禍福是以彰明較著言其必至之理使不自陷乎此耳豈詐造哉又言佛無君臣之義父子之親此固非子之所及也事固有在方之內者有在方之外者方之內者眾人所共守之方之外者非天下之至神莫之能及也故聖人之為言也有與眾人共守而言之者有盡天下之至神而言之者彼各有所當也孔子之言道也極之則無思無為寂然不動感而遂通此非眾人所共守之言也眾人而不思不為則天下之理幾乎息矣佛與人臣言必依於忠與人子言必依於孝此眾人所共守之言也及其言之至則有至於無心非唯無心也則有至於無我非唯無我也則又至於無生矣則陰陽之序不能亂而天地之數不能役也則其於君臣父子固有在矣此豈可為單見淺聞者道哉今吾告汝以佛之理蓋無方者也無體者也妙之又妙者也其比則天也有人於此終日譽天而天不加榮終日詬天而天不加損然則譽之詬之者皆過也夫自漢至於今歷年如此其久也天下事物變革如此其多也君臣士民如此其眾也天地神明如此其不可誣也而佛之說乃行於中無敢議而去之者此必有以蔽天地而不恥關百聖而不慚妙理存乎其間然後至此也子盍深思之乎今吾告汝以學者必考乎道之遠者焉道之遠則吾之志不能測者矣則必親夫人之賢於我者彼之賢於我者以此為是矣而我返見其非則是我心有所未盡知者也是故深思彼之所是而力求之則庶幾乎有所發也今子屑屑於形器之內奔走乎聲色利欲之間少不如志則憤欝悲躁若將不容其生何以異於蚊虻爭穢壤於積󱡐之間哉於是愈瞠目而不收氣喪而不揚茫然有若自失逡巡謂大顛曰言盡於此乎顛曰吾之所以告子者蓋就子之所能而為之言非至乎至者也曰愈也不肖欲幸聞其至者可乎顛曰誠爾心盡爾性窮物之理極天之命然後可聞也爾去吾不復言矣愈趍而出八月帝與宰臣語及愈有可憐者授袁州刺史復造顛廬施衣二襲而請別曰愈也將去師矣幸聞一言卒以相愈顛曰吾聞易信人者必其守易改易譽人者必其謗易發子聞吾言而易信之矣庸知復聞他說不復以我為非哉遂不告愈知其不可有聞乃去至袁州孟簡尚書知愈與大顛遊以書抵愈嘉其信嚮愈答簡書稱大顛頗聰明識道理實能外形骸以理自勝不為事物侵亂雖不盡解其語要且自胸中無滯礙因與之往還也潮州靈山大顛禪師諱寶通潮州揚氏子嗣南嶽石頭希遷禪師遷嗣吉州青原行思思嗣六祖大鑑禪師是年柳子厚卒庚子元和十五年正月庚子帝崩閏月皇太子即位於太極殿諱恒憲宗第三子元和七年立為皇太子在位四年壽三十歲長慶辛丑長慶元年三月廬龍節度使劉總舉幽燕二十餘郡歸朝乞為僧詔賜僧衣號大覺大師署所居第為報恩寺壬寅長慶二年三月帝遣左街僧錄靈阜齎詔起汾州無業禪師赴闕阜至宣詔畢稽首曰主上此度恩旨不同願師起赴師笑曰貧道何德累煩人主汝可先行吾即往矣遂沐浴敷座告門人慧愔等曰汝等見聞覺知之性與太虛同壽一切境界本自空寂迷者不了即被境惑一為境惑流轉不窮常了一切空無一法當情是諸佛用心處言訖端坐至中夜而逝阜回奏其事帝欽嘆久之賜諡大達國師師蒙憲宗兩朝敬重凡三詔不赴師商州杜氏子嗣馬祖十月帝幸善因寺施僧緡錢一百萬十一月詔立景王湛為皇太子癸卯長慶三年八月帝幸長慶宮遇持鉢僧施絹三百匹湖東寺如會禪師入寂壽八十韶州人嗣馬祖一禪師甲辰長慶四年冬帝崩於寢殿敬宗即位於太極東序十二月徐泗觀察使王智興以帝生日請於泗州置戒壇度僧尼以資福帝許之杭州永福寺刊石壁法華經元稹為記湛穆宗長子在位二年壽十八寶歷乙巳寶歷元年丙午寶歷二年十二月帝崩昂穆宗第二子初封江王敬宗無子立江王在位十三年壽三十三太和開成五丁未太和元年隨州大洪山慈忍靈濟大師名善信隆興張氏憲宗元和中隷洪州開元寺僧籍參馬祖一禪師密契心要敬宗寶曆二年抵隨州太湖山側居焉屬時亢旱鄉人張武陵具羊豕以祈湖龍師見而悲之曰害命濟命重增乃罪可且勿殺小須三日吾為爾祈師即入山北之巖穴宴坐冥禱雷雨大作數日後武陵迹而求之師方在定武陵即施其山興建精舍以二子給侍左右學侶依嚮遂成法席至是太和元年五月二十九日師密語龍神曰吾前以身代牲輟汝血食今捨身償汝可享吾肉即引刀截右膝復截左膝門人奔持其刀白液湧流儼然入寂山南東道奏上其狀帝嘉之賜所居額幽濟禪院石晉天福中改為奇峯寺宋神宗元豐元年又改曰靈峯寺哲宗元祐二年九月詔改為十方禪寺移洛陽少林寺長老報恩住持師嗣馬祖一禪師藥山禪師惟儼絳州韓氏年十七依潮陽西山慧照禪師出家納戒於衡嶽希操律師博通經論嚴持戒律首造石頭頭指之見馬祖復還石頭領悟心要後住澧州藥山海眾雲合尚書李翱字習之刺朗州慕師之道入山謁之山誦經不顧李曰見面不如聞名師呼之李應諾山曰何得貴耳賤目李謝之乃問曰如何是道山以手指上下云會麼李曰不會山云雲在青天水在缾李忻然答以偈曰鍊得身形似鶴形千株松下兩函經我來問道無餘說雲在青天水在缾又問如何是戒定慧山云這裏無此閑家具李領解辭去師嗣石頭遷禪師至是太和二年入寂壽八十四勅諡弘道大師塔曰化城龍潭澧州龍潭崇信禪師渚宮人家居荊南城天皇寺巷禮道悟禪師出家既受具服勤左右領悟玄旨後詣澧陽龍潭棲止焉師嗣天皇道悟禪師悟嗣石頭遷遷嗣青原思禪師思嗣六祖尊者信接弟子曰德山宣鑒石壁經太和三年蘇州重玄寺刊石壁經成白侍郎居易為碑略曰夫開示悟入諸佛知見以了義度無邊以圓教垂無窮莫尊於法華經凡六萬九千五百五言證無生忍造不二門住不思議解脫莫極於維摩經凡二萬七千九十二言攝四生九類入無餘涅槃實無得度者莫先於金剛經凡五千二百八十七言壞罪集福淨一切惡道莫急於尊勝陀羅尼經凡三千二十言應念隨願生極樂土莫大於彌陀經凡一千八百言用正見觀真相莫出於普賢行法經凡六千九百九十言詮自性認本覺莫深於實相法密經凡二千一百五言空法塵依佛智莫過於般若心經凡二百五十八言是八種經具十二部三乘之要旨萬佛之祕藏盡矣般若心經凡有三譯二百五十八言者太宗貞觀間玄奘三藏法師之譯也譯之第三者也丹霞鄧州丹霞天然禪師六月入寂壽八十三勅諡智通禪師初師本業儒將應舉長安偶禪者於旅邸禪者問曰仁者何往曰選官去禪者曰選官何如選佛曰選佛當往何所禪者曰今江西馬大師出世是選佛之場霞乃直造江西見祖以手拓幞頭額馬祖視之曰南嶽石頭是汝師也遽抵石頭以手拓幞頭額石頭曰著槽廠去霞禮謝入行者房隨次執爨役凡三年忽一日石頭告眾曰來日剗佛殿前草及期凡大眾諸童行各備鍬钁剗草霞獨以盆水洗頭跪石頭前石頭笑而為之剃落從而為之說戒霞遂掩耳而趍去再謁馬祖入僧堂坐聖僧頸馬祖曰我子天然即拜馬祖謝師賜與法號因名天然也今之僧堂曰選佛場本於此也師嗣石頭觀世音菩薩現像帝嗜蛤蜊㳂海官吏先時遞進人亦勞止至是太和五年一日御饌蛤蜊有擘不開者一聞于帝焚香祝之乃張菩薩形儀梵相具足帝貯以金粟檀香合賜興善寺令眾瞻禮因問群臣斯何祥也或奏太乙山惟政禪師深明佛法博聞知見乞詔問之即詔師至帝問其說政曰物無虛應此乃啟陛下信心耳契經云應以此身得度者即現此身而為說法帝曰菩薩身已現且未聞說法政禪師曰陛下覩此為常耶非常耶信耶非信耶帝曰希有之事朕深信焉師曰陛下心信聞說法竟皇情悅豫得未曾有詔天下寺院各立觀音像以答殊休留師於內道場累辭歸山詔令住聖壽寺師平原人姓周氏受業本州延和寺之詮澄法師得法於嵩山普寂禪師隱居太乙山學者盈室武宗初入居終南山終後闍維收舍利四十九粒建塔焉嵩山寂嗣北宗秀禪師癸丑太和七年十月帝誕節召法師知玄與道士入麟德殿論道南泉池州南泉禪師名普願鄭州新鄭王氏子幼慕空宗肅宗至德二年依大隗山大慧禪師受業詣嵩嶽受具足戒初習相部舊章究毘尼篇聚遊諸講肆歷聽楞伽華嚴入中百門觀精練玄義後入馬祖之室頓忘筌蹄悟明心地德宗貞元十一年憩錫池陽不下南泉三十餘載至是太和初宣城廉史陸亘大夫請師下山伸弟子禮請振玄綱以說法要太和八年十二月示疾告門人曰星翳燈幻亦久矣勿謂吾有去來也言訖而逝師嗣馬祖道吾潭州道吾山禪師名宗智龍興海昏張氏子幼依槃和尚受教登戒參扣藥山密契心印到鎮江鶴林指夾山見船子誠禪師於華亭至此太和九年九月七日入寂闍維得靈骨數片舍利建塔道吾山壽六十一勅諡修一大師塔曰實相後雷遷其塔于石霜山之陽師嗣藥山儼儼嗣石頭遷船子華亭朱涇船子和尚名德誠遂寧府人得法於藥山至華亭泛小舟隨緣度日人莫知其高行因號曰船子和尚富有詞句後因道吾指夾山會禪師來參山既解悟別去已頻頻回顧師遂喚闍黎山回首師竪起橈曰汝將謂別有耶乃覆舟入水而逝師嗣藥山丙辰開成元年衢州子湖巖禪師名利蹤澶州人姓周氏出家幽州開元寺依年受具入南泉室抵衢州馬蹄山至是開成二年邑人翁遷貴施山下子湖創院以居師師於門下立牌曰子湖有一隻狗上取人頭中取人心下取人脚擬議則喪身失命臨濟會下二僧參纔揭簾師喝曰看狗僧回顧師使歸方丈僖宗廣明元年入寂塔於本山師嗣南泉願戊午開成三年三月清涼國師澄觀入寂壽一百二歲臘八十三加大統國師帝謂以祖聖宗仰特輟朝三日重臣縞素奉全身塔終南山未幾有梵僧至闕表稱於葱嶺見二使者凌虛而過問之答曰北印度文殊堂神也東取華嚴菩薩大牙歸國供養有旨啟塔果失一牙遂闍維舌根不壞如紅蓮色舍利光明瑩潤塔之賜塔曰妙覺相國裴休奉勅撰碑勅寫師真奉安大興唐寺宋太宗時贊寧僧統撰大宋高僧傳稱國師憲宗元和間入寂春秋七十餘二說不同今並存之唐舊史曰德宗貞元十五年四月帝誕節勅有司備儀輦迎教授和尚澄觀入內殿闡揚華嚴宗旨觀陞高座曰大哉真界萬法資始包空有而絕相入言詞而無迹妙有不有真空不空我佛得之妙踐真覺廓淨塵習寂寥於萬化之域動用於一空之中融身剎以相含流聲光而遐燭我皇得之靈鑒虛極保合大和聖文掩於百王淳風扇於萬國敷玄化以覺夢垂天真以性情是知華嚴教旨寂廓沖邃不可得而思議矣失其旨也徒修因於曠劫得其門也等諸佛於一朝帝顧謂群臣曰朕之師言雅而簡辭典而富能以聖法清涼朕心仍以清涼賜為國師之號朕思從來執身心我人及諸法定相斯為顛倒群臣再拜稽首頂奉明命由是中外台輔重臣咸以八戒師禮之庚申開成五年春正月帝崩帝之弟武宗立九月召道士趙歸真等入禁中修金籙道場十月武宗昇玄壇親受法籙左拾遺王哲諫曰王業之初不宜崇信太過炎穆宗第五子初封頴王先是文宗太子永薨無子立敬宗子陳王成美為皇太子及文宗崩中尉仇士良等矯詔廢太子立頴王為皇太弟即位在位六年壽三十二會昌辛酉會昌元年六月以衡山道士劉玄靜為光祿大夫充崇玄館學士六祖下五世圭峯宗密禪師入寂雲巖潭州雲巖禪師名曇晟鍾陵建昌王氏少出家於石門參百丈海禪師二十年因緣不契後造藥山山曰百丈說甚麼法師曰一日上堂大眾立定以柱杖一時趁散復召大眾眾迴首丈曰是甚麼山曰今日因子得見海兄師於言下頓悟便禮拜至是會昌元年十月二十六日喚主事令備齋來日有上座發去至二十七夜入寂荼毘得舍利一千餘粒瘞于石室勅諡無住大師塔曰淨勝師嗣藥山儼禪師接弟子洞山价曹洞宗本於師也九座山癸亥會昌三年正覺大師諱智廣興化軍仙遊人憲宗元和二年示生初參鹽官安國師及鄂州無等禪師有省遂南歸止泉州常持鐵鉢以一白犬自隨至是武宗將廢教乃遁巖谷宣宗復教復出南山懿宗咸通六年柢此九山之所逢巨蟒欲來吞師師錫先飛撑拄蟒口師入蟒口趺坐逮師出定蟒化為石矣既而雷雨湧沙成院基址由是山之神移山八維院居其中成九座焉師僖宗乾符三年示寂昭宗乾寧二年勅諡正覺大師甲子會昌四年三月詔以道士趙歸真為左右街道門教授先生帝銳意求仙歸真乘寵每排釋氏帝然之復請與釋氏辯論有旨追僧道於麟德殿談論法師知玄登論座辯捷精壯道流不能屈玄因奏曰王者本禮樂一憲度吐納服食蓋山林匹夫獨擅之事願陛下不足留神帝色不平侍臣諷玄賦詩以自釋玄立進五篇有鶴背傾危龍背滑君王且住一千年之句帝知其刺乙丑五年趙歸真薦舉鄧元超偕劉玄靖等愈排釋氏五月勅併省天下佛寺選汰僧人福州龜洋智真禪師慧忠作十偈今出其三篇明月分形處處新白衣寧墜解空人誰言在俗妨修道金粟曾為長者身忍僊林下坐禪時曾被歌王割截肢況我聖朝無此事只令休道亦何悲形容雖變道常存混俗心源亦不昏試讀善財巡禮偈當年豈例是沙門忠揚州柳氏子嗣草堂義義嗣撫州曹山耽章禪師本寂寂嗣洞山价丙寅會昌六年帝餌方士金丹疽發背旬日不能言三月崩宣宗即位夏四月辛未朔宣宗始聽政忱憲宗第十三子封光王為人嚴重寡言宮中咸以為不慧武宗不豫中尉馬元贄立之為皇太叔即帝位在位十三年壽五十歲復佛之教以右常侍李景讓為浙西觀察使初景讓母鄭氏性嚴明早寡家貧居洛陽諸子皆幼母自教之一日宅後古牆因雨潰陷得錢盈船奴婢喜走告母母往焚香祝之曰吾聞無勞而獲身之災也天必以先君餘慶矜其貧而賜之則願諸孤他日學問有成乃其志也此錢不敢取遽命掩而築之三子景讓景溫景莊皆舉進士及第景讓宦達髮已班白小有過不免母之捶楚也太中丁卯大中元年閏二月詔曰會昌季年併省寺宇雖云異方之教有資為理之源中國之人久行其道釐革過當事體乖謬其靈山聖境應會昌五年所廢寺宇諸宿舊僧可仍舊修復住持有司毋得禁止畫彌陀佛是年太子少傅白居易薨年七十五贈尚書左僕射白與弟行簡敏中友愛所居洛陽履道里疏沼種樹架石樓香山鑿八節灘號醉吟先生又自稱香山居士與胡景等九人宴集皆高年不仕人慕之繪為九老圖既卒以其所居第施為佛寺少傅甞畫阿彌陀佛像禮事之自為之記略曰我本師釋迦如來說言西方有世界號極樂以無八苦四惡道故也其國號淨土以無三毒五濁業故也其佛號阿彌陀以壽無量願無量功德相好光明無量故也諦觀此娑婆世界眾生無賢愚無貴賤無幼艾有起心歸佛者舉手合掌必向西方有怖厄苦惱開口發聲必先念阿彌陀又範金合土刻石繡紋乃至印水聚沙童子戲者莫不率以阿彌陀佛為上首不知其然而然由是而觀是彼如來有大誓願於此眾生眾生有大因緣於彼國土明矣不然南北東方過現未來佛多矣何獨如是哉唐中大夫太子少傅白居易當衰暮之歲中風痺之疾乃捨俸錢三十萬命工畫西方世界一部阿彌陀佛坐中央觀音勢至二大士侍左右人天瞻仰功德成就弟子居易稽首跪於佛前願此功德迴施眾生眾生有如我老者如我病者願離苦得樂斷惡修善不越南部便覩西方青蓮上品隨願往生現在未來常得親近欲重宣此義而說讚曰極樂世界清淨土無諸惡道及眾苦願如我身老病者同生無量壽佛所戊辰二年觀察使裴休守宣城常與名緇講道門人謂公曰敢問三界之言未立人不知修行不見因果介景福者不為之少洎斯教也行乎中國愚人畏罪損其惡賢人望福增其善增之不已則至今當盡善矣損之不已至今當無惡矣何昏迷暴虐無減於秦漢之前福慧聰明不增於魏晉之後歸之者殊途輻湊立之者萬法雲興宜使吾人盡昇覺路不宜蚩蚩庶類由古至今若斯之迷也由之之用庸非溺乎公笑謂之曰大明肇啟法不齋備聖人繼出代天為工結網畫卦文質滋改一聖立一法生天道人事顯若符契夫燧人氏之未有火也則天無火星人無火食龜無火兆物無火災必矣少昊氏之未理金也則天無金星人無金用龜無金兆物無金災必矣及聖人攻木出火鍛石取金於是乎精芒主宰騰變上下則知世法時事隨聖人也考精神之源窮性命之表作大方便護於群生群生受之而不知蓋猶天道運行物以生茂皆謂自己孰知其然也於是問者廓然自得佛味及詔許立寺而宣城士民相鼓以萬請先立之於宣郛遂復新興寺焉休乃禮迎黃檗希運禪師至郡寓開元寺朝夕受法己巳三年湖南觀察使裴休謁潭州華林覺禪師問有侍者否師曰有一兩箇使云在甚麼處覺乃喚大空小空二虎自菴後而至使驚懼焉覺潭州人嗣馬祖一禪師黃檗洪州黃檗山禪師名希運閩人也幼於福州黃檗山出家受具遊京師往江西參百丈海禪師契悟心要相國裴休鎮宛陵建大禪苑請師說法還以黃檗名其寺休既契心集師所說法語類之成帙題曰黃檗心要入大藏流行至是大中四年八月師入滅勅諡斷際禪師塔曰廣慈師嗣百丈海海嗣馬祖道一禪師辛未大中五年正月詔京兆大薦福寺弘辯禪師入內帝問禪宗何有南北之名師奏曰禪門本無南北自諸祖至弘忍大師有二弟子一慧能受衣法居嶺南一神秀在北揚化得法雖一而開導發悟有頓漸之異故曰南頓北漸非禪宗有南北之號也帝曰何名戒定慧對曰防非止惡名戒六根涉境心不隨緣名定心境俱空照覽無惑名慧帝曰何名方便對曰隱實覆相權巧之門也被接中下曲施誘進謂之方便設為上根言捨方便但說無上道者斯亦方便之談以至祖師玄言忘功絕謂亦無出方便之跡帝曰何為佛心對曰佛者西天之語唐言覺謂人有智慧覺照為佛心心者佛之別名有百千異號體唯其一如陛下日應萬機即是陛下佛心帝曰有人念佛如何對曰如來出世隨根器而說為上根者開最上乘頓悟至理中下根者未能頓曉是以佛開觀門令念佛生於極樂帝曰有持經呪求佛如何對曰如來種種說法皆為一乘如百千眾流莫不朝宗於海如是差別諸緣皆歸薩婆若海帝曰祖師既傳心印金剛經云無所得法如何對曰佛之一化實無一法與人但示各各自性同一法藏當時然燈如來但印釋迦本法而無所得方契然燈本意帝曰禪師既會祖意還禮佛看經否對曰沙門禮佛誦經蓋是住持常法有四種焉依佛戒修身參尋知識漸修梵行履踐如來所行之迹帝曰何為頓見何為漸修對曰頓明自性與佛無二然有無始染習故假漸修對治令順性起用如人喫飯非一口便飽是日便對漏下七刻帝悅賜號圓智禪師繼有詔旨增修天下祖塔應未經賜諡者所在以聞太常考行頒賜弘辯京兆人也嗣章敬寺懷暉禪師暉泉州人姓謝氏憲宗元和十三年入寂諡大覺禪師嗣馬祖壬申大中六年詔復江州廬山東林寺刺史崔黯為碑詔加諡遠法師辯覺二字溈仰宗潭州溈山禪師名靈祐福州長谿人姓趙氏年十五出家依本郡建善寺法常律師剃髮受具於杭州龍興寺究大小乘教二十三遊江西參百丈海禪師悟明心法有司馬頭陀者自湖南來言於百丈曰溈山一千五百人善知識所居之地也師於百丈會中應命而往營搆梵宇值武宗毀教裹頭隱於民大中初觀察使裴休請師復至所居連帥李景讓奏額曰同慶寺禪會特盛緇侶輻輳師敷揚宗教凡四十餘年達其道者不可勝數入室弟子四十一人至是大中七年正月九日盥漱趺坐怡然而逝壽八十三臘六十四塔於本山勅諡大圓禪師塔曰清淨相國鄭愚為碑師嗣百丈海禪師海嗣馬祖一禪師仰山屬江西袁州路禪師名慧寂韶州懷化人姓葉氏年九歲於廣州和安寺投通禪師出家十四披剃未登具即遊方初謁耽源耽忠國師侍者應真也已悟玄旨耽源曰國師當時傳得圓相九十七箇乃六代祖師所留也授與老僧記之曰吾滅後三十年南方有一沙彌到來大興此教次第傳授無令斷絕今適子來當以付之無令斷絕師既領玄旨後參溈山遂陞堂奧師臥次夢入天宮彌勒內院居第二座有一尊者白槌云今當第二座說法師起白槌曰摩訶衍法離四句絕百非諦聽諦聽眾皆散去一日忽有梵僧從空而至師問曰近離甚麼曰西天曰幾時離彼梵曰今早師曰太遲生曰遊山翫水師曰神通遊戲則不無闍黎梵曰特來東土禮文殊却遇小釋迦遂出梵書貝多葉數十與師作禮乘空而去自此號師小釋迦焉梁貞明二年丙子歲師再遷東平說偈曰年滿七十七無常在今日日輪正當午兩手抱屈膝言訖以兩手抱膝而終閱明年嗣法弟子南塔光涌禪師遷靈骨歸仰山塔于集雲峰下勅諡智通禪師妙光之塔師嗣溈山祐禪師法道盛化人皆宗之曰溈仰宗寂初住王莽山僖宗乾符六年山神請曰東南有大仰山福地也師乃遷焉甲戌大中八年終南山初有一僧結菴習定一日有猴竊其伽黎衣披而宴坐隨有群猴皆習定坐有脫去者今有五獼猴塔至是宣宗御製讚曰嗟汝獼猴能入定心猿不動幾千春罷攀紅樹三冬菓休弄碧潭孤月輪雙眼已隨青嶂合兩眉猶對百花顰自從坐脫終南後悟了浮生多少人受戒給牒丙子大中十年勅法師辯章為三教首座初令僧尼受戒給牒戊寅十二年冬十月司空門下侍郎同平章事令狐綯擬李遠杭州刺史帝曰吾聞遠詩長日唯消一局棊安能理人綯曰詩人託此為高興耳未必實然帝曰且令往試觀之三世同居萬敬孺廬州人三世同居喪親廬墓刺指血書佛經郡守改其所居里曰成孝鄉廣孝聚至是大中十二年有司申聞帝勅旌表其家藤蘿尊者溫州瑞安本寂禪院僧無繹因武宗會昌沙汰隱於東北谷結庵禪定閱十年藤蘿纏繞儼然不動人號之藤蘿尊者後人立嗣至今奉祀之己卯大中十三年八月帝崩宣宗性明察沈斷用法無私從諫如流重惜官賞恭謹節儉惠愛民物故大中之政訖於唐亡人思詠之謂之小太宗諱漼宣宗長子始封鄆王在位十四年壽三十一歲咸通庚辰咸通元年普化鎮州普化和尚不知何許人也事盤山密受真訣唯振一鐸佯狂街市或居塚間至是咸通元年振鐸凌空隱隱而逝莫測其由師嗣盤山積禪師積嗣馬祖壬午咸通三年二月杭州大慈山寰中禪師入滅壽八十三勅諡性空禪師師蒲阪人姓盧氏嗣百丈海禪師夏四月勅兩街四寺各置戒壇剃度僧流二七日水懺匡宗大德諱知玄姓陳氏咸通四年制署號悟達國師總教門事十二年五月帝幸安國寺賜師沈香裝飾寶座高二丈餘珍麗絕甚僖宗中和二年駕幸蜀避黃巢至成都遣御史郭遵齎璽書召師赴行在次年師自成都行宮辭還九隴山一珠隆起于左股楚甚是曰人面瘡遇異僧引水洗瘡知為晁錯袁盎冤對也今之水懺三卷者緣起於師也師亦自知時謝右脇安然而逝師三學洞貫名蓋一時世稱陳菩薩德山朗州德山禪師名宣鑒簡州人姓周氏丱歲出家依年受具精究律藏於性空寺通貫諸經旨趣常講金剛般若時謂之周金剛不信南方宗禪之道乃曰出家兒千劫學佛威儀萬劫學佛細行不得成佛南方魔子敢言直指人心見性成佛我當摟其窟穴滅其種類以報佛恩遂檐青龍疏鈔出蜀至澧陽路上買油糍點心婆子指其檐曰這箇是甚麼師曰青龍疏鈔婆曰講何經師曰金剛經婆曰我有一問若道得我當供上座油糍若道不得不與油糍婆乃問曰經中道過去心不可得未來心不可得現在心不可得未審上座點那箇心師無語乃不得油糍而去遂之澧州龍潭寺至法堂曰久嚮龍潭及乎到來潭又不見龍又不現潭隱身曰子親到龍潭師無語求棲止焉一夕侍立潭曰更深何不下去師便出却回曰外面黑潭點紙燭度與師擬接潭即吹滅之師當下大悟便禮拜潭曰子見箇甚麼師曰從今向去更不疑天下老和尚舌頭也來日將所携疏鈔於法堂前焚之舉火曰窮諸玄辯若一毫置於太虛竭世樞機似一滴投諸巨壑辭去抵溈山復還住澧陽三十年屬武宗廢教隱於獨浮山之石室宣宗大中初武陵刺史薛廷望再葺德山精舍號古德禪院請師住持不肯下山廷望設詭計以茶鹽誣師致之入州禮敬堅請然後居之以闡玄化至是咸通六年十二月三日謂眾曰捫空追響勞汝心神夢覺覺非竟有何事言訖安坐而化勅諡見性禪師嗣龍潭崇信禪師武陵唐為朗州今常德路荊域臨濟宗鎮州真定路也臨濟禪師名義玄生曹州南華刑氏自幼剃落初到黃檗時睦州陳尊宿為首座問師在此幾時師曰在此三年州指其問佛法的的大意檗便打三度問三度打師乃辭睦州曰自恨障緣不領深旨今且辭去州曰須辭和尚睦州語檗曰問話上座若來辭方便接伊已後為一株陰涼大樹覆蔭天下人去在師辭檗檗曰往高安參大愚去師至高安愚曰甚處來師曰黃檗愚曰黃檗有何言句師曰某甲三度問佛法的的大意三度被打不知有過無過愚曰黃檗與麼老婆心切師於言下大悟乃曰元來黃檗佛法無多子愚搊住曰這尿床鬼子適來道有過無過如今却道佛法無多子爾見箇甚麼道理速道速道師於大愚肋下築三拳愚拓開曰汝師黃檗非干我事却回黃檗檗曰來來去去有甚了期師曰祇為老婆心切便人事了侍立檗曰大愚有何言句師舉前話檗曰大愚老漢饒舌待來痛與一頓師曰說甚待來即今便打遂掌黃檗檗曰這風顛漢來這裏捋虎鬚師便喝檗云侍者引之參堂去師後住鎮州臨濟學侶雲集乃曰大凡演暢宗乘一句中須具三玄門一玄門須具三要有權有實有照有用汝等諸人作麼生會後居大名府興化寺東堂至是咸通八年四月十日說偈曰㳂流不止問如何真照無邊說似他離相離名人不稟吹毛用了急須磨端坐而逝塔全身於府西北隅勅諡慧照禪師塔曰澄靈嗣黃檗運運嗣百丈海緇林尊仰曰臨濟宗戊子咸通九年詔康承訓討龐勛等於徐州承訓奏乞沙陀三部落使朱耶赤心帥其眾以自隨敗勛於徐州勛死帝嘉朱耶赤心之功置大同軍於雲州以赤心為節度使賜姓李名國昌國昌子克用克用子存勗後唐莊宗也初太宗貞觀間破西突厥置十三州都督府未甞有沙陀府也有處身處密諸部又其小者也朱耶者處身別部之號也至憲宗時始有朱耶盡忠及子執宜見於中國自號沙陀以朱耶為姓蓋沙陀大磧也自處身以來世居此磧號沙陀突厥至盡忠孫賜姓李氏李氏復大而夷狄遂以沙陀為貴種曹洞宗江西瑞州洞山禪師名良价為越州會稽俞氏幼歲出家從師念般若心經至無眼耳鼻舌身意處忽以手捫面問其師曰某甲有眼耳鼻舌等何故言無其師駭異曰吾非汝師指其往五洩山禮默禪師披剃年二十一詣嵩山具戒遊方首謁南泉次參溈山溈山指之曰此去豐陵攸縣石室相連有雲巖道人若能撥草瞻風必為子之所重由是徑造雲巖便問無情說法甚麼人得聞巖曰無情得聞師曰和尚聞否巖曰我若聞汝即不聞吾說法也師曰某甲為甚麼不聞巖竪起拂子曰還聞麼師曰不聞巖曰我說法汝尚不聞豈況無情說法乎師曰無情說法該何典教巖曰豈不見彌陀經云水鳥樹林悉皆念佛念法師於此有省乃述偈曰也大奇也大奇無情說法不思議若將耳聽終難會眼處聞時方得知辭去宣宗大中末年於新豐山接誨學侶盛化豫章高安之洞山權開五位善接三根大闡一音廣弘萬品橫抽寶劒剪諸見之稠林妙叶弘通截萬端之穿鑿又得曹山深明的旨妙唱嘉猷道合君臣偏正回互由是洞上玄風播於天下故諸方宗匠咸共推尊之曰曹洞宗至是咸通十年二月入寂壽六十三臘四十二勅諡悟本禪師塔曰慧覺江西撫州路曹山禪師名本寂生泉州莆田黃氏少業儒年十九歲往福州靈石出家二十五登戒謁洞山山問闍梨名甚麼師曰本寂山曰那箇聻師曰不名本寂山深器之自此入室盤桓數載乃辭去山遂密授洞上宗旨直趨曹溪禮六祖塔回吉水眾嚮師名請開法師志慕六祖遂名山曰曹尋值賊亂乃之宜黃有信士王若一捨何王觀請師住持師更何王為荷玉由是法席大興學者雲萃洞山之宗至師為盛昭宗天復元年六月十五日謂眾白曹山明日辰時行脚去及時焚香宴坐而化壽六十二臘三十七葬全身於山之西阿勅諡元證禪師塔曰福圓寂嗣洞山良价禪師价嗣雲巖晟晟嗣藥山儼儼嗣石頭遷遷嗣青原思思嗣六祖大鑒禪師庚寅咸通十一年十一月帝誕節召兩街大德僧人入內講道帝悅賜曇顯等十人紫衣賜永興軍終南山道宣律師號澄照律師相國裴公至是咸通庚寅薨壽七十四歲執弟子禮事黃檗運禪師悟明心要公諱休字公美河東孟州間喜人兒時與兄弟偕隱晝講經夜著書有饋鹿者休不食曰蔬食猶不足今一㗖肉後何以繼擢進士第累遷職任刺洪州日入龍興寺觀畫壁曰容儀可觀高僧何在眾無對者公曰此間有禪僧否屬運禪師於嶺南黃檗山捨眾來大安精舍混跡灑掃人莫之識或曰有一禪者公延之至理前語問之運朗聲曰裴休公曰諾運曰在甚麼處公豁然契會遂迎之入府朝夕問道公移鎮宛陵請運與俱公於宣宗時執政雲居禪師名道膺幽州玉田人姓王氏童丱出家於涿州延壽寺二十五歲成大僧其師令習聲聞篇聚非其好棄之遊方至翠微聞洞山法席遂造焉契悟宗旨結庵三峰經旬不赴堂价禪師覘之每有天人送食洞山謂之曰我將謂汝是箇人猶作這箇見解高聲呼曰膺庵主師應諾山曰不思善不思惡是甚麼師有省回庵宴坐天神尋之不見三日乃絕山勉師隨方接人遂乃焚其庵去海昏登歐阜廬山西北崦冠世之絕境也就樹縛屋而居號雲居衲子亦追求而集散處山間樹下久成苫架至是咸通十三年遂成法席學侶至一千五百眾唱洞山之道居三十年道遍天下南昌王鐘傅師尊之師於昭宗天復元年十二月二十八日為眾開最後方便敘出世始末次年正月三日端坐而逝勅諡弘覺禪師塔曰圓寂帝於宮中日齋萬僧御製贊唄癸巳咸通十四年三月詔迎鳳翔法門寺佛骨以四月八日至京帝御安福門樓迎拜引入內道場三日供養送京城諸寺七月帝崩太子即位明年四月詔送佛骨歸於鳳翔都人耆耋辭餞皆嗚咽流涕儇懿宗第五子初封晉王懿宗不豫立為皇太子在位十五年壽二十七乾符廣明中和光啟文德甲午乾符元年時東昌路濮州人王仙芝始聚眾數千人起於長垣二年黃巢亦聚眾千餘人應王仙芝巢少時與仙芝皆以販私鹽為事巢善騎射喜任俠粗涉書傳屢舉進士不第遂為盜與仙芝攻剽州縣橫行山東民之困於重斂也爭歸之數月之間眾至數萬乾符五年招討使曾元裕大破王仙芝於黃梅追斬仙芝黃巢方攻亳州仙芝餘黨尚讓者帥其餘眾歸巢推巢為主號衝天大將軍稱王霸元年署官屬陷福建乾符六年冬巢來襄陽十一月山南東道節度使與江西招討使曹全晸合兵屯荊門以拒之戰敗北至江陵俘斬其什七八巢與尚讓收餘眾渡江東走巢勢復振轉掠饒信池宣歙杭等十五州眾至二十萬廣明元年十一月巢陷東都十二月壬午巢兵攻潼關關上兵皆潰中官田令孜奉帝自金光門出惟福穆澤壽四王及妃嬪數人從行百官皆莫之知巢入長安帝幸興元乃入蜀庚寅巢殺唐宗室在長安者壬辰巢即皇帝位國號大齊稱金統元年中和二年巢所署同州防禦使朱溫屢請巢益兵以捍河中不報溫見巢兵勢日蹙知其將亡親將胡真謝瞳勸溫歸國九月溫殺其監軍嚴實舉州降諸道行營都統王鐸承制以溫為同華節度使未幾賜名全忠河中留後王重榮行營都監楊復光東面宣慰使王徽諸道行營都統王鐸議討賊復光曰雁門李僕射驍勇有強兵召之來賊不足平也時王鐸在河中乃以墨勅召李克用十一月克用將沙陀萬七千人趣河中中和三年三月克用進軍渭橋與巢軍戰於渭南賊兵大敗奔走四月克用自光泰門入京師巢力戰不勝焚宮室遁去克用時年二十八歲破巢復長安功第一詔以克用為河東節度使中和四年春二月巢走圍陳州李克用率汴徐󱕝之軍以救之五月巢引兵東北趣汴州克用追及巢於中牟奮擊大破之巢將尚讓帥其眾降克用克用追至冤句糧盡乃還汴州營於城外朱全忠固請入城館於上原驛全忠置酒克用乘酒語頗侵之全忠不平發兵圍驛而攻之克用縋城得出六月武寧將李師悅等追巢至瑕丘敗之巢眾殆盡走至狼虎谷巢甥林言斬巢兄弟妻子首以降巢始起於乾符二年至中和四年七月滅睦州陳尊宿名道明江南陳氏之後也幼出家本州開元寺持戒精嚴學通三藏遊方契旨於黃檗延充首座眾請住觀音院常有百餘眾經數十載諸方歸慕咸以尊宿稱後歸開元房居織蒲鞋以養母故有陳蒲鞋號天使至問師三門俱開從那門入師喚尚書使應諾師曰從信門入師看經次陳操尚書問和尚看甚麼經師曰金剛經尚書曰六朝翻譯此當第幾師舉起經曰一切有為法如夢幻泡影至是乾符四年召門人曰此處緣息吾當逝矣乃跏趺而逝郡人以香薪焚之舍利如雨收靈骨塑像於寺壽九十八臘七十六嗣黃檗運禪師運嗣百丈海禪師己亥乾符六年庚子廣明元年辛丑中和元年澧州洛浦山禪師名元安鳳翔麟遊人丱歲出家具戒持律通經論是年參臨濟玄禪師充侍者後往夾山卓庵昭宗光化元年八月誡門人曰出家之法長物不留況其他哉切須在念時光迅速大道深玄苟或因循曷由體悟至十二月一日安坐而寂嗣夾山會禪師夾山澧州夾山禪師名善會廣州廖氏子幼歲出家依年受戒聽習經論該練三學出住潤州鶴林因道吾指之見船子誠禪師於華亭契悟心要恭稟遺命遁世忘機懿宗咸通年間棲遲豐州學侶雲集相從卜居于夾山遂成院宇至是中和元年十一月七日入寂葬本山諡傳明大師嗣船子誠禪師壬寅中和二年鐘傳據江西癸卯中和三年李克用復京師拓跋思恭以兵赴國難黃巢之亂也朝廷命思恭權夏綏節度使賜姓李甲辰中和四年黃巢既滅秋七月李克用至晉陽遣使奉表極言朱全忠妬功嫉能終為國患凡八上表請誅討之帝謂方事之殷姑存大體詔獎諭克用且解之于時浙東饑疫明州普賢懺院幼璋禪師收瘞台溫明三郡餓殍遺骸數千時人呼師曰增悲菩薩乙巳光啟元年二月帝還至京師改元中官田令孜愈縱威權河中節度使王重榮累表數令孜罪惡重榮啟李克用引兵赴之十二月克用進逼京城田令孜夜奉帝自開遠門出幸鳳翔光啟二年春正月田令孜請帝幸興元帝不從是夜令孜引兵入宮劫帝幸寶雞宰相朝臣皆不知及發寶雞留楊晟守散關乘輿纔入散關邠寧節度使朱玫已圍寶雞嗣襄王熅肅宗玄孫也有疾從上不及留遵塗驛為玫所得與之俱還鳳翔三月車駕至興元朱玫逼百官奉襄王熅權監軍國事長安百官太子太師斐璩等勸進於襄王熅監即皇帝位改元建貞遙尊帝為太上元皇帝觀軍容使楊復恭傳檄關中稱得朱玫首者以靜難節度使賞之玫將王行瑜擒玫斬之襄王奔河中王重榮詐為迎奉執熅殺之詔以行瑜為靜難軍節度使靈雲禪師名志勤福州長谿人嗣長慶安安嗣百丈海勤在溈山時見桃花悟道後返福州居靈雲錢鏐是年討董昌有功授杭州刺史巖頭鄂州巖頭禪師名全奯泉州柯氏子少禮青原誼公落髮稟戒於長安寶壽寺習經論諸部憂游禪苑後參德山契旨住巖頭值武宗汰教乃於湖邊隱作渡子後庵於洞庭臥龍山徒侶臻輻至是光啟三年四月八日入寂門人為焚之獲舍利四十九粒起塔供養勅諡清巖禪師嗣德山鑒鑒嗣龍潭信石霜潭州石霜山禪師名慶諸江西吉州新滏陳氏依洪井西山紹鑾禪師落髮詣洛下習毘尼教抵溈山充米頭一日溈山拾一粒米謂師曰莫輕這一粒百千粒從這一粒生師曰百千粒從這一粒生未審這一粒從甚處生溈山呵呵大笑便歸方丈至晚上堂曰米裏有蟲諸人好看後參道吾智禪師密契心要後因避世混俗於長沙劉陽陶家坊人莫識者因僧舉洞山解制上堂秋初夏末兄弟東去西去直須向萬里無寸草處去師曰出門便是草洞山聞之乃云此是一千五百人善知識語師因此聲名馳露帝聞師道譽賜紫衣辭不受至是光啟三年入寂葬院之西北隅勅諡普會大師嗣道吾宗智智嗣藥山儼儼嗣石頭遷遷嗣青原思戊申文德元年二月帝自鳳翔歸京三月不豫壬寅大漸皇弟吉王保長而賢群臣屬望十軍觀軍容使楊復恭請立其弟壽王傑為皇太弟癸卯帝崩遺制太弟傑更名敏即皇帝位王建據有西川懿宗第七子初封壽王名傑更名敏龍紀元年改名曄在位十六年壽三十八龍紀大順景福乾寧光化天復己酉龍紀元年十一月帝改名曄帝將祀圜丘中尉樞密皆䙆衫侍從故事也僖宗之世已具襴笏至是又令有司制法服孔緯及諫官皆以為不可帝出御禮諭之曰卿等所論至當事有從權勿以小瑕遂妨大禮於是宦官始服劒佩侍祠庚戌大順元年辛亥大順二年楊行密據揚州杭州千頃山禪師名楚南福州張氏子得旨於黃蘗初抵姑蘇報恩寺精修禪定二十餘年足不踰閾尋住錢塘支硎山慈雲雖應緣無倦常住禪定或踰月或浹旬僖宗光啟年間刺史錢鏐請師下山供養僖宗聞其道化就賜紫衣僖宗文德元年五月入寂壽七十六塔於院之西隅師著破邪論行於世嗣黃蘗運禪師至是大順二年宣州孫儒寇錢塘發塔覩師全身爪髮俱長拜謝修塔而去壬子景福元年八月以楊行密為淮南節度使宣明曆寖差太子少詹事邊岡造新曆成十二月帝命之曰景福景玄曆癸丑二年以渝州刺史柳玭為瀘州刺史柳氏自公綽以來世以孝悌禮法為士大夫所宗玭為御史大夫上欲以為相宦官惡之故久謫於外玭甞誡其子弟曰凡門地高可畏不可恃也立身行己一事有失則得罪重於他人死無以見先人於地下此其所以可畏也門高則驕心易生族盛則為人所嫉懿行實才人未之信小有玭纇眾皆指之此其所以不可恃也故膏梁子弟學宜加勤行宜加勵僅得比他人耳玭纇王朝據福州稱留後王鎔帥鎮定稱趙王劉仁恭是時為幽州盧龍節度使稱燕王甲寅乾寧元年沙門貫休入蜀以詩謁王曰一瓶一鉢垂垂老萬水萬山特特來蜀王待以殊禮加以官資禪月大師號亦其賜也至後唐莊宗同光三年入寂高僧齊巳蜀人也幼捐俗依溈山祐禪師時慧寂禪師住豫章觀音院巳總轄庶務有粥疏曰粥名良藥佛所贊揚義冠三檀功標十利更祈英哲各遂願心既備清晨永資白業其後居西山金鼓示寂塔存焉龍盤乃其書堂也乙卯乾寧二年次年馬殷據湖南杭州錢鏐兼鎮東西兩浙李茂貞犯京師帝幸華州茂貞入長安宮室市肆燔燒俱盡丙辰三年正月九峰玄禪師戒其徒曰無虛度光陰無虛消信施既已出家唯道是履名大丈夫云已寂然入定至三月二十日而入滅丁巳乾寧四年閩帥王朝薨弟審知嗣據其地趙州禪師名從諗曹州郝鄉人也姓郝氏童穉於本州扈通院從師披剃未納戒抵池陽參南泉願禪師泉器之一日問泉曰如何是道泉曰平常心是道師曰還可趣向也無泉曰擬向即乖師曰不擬爭知是道泉曰道不屬知不屬不知知是妄覺不知是無記若真達不疑之道猶如太虛廓然蕩豁豈可強是非耶師於言下悟理乃往嵩嶽瑠璃壇納戒仍返南泉久之眾請住趙州觀音院一曰東院道化甚盛作十二時歌偈頌機緣語錄流行於世新到師問曰曾到此間麼僧曰未曾到師曰喫茶去又問僧曰曾到此間麼僧曰曾到師曰喫茶去院主問曰為甚麼曾到也喫茶去未曾到也喫茶去師召院主主應諾師曰喫茶去時真定帥王鎔稱趙王廬王節度使劉仁恭稱燕王二王爭相重敬至是乾寧四年十一月二日臥右脇而寂壽一百二十歲勅諡真際大師嗣南泉願願嗣馬祖戊午光化元年赦李茂貞八月車駕自華州還京師己未光化二年華嶽禪師玄偉編次德宗貞元以來禪宗機緣為聖胄集杭州無着禪師名文喜嘉興朱氏年七歲依本邑常樂寺國清出家剃染習律聽教屬武宗汰教反服韜晦宣宗初再度於鹽官齊峰寺往五臺禮文殊遇一老翁牽牛而行邀師入寺翁縱牛引師陞堂翁踞床指繡墩命坐翁曰近自何來師曰南方翁曰南方佛法如何住持師曰末法比丘少奉戒律翁曰多少眾師曰或三百或五百師却問此間佛法如何住持翁曰龍蛇混雜凡聖同居師曰多少眾翁曰前三三後三三翁呼童子均提致茶又進酥酪翁拈起玻瓈盞問曰南方還有這箇否師曰無翁曰尋常將甚麼喫茶師無對辭別翁令童子相送師問童子前三三後三三是多少童召大德師應諾童曰是多少師曰此為何處童曰此金剛窟般若寺也師悽然悟彼翁者文殊也即稽首童子願乞一言為別童說偈曰面上無嗔供養具口裏無嗔吐妙香心裏無嗔是珍寶無垢無染是真常言訖均提與寺俱隱懿宗咸通三年師至洪州觀音參仰山寂禪師頓悟心法後回浙西住龍泉寺錢王奉賜紫衣署無着禪師至是光化三年十月三日告眾曰三界心盡即是涅槃言訖跏趺而逝壽八十歲塔於鷲峰靈隱之西塢哀帝天祐二年叛兵發師塔肉身不壞爪髮俱長錢王謬聞之遣裨將邵志重加封瘞宋寧宗嘉定十三年遷葬淨慈山智覺壽禪師塔左師嗣仰山寂寂嗣溈山祐禪師庚申光化三年初崔胤與上密謀盡誅宦官流樞密使宋道弼景務修等皆賜自盡宦官益懼中尉劉季述王仲先樞密使王彥範薛齊偓等陰謀廢立帝獵苑中夜歸季述扶帝與后同輦嬪御侍者纔十餘人適少陽院鎖其門季述矯詔令太子裕監國尋使即皇帝位以帝為太上皇季述遣其養子希度詣朱全忠許以唐社稷輸之天平節度副使李振勸全忠誅季述全忠乃囚希度遣振如京師崔胤密遣人說神策指揮使孫德昭誅季述等時十二月也辛酉大復元年正月朔王仲尼入朝孫德昭擒斬之崔胤迎帝御長樂門樓帥百官稱賀周承晦擒劉季述王彥範繼至方詰責已為亂挺所斃薛齊偓赴井死出而斬之滅四人之族時朱全忠李茂貞各有挾天子令諸侯之意全忠欲帝幸洛陽茂貞欲帝幸鳳翔朱全忠至河中表請車駕幸東都十一月中尉韓全誨逼帝幸鳳翔遂火其宮城壬戌天復二年十一月朱全忠進攻鳳翔錢鏐進爵越王癸亥天復三年春正月李茂貞請帝誅韓全誨等與朱全忠和遣使囊全誨等首以示全忠甲子車駕出鳳翔幸全忠營己巳入長安甲子天祐元年春正月朱全忠請帝遷都洛陽壬戌車駕發長安甲子至華州朱全忠屢章促發遂至洛陽改元天祐朱全忠遣李振至洛陽與蔣玄暉等八月弑帝立輝王為皇太子柩前即位時年十三歲哀帝也錢鏐加封吳王柷昭宗第九子在位四年禪于梁梁封帝為濟陰王遷於曹州戊辰年鴆殺濟陰王於曹州追諡曰唐哀皇帝號景宗一云朱全忠弑昭宗立哀帝逾四年使劉󰊉鴆哀帝葬溫陵立少帝濮王紃一名繼昭宗子也年號天壽朱全忠又鴆之議以天祐四年禪位于梁云本紀不載濮王一年事紃天祐乙丑天祐二年淮南楊行密薨子渥嗣位丙寅三年南平鐘傅薨子匡時立尋為秦虜荊南節度高季昌據荊南閩王會雪峰玄沙二禪師問曰將何為道作何修行見性成佛雪峰曰宜先懺悔滌除障垢所以獲心見性一切業障海皆從妄想生若欲懺悔者端坐念實相願大王識取實相自然成佛丁卯天祐四年三月帝遜於梁王梁受禪改元開平元年右唐二十一主合二百八十八年禪于梁受唐禪都汴州開平二年遷都洛陽均王仍都大梁太宗末帝二主合十六年而歸後唐姓朱氏宋州人本名溫唐僖宗時從黃巢作亂巢署溫同州防禦使溫叛巢歸唐天子賜名全忠拜宣武軍節度使昭宗光化三年進封梁王哀帝天祐四年三月受唐禪更名晃被袞冕即皇帝位改國號曰梁在位六年壽六十一歲以汴州為開封府命曰東都以故東都為西都是時惟河東鳳翔淮南稱天祐年號西蜀稱天復尋亦自立改元武成餘皆稟梁正朔稱臣奉貢開平乾化丁卯開平元年四月改元以河南尹兼河南節度使張全美為魏王鎮海鎮東節度使吳王錢鏐為吳越王加清海節度使劉隱威武節度使王審知兼侍中仍以劉隱為大彭王以權知荊南留後高季昌為節度使趙王王鎔燕王劉仁恭晉王李克用岐王李茂貞吳越王錢鏐楚馬殷荊南高季昌淮南楊渥閩王王審知蜀即帝位王建南平劉隱王鎔帥鎮州真定也稱趙王劉仁恭幽州盧能節度燕王晉王李克用稱天祐年號克用本沙陀人見唐懿宗咸通九年岐王鳳翔李茂貞深州博野人本姓宋名文通為博野軍戍卒黃巢犯京師茂貞以功補扈蹕都頭僖宗賜姓李名茂貞拜鳳翔隴右節度使昭宗時封為岐王稱天祐四年吳越王錢鏐字具美杭州臨安人唐僖宗時為董昌偏將殺退黃巢兵昌以鏐為都指揮董昌尋亦叛昭宗以鏐為浙東招討使平昌進封天下兵馬都元帥尋封王至是梁開平元年封吳越王後唐莊宗賜玉冊金印鏐居杭州二十一年八十一薨楚王馬殷字󰊉圖許州鄢陵人唐昭宗乾寧中拜武安軍節度使鎮潭州盡有湖南之地梁大節開平二年處湖南聽民自採茶賣於北客收其征以贍軍七月殷奏汴荊襄唐郢復州置回圖務運茶河南北賣之以易繒纊戰馬詔許之湖南由是富贍梁封之為楚王荊南節度使高季昌字賂孫陝州人梁初鎮荊南節度十州後為諸道所侵季昌有江陵一城而已至後唐莊宗時封為南平王淮南號吳楊渥稱天祐四年渥父行密字化源廬州合肥人家世微賤有膂力能舉千斤日行三百里為本州步健破黃巢功大唐昭宗景福元年八月為淮南節度使淮南王進封楚王唐哀帝天祐二年行密薨壽五十四據廬州十二年子渥嗣位梁太祖封之為吳王閩王王審知字信通光州固始人唐僖宗時黃巢寇亂因有閩嶺五州之地梁開平元年以威武節度使王審知兼侍中審知自唐昭宗時已受封為閩王矣至其子延鈞後唐明宗長興四年改名璘即皇帝位建元龍啟國號大閩蜀王王建字光圖許州舞陽人唐僖宗初陳欽瑄節制西川中尉日令孜為監軍召建欲致麾下欽瑄疑止之建怒以兵攻成都殺欽瑄等昭宗授以西川節度使梁受唐禪開平元年九月王建即皇帝位國號大蜀明年改元武成南平劉隱上蔡人今汝寧古蔡州也其祖安仁徙居閩中商賈南海因家焉父謙為廣州牙將破黃巢有功陞封州刺史卒州人表隱代之累有勳烈唐昭宗封隱南海王哀帝天祐二年進封安南都護清海節度使次年封南平王今梁加隱侍中文封南海王乃以隱為大彭王乾化元年卒壽三十八其弟巖襲位盡有嶺表之北巖更名龑梁末帝貞明三年即帝位國號漢年曰乾亨立二十五年壽五十四戊辰開平二年正月晉王李克用卒子存勗十一月立梁遷都洛陽鴆濟陰王於曹州諡曰唐哀皇帝趙王鎔燕劉仁恭晉存勗天祐五年岐王李茂貞吳越錢鏐楚馬殷荊南高季昌淮南吳楊渥閩王審知蜀王建武成元年南平劉隱福州雪峯禪師名義存泉州南安曾氏子年十二從莆田玉㵎寺慶玄律師出家年十七落髮往幽州寶剎寺受戒久歷禪會三登投子九到洞山後仍緣契德山唐懿宗咸通中回閩雪峰創院徒侶翕然僖宗賜號真覺禪師仍賜紫衣師之法席常有千五百眾至是開平二年三月示疾閩帥命醫來師曰吾非疾也遺偈付法訖五月二日出遊藍田暮歸澡浴中夜入寂壽八十七師嗣德山鑒鑒嗣龍潭信福州玄沙宗一禪師名師備閩之謝氏子幼泛小艇於南臺江狎諸漁者年三十忽慕出家投芙蓉訓禪師剃落往豫章開元寺受具布衲芒屢食纔接氣終日宴坐雪峯以其苦行呼為頭陀一日雪峯召之曰何不遍參去師曰達磨不來東土二祖不往西天峯然之住後提振宗網遐邇推敬閩主待以師禮學侶餘八百眾當梁太祖開平二年十一月入寂壽七十五閩主為師樹塔師嗣雪峯存禪師己巳開平三年十月蜀州刺史王宗辨稱疾杜門蜀主疑其矜功怨望加檢校太保不受謂人曰廉者足而不憂貪者憂而不足吾小人致位至此足矣豈可求進不已乎蜀主嘉其志趙燕晉王天祐六年岐王天祐六年吳越楚荊南淮南天祐六年閩蜀王建武成二年南平庚午開平四年續寶林傳南嶽惟勁頭陀集唐昭宗光化年以來宗師機緣為續寶林傳四卷趙燕晉王天祐七年岐王天祐七年吳越楚荊南淮南天祐七年閩蜀武成三年南平辛未乾化元年龑趙王鎔燕帝位應天元年晉王天祐八年岐王天祐八年吳越王楚荊南淮南吳天祐八年閩蜀南平劉巖三月靜海節度使南平襄王劉隱既卒其弟巖襲位後名龔又改龑八月燕王劉仁恭之子劉守光即皇帝位國號大燕改應天元年壬申二年二月湖州道場山如訥禪師卓庵於山乘虎遊行訥湖州人師嗣翠微無學禪師學嗣丹霞然然嗣石頭希遷禪師趙燕應天二年晉天祐九年岐王天祐九年吳越王楚荊南淮南吳天祐九年閩蜀永平二年南平二月帝疾增甚誅戮無常又議出征從官多畏憚帝長子郴王友裕早卒次假子搏王友文帝特愛之郢王友珪心不平帝出友珪為萊州刺史友珪微行入左龍虎軍見統軍韓勍以情告之勍以牙兵五百人從友珪雜控鶴士入伏禁中中夜斬關入至寢殿友珪僕夫馮廷諤刺帝祕不發喪矯詔稱朕躬危殆宜令友珪權主軍國之務發喪即皇帝位乾化三年正月改元鳳曆是時均王友貞處大梁討友珪友珪自度不免令馮廷諤先殺妻張氏次殺己廷諤亦自剄均王即位於大梁稱乾化三年太祖第三子初名友貞封均王鎮大梁汴州也乾化三年正月誅大逆友珪遂即皇帝位於大梁就都之追廢友珪為庶人三月帝更名鍠久之又名瑱在位十一年壽三十六歲諡曰末帝乾化貞明龍德癸酉乾化三年趙燕應天三年晉天祐十年岐王天祐十年吳越王楚荊南淮南吳天祐十年閩王蜀永平三年南平金光明道場杭州瑞應幼璋禪師請吳越王每年於天台山建金光明道場諸郡黑白大會逾月而散光明大會始於師也甲戌乾化四年正月晉主既克燕以練𥿊劉仁恭并守光凱歌入晉陽獻于太廟斬守光械仁恭至代州祭先王墓斬之趙燕晉滅之晉天祐十一年岐王天祐十一年吳越王楚荊南淮南吳天祐十一年閩蜀永平四年南平舒州投子山禪師名大同本州懷寧劉氏子幼歲依洛下保唐寺滿禪師出家初習安般觀次閱華嚴發明性海謁翠微學禪師頓悟宗旨由是故意周遊後從故里隱投子山結茅而居至是乾化四年四月六日入寂勅諡慈濟大師師嗣翠微學禪師乙亥貞明元年趙晉王天祐十二年岐王天祐十二年吳越王楚荊南淮南吳天祐十二年閩蜀永平五年南平丙子貞明二年契丹太祖阿保機神冊元年趙晉王天祐十三年岐王天祐十三年吳越王楚荊南淮南吳天祐十三年閩王蜀通正元年南平鮮卑山之遺種在商高宗之伐鬼方者是也自梁末帝貞明二年太祖阿保機稱帝建國立年傳嗣凡九主在位首末二百一十五年實歷二百單九年太祖皇帝諱億番名阿保機乃斡里小子也父斡里為夷离巾猶中國刺史也先是契丹部落分而為八各有大人相與推約一人為王建旗鼓以號令諸部每三年則以次相代及阿保機為王尤雄勇恃其彊不肯受代五姓奚及七姓室韋咸服屬之擊黃頭室韋還七部劫之於境上求如約阿保機曰我為王九年得漢人多請師種落居古漢城與漢人守之自為一部七部許之古漢城者拓跋魏之滑鹽縣也地宜五穀有鹽池之利其後阿保機擊滅七部併為一國又北伐室韋女真西取突厥故地擊奚滅之復立奚王使契丹監其兵東北諸夷皆畏服之初唐懿宗咸通末年有習爾者為王土宇始大其後欽德為王乘中原多故時人侵邊燕帝劉守光末年衰困遣參軍韓延徽求援於契丹契丹主怒其不拜留之久乃禮而用之延徽始教契丹建牙開府築城廓立市里以處漢人使各有配耦墾蓻荒田契丹由此威盛彊大至是貞明二年阿保機始自稱皇帝國號大契丹年曰神冊國人謂之天皇王姓耶律氏以妻述律氏為皇后置百官治國十一年卒於夫餘城諡曰太祖布袋和尚名契此示跡明州奉化縣常以杖荷一布袋携破席凡供身之具盡貯袋中入市見物則乞或醯醢魚菹纔接入口分少許投囊中時號長汀子至是貞明二年三月三日坐於嶽林寺廊下說偈曰彌勒真彌勒分身千百億時時示時人時人自不識偈已安然而化其後他州復見其負囊而行競圖其像而奉祀之丁丑貞明三年契丹神冊二年南平劉巖即皇帝位于番隅國號大越改元乾亨次年冬十一月郊天改國號曰漢趙晉王天祐十四年岐王天祐十四年吳越王楚荊南淮南吳天祐十四年閩蜀帝天漢元年漢即帝位乾亨元年戊寅貞明國年契丹阿保機神冊三年趙晉王天祐十五年岐王天祐十五年吳趙王楚荊南淮南吳天祐十五年閩蜀帝光太元年漢乾亨元年蜀帝太子衍立三月吳越王鏐初立元帥府置官屬淮南吳以徐知誥為淮南節度行軍副使知誥事吳主盡恭知誥以宋齊丘為謀主龍湖邵武龍湖禪師名普聞唐僖宗第二子也幼不茹葷長無經世意僖宗鍾愛之僖宗中和元年黃巢亂帝幸蜀親王宗室皆逃亡師斷髮逸遊謁石霜諸禪師問如何是教外別傳諸曰待案山點頭即向汝道師因省悟依止數年乃請遊山諸曰逢乾即止遇陳便住遂辭行過邵武抵大乾遙望山顛欝然深秀問父老彼有居者否老曰有一陳嗣者久隱其中師至嗣遂分坐同住師廬茅谷口陳乃去之庵址存焉其寶乘禪院者師茅廬基也僖宗文德元年三月師乃擲錫杖於山杖止處建立道場緇素嚮心遂成巨剎一日有老人來前曰我龍也家於此山行雨不職將有天罰願師救護師曰汝可易形來俄一小蛇在座師引之入淨瓶良久風雷挾座山巒搖震達且開霽蛇自缾出老人來謝曰非師法力則腥穢此地矣觀師道場闕水當以報德遂斸地成穴湧泉衍溢乃為一湖在今半山是曰龍湖至是貞明四年一日師集眾僧曰吾將他適以院事付聰教二禪人乃說偈曰我逃世難來出家宗師指示箇歇處住山領眾三十年對人不欲輕分付今日分明說似君我斂目時齊聽取既而跨虎凌晨抵信州開元寺龍湖僧追之師曰山中已有聰禪師吾不復歸矣故龍湖無開山祖師塔惟有跨虎庵基為古今之證勅諡圓覺禪師五燈會元謂師示寂於龍湖殆非也師嗣潭州石霜禪師慶諸諸嗣道吾宗智智嗣藥山儼禪師諸吉州人姓陳氏己卯貞明五年契丹神冊四年趙晉王天祐十六年岐王天保十六年吳越王楚荊南淮南吳武義元年閩蜀衍乾德元年漢乾亨元年夏四月淮南楊氏即吳國王位改元武義建宗廟社稷置百官宮殿文物皆用天子禮樂庚辰貞明六年契丹神冊五年趙晉王天祐十七年岐王天祐十七年吳越王楚荊南吳弟溥立閩蜀乾德二年漢乾亨四年辛巳龍德元年契丹天贊元年趙晉王天祐十八年岐王吳越王楚荊南吳順義元年閩蜀乾德三漢乾亨十五年壬年龍德二年契丹天贊二年趙晉王岐王吳越王楚荊南吳順義二年閩蜀乾德四年漢乾享六年越州鏡清順德怤禪師得法於雪峰吳越錢王尊其道德請居天龍寺又創龍冊寺以居師學侶奔湊由是吳越盛於玄學晉高祖天福二年八月入寂壽七十四癸未龍德三年同光元年契丹天贊三年趙唐即帝位同光元年岐王吳越王楚荊南吳順義三年閩蜀乾德五年漢乾亨七年春二月梁帝遣使冊命吳越王錢鏐為吳越國王夏四月己巳晉王李存勗即皇帝位於魏州牙城之南國號大唐改元同光唐所有凡十三節度五十州帥兵取梁梁帝謂皇甫麟曰李氏吾世讎理難降首不可俟彼刀鋸吾不能自裁卿可斷吾首麟泣遂弑梁帝麟因自殺十月唐帝入大梁右梁二主合一十六年而歸于唐李姓以土德王都鄴今彰德路古相州也後遷都于洛陽莊宗明宗閔帝潞王諱存勗本沙陀人唐懿宗咸通九年賜其祖姓李名國昌帝父名克用破黃巢復京師功第一拜河東節度使累封晉王薨存勗嗣王位滅梁建國曰唐追尊父王克用曰武皇帝帝在位三年壽三十五歲同光同光元年即癸未歲也十月滅梁改元十一月遷都洛陽甲申同光二年契丹天贊四年趙秦王茂貞薨吳越王楚荊南淮南吳順義四年閩漢乾德六年蜀乾亨八年正月岐王李茂貞遣子繼曮上表入貢稱臣帝尊禮之改封秦王四月秦忠敬王茂貞薨子繼曮權知鳳翔軍府事魏府今大名路也興化禪師名存獎本府人帝詔入內執弟子禮以事師一日問曰朕收復中原得一明珠未有人酧價師曰請陛下珠看帝以手舒幞頭脚師曰君王之寶誰敢酧價帝悅賜紫衣師號師皆不受乃賜馬使乘之墜地損一足帝復賜醫師喚院主與我做箇木󱠤子師接得遶院行問僧曰汝等還識老僧麼眾曰爭得不識和尚師曰跛脚法師說得行不得至法堂令維那聲鐘眾集師曰還識老僧麼眾無對師擲下󱠤子端坐而逝勅諡廣濟禪師師嗣臨濟玄禪師汝州寶應南院禪師名慧顒河北人嗣興化獎乙酉同光三年契丹天贊五年淮南吳溥於石頭城建清涼寺禮請悟宗住持趙秦吳越王楚荊南淮南吳順義五年閩延翰嗣位蜀王衍降唐以授孟知祥漢白龍元年九月帝以子魏王繼岌樞密使郭崇韜伐蜀蜀主王衍輿櫬衘璧出降孟知祥者字保盛邢州龍岡人樞密使郭崇韜於知祥有引薦舊恩將行言於帝曰孟知祥信厚有謀此行得四川而求帥無踰此人者帝可之大軍乃西行入散關倍道而進攻蜀降崇韜乃以知祥為西川節度使鎮成都明宗長興四年封蜀王潞王清泰元年即皇帝位而殂子昶嗣立建元明德國號蜀至宋太祖乾德三年降于宋合四十一年國除漢有白龍現於漢宮漢主改元白龍更名龔諱亶本名嗣源北狄人莊宗養以為子從莊宗征伐屢立大功丙戌年正月趙在禮反於鄴莊宗命李嗣源討之三月嗣源至鄴都從馬直軍士張破敗作亂兵逼中軍嗣源叱問之對曰主上棄恩任威云克城之後盡坑魏搏之軍我輩畏死耳今眾議請主上帝河南令公帝河北嗣源泣諭之眾軍不從嗣源婿石敬塘曰夫事成於果決而敗於猶豫嗣源乃令安重誨移檄會兵軍勢大盛李紹榮請莊宗幸關東招撫之駕至萬勝鎮聞嗣源已據大梁諸軍離叛即命旋師歸入洛陽四月從馬直指揮使郭從謙不知睦王存義已死欲奉之作亂帥所部兵攻興教門緣城而入近臣宿將釋甲潛遁獨李彥卿何福進王全斌等十餘人力戰莊宗中流矢鷹坊人善友扶莊宗自門樓下至絳霄殿廡下抽矢渴懣須臾殂李彥卿等慟哭而去左右皆散善友焚帝尸己丑嗣源入洛陽止于私第拾莊宗骨于灰燼中而殯之百官三上牋請嗣源監國許之有司議即位禮李紹真孔循以唐運盡宜自建國號監國不從吏部尚書李琪曰若改國號則先帝遂為路人梓官安所託乎前代以旁支入繼多矣宜用嗣子柩前即位之禮眾從之監國乃於柩前即皇帝位年已六十歲改元天成每夕於宮中焚香告天願早生聖人為生民主天成二年春正月更名亶在位八年壽終六十七天成長興丙戌天成元年契丹天贊六年蜀禪月大師貫休是年卒趙鳳翔繼曮吳越國寶正元年楚荊南吳順義六年閩國延鈞天寶元年蜀節度孟知祥漢白龍二年昭武節度王延翰自稱大閩國王立宮殿置百官威儀文物皆傚天子之制追尊其父王審知曰昭武王是歲審知養子延稟弑延翰眾推其弟延鈞為留後丁亥天成二年契丹太祖阿保機殂德光天顯元年趙鳳翔吳越寶正二年楚建國荊南吳即帝位乾貞元年閩天寶二年蜀漢白龍三年契丹太祖崩於天贊六年秋七月在位十一年太宗立諱德光太祖第二子母曰述律氏治二十二年立晉滅唐改契丹曰大遼甞於所居大部落建天雄寺以奉佛有契丹太祖阿保機像秋八月楚王馬殷始建國立宮殿置百官皆如天子或微又改其翰林學士曰文苑學士知制誥曰知辭制樞密院曰左右機要司陛下稱之曰殿下令曰教十一月淮南吳王楊氏即皇帝位吳丞相徐溫卒吳主以其子知誥都督中外諸軍事知誥本姓李唐昭宗乾寧二年楊行密攻濠州軍士掠徐州得之生八歲行密養以為子行密長子渥憎之行密謂其將徐溫曰此兒質狀偉識頗異於人吾度渥必不能容今賜汝為子溫名之曰知誥知誥事溫勤孝過於諸子溫是以愛之使掌家事及長喜書善射識度英性行密謂溫曰知誥俊傑諸將子皆不及也至晉高祖天福二年受吳禪戊子天成三年契丹天顯二年趙鳳翔吳越寶正三年楚荊南高季興卒吳乾貞三年閩延鈞蜀孟氏漢大有元年閩主延鈞度民二萬為僧由是閩中多僧是年十二月荊南節度使高季興卒命其子從誨權知軍府事從誨上表求內附詔以從誨為荊南節度使漳州羅漢院禪師名桂琛生常山李氏隸本府萬歲寺無相大師披剃登戒得法於玄沙備禪師師祕重大法痛自韜晦漳州牧王公請住城西石山地藏十餘年遷止羅漢院破垣敗簀師處之恬如也援法眼益至是天成三年入寂壽六十二荼毘舍利建塔於院之西隅勅諡真應禪師己丑天成四年契丹天顯三年趙鳳翔吳越寶正四年楚荊南吳太和元年閩蜀漢大有二年九月帝與平章事馮道從容語及年穀屢登四方無事道曰臣常記昔在先皇幕府奉使中山歷并陘之險臣憂馬蹶執轡甚謹幸而無失逮至澤潞放轡自逸俄至顛隕凡為天下者亦猶是也帝深以為然帝又問今歲雖豐百姓贍足否道曰農家歲凶則死於流殍歲豐則傷於穀賤豐凶皆病死惟農家為然臣記進士聶夷中詩二月賣新絲五月糴新穀醫得眼前瘡剜却心頭肉語雖鄙俚曲盡田家之情狀農於四人之中最為勤苦人主不可不知也帝悅命左右錄其詩常諷誦之幽州宛平竇禹鈞仕至左諫議太夫致仕生五子皆宦顯侍中馮道贈以詩燕山竇十郎教子有義方靈椿一株老仙桂五枝芳周世宗顯德二年大師中書令瀛文懿王馮道薨庚寅長興元年契丹天顯四年趙鳳翔吳越寶正五年楚殷卒荊南吳太和二年閩蜀漢大有三年十一月楚王馬殷卒子希聲襲位稱遺命去建國之制復藩鎮之舊詔以希聲為武安靜江節度使雲門宗廣東道韶州雲門山光奉院禪師名文偃生浙西秀水今嘉興路也姓張氏幼依空王寺志澄律師出家及冠落髮稟具於毘陵壇侍澄數年探窮律部以已事未明往參睦州陳尊宿拶門而入州擒住云道道師擬議州推之出曰秦時𨍏轢鑽遂掩門損師一足師從悟入州乃指之見雪峰存禪師既得以密契心宗遂出嶺遍謁諸方後抵廣中靈樹敏禪師初不請首座有勸之請第一座者靈樹曰我首座生也出家也久之曰我首座行脚也悟道也久之又曰我首座至矣一日令擊鐘接首座師適至敏笑曰奉遲甚久何來暮邪即命之師不辭而就職當此庚寅長興元年也俄而廣主劉王將興兵就靈樹決可否敏知之手封奩子語侍者曰王來出以俟之適有僧問如何是祖師西來意敏乃就座而逝王至聞敏已化王大驚嘆侍僧以奩呈發之書曰人天眼目堂中上座王乃請師繼主靈樹迎之至府開法久之遷住韶陽雲門山戊申年廣主屢請入內問法待以師禮賜號匡真禪師七月迎之王府供養九月辭王還山明年四月十日師表辭廣主垂誡學徒端坐而逝塔全身於方丈後丙寅歲趙太祖乾德四年廣主天寶九年也師示夢阮紹莊曰與吾寄語秀華官使特進李託託遂奏請開塔奉勅迎請靈軀內庭供養逾月方還因改寺額為大覺加諡大慈雲匡真弘明禪師師嗣雪峯存禪師存嗣德山鑒鑒嗣龍潭信禪師師之法道世宗仰之目之曰雲門宗辛卯長興二年契丹天顯五年趙鳳翔吳越寶正六年楚荊南吳太和三年閩蜀孟氏漢大有四年壬辰長興二年契丹天顯六年趙鳳翔吳越元瓘立楚荊南吳太和四年閩蜀漢大有五年春二月初令國子監校定九經雕印至周廣順三年版成印行三月吳越武肅王錢鏐薨年八十一歲中子傳瓘立更名元瓘以遺命去國儀用藩鎮法秋七月武安靜江節度使馬希聲卒六軍似袁𧧶潘約等迎希聲之弟希範於朗州而立之治十五年壽四十九歲癸巳長興四年帝殂契丹天顯七年趙鳳翔吳越元瓘文穆王也楚荊南吳太和五年閩璘龍啟元年蜀孟氏封王漢大有六年春正月閩主王延鈞即皇帝位國號大閩年曰龍啟更名璘二月唐命孟知祥為東西川節度使蜀王十一月帝不豫詔立第三子宋王從厚帝尋殂十二月宋王從厚即皇帝位閔帝也甲午年正月改元應順時鳳翔節度使兼侍中潞王從珂與朝廷󱞤阻三月潞王建大將旗鼓整眾而東閔帝聞潞王至陝憂駭不知所為以五十騎出玄武門至衛州依刺史王弘贄潞王至蔣橋馮道等皆上牋勸進潞主入謁太后太妃詣西宮伏梓宮慟哭太后下令廢少帝為鄂王令潞王即皇帝位於柩前王弘贄遷閔帝於州廨潞王遣弘贄之子殿直巒往鴆之閔帝知其有毒不肯飲巒縊殺之諱從珂明宗養子也姓王氏鎮州人今真定路也明宗略地日并其母獲之養為己子時年十歲封潞王為鳳翔節度使閔帝即位以洋王從琸往伐之由是舉兵閔帝出奔潞王以太后命即位在位三年壽三十歲甲午四月改清泰元年契丹天顯八年趙鳳翔吳越楚荊南吳太和六年閩龍啟二年蜀昶明德元年漢大有七年閏正月蜀王孟知祥即皇帝位於成都改元秋七月殂太子仁贊即皇帝位更名昶明德元年天台國清寺靜上座初得悟於玄沙備禪師言下居天台山三十餘年有問者曰心念紛飛未明攝伏靜曰却將紛飛之心以究紛飛之處究之無處則紛飛之念何存返究究心則能究之心安在靜因覩教中幻義述偈曰若道法皆如幻有造諸過惡應無咎云何所作業不忘而藉佛慈興接誘有小靜上座者答之曰幻人興幻幻輪圍幻業能招幻所治不了幻生諸幻苦覺知如幻幻無為二靜上座遺踪國清存焉乙未清泰二年契丹天顯九年趙鳳翔吳越楚荊南吳天祥元年閩龍啟三年蜀明德二年漢大有八年荊南節度使高從晦性明達親禮賢士委任梁震震披鶴氅自稱荊臺隱士每詣府跨黃牛至廳事吳加徐知誥尚父太師大丞相大元帥進封齊王備殊禮以昇潤宣池歙常江饒信海十州為齊國清泰三年六月河東節度使北面總管石敬瑭既還鎮晉陽陰有自全之計初帝欲使敬瑭移鎮鄆州今東平路也給事中李崧呂琦等皆力諫以為不可帝從樞密直學士薛文遇之言以敬瑭為天平節度使制出兩班相顧失色敬瑭曰我不興亂朝廷發之安能束手死於道路乎都押衙劉知遠曰明公據形勝之地士馬精彊若稱兵傳檄帝業可成掌書記桑維翰曰公能推心契丹何患無成敬瑭意遂決表帝養子不應承祀請傳位許王帝怒手裂其表抵地制削奪敬瑭官爵以張敬達兼大原四面排陳使率諸將討之敬瑭表契丹稱臣以父禮事之許以割地請授九月契丹主太宗德光也將五萬騎號三十萬至晉陽戰唐兵大敗十一月契丹主作冊書命敬瑭為大晉皇帝築壇於柳林即位大赦制改長興七年為天福元年潞王知石敬瑭即皇帝位遂與曹太后劉皇后雍王重美及宋審虔等携傳國寶登玄武樓自焚而死皇后積薪欲燒官室重美諫曰新天子至必不露居他日重勞民力死而遺怨將安用之乃止后與重美俱死是日晚晉高祖入洛陽止于舊第唐兵解甲待罪晉帝慰而釋之乃命劉知遠部署京城知遠分漢軍使還營舘契丹主於天宮寺城中肅然無敢犯令十二月晉帝追廢潞王為庶人以馮道同平章事右唐四主合一十四年而歸于晉石姓以金德王遷都汴州高祖齊王諱敬瑭石姓本西夷人勇力善戰唐明宗愛之妻以女永寧公主累遷至河東節度使清泰元年鎮太原徙天平節度使不受命遂乃稱兵求援於契丹即帝位入洛陽割幽薊瀛莫涿檀順新溈儒武雲應寰朔蔚十六州以與契丹在位七年壽五十一天福丙申十一月改天福元年契丹天顯十年趙鳳翔吳越楚荊南吳天祥二年閩通文元年蜀明德三年漢大有九年高麗當唐之末其王姓高唐莊宗同光二年高麗遣使來中國史失不記其王之姓名至明宗長興三年權知國事王建遣使者來明宗封王建高麗國王至是丙申年高麗舉兵擊破新羅百濟於是東夷諸國皆附之有二京六府九節度百二十部焉丁酉天福二年大遼會同元年趙鳳翔吳越復建國楚荊南唐受禪昇元元年閩通文二年蜀明德四年漢大有十年大遼太宗德光既立晉室受其所獻之十六州春正月乃以幽州為南京改契丹國號大遼年曰會同公卿庶官皆倣中國參用中國人二月北歸以趙延壽為極密使兼中書令三月晉議遷都大梁四月至汴州吳越王元瓘復建國如同光故事八月吳主下詔禪位于齊王徐知詰即皇帝位于建康大赦國號曰唐年曰昇元尊吳主曰讓皇宮室乘輿服御皆如故宗廟正朔徽章服色悉從吳制明年讓皇殂唐主廢朝二十七日追諡曰睿皇帝唐昇元三年知誥復姓李更名昪汝州風穴禪師諱延沼錢塘餘杭人姓劉氏幼不茹葷習儒應進士一舉不第乃出家依本州開元寺智恭披剃受具習天台止觀年二十五謁鏡清參南院顒禪師悟旨依止六年辭去後唐明宗長興二年至汝水草屋數椽依山如逃亡家問之父老田父曰古風穴寺世以律居僧物故眾棄去師曰我居之可乎父曰可師乃留止日乞村落夜然松脂單丁者七年至是天福二年州牧李使君聞師之道盡禮致之上元日開堂說法稟嗣南院顒漢隱帝乾祐二年李君移守郢州師避寇往依之舘於郡齋汝州有宋太師者施第為寶坊號新寺延師住持法席雄冠周太祖廣順元年賜其寺額曰廣慧師住二十二年當餘百眾僧問如何是佛師曰杖林山下竹筋鞭宋太祖開寶六年八月旦日登座說偈曰道在乘時須濟物遠方來慕自騰騰他年有叟情相似日日香煙夜夜燈至十四日手書別諸檀越十五日跏趺而逝壽七十八夏五十九師嗣南院顒顒嗣興化獎獎嗣臨濟玄禪師戊戌天福三年大遼會同二年趙鳳翔吳越文穆王元瓘楚荊南唐昇元二年閩通文三年蜀廣政元年漢大有十一年八月晉帝上尊號於大遼主及太后以平章憑道劉煦為冊禮使備鹵簿儀仗車輅詣遼主行禮帝事遼甚謹奉表稱臣曰父皇帝十月帝以大梁舟車所會便於漕運乃建東京於汴州復以汴州為開封府以東都為西京以西都為晉昌軍節度勅聽公私自鑄銅錢文曰天福元寶己亥天福四年大遼會同三年趙鳳翔吳越楚荊南唐李昇昇元三年閩永隆元年蜀廣政二年漢大有十二年春正月南唐群臣累表請唐主徐知誥復姓李立唐宗廟唐主許之更名昪群臣又請上尊號不受唐主不以外戚輔政宦者不得預事他國所不及也秋閏七月閩主為拱宸控鶴軍使連重遇所弑其叔父延義自稱威武節度使閩國王更名曦諡閩主曰唐宗觀世音菩薩杭州上天竺僧道翊一夕見山間光明往視之得奇香木命良工刻成觀世音菩薩像白光煥發繼以晝夜漢高祖乾祐二年有僧從勳者以古佛舍利置菩薩毫相中舍利時現冠頂又慶元路海中補怛洛伽山乃菩薩示現之地唐宣宗大中年間西域天竺僧至洞中燔指祈禱親覩觀世音菩薩妙相與說法要名跡始著其後日本國僧慧鍔者自燕北五臺山得菩薩畫像舍於山側土人張氏張奉之捐所居為觀音院昌國誌云梁貞明二年始建寺也宋神宗元豐三年遣使王舜封往三韓舟抵洞黑風驟起龜負舟舜封禱之菩薩現相舟穩還朝以聞朝廷頒金帛移寺建於梅岑山之陽賜額寶陀今之寺也庚子天福五年大遼會同四年閩王曦度民為僧萬一千人趙鳳翔吳越楚荊南唐昇元四年閩曦永隆二年蜀廣政三年漢大有十四年辛丑天福六年大遼會同五年趙鳳翔吳越子弘佐立楚荊南唐昇元五年閩永隆三年蜀廣政四年漢大有十三年八月吳越國文穆王錢氏元瓘薨其子弘佐即王位弘佐溫恭明斷好書禮士躬勤政務治七年壽二十十一月唐分遣使者按行民舊以肥瘠定其稅民咸稱其平允漢十二月戊戌漢主寢疾有梵僧謂曰名龔不利漢主自造龑字名之義取飛龍在天讀若儼通閩主於城南西阜建石塔七層功未半發如蓋者三夕既成光耀際天又三夕王慰幸遂額之曰淨光而於其下又建寺宇焉壬寅天福七年六月帝殂大遼會同六年趙鳳翔吳越忠獻王弘佐楚荊南唐昇元六年閩永隆四年蜀廣政五年漢玢立光天元年南漢即南平廣州也高祖劉龑四月殂秦王弘度即皇帝位更名玢史曰出帝諱重貴高祖兄敬儒之子也封齊王高祖五子皆早卒重睿尚幼天福七年六月高祖殂七月守司徒兼侍中憑道與天平節度使侍衛馬步都虞候景延廣議國家多難宜立長君乃奉廣晉尹齊王重貴為嗣即皇帝位大臣議奉表稱臣告哀於遼景延廣請致書稱孫不稱臣李崧諫之不從憑道依違其間帝卒從延廣議遼主大怒遣使來責讓延廣答以不遜丙午歲開運三年也十一月遼大舉滅晉遼主命張彥澤遷齊王於開封府頃刻不得留帝在位四年遠遷遼地壽年不載稱天福八年開運癸卯天福八年大遼會同七年趙鳳翔吳越國楚荊南唐璟保大元年閩天德元年蜀廣政六年漢弘熙立乾和元年唐主餌方士藥浸成躁急群臣奏事往往暴怒問道士王棲霞何道可致太平對曰王者治心治身乃治家國今陛下尚未能去饑虞飽喜何論太平宋后稱嘆以為至言唐主凡所賜予棲霞皆不受二月唐主疽發背召齊王璟入侍疾謂璟曰吾餌金石欲益壽乃更傷生汝宜戒之是夕殂元宗璟即位閩族王氏延政稱帝於建州國號大殷初天福四年曦既立驕淫苛虐猜忌宗族其弟建州刺史王延政以書諫之曦怒由是兄弟積相猜恨戰鬪至是延政稱帝漢殤帝驕奢不親政事晉王弘熙欲圖之乃盛飾聲伎娛悅其意以成其惡頃之乘其醉而弑之弘熙即皇帝位中宗也改年曰乾和法眼宗建康清涼寺禪師名文益生餘杭魯氏七歲依新定智通院同偉禪師落髮弱齡稟具於越州開元寺究毘尼探儒典振錫南參抵福州見長慶稜禪師不大發明乃欲出嶺過漳州阻雪於城西石山地藏院禪師桂琛問曰上座學解說三界唯心萬法唯識乃指階前石曰此石在心內在心外師曰在心內琛曰行脚人着甚來由安片石在心頭走師窘無以對即放包依席下求決擇一月餘呈見解說道理琛語之曰佛法不恁麼師曰某甲詞窮理絕也琛曰若論佛法一切見成師於言下大悟遂依止久之時唐潞王清泰二年也辭行至江西撫州州牧重師之道請住崇壽院南唐有國唐主迎師住金陵報恩禪院署號淨慧禪師遷任清涼寺大闡法化唐主邀師觀牡丹花請師賦詩師應聲曰擁毳對芳叢由來趣不同髮從今日白花是去年紅艶冶隨朝露馨香逐晚風何須待零落然後始知空唐主頓悟玄旨至周顯德五年唐之交泰元年也七月十七日師示疾唐主親加禮問閏月五日辭眾跏趺而逝壽七十四臘五十四公卿李建勳以下素服奉全身塔於江寧縣之丹陽勅諡大法眼禪師塔曰無相再諡曰大智藏大導師師入室弟子四十三人各導一方隨根悟入者不可勝紀師嗣地藏琛琛嗣玄沙備備嗣雪峰存禪師宗門尊仰其道曰法眼宗甲辰開運元年大遼會同八年趙鳳翔吳越國楚荊南唐保大二年閩朱文進蜀廣政七年漢乾和二年劉煦授司空平章事撰舊唐史佛祖異跡皆載之宋歐陽修撰唐書始皆刪去春正月閩拱宸都指揮使朱文進閣門使連重遇弑閩王曦召百官告之曰太祖光啟閩國今子孫淫虐其墜厥緒天厭王氏宜更擇有德者立之眾莫敢言重遇乃推朱文進陞殿被兖冕帥群臣北面再拜稱臣文進自稱閩王諡閩主曦曰景宗是年文進為其下所殺凾首送於建州殷王延政明年南唐兵取建州延政降閩合五十年而國除鐘聲息苦南唐江南上元縣一民暴死三日復甦云至一殿庭忽見先王縲械甚嚴近問之曰主何至此曰吾為宋齊丘所誤殺和州降者千餘人冤訴囚此汝得還可語嗣君凡寺觀鳴鐘須延其聲受苦聞鐘得暫休息或能為造一鐘尤善吾在位甞交聘于闐國彼王遺吾一玉天王像吾常置於髻中後藏於瓦棺寺佛左膝無知者汝以此像為驗民既還具奏之唐主親詣瓦棺寺果得玉像於佛膝感泣造一鐘於建康清涼寺其文曰薦烈祖孝高皇帝脫幽出厄以玉像建塔葬於蔣山乙巳開運二年大遼會同九年趙鳳翔吳越國楚荊南唐保大三年閩滅蜀廣政八年漢乾和三年丙午開運三年大遼會同十年趙鳳翔吳越楚荊南唐保大四年蜀廣政九年漢乾和四年丁未開運四年大遼會同十一年趙鳳翔吳越國弘佐薨楚希廣立荊南唐保大五年蜀廣政十年漢乾和五年四月遼太宗殂在位二十二年五月世宗立諱阮番名兀欲東丹王突欲之子太祖孫也戊申年改元天祿天祿四年辛亥秋九月為燕王述軋等弑於新州之火神淀在位五年五月楚文昭王希範卒將佐奉其弟希廣立之六月吳越忠獻王弘佐薨遺令以丞相弘倧為鎮海鎮東節度使是歲為內牙統軍使胡進思所廢更立其弟弘俶忠懿王也王留心釋教嗣位之初凡兩浙諸郡名山聖跡之處皆賜金帛創建伽藍福州支提山乃天冠菩薩道場王施七寶鑄天冠像一千身仍創寺宇宏麗甲於七閩焉丁未年春正月遼兵至大梁晉帝與太后已下上表乞降迎於封丘門外遼主辭不見封晉帝為負義侯置於黃龍府即慕容燕之和龍城也遼主改服中國衣冠百官起居皆如舊制遷晉帝李太后憑后北行後宮左右從者百餘人契丹三百騎援送之二月遼主還國以蕭翰為大梁節度使翰述律太后兄之子其妹復為遼主后翰始以蕭為姓自是契丹后族皆稱蕭氏述律太祖阿保機之后也夏四月遼主回至臨城得疾及欒城病甚丙子至殺胡林而卒國人為剖其腹實鹽數斗載之北去晉人謂之帝羓初河東節度使劉知遠聞遼主入汴分兵守四境以防侵軼於是將佐勸知遠正尊號號令四方知遠不許軍士皆曰今契丹執天子天下無主番漢孔目官郭威都押牙楊邠勸進知遠從之二月辛未即皇帝位乃更稱天福十二年改國號曰漢契丹蕭翰聞漢帝擁兵南來遂欲北歸恐中國無主時有唐明宗子李從益與母王淑妃在洛陽翰迎而立之以為帝帥諸酉長拜之百官謁見淑妃泣曰吾母子卑弱如此而諸公所立是禍吾家也翰留燕兵千人守諸門為從益宿衛翰乃辭行漢帝至洛陽命鄭州防禦使郭從義先入大梁清官殺李從益及王淑妃漢帝至大梁復以汴州為陳京國號漢右晉二主合一十一年歸于漢劉姓以水德王都汴高祖隱帝諱知遠改名暠沙陀部人世居太原與晉高祖俱事唐明宗晉高祖即位以知遠為保義軍節度使遷河東節度使開運二年封北平王晉帝北遷帝即位于晉陽在位二年壽五十四稱天福年乾祐戊申乾祐元年大遼世宗天祿元年趙鳳翔吳越弘俶楚荊南保融立唐保大六年蜀廣政十一年漢乾和六年正月帝更名暠甲子不豫丁丑殂于萬歲殿祕不發喪二月立皇太子丞祐為周王即帝位時年十八歲冬十月荊南節度使南平文獻王高從誨卒其子保融知留後治十年壽四十一歲諱氶祐高祖第二子在位三年壽二十歲稱乾祐年己酉乾祐二年大遼天祿二年趙鳳翔吳越楚希廣被弑荊南唐保大七年蜀廣政十二年漢乾和七年韶國師名德韶處州龍泉陳氏子年十五出家十七歲依本州龍歸寺受業十八納戒於信州開元寺後唐莊宗同光年中遊方首謁投子山同禪師次謁龍牙疎山如是參歷五十四員善知識最後至江西撫州謁法眼益禪師倦於參問但隨眾而已一日僧問法眼如何是曹源一滴水眼曰是曹源一滴水師於座側聞之豁然開悟白於法眼眼曰汝向後當為國王所師致祖道光大尋回本道遊天台山覩智者顗禪師遺踪有若宿契初止白沙時吳越忠懿王弘俶為王子刺台州嚮師之名延請問道至是乾祐二年王已嗣吳越位遣使迎師伸弟子之禮尊為國師有傳天台智者之教沙門義寂者即螺溪法師也屢言於師曰智者之教年祀寢遠卒多散落惟新羅國其本甚備請和尚慈力為致之師乃聞于越王王為遣使齎師之書往彼國繕寫備足而還迄今台宗教文獲全者師有力焉師有偈曰通玄峰頂不是人間心外無法滿目青山法眼聞云即此一偈可起吾宗宋太祖開寶五年六月二十八日集眾言別跏趺而逝于蓮華峰壽八十二歲臘六十五師嗣法眼益禪師庚戌乾祐三年大遼天祿三年趙鳳翔吳越楚荊南唐保大八年蜀廣政十三年漢乾和八年武平節度使馬希萼希廣之兄也捕楚王希廣殺之希萼自稱武安靜江寧遠等軍節度使降于唐唐封之為楚王終為唐滅遷馬氏于金陵夏四月漢制以郭威為鄴都留守天雄節度使樞密如故以右監門衛將軍郭榮為天雄衙內都指揮使榮本姓柴父守禮郭威妻兄也威未有子養榮以為子五月威受命辭行言於帝曰太后從先帝久多歷天下事陛下富於春秋有事宜稟其教而行之親迓忠信放遠邪佞善惡之間所宜明審樞密使右僕射同平章事楊邠總機政樞密使兼侍中郭威主征伐歸德節度使侍衛親軍都指揮使兼中書令史弘肇典宿衛三司使同平章事王章掌財賦邠等公忠帝信寵內客省使閻晉卿樞密承旨聶文進飛龍使後匡贊翰林茶酒使郭允明讒譖執政帝年益壯厭為大臣所制遂與樞密聶文進󱏜贊允明於十一月丙子旦殺邠弘肇章於廣政殿東廡下帝遣供奉官孟業齎密詔詣澶州及鄴都殺王殷又令鄴都行營馬軍都指揮使郭崇威步軍都指揮使曹威殺郭威及監軍宣徽使王峻郭威乃名郭崇威曹威及諸將告以邠等冤死且曰吾與諸公披荊棘從先帝取天下受託孤之任竭力以衛國家今諸公已死吾何心獨生君輩當奉行詔書取吾首以報天子庶不相累郭崇威等泣曰天子幼冲此必左右群小所為願從公入朝自訴盪滌鼠輩以清朝廷不可為單使所殺郭威乃留其養子榮鎮鄴都命郭崇威將騎兵前驅自將大軍繼之至封丘十一月帝遣慕容彥超等將兵拒之彥超等戰敗奔還是日帝出勞軍兵敗獨與從宮數十人宿於七里寨餘皆逃潰乙酉旦帝策馬將還宮至玄化門劉銖在門上問帝左右兵馬何在因射左右帝回轡西北至趙村追兵已至下馬入民家為亂兵所弑郭威自迎春門入丁亥郭威帥百官詣明德門起居太后具奏稱軍國事請立嗣君太后誥策河東節度使劉崇之子武寧節度使贇即皇帝位威奏遣太師憑道詣徐州奉迎庚寅威帥群臣上言皇帝到闕動涉浹旬請太后臨朝聽政壬辰太后始臨朝郭威渡河館于澶州癸丑將士大譟立威擁威南行威乃上太后牋請奉漢宗廟事太后為母武寧節度使贇已至宋州郭威遺贇書云為諸將所逼召憑道先歸贇曰今何以為計道默然十二月己未太后誥廢贇為湘陰公以侍中郭威監國辛亥年春正月丁卯漢太后下詔授監國符寶即皇帝位監國威自皐門入宮即位於崇元殿制曰朕周室之裔󱡃叔之後國號宜曰周是月戊寅殺湘陰公于宋州右漢二主合四年歸于周郭姓木德王都大梁太祖世宗恭帝諱威字仲文刑州堯山人父簡事晉為順州刺史威少孤依潞州人常氏潞州留後李繼韜募敢死士為軍卒威年十八以勇力應募晉天福二年范延光以魏州反威為軍士甞從楊光遠北征威舊隷劉知遠自知遠乞留人問其故威曰楊公有姦詐之才無英雄之氣得我何用能用我者其劉公乎後事知遠為侍衛都虞侯知遠即帝位威贊佐有功拜同中書門下平章事漢隱帝之世屢立戰功為鄴都留守漢乾祐三年十一月隱帝遇弑帝即位在位三年壽五十二歲廣順辛亥廣順元年大遼天祿四年九月穆宗立應曆元年釋迦文佛入滅一千九百年趙北漢建國稱乾祐四年鳳翔吳越荊南唐保大九年蜀廣政十四年漢乾和九年初河東節度使兼中書令劉崇漢高祖母弟也高祖即位以崇為太原尹北京留守漢隱帝遇害欲起兵南向聞迎其子贇為帝乃止曰吾兒為帝吾又何求及周太祖代漢殺贇於宋州崇大怒是日即皇帝位於晉陽國號漢稱乾祐四年二月遼主聞北漢立遣招討使潘聿撚遺其子劉承鈞書漢主使承鈞復書言本朝淪亡欲循晉室故事求援請兵遼主大喜夏四月漢主使鄭珙致遼書稱姪請行冊禮遼帝命燕王述軋冊命漢為大漢神武皇帝更名旻遼帝九月親行援漢至新州之火神淀燕王述軌及偉王之子大寧王漚僧等率兵作亂弑帝而述軋自立太宗之子齊王述律迯於南山諸大臣奉之以攻述軋漚僧殺之并其族黨立述律為帝改元應曆葬帝醫巫閭山廟號世宗在位凡五年遼穆宗天順皇帝諱璟番名述律後更名明太宗之長子也初太宗攻石晉留帝侍述律太后太宗崩諸將立世宗世宗遇弑諸將迎帝即位自火神淀入幽州帝年少好遊戲不親國事每夜酣飲達旦乃寐日中方起國人謂之睡王在位十八年永明杭州永明寺禪師名道潛河中府人姓武氏初謁法眼益禪師眼問曰子於參請外看甚麼經師曰華嚴經眼曰總別同異成壞六相是何門攝屬師曰文在十地品中據理則世出世間一切法皆具六相也眼曰空還具六相也無師懵然無對眼曰汝問我師乃問空還具六相也無眼曰空師於是開悟異日因士女到院眼問師曰律中道隔壁間釵釧聲即名破戒見覩金銀合雜朱紫駢闐是破戒不是破戒師曰好箇入路眼曰子向後有五百毳徒為王侯所重在師尋禮辭駐錫衢州古寺閱大藏經至是廣順元年吳越忠懿王弘俶延師入府受菩薩戒署號慈化定慧禪師建大伽藍於南山曰慧日永明請師居之師請塔下羅漢過新寺符王之先夢也於是又加應真二字於師號師於周顯德五年入寂師嗣法眼益禪師杭州慧日永明智覺禪師名延壽餘杭王氏總角之歲歸心佛乘不茹葷日唯一食持法華經七行俱下纔六旬悉能誦之感群羊跪聽年二十八為華亭鎮將志慕真乘吳越文穆王元瓘知師在道乃從其志禮龍冊寺翠巖參禪師剃染執勞供眾都忘身宰衣不繒纊食無重味野蔬布襦以遣朝夕尋往天台山天柱峰九旬習定斥鷃巢衣襵中暨謁韶國師一見而深器之悟於玄旨乃謂師曰汝與元帥有緣他日大興佛事師初住雪竇甞有偈曰孤猿叫落中巖月野客吟殘半夜燈此境此時誰會意白雲深處坐禪僧吳越忠懿王弘俶請師開山靈隱新寺明年遷永明大道場眾盈二千僧問如何是永明妙旨師曰更添香著僧曰謝師指示師曰且喜沒交涉僧禮拜師曰欲識永明旨門前一湖水日照光明生風來波浪起師居永明十五年度弟子一千七百人常與七眾授菩薩戒夜施鬼神食放諸生類不可稱算六時散花行道餘力念法華經計萬三千部著宗鏡錄一百卷吳越王為制前後兩序頒入大藏流行今淨慈方丈曰宗鏡堂師之詩偈賦詠凡千萬言播於海外高麗國王覽師言教遣使齎書敘弟子之禮奉金線織成僧伽黎衣紫水晶念珠金澡罐彼國之僧三十六人承印可記莂前後歸高麗各化一方宋太祖開寶七年師入天台山度戒約萬餘人明年十二月二十六日辰時焚香辭眾跏趺而逝世壽七十二僧臘四十二次年建塔於大慈山宋太宗賜額曰壽寧禪院師嗣天台韶國師韶嗣清涼法眼益禪師六祖青原派也嗣壽之法者杭州乾明津禪師富陽子蒙和尚壬子廣順二年大遼穆宗應曆二年趙北漢稱乾祐五年鳳翔吳越楚唐滅之合五十六年荊南唐蜀廣政十五年漢乾和十年六月朔周帝如曲阜謁孔氏祠命葺之禁孔林樵採訪孔子顏淵之後為曲阜令及主簿癸丑廣順三年大遼應曆三年旃檀佛像自此下一百七十七年在汴京趙北漢劉氏乾祐六年鳳翔吳越荊南唐保大十一年蜀廣政十七年漢乾和十一年初後唐明宗長興三年宰相憑道李愚請刻九經版此年六月版成獻之傳布甚廣刊字印之始也甲寅正月帝殂顯德元年大遼應曆是年太師中書令瀛文懿王憑道薨趙北漢主殂乾祐七年鳳翔吳越荊南唐保大十二年蜀廣政十七年漢乾和十二年周帝不豫正月加晉王榮兼侍中判內外兵馬事帝屢誡晉王曰昔吾西征見唐十八陵無不發掘者此無他惟多藏金玉故也我死亡衣以紙衣斂以瓦棺速營葬勿久留宮中勿置守陵官人勿作石羊虎人馬惟刻石置陵前云周天子平生好儉約遺令用紙衣瓦棺嗣天子不敢違也壬辰宣制畢是日帝殂丙申晉王榮即皇帝位十一月北漢主旻殂子承鈞更名鈞即帝位孝和帝鈞性孝謹既立勤於為政愛民禮士境內粗安諱榮太祖聖后柴世兄之子也太祖養以為子封晉王即帝位在位六年壽三十九顯德乙卯顯德二年大遼應曆五年趙北漢劉鈞乾祐八年鳳翔吳越荊南唐保大十三年蜀廣政十八年漢乾和十三年二月周帝詔併省天下無勅額寺院令郡府歲造僧帳凡死亡者以時開落之僧帳自此而始丙辰顯德三年大遼應曆六年趙北漢乾祐九年鳳翔吳越荊南唐保大十四年蜀廣政十九年漢乾和十四年初周宿衛將趙匡胤戰北漢有功至是以為定國節度使兼殿前都指揮使匡胤表渭州軍事判官蘇州人趙普為節度推官正月周下詔帝親征淮南帝召華山隱士真源陳摶問以飛昇黃白之術摶對曰陛下為天子當以治天下為務安用此為乃辭還山丁巳顯德四年大遼應曆七年趙北漢天會元年鳳翔吳越荊南唐保大十五年蜀廣政二十年漢乾和十五年戊午顯德五年大遼應曆八年趙北漢劉鈞天會二年鳳翔吳越荊南唐弘中興元改交泰元年蜀廣政二十一年漢鋹天賓元年三月周帝濟江伐唐唐主恥於降稱藩乃遣兵部侍郎陳覺奉表請傳位於太子弘獻廬舒蘄黃四州之地畫江為境以求息兵五月唐主弘避周諱更名昱下令去帝號稱國主凡天子之儀制皆有降損去年號用周正朔乃告干太廟秋七月初行大周刑統帝欲均田租以元稹均田圖遍賜諸道南漢中宗劉弘熙殂長子衛王繼興即皇帝位更名鋹年十六己未顯德六年大遼應曆九年趙北漢鈞天會三年鳳翔吳越荊南唐國主蜀廣政二十二年漢天寶二年周殿庭鐘磬有設而不繫者帝問樂工皆不能對樞密使王朴素曉音律帝以樂事詢之朴上疏曰禮以檢形樂以治心形順於外心和於內然而天下不治未之有也是以禮樂修於上而萬國化於下聖人之教不肅而成其政不嚴而治用此道也夫樂生於人心而聲成於物物聲既成復能感人之心昔者黃帝吹九寸之管得黃鍾正聲半之為清聲倍之為緩聲三分損益之以生十二律十二律旋相為宮以生七調為一均凡十二均八十四調而大備遭秦滅學歷代治樂者罕能用之唐太宗之世祖孝孫張文收考正大樂備八十四調安史之亂器與工什亡八九至于黃巢蕩盡無遺時有太常博士殷盈孫按考工記鑄鎛鐘十二編鐘二百四十處士蕭承訓校定石磬今之在縣者是也雖有鐘磬之狀殊無相應之和其鎛鐘不問音律但循環而擊編鐘編磬徒縣而已絲竹匏土僅有七聲名為黃鐘之宮其存者九曲考之三曲協律六曲參涉諸調蓋樂之廢缺無甚於今陛下武功既著切意禮樂以臣甞學律呂宣示古今樂錄命臣討論臣謹如御當以秬黍定尺長九寸徑三分為黃鐘之管與今黃鐘之聲相應因而推之得十二律以為眾管互吹用聲不便乃作律準十有三絃其長九尺皆應黃鐘律聲以次設柱為十一律及黃鐘清聲旋用七律以為一均為均之主者官也徵商羽角變官變徵次焉發其均主之聲歸乎本音之律迭應不亂乃成其調凡八十一調此法久絕出臣獨見乞集百官校其得失詔從之百官皆以為然乃行之注曰鎛鐘者十有二架以當十二辰之位匏八音之數匏笙也土塤也立皇子宗訓為梁王領左上將軍帝北征疽發背六月癸巳殂於道甲午宣遺詔梁王即皇帝位宗訓世宗子封梁王即位年七歲庚申年正月鎮定驛告北漢結戎人入𡨥帝命指揮使趙匡胤北征即日出師晚至陳橋驛是夜五鼓軍士露刃列於庭曰諸君無主願策太尉為天子擁逼南歸自仁和門入太尉歸公署宰相范質等詣崇元殿召文武百僚至晡班定帝自內降制曰天生蒸民樹之司牧二帝惟公而禪位三王乘時而革命其揆一也予末小子遭家不造人心已去國命有歸咨爾歸德軍節度使殿前都點檢趙匡胤稟上聖之資有神武之略佐我高祖格于皇天逮事世宗功存納祐東征西怨厥緒懋焉天地鬼神享于有德謳歌訟獄歸于至仁應天順人法堯禪舜如釋重負予其作賓嗚呼欽哉祇畏天命宣徽使引匡胤就墀聽命訖宰相掖之陞殿由東序服御服登座群臣朝賀詔改周顯德七年為建隆元年國號大宋正月四日也封恭帝為鄭王紹周祀遷居西京開寶六年殂右周三主合九年而天下歸宋
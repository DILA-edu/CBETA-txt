如是我聞一時佛在舍衛國祇陀林中給孤窮精舍與大比丘僧千二百五十人俱菩薩摩訶薩五百人眾所知識爾時世尊依舍衛大城時王大臣婆羅門居士及諸眷屬供養恭敬尊重讚歎多諸供養衣服飲食臥具醫藥是如來應供正遍覺明行足善逝世間解無上士調御丈夫天人師佛世尊生處成就種性成就三昧具足智慧具足解脫具足解脫知見具足具足十力四無所畏佛十八不共法演說正法初中後善文義美妙具足清白梵行鮮淨五眼具足所謂肉眼天眼慧眼佛眼法眼善知此世他世所住于時世尊善降外道尼乾陀若提子等佛法熾盛人天宗敬世尊時到著衣持鉢及比丘僧眷屬圍遶趣入舍衛大城乞食去來進止威儀庠序視瞻容豫屈伸俯仰執持衣鉢皆悉庠序金色妙身光明照曜猶猛火聚寶珠日月照曜闇夜三十二相莊嚴其身以金色足蹈門閫上當於是時舍衛大城示現種種未曾有事如偈所說人仙來入時釋師子蹈閫現多希有事淨心聽我說盲者得目視聾者得聞聽裸者得衣服狂亂得正意皆歡喜合掌觀佛無厭足眾鼓自然鳴簫笛自出聲鴈鴝鳩鴛鴦俱出妙軟音失財得寶藏眾寶物出聲時地六種動不信得淨心勝覺下轉足淨蓮花承接觸眾生安樂命終得生天女人妊娠苦安樂生妙子無貪瞋癡惱父母子俱爾階陛妙莊嚴多億天雨花眾生無病患脫一切眾苦善逝入城時一切受安樂各謂我奉食各謂佛看我人仙福德力非我說能盡爾時世尊於舍衛大城次第乞食至於中路有一空處捐棄嬰兒容貌端嚴極為鮮白自𠲿右指而此空處多狐狼狗見是嬰兒舐已而去無能逼惱此嬰兒者是福德人久種善根多人住觀生希有心往來觀看空處棄兒端嚴可愛歡喜樂見於是嬰兒爾時世尊見多人眾往來空處知而故問告阿難言汝可往彼看是諸人往來空處何所作為阿難白言如是世尊大德阿難即往空處見是嬰兒容貌端嚴自嗽右指諦視眾人其目不瞬阿難見已便還佛所如見而說世尊此空閑處有棄嬰兒容貌端嚴甚可敬愛猶如寶像觀視諸人其目不瞬于時世尊於彼嬰兒起悲愍心觀本善根知已成熟堪能知我所說法義又知眾生善根成熟即往嬰兒所到已於一面住向此嬰兒而說偈言本所造惡業今此報應現棄捐此空處嬰兒苦如是爾時嬰兒承佛神力自本善力以偈報佛瞿曇猶故有見棄空處想尊在道場時不知是想耶爾時世尊復以偈答我已知於想而我永無想以憐愍汝故來至此空處爾時嬰兒復說偈言若不得眾生畢竟不可得尊憐愍於誰誰所轉悲心爾時世尊復說偈言眾生不知是無我空寂滅為覺悟彼故我行村城邑爾時嬰兒復說偈言達解空寂滅覺了空寂滅猶有眾生想如來不斷耶爾時世尊復說偈言佛悲力如是覺了空寂已教化眾生故導師演說法爾時嬰兒復說偈言猶故有顛倒如來未斷耶無眾生生想如是生悲耶爾時世尊復說偈言佛之所護持菩薩生精進為不達眾生人尊發莊嚴爾時嬰兒復說偈言此是癡莊嚴若不得於物若法非是物何由起莊嚴爾時世尊復說偈言此大悲神力調御世如是猶不著於物為眾生說法爾時嬰兒復說偈言法無有文字云何可演說世間大敗失非法作法說爾時世尊復說偈言我不敗壞世我不非法說眾生自倒惑我解脫彼結爾時嬰兒復說偈言結使無根本亦無有方所又不在內外於何脫彼結爾時世尊復說偈言從於妄想生與顛倒共俱為斷彼妄想嬰兒我說法爾時嬰兒復說偈言心性自常淨彼中無垢結正使多妄想性淨不生垢爾時世尊復說偈言如是如汝說心性自常淨客煩惱塵結無慧者生染爾時嬰兒復說偈言結無有方所亦非方所得云何名為生願為我演說爾時世尊復說偈言猶如空中雲可覩無真實結使生如是雖見無有實爾時嬰兒復說偈言法同等如如其生性即如法若是真實非如不可得爾時世尊復說偈言一切非如法等住於如中覺了是如已無過無功德爾時嬰兒復說偈言若不得眾生瞿曇和合誰先觀察法本從誰有煩惱爾時世尊復說偈言過去及未來及與現在世佛知覺了了為眾生說法爾時嬰兒復說偈言所演說三世及說我能知便為是大慢則為自稱譽爾時世尊復說偈言我不自稱譽亦不輕慢他如如等顯現是故名如來爾時嬰兒復說偈言如無有可得非言說相應非言以言說是則非是如爾時世尊復說偈言凡夫隨於想如中生妄想為斷除我想如來出於世爾時嬰兒復說偈言正覺無出世善修無生故於無生法中佛出不相應爾時世尊復說偈言無生現有生佛出世顯現此是世諦說非是第一義爾時嬰兒復說偈言猶故有二想世諦第一義於一乘道中瞿曇相違說爾時世尊復說偈言我不道相違我住不相違為相違眾生嬰兒如是知爾時嬰兒復說偈言悔過於正覺我上所言說是佛力持故我能如是說爾時世尊從於衣裏出金色臂起彼嬰兒爾時嬰兒執佛手指從地而起爾時世尊從彼空處將是嬰兒趣向正陌是時大眾得未曾有於世尊所倍生敬禮歎言希有如來世尊得成如是勝妙之法乃能令此極苦厄者安住是法爾時世尊告嬰兒言汝業行盡汝可憶念本造善根令此大眾生希有心現大神力爾時嬰兒上昇虛空過七多羅樹身放光明此光遍照三千大千佛之世界以此光故釋梵護世及餘百千天龍夜叉乾闥婆阿修羅迦樓羅緊那羅摩睺羅伽見斯光已來詣佛所到已頂禮佛足以諸天華散供於佛供養佛已向佛世尊作如是言菩薩光明不可思議身出光明普遍照此佛之世界令諸無量眾生得於不思議利當名此兒不思議光爾時釋迦牟尼世尊即可是名此兒當名不思議光爾時嬰兒不思議光從空而下住於地已以佛神力自善根力其形猶如八歲童子爾時釋提桓因即以天衣施與嬰兒便語之言嬰兒汝今愍我等故受此天衣勿裸形住爾時不思議光菩薩嬰兒語釋提桓因憍尸迦菩薩不以衣服為妙當被法服以為嚴飾憍尸迦菩薩所服汝今善聽憍尸迦菩提之心是菩薩服乃至道場成滿具足一切佛法有慚有愧是菩薩服調伏成就一切眾生置無過中堅誓莊嚴是菩薩服辦諸事故質直無偽是菩薩服成就斷除幻惑偽故勤加精進是菩薩服成滿具足諸善根故志欲喜樂是菩薩服成滿一切諸佛法故除捨憍慢是菩薩服成滿一切諸禪定故欲法聞法是菩薩服成滿般若波羅蜜故不起智慢是菩薩服成滿具足無著智故作於利益是菩薩服悲諸眾生具覺知故捨一切物是菩薩服成滿具足諸相好故護持淨戒是菩薩服成滿願故調和忍辱是菩薩服究竟成滿梵音聲故牢強精進無懈退心是菩薩服成滿出過一切事故得諸禪定解脫三昧是菩薩服成就滿足大通智故不壞智慧是菩薩服成就斷除一切結使諸見障故大方便智是菩薩服成就教化諸眾生故大慈是菩薩服成就救濟諸眾生故大悲是菩薩服成就生死中無疲厭故大喜是菩薩服成就具足於法喜故大捨是菩薩服成就捨離愛瞋心故於諸眾生無惱害心是菩薩服成就不惱於自他故敷演說法是菩薩服成就不自譽毀他人故如說修行是菩薩服成就斷除諸結使故憍尸迦應如是知菩薩法服以法莊嚴生不裸形爾時釋提桓因於嬰兒所增加恭敬愛念尊重白言世尊愍我等故令是嬰兒受取此衣爾時世尊告不思議光菩薩嬰兒受帝釋衣于時世尊右手取衣授與嬰兒爾時嬰兒右膝著地以其右手受取是衣受已便著爾時世尊將不思議光菩薩嬰兒於舍衛大城次第乞食是時大眾男女大小長者居士剎利婆羅門王及輔臣見不思議光菩薩嬰兒生希有心亦為見佛禮敬供養悉皆來集爾時世尊次第乞食到不思議光菩薩嬰兒所生母舍爾時不思議光菩薩即入其舍前至母所向所生母而說偈言母無有過咎應當自喜慶是我本惡業今生在母腹母是我福田哀愍所生恩母勿生羞恥速往如來所母今得大利腹懷妊我故如是之功德往問於導師爾時不思議光菩薩語釋提桓因憍尸迦與我香華衣服所須欲奉上母母當以是供養於佛當發阿耨多羅三藐三菩提心爾時釋提桓因以天曼陀羅華及以天香天諸衣服與彼菩薩爾時不思議光菩薩復向其母而說偈言受此適意華天妙曼陀羅妙香及衣服奉上供釋仙非飲食及寶能報父母恩引導向正法便為供二親供二足尊已發淨上道心我長夜常勸常數數時勤其母生喜心畢竟不生恥往詣人仙所禮已在前住華散如來上奉華及衣服佛所種善根即發菩提心堅住菩提心問於釋師子懷妊淨眾生願說是福報汝以此善業不生諸難趣供多億佛已當得成為佛爾時世尊於舍衛大城次第乞食已與不思議光菩薩及諸大眾出王舍大城向祇陀林給孤窮精舍世尊食已淨自澡嗽而起就座演說正法爾時憍薩羅國波斯匿王聞不思議光菩薩嬰兒有大不可思議神通聞已莊嚴四種兵眾向祇陀林給孤窮精舍詣世尊所到已頂禮佛足却坐一面波斯匿王白世尊言大德世尊不思議光菩薩嬰兒為在何處聞有如是不可思議神通之力時佛即示波斯匿王不思議光菩薩嬰兒時王見是不思議光菩薩嬰兒形色端嚴殊特於天無所畏懼具戒定慧以自莊嚴如是見已便作是念種何善根修集何福有是妙身爾時不思議光嬰兒承佛神力知憍薩羅國王心之所念向是大王而說偈言常修慈心淨眾生無麁穢惡修正念攝身口意淨梵行彼有如是淨妙身遠離惡者不自造增長修集無量善捨離一切惡諍訟彼有如是淨妙身恭敬佛法及聖僧常恒奉施眾妙供不毀罵他不逼惱彼有如是淨妙身調弄呵罵及毀呰於他人所不生是歎美讚善不說惡彼有如是淨妙身慳貪嫉妬及憍慢諦觀己行不毀他彼有如是淨妙身爾時波斯匿王白世尊言是不思議光菩薩嬰兒成就如是勝妙大法有何業障而生於是婬女腹中捐棄空處佛告大王乃往過去九十一劫爾時有佛號毘婆尸出現於世如來應供正遍覺明行足善逝世間解無上士調御丈夫天人師佛世尊大王當知爾時毘婆尸如來法中有二菩薩一名賢天二名饒財賢天菩薩於無上道得不退轉得陀羅尼及無礙辯獲無生忍有福德威勢少欲少事常樂獨處逮得神通彼時饒財菩薩習學頭陀為賢天菩薩而作給使彼人恒往聚落城邑多諸事務是賢天菩薩呵嘖教誨何故多造是諸事務而不斷除數數教呵彼便生瞋忿心不喜以忿恚故毀敗身心敗身心已瞋恚罵言輕賤婬女兒私通所生從他人得不識其父又不識母況汝當有戒聞定慧彼瞋罵已復不悔過又不捨離結使所纏恒有忿心瞋賢天菩薩時賢天菩薩即便捨棄既捨棄已倍生瞋恚罵詈揚惡以此不善業行因緣身壞命終生婬女胎為彼賢天菩薩所護不生地獄婬女生已恒常棄之為狐狼狗之所噉食大王以是緣故九十一劫常如是死生生常棄為多人眾之所罵言是婬女子被棄空處狐狼狗食大王莫疑何以故彼時饒財瞋罵菩薩即是今此不思議光菩薩是也惡業行盡以善業力淨於結心悅可佛意是人惡道悉皆永盡大王此不思議光菩薩已曾值遇六十四億佛恭敬供養尊重讚歎是諸佛所常修梵行勤進求法此本善力得如是事及神通力大王如是黑白之業終不敗亡是故智者善護身口及以意業寧捨身命不造惡業爾時波斯匿王白言世尊彼賢天菩薩為已得成於一切智為故修集菩薩行耶佛言大王彼賢天菩薩今者在彼阿閦佛土修菩薩行名曰德藏爾時波斯匿王白言世尊若善男子善女人常應當親於善知識近善知識何以故世尊近善知識恭敬圍繞聽聞善法聞善法已得於善心已有善心則修善行造作善業趣向善處得善知識得善友故不作諸惡修習諸善習諸善已自無逼熱不逼熱他若有菩薩自護護他能得菩提若已住道有大勢力能有所利佛言善哉大王快說此言大王菩薩親近於善知識具滿一切功德善法爾時不思議光菩薩白言世尊菩薩成就幾法疾得阿耨多羅三藐三菩提獲淨法忍佛言嬰兒菩薩成就四法疾得無上正真之道及淨法忍何等四解因緣忍遠離斷常解無我人眾生壽命解了空寂修行於空是為四復有四法何等四過去寂滅未來無來知現在不住三世平等是為四復有四法所謂自淨淨諸眾生淨法淨禪定是為四復有四法謂寂身寂心寂道寂法是為四復有四法謂以法觀佛不以色以離觀法不以我以無為觀僧不以眾淨於慧眼是為四復有四法所謂滿足諸波羅蜜不捨四攝法善知方便說無眾生而行大悲是為四嬰兒是為菩薩成就四法疾得阿耨多羅三藐三菩提及深法忍說是法時不思議光菩薩得無生法忍歡喜踊躍上昇虛空高七多羅樹時此三千大千世界六種震動大光普照天雨眾華百千伎樂不鼓自鳴爾時世尊知不思議光菩薩心已即便微笑佛之常法若微笑時種種若干百千色光從面門出青黃赤白紅頗梨色是光普照遍於無量無邊世界隱蔽魔宮及日月光斷除地獄餓鬼苦已上至梵世還遶佛三匝從頂相入爾時大德阿難從座而起偏袒右肩右膝著地合掌向佛說偈問曰色相甚微妙雜好莊嚴身圓光善答問以何因緣笑上戒行無畏勝定慧莊嚴示堅解脫果以何因緣笑忍力及十力忍勇進難動樂見示四諦以何因緣笑金剛身堅固那羅延力盡梵音聲悅意願演說笑義梵身天在上不見如來頂次第合掌敬以何因緣笑樹王下降魔得無垢淨道知諸眾生行願顯何緣笑轉無上法輪說無常動地調人天龍等大德何故笑照明除闇冥無垢遍淨眼功德如虛空以何因緣笑爾時世尊告阿難言汝今見是不思議光菩薩去地七多羅樹住虛空不阿難白言已見世尊阿難是不思議光菩薩過百千阿僧祇劫當得作佛亦號不思議光出現於世如來應正遍覺明行足善逝世間解無上士調御丈夫天人師佛世尊國名淨潔劫名無咎阿難是淨潔佛土甚為清淨如此他化自在諸天宮殿彼佛壽命二十中劫大聲聞眾其數八萬諸菩薩僧三萬二千阿難以何因緣故劫名無咎阿難彼時多有百千劫中無佛出世是不思議光佛於彼劫中最初成佛淨居諸天歡喜讚歎此劫無咎此劫無咎以有如來出現於世故是故當名此劫無咎說是不思議光菩薩時三萬二千眾生發阿耨多羅三藐三菩提心六萬菩薩得無生法忍五百比丘斷諸結漏心得自在成阿羅漢爾時佛告阿難汝受此經持讀誦說於大眾中廣敷演之令我正法久住在世亦多利益未來菩薩大德阿難白言世尊我已受持世尊此經何名云何受持佛言阿難此經名為除淨業障亦名為神力所持不思議光菩薩所說如是受持阿難若善男子善女人盡其壽命奉諸如來供養恭敬尊重讚歎以雜色花裓如須彌燒香末香塗香幢幡寶蓋皆亦如是以用供養復有善男子善女人受持於此不思議光所說經法讀誦通利在大眾中廣為人說如說修行是福多彼阿難若欲法供供養如來欲作大智慧光明者應當受持讀誦此經佛說是經已不思議光菩薩大德阿難一切大眾人天龍鬼乾闥婆阿修羅等聞佛所說皆大歡喜
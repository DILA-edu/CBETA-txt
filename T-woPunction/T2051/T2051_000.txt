法師諱法琳俗姓陳氏頴川郡人仲弓之後也遠祖隨宦徙寓襄陽幼齒抽簪情敦博物遂乃金陵楚郢負帙問津孔肆釋筵橫經訪道於是該九部洞百家究金言殫玉牒每而歎曰為大丈夫不能立正摧邪綱維至理豈直遠慚龍樹抑亦遙愧馬鳴未若隱遯巖阿栖心丘󱐙遂以隋開皇十四年夏五月隱於青溪山鬼谷洞焉閱覽玄儒寸陰無棄逈搆巖廬則蔽虧於日月空飛戶牖則吐納於風雲因撰青溪山記可八千餘言理趣鏗鏘文詞婉麗見傳于代故闕錄焉然法師韞德潛形訥言敏行誓維頹紐觀化上京是歲仁壽元年春三月也於是背楚塞涉秦川步三陽遊八水每以李門仙術濩落虛陳服皂披尋何能究委因以義寧初歲假衣黃巾冀罄宗源從其居館然法師素閑莊老談吐清奇而道士等競契金蘭慕申膠漆故使三清祕典洞鑒玄津九府幽微窮諸要道遂得葛妄張虛之旨韜韞襟懷李氏奉釋之謨記諸心目武德年首還蒞釋宗備踐法筵周遊講肆意以神州帝壤易可箴規因住濟法道場栖心定慧後四年秋九月有前道士太史令傅弈先是黃巾黨其所習遂上廢佛法事十有一條大略云釋經誕妄言妖事隱損國破家未聞益世請胡佛邪教退還天竺凡是沙門放歸桑梓則我家國昌泰李孔之教行焉高祖納弈獻書乃下詔問諸沙門曰棄父母之鬚髮去君臣之華服利在何門之中益在何情之內損益二宜請動妙釋而法師伏檻既久思騁長衢幸承斯詔問遂陳對曰琳聞至道絕言豈九流能辯法身無像非十翼所詮但以四趣茫茫漂淪欲海三界蠢蠢顛墜邪山諸子迷以自焚凡夫溺而不出大聖為之興世至人所以降靈遂開解脫之門示以安隱之路於是剎利王種辭恩愛而出家天竺貴族捨榮華而入道是以悉達太子去袞龍之衣就福田之服誓出二種生死志求一妙涅槃弘道以報四恩育德以資三有此其利益也案佛本行經剃髮出家品偈云假使恩愛久共處時至命盡會別離見此無常須臾間是故我今求解脫於是慕其德者斷惡以立身欽其風者潔己而修善故毀形以成其志故棄鬚髮美容變俗以會其道故捨君臣華服雖形闕奉親而內懷其孝禮乖事主而心戢其恩澤被怨親以成大順福霑幽顯豈拘小違上智之人依佛語故為益下凡之類虧聖教故為損然懲惡則濫者自新進善則通人感化伏惟陛下至德含弘仁心鞠育爰復降情正法留意出家廣布慈雲重興佛日利益之道難得而稱此則大唐帝業慈被百靈聖種鴻基惠流千祀不敢輒以愚昧輕測天心謹課庸辭略申管見塵黷御覽伏深戰越時高祖覽法師對竟亦無辭法師頻詣闕庭不蒙臧否但傅氏所陳之事高祖未遣頒行弈乃公然宣布遐邇禿丁之誚閭里盛傳胡鬼之謠昌言酒席致使明明佛日翳以虧光濟濟法流壅之無潤于時達鑒君子揮翰者彌多契理名僧動毫者非一總持道場釋普應者戒行精苦博物不群屬弈狂言因製破邪論二卷又前扶溝令李師政者歸心佛理篤意玄宗義忿在懷又撰內德正邪二論莫不僉疏佛教委指業緣競引梵言曲垂邪正而法師咸詢作者備覽諸文情用不安謂眾人曰經教弈之所廢豈得引廢證成雖欲破邪歸正未遣邪原今案孔老二教師敬佛文就彼宗承斥其虛謬眾人皆以為然法師因著破邪論一卷可八千餘言理會宮商文諧鍾律傳之耳目故此闕書但法師筆削清奇冠乎群品遂使朝賢貴士咸誦在心遁世名儒家藏一本實可謂詞峯峻峙理海宏深為廣海之舟航作大夜之燈炬法師以論軸初製道俗無聞若不廣露其情何以革茲聾俗因以五年春正月啟上儲后云緬尋三元五運之肇天皇人帝之興龜圖鳥󰔼之文金版丹笥之典六衡九光之度百家萬卷之書莫不遵人倫信義之風述󱛹華周孔之教統其要也未達生死之源詳其理也不出有無之域豈若五分法身三明種智湛然常樂何變何遷邈矣真如非生非滅而能道資萬有慈被百靈啟解脫彼岸之津開究竟無為之府拔群生於苦海之外救諸子於火宅之中但以化隔䓗河千有餘載教流漢土六百許年龕塔相望神人接踵所以道安登秦帝之輦僧會上吳主之車高座法師能敷八正浮圖和上巧說五乘化洽九州福霑三世其為利物此之謂歟有隋褫運戎馬生郊災起四兇毒流百姓慧燈既隱法雨將收賴我大唐上應乾心下協黎願補天以麗三象紐地以安五嶽生民蒙再造之恩釋門荷中興之賜方欲六茲五帝四彼三皇返淳朴之風行無為之化竊見傳弈所上誹毀之事在司既未施行弈乃公然遠近流布人間酒席競為戲談有累清風寔穢華俗長物邪見損國福田理不可也伏惟殿下往藉三歸久資十善赴蒼生之望應大寶之期道叶隆平德光副后發荐雷之響則蟄戶俱開啟明離之暉則幽衢並鏡赫矣美矣難得名矣固以漢光重世周卜永年復能降意福門迴情勝境津梁在念牆塹為心伏願折邪見幢燃正法炬像化攸寄深幸茲乎不任憤懣惄焉之志謹上破邪論一卷塵黷威嚴伏增悚息又文帝龍潛之日復上啟云琳聞情切者其聲必哀理正者其言必直是以窮子念達其言勞人願歌其事何者竊見大業末年天下喪亂二儀慘毒四海沸騰波振塵飛丘焚原燎五馬絕浮江之路七童有平壘之歌熢燧時警羽檄競馳關塞多虞刀斗不息道消德亂運盡數窮轉輸寔繁頭會箕𣫍積屍如莽流血為川人不聊生物亦勞止於是控告無所投骸莫從百姓苦其倒懸萬國困其無主豈徒法輪絕響正教陵夷聖上興弔俗之心順昊天之命爰舉義旗平定區宇當時道俗蒙賴華戎胥悅於是叶天地而通八風測陰陽而調四序上和邦國下敘人倫功蓋補天神侔立極降雲雨而生育開日月而照臨發之以聲明紀之以文物恩霑荇葦施洽蟲魚方欲重述九疇再敷五教興石渠之學布痒序之風遠紹羲軒近同文景功業永隆不知手之舞之足之蹈之者矣竊見傳弈所上之事披覽未遍五內分崩尋讀始周六情破裂嗚呼邪言惑正魔辯逼真猶不足聞諸下愚況欲上干天聽但弈職居時要物望所知何容不近人情無辜起惡然其文言淺陋事理不詳辱先王之典謨傷人倫之風範何者夫人不言言必有中夫子曰一言合理則天下歸之一事乖常則妻子背叛觀弈所上之事括其大都窮其始末乃罔冒闕庭處多毀辱聖人甚切如弈此意本欲因茲自媒苟求進達實未能益國利人直是譏弄朝野然陛下應天順時握圖受籙赴萬國之心當一人之慶扶危救世之力夷兇靜難之功固以威蓋前王聲高往帝爰復存心三寶留意福田預是出家之人莫不咸戴天澤但由僧等不能遵奉戒行酬報國恩無識之徒非違造罪致令傅弈陳此惡言擗踊痛心投骸無地然僧尼有罪甘受極刑恨弈輕辱聖人言辭切害深恐邪見之輩因此行非無識之徒漸生異見又案春秋云魯莊公七年夏四月恒星不見夜明如日即佛生時之瑞應也然佛有真應二身權實兩智三明八解五眼六通神曰不可思議法號心行處滅其道也運眾聖於泥洹其力也接下凡於苦海自後漢明帝永平十三年夢見金人已來像教東流靈瑞非一具如漢魏諸史姚石等書至如道安道生之輩圖澄羅什之流並有高行深解當世名僧盡被君王識知貴勝崇重自五百餘年已來寺塔遍於九州僧尼溢於三輔並由時君敬信朝野歸心像教興行於今不絕者寔荷人王之力也然世間君臣父子猶謂恩澤難酬昊天不報況佛是眾生出世慈父又為凡聖良醫欲抑而挫之罪而辱之理不可也仰尋如來智出有無豈三皇能測功苞造化非二儀可方故列子曰昔吳大宰嚭問孔丘曰夫子聖人歟孔子對曰丘博識強記非聖人也又問三皇聖人歟對曰三皇善用智勇聖亦非丘所知又問五帝聖人歟對曰五帝善用仁信聖亦非丘所知又問三王聖人歟對曰三王善用時聖亦非丘所知太宰嚭大駭曰然則孰為聖人乎孔子動容而對曰丘聞西方有聖者焉不治而不亂不言而自信不化而自行蕩蕩乎民無能名焉若三皇五帝必是大聖孔丘豈容隱而不說便有匿聖之愆以此挍量推佛為大聖也案老子西昇經云吾師化遊天竺善入泥洹符子云老氏之師名釋迦文直就孔老經書師敬佛處文證不少豈弈一人所能謗黷昔公孫龍著堅白論罪三皇非五帝至今讀之人猶切齒以為前鑒良可悲矣當今主上至聖欽明方欲放馬休牛軾閭封墓興皇王之風開釋老之化狂簡之說尤可焚之若言帝王無佛則大治年長有佛則虐政祚短者案堯舜獨治不及子孫夏殷周秦王政數改蕭牆之內逆亂相尋爾時無佛何因運短但琳等預居堯世日用莫知在外見傅弈所上之事恐藩國遠聞謂華夏無識夫子曰言滿天下無口過行滿天下無怨惡言之者欲使無罪聞之者足以自誡傅弈出言不遜聞者悉驚有穢國風特損華俗謹錄丹款冒以啟聞伏惟大王殿下天挺英靈自然岐嶷風神頴越器局含弘好善為樂邁彼東平溫易是歡更方西楚加以阿衡百揆或序六條德既褰帷仁兼裂網開康莊之第坐荀卿之賓起修竹之園醼文雅之客莫不詩極緣情賦窮體物信可譽形朝野美冠前英者焉但琳等內顧闕如方圓寡用念傅弈下愚之甚實愧凡僧禿丁之誚惡罵之極也罪莫大焉自尊盧赫胥已來天地開闢之後未有如弈之狂悖者也不任斷骨痛心之志謹錄傅弈所上之事輒述鄙辭件答如左塵黷威嚴伏增殞絕謹啟武德六年五月二日濟法寺沙門琳等啟上時皇儲等因奏法師之論高祖異焉故傅氏所陳因而致寢釋門再敞寔賴我皇起子者商法師有之矣但傅氏所獻狂簡思媚闕庭既而不愜所懷陰施密譖搆扇黃領穿鑿異端遂使鼠璞混質於周邦雞鳳濫形於楚國玉石相亂朱紫難分屢譖釋宗達于高祖帝乃從其所議不任自明後以武德九年春三月詔問皇儲曰朕惟佛教之興其來自昔但僧尼入道本斷俗緣調課不輸丁役俱免理應盡形寺觀履德居真沒命釋門清身養素比年沙門乃多有愆過違犯條章干煩正術未能益國利化翻乃左道是修佛戒雖有嚴科違者都無懼犯以此詳之似非誠諦今欲散除形像廢毀僧尼輒爾為之恐駭凡聽佇子明言可乎不可皇儲對曰臣聞三乘啟轍諸子免火宅之災八正開元群生悟無為之果是故慈雲降潤不別艾蘭慧日流輝寧分岸谷且以立教垂範盡妙窮微至理深難情量叵測雖有周孔儒術莊老玄風將欲方茲逈非倫󰁨其有世代賢士今古明君咸共遵崇無乖敬仰當今時屬僥訛人多狡猾出家者未能盡善入法者無廢嬌婬亦有規免賦租虛稱學道偷安朝夕假號桑門自有威儀具足志等明珠戒行不虧心同潔玉今欲並令還俗無別賢愚將恐火縱崑山玉石同燼霜飛柰苑蘭艾俱摧指事為言恐傷皇化今責如來降罰以息姦非但佛性慈悲法門平等無彼無此無我無人絕愛忘憎情同巨海厭之者不生悋想患之者不發恚心以此而詳昭然可驗且商均生於舜舍丹朱長自堯宮二子雖復非人猶不虧兩君之聖今忽因愚僧之過欲毀尊像之形進退商量理為未可高祖又問諸群臣曰傅弈每言於朕云佛教無用朕欲從其所議卿等如何時左僕射魏國公裴寂進諫於高祖曰臣聞昔齊桓公與管仲鮑叔寧戚等飲酒而適桓公謂鮑叔曰為寡人等祝之鮑叔奉酒而祝之曰願我君無忘出於莒願管仲無忘縛於魯願寧戚無忘飯於牛時桓公避席而謝曰寡人與二大夫皆無忘夫子之言則齊之社󰑶必不廢矣此言常思舊也陛下昔創義師志憑三寶云安九五誓啟玄門今陛下六合歸仁富有四海欲納弈之狂簡而毀廢佛僧此即虧陛下之往信彰陛下之今過黎元失望理不可也高祖納皇儲等諫因降勅曰寺留三所京置千僧餘並給賜王公僧等放還桑梓嚴勅既下皂白難分不敢忤意而止焉夏五月六日高祖脫屣萬機文帝攝政時大赦天下還返神居佛日再揚斯為盛矣又因前傅弈密扇黃巾乃有道士李仲卿劉進喜等咸陳管見並作庸文遂著十異九迷及顯正等論貶量佛聖昏冒生靈語越典謨動違經史法師觀其所述傷而愍之欝撰論文目為辯正詳乎法師用奇博物匪日而成時以文籍缺然因循累稔右僕射蔡國公杜如晦者岐嶷天挺器宇宏深與法師志篤江湖佇相欽味法師仗借墳素致書於杜公曰法琳草衣野客木食山人九類曲鍼誠同腐芥不被知於當世分緘口以終身既德愧內充譽慚外滿非唯孤負慧遠實亦帶累道安是以畢志青溪歸心紫蓋覆松巖下永味經書鬼谷池邊長觀魚鳥豈謂忽辭林藪更入囂塵久客秦川俄離楚塞萍流八水葉墜三陽口腹之弊已淹仲叔之情何寄臥靈臺而起恨遊白社而興嗟南巢之戀倍增北風之悲逾切居生坎壈稟命迍邅空詠七哀徒吟九歎撫躬弔影命也如何加以病在膏盲風纏腠裏累年將息未覺有瘳至於照雪聚螢筋力已謝九流七略難甚緣山萬卷百家杳猶行海前因傅子聊貢斐然仍以未竭邪源今者重修辯正頗為經書罕備史籍靡充雖罄短懷罔知克就仰惟僕射公運籌策之才居阿衡之任知人之鑒遠邁山濤接士之心還方趙武風姿爽朗識度含弘既握靈蛇之珠爰佩荊山之玉所以弼諧庶績爕理文昌德鏡搢紳譽形朝野加以門稱筆海世號詞宗不忘宿昔之懷曲賜憂憐之訪寒灰更煖朽木飜榮昔王粲閱書取資於蔡氏相如達賦必賴於楊雄意者但是諸子雜書及晉宋已來內外文籍與釋典有相關涉處悉願披覽謹以別錄仰呈特希恩許輕黷所請悚息何言然邪見信心古來共有善人惡黨今日寧無前以傅子諂言略呈小論既蒙上達復荷褒揚戢在中心但知慚德昔三都賦未值張華無人見賞今破邪論不逢君子誰肯為珍比者海內諸州四方道俗流通抄寫讚詠成章迴邪見之心發愚人之善者豈非明公之力也必能利物薄有冥功仰用莊嚴並將迴向耳杜公時答法師書曰猥辱芳符曲垂提拂嘉言忽降銘戴增深仰惟法師命世挺生神襟俊逸器局宏亮識度清遒架澄什以照前邁安遠而光後哂談灰於漢日淩辯鼎於秦年既其內贍五乘解窮八藏亦乃外該百氏識洞九流加以學盡莊微詞殫李奧體二葛之訛簡究三張之詭文慕巢許之頴陽踵黃綺之商洛隱紫臺而偃仰遁青溪以詠歌蕭散有慧遠之風放曠參道融之迹既而情維絕紐志𦂝頹綱乃返步山門來儀上國矚傅弈之狂簡已製破邪遇劉李之訛言將修辯正經云護法菩薩正應如是昔聞其語今見其人但弟子承乏忝官實慚籌策濫蒙抽擢深愧阿衡書云筆海詞宗頓成虛闡耳況弟子家非汲郡詎有竹簡之書室異魯邦理無蝌蚪之字人殊兩戴世別二冠五體閴然四部多闕法師既建覺德之志嗣提婆之蹤弟子亦敢獻涓塵以裨嵩󱐙謹當詢諸碩德追訪鴻儒博採所須廣尋其要亦望親承几案面奉徽猷閱盛德之遒華聽長者之餘論但弟子王事靡暇遣此代懷休沐之日即當馳謁時法師所闕杜公給而足焉法師捃道尋儒卒乎先志論成八軸十有二篇流詠九州傳之三輔可謂文彪理炳叶律諧鍾郁郁可觀洋洋盈耳諒使大羅玉帝悚慴金闕之中九府仙君震𧹞四天之上改群邪之異轍革眾迷之惑心況乎左道黃巾能無傾覆者哉東宮學士陳子良者言為世表學冠儒林矚此論文因為訓誥敘之云爾蓋聞宣尼入夢十翼之理克彰伯陽出關二篇之義爰著或鉤深繫象或探賾希夷名言之所不宣陰陽之所不測猶能彌綸天地苞括鬼神道無洽於大千言未超於域內況乎法身圓寂妙出有無至理凝玄跡泯真俗體絕三相累盡七生無心即心非色為色無心即心故能心斯心矣非色為色故能色斯色矣虅蛇於是併空形名所以俱寂筌蹄之外豈可言乎若乃西伯拘姜遂顯精微子長蠶室卒成先志故易曰古之作易者其有憂患乎論之興焉良有以矣法師俗姓陳氏漢太丘長仲弓之後也遠祖隨宦遊播遷江左近因流寓又處荊州隋世入關從師請業可謂玉移荊岫皎潔之光彌彰桂徙幽林芬芳之風更遠法師應真人之祥稟黃裳之吉內該三藏外綜九流既善緣情尤工體物篇章婉麗理致遒華郁郁間縟錦之文飄飄聳淩雲之氣班賈金玉未可同年藩陸江湖寧堪方駕至如莊生墨生之學黃子老子之書三清三洞之文九府九仙之籙登真隱訣之祕靈寶度命之儀吞若胸襟說猶指掌加以舊習中觀少蘊法華既有聞持比專著述運思之外汲引無疲辯中觀則龍樹可期談自然則老莊非遠於是四方雜沓如歸長者之園七貴紛綸若赴華陰之市固以學侔安遠才邁肇生實開士之棟梁法門之牆塹也乃有道士李仲卿劉進喜等咸陳管見並作庸文謗毀正法在俗人上或生邪信法師愍其盲瞽恐入泥犁爰發大悲遂製斯論可謂鼓茲法海根彼詞峯碧雞之銳競馳黃馬之駿爭騖莫不葉墜柯摧雲銷霧卷狀鴻爐之焚纖羽猶炎景之鑠輕氷負勝之儔於斯可見暫歸慈定已破魔軍聊奮慧刀即降愚賊佛日於是重暉法雲由斯廣被但法師所作詩賦啟頌碑誌章表大乘教法及破邪論等三十餘卷在世久傳然此論文凡八卷十二篇二百餘紙窮釋老之教源極品藻之名理修述多年仍未流布昔秦孝公聽說帝而寐聞談󰊉而興陽春和寡深可悲歎但法師所述內外並該恐好事後生致有未喻弟子頴川陳子良者近申頂禮從而問津爛然溢目若明月之入懷寂乎應機譬寶珠之燭物既悟四衢之幻便息百城之遊於是啟所未聞聊為註解庶將來同好幸詳其致焉貞觀元年文帝捨大和宮奉為高祖置龍田寺既而山泉勝美栖心是寄而法師雅好美之乃徙居焉七年春二月有太子中舍人辛諝設難二條以問紀國寺僧釋慧淨淨時因著折疑論以答辛諝論在續高僧傳淨時以所著論呈法師法師答淨書曰近覽所報辛中舍人折疑論詞義包舉比喻超絕璀璨眩離朱之目鏗鏘駭師曠之耳固以妙盡環中詞殫辯囿譬玉衡之齊七政猶溟海之統百川煥煥乎魏魏乎言過視聽之外理出思議之表足可以杜諸見之門開得意之路者也至如住無所住兼修之義在焉為無所為濟應之功弘矣將令守雌顏厚獨善靦容乃理異之顯哉豈玄同之可得夫立象以表意得意則象忘若忘其所忘則彼此之情斯泯非忘其所忘則小大之殊有異是知日月既出無用爝火之光時雨既降何煩浸灌之澤故云彼此可忘非無彼此也故吾去也因故去而辯無常新吾來也藉新來以談緣起非新非故熏修之義莫成無繕無刻美惡之功孰着蓋藉以生滅破彼斷常之迷寄以因果示其中觀之路斷常見息則弱喪同歸中觀理融則真如自顯或談業理以明熏習乍開報分以釋自然意出言端旨超文外報分有在鳧鶴不亡其短長業理相因蟬蜂各任其飛化可謂於無名相中假名相說體真會俗豈不然歟詳中舍人天挺之才未若上人盡理之說子期可慚於喪偶顏生有愧其坐忘可以息去取之兩端泯顛沛之一致楚既得之齊亦未為失也法師博物不群智慧無限當今獨步即日棟梁既為眾所知識實亦名稱普聞加以累謁金門頻登上席扇玄風於鶴鑰振法鼓於龍樓七貴挹其波瀾五師推其神俊既聳垂天之翼又縱橫海之鱗支遯之匹王何寧堪並駕帛祖之方嵆阮未足連衡用古儔今君有之矣琳謝病南山棲心幽谷非出非處蕩慮於風雲無見無聞寄情於泉石遇觀名作實遣煩憂乍覽瓊章用祛痼疾俳佪吟諷循環卷舒奉蘊懷袖之中不覺紙勞字故略申片意謹此白書遲遇後生更開未喻琳不量愚管輕述鄙懷敢欲有詶以麻續線因著齊物論焉其詞曰蒙示辛中舍人二問詞旨宏贍理致幽絕既開義府特耀文鋒舉佛性平等之談引群生各解之說陳彼此之兩難歸玄同之一門非夫契彼環中孰能為茲高論美則美矣疑且疑焉何者尋上皇垂範始流先覺之名法王應物爰標佛陀之號智慧者蓋分別之小術般若者乃無知之大宗分別緣起所以強稱先覺無知性寂於是假謂佛陀分別既於外有數無知亦於內無心於外有數分別之見不忘於內無心誘引之功莫匱甚秋毫之方巨岳踰尺鷃之比大鵬此不可同年而語矣莊生云吾忘其是非非忘彼此庸詎然乎所謂小智不及大智小年不及大年唯彭祖之特聞非眾人之所達也況三世之理不差二諦之門可驗是以聖立因果凡夫有得聖之期道稱自然學者無成道之益從微至著憑繕刻而方妍乘因趣果賴熏修而始見彼既知而故問余亦述而略答詳夫一音普被弱喪由是同歸四智廣覃真如以之自顯也自顯也者唯微唯彰同歸也者孰來孰去蓋知隨業受報二鳥不嫌其短長因濕致生兩蟲無擇其飛化不在待與不待明即待之非待矣請試論之昔闞澤有言曰孔老法天不敢違天諸天法佛不敢違佛至如洪範九疇承天制用上方十善奉佛慈風若將孔老以匹聖尊可謂子貢賢於仲尼跛鼈淩於駿驥欲觀渤海返翫涓流何異蔽目而視毛端却行而求前路非所應也且王道周顗宰輔之冠蓋王濛謝尚人倫之羽儀次則郄超王謐劉璆謝容等並江左英彥七十餘人皆學綜九流才映千古咸言性靈真要可以持身濟俗者莫過乎釋氏之教也至如宋文帝與何尚之等亦有此談如其宇內並遵斯要吾當坐致太平矣又云十善暢則人天興五戒行則鬼畜省其實濟世之玄範豈造次而可論乎中舍人學富才高文華理峻秦懸一字蜀掛千金法琳徒礪鉛刀何敢當奇麗也貞觀十一年春正月帝欲宣暢祖風遵嵩本系爰發明詔頒告黎元云老君垂範義在於清虛釋迦貽訓理存於因果論其教也汲引之迹殊途求其宗也弘益之風齊致然則大道之興肇於遂古源出無名之始事高有形之表邁兩儀而運行包萬物而亭育故能經邦致治返朴還淳至如佛教之興基於西域爰自東漢方被中華神變之理多方報應之緣匪一暨乎近世崇信滋深人冀當年之福家懼來生之禍由是滯俗者聞玄宗而大笑好異者望真諦而爭歸始波涌於閭里終風靡於朝庭遂使殊俗之典欝為眾妙之先諸夏之教翻居一乘之後流遯忘返于茲累代朕夙夜夤畏緬惟至道思革前弊納諸軌物況朕之本系出自柱下鼎祚克昌既憑上德之慶天下大定亦賴無為之功宜有解張闡茲玄化自今已後齊供行立至於講論道士女官可在僧尼之前庶敦本系之化暢於九有尊祖宗之風貽諸萬葉時京邑僧眾咸詣闕庭上表乃推法師為表曰琳年迫桑榆始逢太平之世貌侵蒲柳方值聖明之君竊聞子見一善必獻其父臣見一善必獻其主臣子於君父敢不盡心者焉何者父有諍子身不陷於不義士有諍友身不離於令名琳等雖預出家仍在臣子之列有犯無隱敢不陳之伏見詔書國家本系出自柱下尊祖之風形乎前典頒告天下無得而稱令道士等處僧尼之上奉以周旋豈敢拒詔尋老君垂範治國治家所佩服章亦無改易清虛卓志與世不群不立觀宇不領門徒處柱下以全真隱龍德而養性智者見之謂之智愚者見之謂之愚非魯司寇莫之能識今之道士不遵其法所著冠服並是黃巾之餘本非老君之裔行三張之穢術棄五千之妙門反同張禹漫行章句從漢魏已來常以鬼道化於浮俗妄託老君之後實是左道之苗若位在僧尼之上誠恐涇渭同流有損國化若不陳奏何以表臣子之情謹錄道經及漢魏諸史佛先道後之事如左伏願天慈曲垂聽覽其時表奏帝遣中書侍郎岑文本宣口勅云語諸僧等明詔既下如也不伏國有嚴科法師飲氣吞聲顧謂諸僧曰帝在九重聖顏難覩縱欲牽衣折檻亦乃無由未若踵武屈原栖遑草野結蘭為珮清白自居焉後十三年秋九月有黃巾秦世英者薄閑醮禁粗解醫方挾伎術以佞時因得志於儲后陰陳法師之論言訕謗皇宗毀黷先人罪當誷上帝乃赫然斯怒沙汰僧尼勅遣緇徒並依遺教其法琳既訕謗朕之宗系宜即推繩必也無辭國有刑憲而法師鼓騰毛羽思奮雲霄不待追徵自之衙府群寮承主上之意勘刻法師囚禁州庭縶之縲紲司空毛明素佇聆法師清閑每常想見其人既屬幽居致詩於法師曰冶長倦縲紲韓安歎死灰始驗山中木方知貴不材法師辱素詩而謝曰貧道識性擣昧輒不自涯狂簡斐然上忤天聽未能自殞苟存餘息而公賜垂清翫琳寧緘默者哉力拙課虛詶之云爾叔夜嗟幽憤陳思苦責躬在余今失候枉與古人同草深難見日松逈易來風因言得意者誰復免窮通毛明素矚法師詩而驚異焉請結三益篤意二難素曰嗟乎相知之晚也冬十月癸亥因興善寺大乘饋珍饌於法師法師致書謝曰辱齎朝飱虔誠跪受非直光鮮玉液仰亦香奪蘭芬戢荷仰仁恕之流滋味輟虛羸之弊幸甚幸甚伏惟大眾動止與時休泰也琳實不才叨簉緇侶方圓倚伏無所自容不能拔萃出群卒致危身之敗不能和光同滓終罹無狀之辜徒復擁膝長吟慚魂弔影耳是知哺糟歠醨者則松柏之操彌貞淈泥揚波者則蓮桂之芳逾潔至於琳也復何人哉素乏逢迎未閑造謁既延中士之謗遂蹈下愚之迹與夫衛足曳尾何期爽歟且達人無健羨之名大道拘守雌之節泉清井洩能不惻然方將晦影窮巖銷聲幽谷散誕白雲之際優遊青松之下朝窺慧苑暮宿禪林送此殘年放情物外茲願未允耿介如何但縲人思撓辭殫理寡粗因翰墨申述鄙懷而尺素易煩寸心難盡也冬十月丙申勅遣刑部尚書劉德威禮部侍郎令狐德芬侍御史韋悰司空毛明素等在州勘當因問法師曰落髮灰心事宜恬靜出家捨俗須契無為理應屏跡四禪栖神六度總儒墨之糟粕遵半滿之菁花何乃放志九流嬰心五典廣引三教敘治道之昇沈備舉十王標崇敬之優劣或述佛道先後時談釋李師資廣顯十喻九箴盛辯氣為道本語信毀則皦然交報論品藻則歷爾眾書道家之謬僧何以知奉佛歸心全擬自取仰具顯作論根起習外逗遛儻也無辭則罪人斯得法師對曰琳聞一切種智號悉達多歷塵劫而應生覲眾賢而遍學或復示居外道或復現作儒林應同類而誘凡隨異形而化物然後稱無上士號天中天俯跡娑婆教流沙界或假安禪悟道慧解開襟致有說法度人神通化物但以眾生緣悟種種不同所以半教滿教敷心一乘三乘闡道隨宜各解意在茲乎故佛令十二時中一時學外欲使摧伏異黨接引俗流緣淺暨深愛語同事故內典通學論云夫在天成象為日月而精異剛柔在地成形作山川而氣殊動靜物既如此人亦如斯所以首足之儀方履圓戴性情之用陰慘陽舒貴我有知在靈為長心行匪一嗜欲不同故以稟薄稟厚愚賢自隔罔念克念狂聖是分歧路交遷泣拔毛之未肯絲色代變悲摩頂之不悋信乃利物多途潤身異術九流既派百家競起儒道禮樂以九仙為亂神道事沖玄以六經為失德刑名貴酷縱橫尚辯孔辭軍旅劉溺儒冠專門則鈍由章句綴文則過在輕薄俗以內典類之虛無僧以外書譬之糠粃存小節則棄方廣習大道則捨毘尼慧士傲為導福之尊禪人許為守智之藏紛然異學難可勝言各適所宜寧容不習好同惡異守迷莫返其為太息良在於茲罕語通方一何寡識豈若半文半質兼俗兼真歷覽群書牢籠眾藝唯有能仁種智冠絕古今遂有王舍野人試以牧牛之祕祇園梵志驗以數葉之奇盛披貝多固難詳也所以童子善財求知識而匪懈長者耆域志好學而斯通諒亦無棄一塵為積德山之廣不遺片水聚成智海之大迺有龍樹偉器馬鳴碩德弘道一時傳芳千祀若夫道安識藍田之鼎法蘭辯昆明之灰僧會辭氣清高惠遠神彩灑落斯並先風之領袖後進之景行者也豈唯方朔以多能擅響張華以博物著名而已哉蓋聞赤鹽招不識之譏白鴿起不知之誚至有通人遍學庶無斯恥竊以德該內外群邪憚風而偃蹤解窮大小殊機承景而傾向必若小教未通則慧品不足外學有闕則戒篇猶犯是以巧飾文辭本成四辯之德妙閑聲韻寔預五明之方然則花嚴責於多聞法花誡於親近自省無執頗異彼乎不以媒衒爭名矜伐當世欲為真道之助正覺之資耳至如田君下坐之伎尚可濟時齊人小算之術猶堪自致而況琢磨文彩祖述道德者也既等金石絲竹俱為悅耳之音橘柚樝梨皆是適口之味高山之喻初地難勝之順世間固亦風流不墜文在茲乎庶令僧兼俗典無頓廢於丘墳儒知佛宗不慢輕於戒定故曰大士遍學通人博聞豈同孤陋之徒守局促之懷者也但琳所著辯正根起有由往以武德四年仲冬之月得清虛觀道士李仲卿所製十異九迷及劉進喜顯正等論輕侮大聖昏冒生靈妄引典謨飾非為是琳既慨其無識念彼何辜因乃廣拾九流論成八軸敘述三教志明益國標十代者意顯遵崇據史籍而辯後先約訓誥以明師敬十喻斥其十異九箴挫彼九迷氣為道本並有典謨信毀曒然非無實錄但琳往作道士偽謬子細委知釋教孔老所崇歸心何容自取既而理符事順則清白顯然根起是彰則逗留斯得威等又問法師曰仲卿優努之論十有九條進喜顯正之文纔唯一軸亦不妄陳美惡廣引帝王何乃辯正之詞紛紜若是假引上庠右學但搆虛辭妄陳開士儒生全無實錄祇欲以今類古意有所非仰具礭陳無容隱默法師對曰琳聞烏有亡是顯司馬之詞子墨翰林屬揚雄之賦次有玄微鏡機之輩傳盛藻於當時殉華沖漠之流顯詞宗於曩日典謨既爾琳何異哉若不假彼開宗何以曲終其致所以創陳三教敘立論之由次顯九箴答仲卿之說其中亦有古來共惑因論釋通後以武德八年仲春之月高祖親臨國學將行奠禮備陳三教商礭微言于時二眾通人雲羅御席五都才子星布義筵時有潘誕黃巾妄陳先後奏高祖言悉達太子不能得佛六年求道方得成佛此則道能生佛佛由道成道是佛之父師佛乃道之子弟遂引佛經云求於無上正真之道又云體解大道發無上意等當爾之時有勝光寺釋慧乘者學業鉤深才鋒映俗裹糧坐鉀固敵是求待問開宗鳴山鼓石既瀉懸河之辯兼吐飛龍之詞義網高張玄梯廣布莫不應機泉涌躡響風馳遂使主上迴光群公拜首于時九仙外道束體轅門三洞黃巾望風結舌法琳既緣此議又撰佛道先後釋李師資等篇又以博弈所上事云後漢中原未全有信晉魏夷虜信者一分仲卿論云石勒之日念其胡風與僧澄道人矯足毛羽因此胡法始興於世劉進喜云胡來此土未全有信姚石已後胡風乃盛但琳緣此三人不能默已遂廣陳君王宰輔敬佛度僧用對彼辭顯其虛妄後陳信毀交報以示仲卿彰善惡之有徵使其悛改但仲卿等文雖二軸事有多條縱琳八卷之書猶為略報方今主上欽明託想玄猷興顯沙門遵崇釋教豈敢以今況古意有所非理數曒然誠為確論威等又問法師曰論第一云大唐馭極聖皇垂拱尚賢齒而返正貴仁德以還淳道佛二流在政非急久欲陳其未喻不揆所疑獻替可否幸詳其要當今聖上欽明文思有何未喻可否須陳刺上之情礭言其旨法師對曰琳聞儒教濟時人知希仰釋老利物愚者致疑所以託彼上庠陳其未諭寄之碩學暢此玄功故云殉主事親則忠孝為首全身遠害則道德居尊救苦利生則慈悲作本懷忠奉孝可以全家國行道立德可以播身名興慈運悲可以濟群品濟群品則恩均六趣播身名即榮被一門全家國乃功包六合故忠孝為訓俗之教道德為持身之術慈悲蓋育物之行亦猶天有三光各稱其德鼎有三足並著其功三教同遵嘉祥可致也當今主上高居負扆端拱無為文思聰明寧云未喻但以仲卿之輩邪見根深縱沐皇猷未能遷善所以寄之賓主暢彼典謨伸告善言用提其耳實不言皇上未喻可否須陳乞撿論文自分涇渭威等又問法師曰論第二云撿諸古史逖聽先儒不聞靈寶之名未記天尊之說又稱妄加穿鑿廣製齋儀靡覿出要之方但肆貪求之術道士之號無由而來河上之言逈無蹤跡者但道言靈寶之妙祕在玄臺老辯天尊之神大羅端拱三元十真之製斯即出要之方六齋七品之儀豈是貪求之術道士之名尚矣河上之說久焉胡乃斥朝庭之宗崇非家國之虔敬徒悕五聽未越三章天網縱寬疎而詎漏法師對曰琳聞九首雙瞳之典金天火帝之文白秦赤漢之謨三國二京之誌是稱左史右史記事記辭直筆直言無矯無妄故吳主孫權問尚書令闞澤曰仙有靈寶之法其教如何闞澤對曰夫靈寶者一無氏族可依二無成道處所教出幽谷非人所知真是幽居濫說非聖人製也吳主善其對焉所言天尊之號出自佛經竊我聖蹤施乎己典何者案五經正史三皇已來並不云別有天尊住於天上但敘周公孔子制禮刪詩所以五典三墳靡覩大羅之稱前王往帝不聞郊祀天尊安有執玉簡披黃褐垂素髮戴金冠別號天尊端拱九華之殿獨稱大道統御七映之宮縱有道教辯天尊諸子談靈寶此乃道聽途說詎可依憑委巷之書非關國典又齋儀矯製事跡可尋莫不廣列金銀頒班繒綵並是三張詭述修靜妄言斥破逗遛備如琳論又道士之號老教先無河上之名儒宗未辯何者姚書云始乎漢魏終暨苻姚皆號眾僧以為道士至魏太武世有寇謙之流始竊道士之名私易祭酒之稱此豈琳之臆斷乃是史籍盛明又班固漢書文帝傳及潘岳關中記嵆康皇甫謐高士傳及訪父老等書皆無河上公結草為菴現神變處事並虛謬不涉典謨妄搆斐然動成卷軸當今主上垂拱問道坐朝九族既親平章百姓寔可黜三張之穢術闡五千之妙門琳今愕愕而犯顏望顯主上為明后若唯唯而從旨慮陷聖帝於昏君伏惟萬乘幸納於蒭蕘敢陳一中斯言若允埃露冀益高深威等又問法師曰論第三云梁高祖留心釋典祈祐捨身隋文帝荷負四生棟梁三寶拓拔淪於正法宇文毀於尊容者即應蘊福延慶積惡招殃何乃魏則數葉臨軒周乃累君傳嗣梁嬰侯景之難隋纔二世而亡是知天道無親頓成虛闡禍淫福善胡其爽歟因何損替者翻享遐齡崇敬者無終厥壽進退鉾楯情狀皎然去取自乖足知虛謬法師對曰琳聞道教浮疎詎明三報儒宗偓促但敘一生故仲尼答季路曰生與事人汝尚未知死與鬼神爾焉能事袁宏後漢書曰道家者流出於老子老子以清虛淡泊為主祐善嫉惡為教畜妻子用符書禍福報應在一生之內此並區中之近唱非象外之遐談所以荀悅碩疑史遷深惑至如唐虞上聖乃育朱均瞽叟下愚是生有舜顏回大賢而夭絕商臣極惡而胤昌盜跖縱暴而福終夷齊至仁而餓死張湯酷吏七世垂纓比干正臣一身屠戮諸如此例胡可勝言僉惑致疑故常情耳所以我之種覺獨號遍知遐唱四生廣敷三報欲使繁疑霧卷夙滯雲披玉牒周陳金言備顯故經云有業現苦有苦報有業現苦有樂報有業現樂有樂報有業現樂有苦報或餘福未盡惡不即加或宿𠎝尚在善緣便發如灰覆火豈得稱無若闇尋聲當知必有且夫善惡無爽狀麟鬪以日虧報應有歸等鯨亡而星現但察感通之分足明善惡之來然則簫楊周魏之流可不思而自釋也威等又問法師曰論第四云高祖武皇帝者似若詔出已後方造論端當今帝系所崇老聃為本奉遵柱下勅道居先因何固拒詔文擅生爬毀事既非小須具委陳不得徒事飾非虛煩翰墨法師對曰琳所著論文本緣劉李實非詔出已後乃是八年已前但為諡號未行創云皇帝次依漢史為太上皇後見帝諡頒行方題大武請尋論卷第四指的顯然敘德但記八年足知非謬豈敢詔書出後公然爬毀求虛責實罪有所歸乞撿逗遛自分清白威等又問法師曰論第五云依姚長謙曆云佛是周昭王甲寅歲生穆王壬申之歲始滅度者因何法顯為傳云聖殷王時生推於像正之記言佛是周平王世出道安作論確執桓王長房為錄固言庄代是知傳述乖紊無的可依仰具顯先後不同遐邇所以法師對曰琳聞大聖應生本期利物有感斯現無機不燭故經云一音所暢各隨類解論聲既爾語體亦然而傳記所明非無斥理琳今正據取彼多家先列其真後陳其妄謹依魏國曇謨最法師齊朝上統法師及隋修曆博士姚長謙等據周穆天子傳周書異記前漢劉向列仙傳序并古舊二錄後漢法本內傳及傅毅法王本記吳尚書令闞澤等眾書准阿含等經推佛是姬周第五主昭王瑕即位二十三年癸丑之歲七月十五日現白象形降神自兜率託淨飯王宮摩耶受胎故後漢法本內傳云明帝問摩騰法師曰佛生日月可知以不騰答曰佛以癸丑之年七月十五日託陰摩耶即此年也昭王二十四年甲寅之歲四月八日於嵐毘園內波羅樹下右脇而誕生故普曜經云普放大光照三千界即周書異記云昭王二十四年甲寅之歲四月八日江河泉池忽然汎漲枯井涌泉並皆溢出宮殿人舍山川大地咸悉震動其夜即有五色光氣入貫太微遍於西方盡作青紅色昭王即問太史蘇由曰是何祥也蘇由曰有大聖人生於西方故現此瑞昭王曰於天下何如蘇由曰即時無他一千年後聲教被於此土昭王即遣人鐫石記之埋在南郊天祠前佛生即此年也昭王四十二年壬申之歲四月八日夜半踰城出家故瑞應經云太子十九四月八日夜半天人窺於窓中叉手白言時可去矣因命馬行即此年也周第六主穆王諱滿二年癸未二月八日佛年三十成道故普曜經云菩薩明星出時豁然大悟即此年也周穆王五十二年壬申之歲二月十五日佛年七十九方始滅度故涅槃經云二月十五日臨涅槃時出種種光大地六種震動聲至有頂光遍三千即周書異記云穆王即位五十二年壬申之歲二月十五日平旦暴風忽起撥損人舍傷折樹木山川大地皆悉震動午後天陰雲黑西方有白虹十二道南北通過連夜不滅穆王問太史扈多曰是何徵也扈多對曰西方有大聖人滅度衰相現耳佛入涅槃即此年也始自昭王二十四年甲寅之歲誕應已來至今大唐貞觀十三年已亥之歲正經一千六百一十八載言法顯為傳云聖殷王時生者但法顯雖遊外國傳未可依年月特殊大為河漢又道安乙丑上統甲寅諸無所據未足為驗又像正之記罕見依憑安公為論據羅什記羅什記者承安世高安世高者以漢桓帝時在洛陽翻譯信執筆者據桓王時但羅什秦曰始來世高漢朝先至二師相去垂三百年信彼相承依而為記非是安論造次謬陳並由當時傳者之過又隋朝翻經學士費長房言佛莊王時生者房以二莊同世周莊十年即魯莊七年也但據恒星為驗而云佛生未悟恒星別由他事琳案文殊師利般涅槃經云佛滅度後二百五十年文殊至雪山中化五百仙人訖還歸本土放大光明遍照世界入於涅槃恒星之瑞即其時也長房言二月八日生者乃是四月非二月也然長房所判未究事根何者長房云周以十一月為正月言四月者今二月也雖云二月終是四月案春秋一部年用魯莊之年月取周王之月恒星本瑞於周世須據周之時日月長房乃云佛莊王十年二月八日生者大為猛浪若是二月不應論星長房又云佛以四月八日下託胎者託胎既用周月現生還是周辰今言二月是亦非也若周以十一月為正月如來不容二月生凡人正月胎即十月生四月胎即正月生佛俯同人世七月胎故乃四月生王劭齊誌云周四月者夏之六月以此却推四月生者是七月胎今言六月取其節氣雖經七月終屬六月信知王劭所說不差又長房言佛以周惠王十九年癸亥二月明星出時成道者亦有大過何者案劉向古舊二錄云周惠王時已漸佛教始一百五十年後老子方說五千文若以惠王之時始成佛者不應經教已傳京洛又計惠王即莊王孫也以癸亥年推其相去唯三十年不應始得成佛經教已來此土尋如來化世四十九年迦葉結集在佛滅後法門東漸正是周時劉向之言誠非謬矣長房之錄定不可依詳夫聖應無方理難窺測況乃東西敻遠年代遐遙復遭六國縱橫秦焚五典為年紀者不少序帝曆者多家而互有差違增減出沒皆師己意各謂指南琳今粗述見聞詳諸史錄略陳遐邇揚確後先者也威等又問法師曰論第六云飾道昱禍宋之服曳孫恩敗晉之裳著南鄭反漢之巾把公旗誅家之笏者但大冠小冠之設爰自漢朝皮巾鹿巾之來興於往古冠即法於年祀笏乃侔於搢紳既而服象雲羅致有攀霞道士衣同羽縠時聞履霧仙人故知其跡可尋三芝弗遠其風可仰八桂非遙所以蕭史邕邕駕丹鳳於秦室叔卿弈弈驂白鹿於漢庭而云敗國破家出何圖史既陳虛唱法有嚴科法師對曰琳聞聲調響順形直影端未見鑽火得水種豆生麥所以蘇張逢於鬼谷各處浮詐之先顏閔遇於孔門俱標德行之始故知習二篇之化徼妙無為行三張之風謀為亂首何者後漢順帝時沛人張陵客遊蜀土聞諸古老相傳云昔漢高祖應二十四氣祭二十四山遂王有天下陵不自度德遂搆此謀殺牛祭祀二十四所置以土壇戴以草屋搆二十四治館治館之興始乎此也二十三所在於蜀地尹喜一所在於咸陽於是誑誘愚民招合兇黨𣫍租稅米謀為亂階時被蛇吞亹逆不作又陵孫張魯行其祖術於後漢中自稱師君禍亂方起為曹公所滅又中平元年鉅鹿人張角自稱黃天部師有三十六將皆著黃巾遠與張魯相應眾至十萬焚燒鄴城漢帝遣河南尹何進將兵討滅又晉武帝咸寧二年有道士陳端以左道惑眾自號天師徒附數千積有歲月為益州刺史王𤀹誅滅又晉文帝大和元年彭城道士盧悚自稱大道祭酒以邪術惑眾聚合徒黨向日占辰攻廣漢門云迎海西公時殿中桓祕等覺知與戰尋被誅斬又梁武帝大同五年道士袁矜妖言惑眾行禁步綱官軍收掩尋被誅滅又隋文帝開皇十年有綿州昌隆縣道士蒲童與左童二人在崩溪館自稱得聖誑惑人民重床至屋却坐其上云十五童女方堪受法令女登床以幕圍遶遂便姦匿如此經月後事發覺因即逃亡又開皇十八年益州道士韓朗綿州道士黃儒林扇惑蜀王令興惡逆云欲建大事須藉勝緣遂教蜀王傾倉竭庫造千尺道像設千日大齋畫先帝形反縛頭手呪而壓之河北公趙仲卿撿察得實送身京省被問伏罪在市被刑近如武德三年綿州昌隆縣人李望先事黃老恒作妖耶去大業季年有道士蒱子真微閑道術被送東京至梁漢身死因葬在彼而李望矯云子真近還又於彼縣山側有一石室巖穴幽闇人莫敢窺望乃依憑以作妖詐在明則張喉大語領納通傳入闇即噎氣小聲詐陳禍福遂令道士等傳說達縣聞州官人初檢並皆信受後刺史李大禮云此事非輕必須申奏要假親驗方定是非遂與合州縣官人并道士等一百餘騎同至穴所再拜祈請望時詐答聞者傾心唯巴西縣令樂世質深達機情知其誑詐入闇密候見望噎聲質時呵之望即欵伏收禁州獄方欲科罪未經數日服藥而終是知所習非正亹逆相仍左道亂群斯言信矣竊惟賊飾黃巾興乎鉅鹿鬼書丹簡發自陽平而云服象雲羅斯言逕挺衣同雨縠不近人情安有駕鶴乘龍身被布褐驅鸞策鳳頂戴皮巾所以白石赤松之流皆非鬼卒王喬羨門之輩並匪治頭又李聃事周之辰服同儒墨公旗謀漢之日始有黃巾如其祖習伯陽道士並宜朝拜若也宗旗取則斯弊特可湮除威等又問法師曰論第七云建安感夢而疾瘳文宣降靈而病愈吳王圍寺舍利浮光齊主行刑刀尋斷壞宇文毀僧而瘡潰拓拔廢寺而膿流孫皓尿像而陰疼赫連兇頑而震死者詳其所引並是帝王豈有倏爾歸心則銷痾盪瘵暫然廢毀即國喪身亡是知帝代遷訛自關運數脩短皇王興替計亦非由信毀何為妄陳禍福詭述妖祥據此逗遛非無指斥法師對曰易稱積善餘慶積惡餘殃書云善惡之報同乎影響所以文武成康之際治道隆平秦皇二世之時酷毒天下此乃履道祚久淫刑嗣短典籍盛談詎關運數況佛稱調御三界特尊僧號福田四生崇重豈有恭虔敬仰福乃無徵毀滅剪除禍之無驗前以略陳報應對彼邪人使慶朝聞甘乎夕殞其文宣建安之輩吳王齊后之流拓拔宇文赫連孫皓等善惡之跡記傳具明廣如宣驗冥祥搜神感應等說且善惡之分理數皦然傳之典謨懸諸日月足使見不賢而內自省弱喪知歸矚賢者而思齊迷途自曉琳粗述一隅而已令渠三反者焉當今聖上欽明歸心覺路揆竹園而興梵宇陵祇樹以起禪龕造無著尊度降魔眾恩覃馬岸道被龍堆凡是人倫孰不霑賴琳豈敢妄陳妖󰍚指斥國家但為對彼仲卿因興此論威等又問法師曰論第八云出道偽謬良有以焉鹿馬殊形秦人一其貌麟麕異質魯俗迷其容欲示後昆考其虛詐者但紫氣浮關尹喜啟二篇之奧青牛出境老子述重玄之微所以洪漢景文修之匪懈我皇繼踵親自依行今乃謗黷浮華難希禹泣驗之詭詐故觸湯羅當今聖上神謀達四聰於六合皇衰叡鑒朗二曜於八紘忽以鹿馬刺昌辰麟麕譏哲后斯焉可忍孰不可容法師對曰琳聞白馬東旋三藏創茲而起青牛西逝二篇自此而興或闡玄玄以化民或明空空而救物驗之圖牒指掌可知所以發唱顯宗終乎此世釋教翻譯時代炳然文史備彰黎民不惑至如道家玄籍斯則不然唯老子二篇李聃躬闡自餘經教製雜凡情何者前漢時王褒造洞玄經後漢時張陵造靈寶經及章醮等道書二十四卷吳時葛孝先造上清經晉時道士王浮造明威化胡經又鮑靜造三皇經後改為三清經齊時道士陳顯明造六十四卷真步虛經梁時陶弘景造大清經及章醮儀十卷後周武帝滅二教時有華州前道士張賓詔授本州刺史長安前道士焦子順一名道抗選得開府扶風令前道士馬翼雍州別駕李運等四人以天和五年於花州故城內守真寺挑攬佛經造道家偽經一千餘卷時萬年縣人索皎裝潢但是甄鸞笑道處盡改除之近如大業末年有五通觀道士輔慧祥三年不言因改涅槃經為長安經當時被約不許出城門家見內著黃衣執送留守改經事發為尚書衛文昇所奏於金光門外被戮耳目同驗又甄鸞笑道論云道家妄注諸子書三百五十卷為道經又撿玄都目錄妄取藝文志書名矯注八百八十四卷為道經據此而言足明虛謬故知代代穿鑿狂簡寔繁人人妄造斐然盈貫琳又案後魏正光元年明帝召清通觀道士姜斌與融覺寺僧曇謨最對論斌時妄引開天經云天師張陵所造帝時勅遣大尉公丹陽王蕭綜散騎常侍溫子昇等一百七十人共議云老子正著五千文西隱流沙更無言說臣等所議姜斌罪當惑眾帝曰姜斌既有妖言付獄斬決又案後漢明帝永平十四年道士褚善信等六百九十人聞佛法入洛請求捔試總將道家經書合三十七部七百四十四卷就中五百九卷是道經餘二百三十五卷是諸子書又案晉葛洪神仙傳云老教所有度世消災之法凡九百三十卷符書等七十卷總一千卷又案宋太始七年道士陸修靜答明帝云道家經書并藥方呪符圖等總一千二百二十八卷云一千九十卷已行於世一百三十八卷猶隱在天宮案今玄都經目錄云依宋人陸修靜所上目今乃言有六千三百六十三卷云二千四十卷見有其本四千三百二十三卷並未見本以此詳撿事跡可知詭妄之由曝之圖史若據蕭溫等議止有道德二篇如取漢帝挍量便應七百餘卷約葛洪神仙之說僅有一千准修靜所上目中過前九十又撿玄都經錄轉復彌多既其先後不同足知虛妄明矣增加卷軸添足篇章依傍佛經改頭換尾或道名山自出時唱仙洞飛來何乃黃領獨知英賢不覩請問當今道士推勘後出之經為是老子別陳為是天尊更說縱其說也應有時方為是何代何邦何年何月如其有據容可流行若是妄言理須焚剪當今明朝馭宇承蔽百王聖上臨軒應期千載方欲廣敷五教杜絕妖妄之書重述九疇弘揚要道之訓豈敢以麟麕刺上鹿馬譏朝但以無識黃巾混其真偽管見道士不別是非所以借況秦人譬之魯俗若乾坤之象龍馬豈天地則可騰驤理固不然如何見責威等委細推撿以十一月十五日具狀奏聞帝因親降問曰朕本系老聃東周隱德末葉承嗣起自隴西闡大道為道元隨迎不測談上德為德母視聽莫知苞四象以運行括二儀而亭育既無得而稱矣信日用而不知朕所以尊乎祖風高出一乘之上敦乎本化超踰百氏之先何為詭刺師資妄陳先後無言即死有說即生法師對曰琳聞師經對文侯云堯舜之君唯恐無言桀紂之君唯恐有言又東方朔答武帝云臣生亦言死亦言琳今屬堯舜之君何得無言者哉琳聞拓拔達闍唐言李氏陛下之李斯即其苗非柱下隴西之流也謹案老聃之李牧母所生若據隴西乃皆僕裔何者燉煌寶錄云桓王三十九年幸閑預庭與群臣經夜論古今王曰老聃父為何如人也天水大守槖綏對曰老聃父姓韓名虔字元卑癃跛下踐胎即無耳一目不明孤單乞貸年七十二無妻遂與隣人益壽氏宅上老婢字曰精敷野合懷胎而生老子又王儉百家譜云李姓者始祖皐繇之後為舜理官因遂氏焉乃稱李姓李氏之興起於聃也以李樹下生乃稱李姓至漢成帝時有李隱抗烈毀上被誅徙其族於張掖在路暴死其奴隷等將其印綬冐涼得仕所謂隴西之李自此興焉又老子云吾不敢為天下先故述五千之訓又言不與物競處眾人之所惡既處物不競又不為先恕己推人守雌保弱老子西昇經又云乾竺有古皇先生者是吾師也綿綿常存吾今逝矣又符子云老氏之師號釋迦文尹喜內傳云老子曰王欲出家吾師號佛覺一切人也今受天帝請食還當為王及群臣等一時受戒竊以拓拔元魏北代神君達闍達系陰山貴種經云以金易鍮石以絹易縷褐如捨寶女與婢交通陛下即其人也棄北代而認隴西陛下即其事也又老生姬季之末釋誕隆周之初世隔一十餘王年經二百餘祀此即師資驗矣先後顯然勘卷分明在文指的伏惟陛下好生惡殺賴及蟲魚拯溺救焚化霑荇葦等三皇之世教而不誅同五帝之時師而不陣陛下若奮赫斯之怒則百萬不足悏情陛下若斂秋霜之威則一言容有可錄輕忤御覽營魄飛揚塵黷威嚴心魂失守帝時大怒竪目又問法師曰朕聞周之宗盟異姓為後尊祖重親寔由先古何為追逐其短禽鼠兩端廣引形似之言備陳不遜之喻擢髮數罪比此猶輕盡竹書愆方斯未擬爬毀朕之祖禰謗黷朕之先人如此要君理有不恕法師對曰琳聞文王大聖周公大賢追遠慎終昊天靡答孝悌之至通於神明雖有宗周義不爭長何者皇天無親唯德是輔古人黨理而不黨親不自我先不自我後不以疎而不賞賞彼有功不以親而不誅誅其有過伏惟陛下道含弘而光大恩被八埏德普覆而平均網開三面納忠言若弗及懸五聽以乾乾從善諫其如流坐九重而翼翼陛下今縱雷霆之怒琳甘紛骨灰軀儻垂雨露之恩庶全骸骨自後辯對傳有二百餘條詢訪莫知闕而不錄至二十日又降勅云汝所著辯正論信毀交報篇言念觀音者臨刀不傷既有斯靈朕今赦汝七日之內爾其念哉俟及刑科能無斷不法師既羈縲紲復迫刑期氷炭交懷控告無所至第六日夜盤桓悵快徙倚沈吟步朗月以惘然慨浮生之如寄不覺潛涕因言志云草命如懸露輕生類轉蓬所嗟明夜月難與古人同法師因揮涕昌言仰天而歎曰昔鄒衍拘齊獄燕丹質秦邦尚感夏景零霜烏頭變白豈可獨於琳也偏無徵應者哉言訖俄有神人身長丈餘素服衣冠踰垣戾止而謂法師曰既能亡形殉道再紐頹網冥衛寔繁幸無勞慮語訖而失法師因乃恭虔五體默念三尊遂得思逸胸懷釋然無懼至七日旦勅遣劉德威等問法師曰今赦期已滿當屆臨刑比念觀音有何靈應法師對曰自隋季擾攘四海沸騰疫毒流行干戈競起與師相伐各擅兵威臣佞君荒不為政化遏絕王路固執一隅我皇興弔伐之心統天立極赦戮刑於都市斯即觀音拯橫死於帝庭寧殊勢至論功比德上聖道齊琳於七日已來唯念陛下威等重問法師曰前奉勅旨令師誦念觀音因何不念乃云唯念陛下法師對曰琳聞觀音聖鑒垂形六道上天下地皆為師範然我皇文思聰明光宅海內九夷奉職八表刑清君聖臣賢不為枉濫今陛下子育群品如經即是觀音既其靈應相符所以唯念陛下但琳所著辯正爰與書史符同一句參差甘從斧鉞陛下若順忠順正琳則不損一毛陛下若刑濫無辜琳有伏屍之痛威等錄狀奏帝帝悅因召法師而問曰朕比覽師文僉隳老教發言佛理感歎良哉而釋劣道優朕今未曉佛大道小非不昧斯宜悉爾心較言優劣佇聞嘉唱沃朕煩懷法師面奏曰伏承聖旨宏博名義弘深戴天不測其高方斯未擬履地莫知其厚匹此非儔伏惟陛下巨細不疑示迴天睠等齊桓禮鄙人之術同燕昭師郭隗之才敢不罄言陳其淑忒琳聞妙覺常身本無色像為眾生故跡有形儀感等洪鐘隨撞擊之大小應同明鏡逐庶物以妍嗤然由道冠二篇理踰百氏典謨在目可略言焉故後漢太傅張衍謂南岳道士褐善信曰夫西域教者法王說也濟於六道普潤含靈卿可棄妄歸真勵心遵學若不奉敬可謂虛度百年無功而逝卿若慢而不敬亦可專心黃老黃老者雖無法王之量亦是前世聖人撰集雖同諸子言行甚奧託性無為道德之府也昔孝景皇帝常修行不惓道學從此興焉處百家之長得擬佛經為次至於茅成子列子莊子惠子等並皆悉學自然逍遙塵外亦是黃老之次卿可慕焉又吳尚書令闞澤對吳主孫權曰臣審知佛是無上法王眾聖所歸教加一切哀含萬類深同巨海不簡細流明並日月不嫌星燭會觸即化遇物斯乘天上人中自在尊貴縱使天有普覆之功地有普載之力皆是諸佛建立使之然也臣又竊尋魯孔丘者英才挺秀聖德不群世號素王製作經典訓獎周末教加季葉師儒之風澤潤今古亦有逸民如許成子廣成子原陽子涓子惠子莊子等百家子書皆修仙自翫放暢山谷縱太其心學歸淡泊事乖人倫長幼之節亦非安世化人之風是以古人將為陷滯蓋此之謂歟至漢景帝時考諸百家以黃子老子義體宏深內外明達故改子為經始立道學勅訓朝野令諷誦焉若將孔老二家比方佛法遠則遠矣所以然者孔老設教法天制用不敢違天諸佛設教天法奉行不敢違佛以此言之實非比對明矣吳主善之因謂闞澤曰卿博學精通覽無不悉宜加太子太傅領侍中尚書令如故又梁武帝會三教詩曰小年學周孔弱冠窮六經中復觀道書有名與無名晚年開釋卷猶日映眾星又案宋光祿大夫顏之推云佛家三世之事信而有徵萬行歸空千門入善豈徒九經百氏之博哉明非堯舜周孔老莊所及也又牟子論曰堯舜周孔老氏之化比之於佛猶白鹿之與麒麟又後周王褎庭誥曰道家之義則隳支體黜聰明棄義絕仁離形去智此域中之教也釋氏之教見苦斷集證滅修道明因辯果革凡成聖斯為教之極也又今祕書監虞世南帝王略論亦言老子之義谷神不死玄牝長存久視長生乘龍駕鶴此區中之教也夫釋氏之法空有不滯人我兼忘超出生死歸於寂滅此象外之談也且夫優劣之跡訓誥如然而大小之來在乎陛下何者詔未出前佛大道小詔出已後道大佛小大小優劣此之謂歟伏惟陛下至德通神布雲雨於緇侶道隣極聖垂日月於玄門親降德音問於庸菲但琳欽承顧問敢述舊章塵黷威嚴彌深戰越帝覽法師對異而釋放焉時憲司執奏曰法不可廢國有常刑諸指斥乘輿者罪當大辟帝曰法琳雖毀朕宗祖非無典據特可赦其極犯徙在益部為僧法師見放意不自得因作悼屈原篇用申厥志其詞曰何天道之幽昧兮乖張列宿使忠正之屈原兮而見放逐讒佞從旨兮位顯名彰直言不諱兮遂焉逢殃和璞捐於山澤兮燕石為珍西施嬮而不幸兮嫫母見親撫心思念屈原兮博達廣識君王不察其貞正兮斥逐去國納讒諂之詃惑兮自昏厥德燕蘇棄於荒野兮蘩𧂉見殖鸋󱜃鳴嘯於君林兮鵷鸞戢翼豺狼當路而從橫兮麟麕伏匿鳳鳥尚知懷德兮見覆巢而高翔麒麟猶忻有道兮矚不仁而騰驤忠諫之不入兮箕子佯狂杜伯之諒直兮遭尤逢殃比干正而剖心兮伍子胥貞而抉眼痛清白之屈原兮沈汩羅而不返時京邑僧侶有流言於法師曰不能靜思澄神求出要道而浪製破邪辯正忤擾天庭致使主上瞋嫌釋教翻覆汝若所陳必當寧容徙汝劍南若於佛法有功何乃陵遲若是法師聞之謂三五友人曰琳聞主憂臣辱主辱臣亡弈謂僧是禿丁佛為胡鬼斯言可忍孰不可容于時大德如雲名僧若雨縱引四含八藏措筆無由徒解九部三乘置言何地琳遂不量疎簿誓紐頹綱因乃捃摭典墳搜揚子集曉其未喻挫彼邪言遂使佞傅無辭李劉緘默信知寸有所大尺有不長用珠彈鴞未若泥梗勅縱遷琳益部寧成伐罪於琳佛法今且晏然此豈謂為翻覆昔屈原被讒放逐原豈不為忠卞氏獻璧加刑誰言是瑕此亦時君用與不用也屈原雖經放逐離騷盛行卞氏縱復加刑連城尚寶但清水圓米行處豈無所恨世人莫知我也言訖泣數行下因為詩曰僕秉屈原操不探漁父篇問言蓬轉者答為直如絃時掩泣吞聲哽咽而言曰琳也不遇今被南遷幸希諸德寄目傳書時訪生死時道俗送餞填咽郊畿敬若明神步輦徐逝法師辭訣友人又為詩曰非意延非罪離友復離親山川萬里隔方勞七尺身遊魂長去楚分念獨留秦自匪相知者誰憐死別人夏六月丁卯行至百牢關菩提寺因苦痢疾遂致不救臨終而歎曰大丈夫泡幻之軀信為無用觀斯惡露深可厭哉本期殉道以立身不獲從志泣麟傷鳳能無悲心言訖而卒即貞觀十四年秋七月二十三日也春秋六十有九道俗摧慟如喪所親因葬於東山之巔高樹白塔行侶來往莫不傷嗟人物周旋知便下淚但法師藝業優贍墳素必該世號詞林時稱學海或復風前月下之詠春蘭秋菊之篇體物緣情並多麗落前祕書監虞世南者名超振古道邁當今乃集法師之文為之敘引云爾若夫神妙無方非籌算能測至理凝邈豈繩準可知寔乃常道無言有涯斯絕安可憑諸天縱窺其杳冥者乎至如五門五度之源半字一乘之教九流百氏之目三洞七撿之文曷可以經緯闡其圖詎可以心力到其境者英猷茂實代有其人焉法師少學三論名聞朝野長該眾典聲振殊俗威儀肅穆介節淹通留連清翰發摘微隱比地方春藏用顯仁之量如愚若訥外闇內明之功固能智同測海道亞彌天豈止操類山濤神侔庾亮而已爾其文情乃典而不野麗而有則猶八音之並奏等五色以相宣道行則納正見於三空拯群生於八苦既學博而心下亦守卑而調高寔釋種之梁棟善人之羽儀者矣加以賑乏扶危先人後己重風光之拂照林牖愛山水之負帶烟霞願力是融晦迹肥遯以隋開皇之末隱於青溪山之鬼谷洞焉逈搆巖崖則弊虧日月空飛戶牖則吐納風雲其間採五芝而偃仰遊八禪而寢息餌松朮於溪㵎披薜茘於山阿皆合掌歸依摩頂問道經行恬靜十有餘年然而疊嶂危岑長松巨壑野老之所桓盤古賢之所遊踐莫不身至目覩攀穴指歸仍撰青溪山記一卷見行於世故此闕書太史令傅弈學業庸淺識慮非長乃穿鑿短篇憑陵正覺將欲震茲布鼓竊比雷門中庸之人頗成阻惑法師愍彼後昆又撰破邪論一卷雖知虞衛同奏表異者九成鴑驥並馳見奇者千里終須朱紫各色清濁分流訶以凡測聖之亹責以俗校真之咎引文證理非道則儒曲致深情指的周密莫不轍亂旗靡瓦解氷銷入室有操矛之圖崩角無容頭之地於是傳寫不窮流布長世若披雲而見日同迷蹤而得道乎法師著述之性速而且理凡厥勒成多所遺失今散採所得詩賦碑誌讚頌箴誡記傳啟論及三教系譜釋老宗源等合成三十卷法師與僕情敦淡水義等金蘭雖服制異宜而風期是篤輒以虅綆聯彼珪璋編為次第具如別目並悉文遒旨婉桂馥蘭葩盛傳緇素流乎視聽矣釋彥琮贊曰易稱大極生兩儀兩儀生四象老子述無名天地始有名萬物母序道序德談孝談忠斯亦方內之至言域中之大訓也詎聞視聽之外四德常身形器之先一如凝湛肇欲施安品物託像迦維利見閻浮龍飛道樹於是淨五眼朗三明具六通圓萬德耀神光於此界放毫相於他方動大地以警迷徒震雷音而駭群品始垂雲於鹿野蔭彼小根終灑潤於鶴林霑茲大葉其間則三邪服道捐火具於禪河十異歸心沐清流於福地自爾微言既絕佛曰潛輝大義將乖邪風競扇則有提婆童受緝彼頹綱龍樹馬鳴維其絕紐逮乎金人感夢秦蔡西遊玉馬東旋騰蘭降趾則有九仙左道蟻聚於京畿五岳邪徒鴟張於帝闕競誇蚊翼各恃螢光欲方駕大鵬比暉龍燭勝上靡施於三略已薦苞茅蘭公未逞於六韜嚮風銜璧故得空懸五雲之蓋庭雰七寶之化韜映日宮揚輝綺殿于時捐巾褐者其數若林遵解脫者如風偃草此則釋門大敞佛日方興牧野倒戈詎堪為比自後名僧間出髦彥抵生代有其人群諸史牒則有道融牟最提智劍以橫行始上顯公擁法䗍而直進挫姜斌於魏闕撲陸靜於齊朝資神武於一時流榮聞於千載粵我巨唐之有天下也跨三皇而越五帝母堯舜而子成康光宅八埏君臨萬國闡玉鼓法䗍之訓揚佛日金鏡之光蕩蕩巍巍斯之謂矣時有傅劉作鯁妄搆邪言唱和既同互為脣齒而法師幼懷高量志殄群兇所以搜括典謨約文甲理並懸諸日月緇素皎然卷氛祲於四生舒慧照於三界遂使朱藍各色邪正區分盛藻嘉聲傳乎口實余既側聞餘論思記德音先乏史才徒知勵朽至若詩賦啟頌之作章表碑誄之科重席劇談花文豔藻者則詳諸別簡非此所云若股肱佛聖之篇牆塹法王之記對揚天命光顯大猷者則載彼見聞存乎實錄庶使前芳弗墜後進思齊補僧史此缺遺記盛德之請問者矣
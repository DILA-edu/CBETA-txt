論又以覺心至非究竟覺釋曰下廣二覺於中有二先明始覺後顯本覺前中又三總標因果滿非滿覺次廣寄四相釋成其義後顯始覺不異此初也言心源者有其三義本覺真如為染心源業相細念為諸染心源曠識妄心為諸境源前二通二釋後一唯持業今所覺者依前二說真妄動靜極微細故覺本覺心本無所動今無所靜現業覺業識心本來無生今無所滅覺此源者名究竟覺即佛果位始覺道圓同於本覺是滿覺故縱有所覺未至此源非究竟覺即前諸位始末同本非極覺故論此義云何至是不覺故釋曰下寄四相釋成其義於中有二初正寄四位顯其四相後引經釋成心源無念初顯四相即分為四此初覺相也此義云何者問覺不覺義下舉四相而釋其義舉前三位未至心源釋非究竟舉後一位覺至心源釋究竟覺今應先明四相之義然後依義釋文顯相然四相義釋者煩多論意難知今數四說此中有義所說四相即依動念剎那而說心隨妄動名生生已逕停名住住已衰變名異異已遷謝名滅然生已至滅滅已復生總攝四相名為生滅是故但名生滅門耳覺此四相故有四位四位逆次覺四相也故說凡夫能覺知等有義此說其理不成若念遷謝名滅相者即凡夫念應永不滅覺滅相已則不滅故異住等相為難亦然若凡夫位雖覺滅相滅相仍在應至佛位雖覺生相生相猶存所起覺相何成利益又既自說生已至滅滅已復生既覺滅相不滅故不生不生故不滅即應凡夫位離生滅念住異等相為難亦爾故此所說理必不成故四相者應依識辨謂由無明違平等性起業轉現三種生相相心今生成黎耶識故業轉現皆名生相雖此一心為生所生而亦非是我我所相無明與前生相和合迷所生心無我我所復能發起我癡我見我慢我愛四種住相相前生心今至住位起我我所內緣而住即所相心成第七識能相四惑而為住相無明與彼住相和合不覺所計我我所空復能發起六種異相謂貪嗔癡慢疑惡見相前住心今至異位外向攀緣成六異識故六煩惱名為異相無明復與異相和合不覺外塵違順性離由是發起七支惡業能滅異心墮於惡趣故彼七支名為滅相能相四相所至之位取境別相皆為心所由本無明違平等性之所起故所相之心所至之位取境通相而為心王由從本心諸法總源之所起故皆依心起名俱時有有麁細故覺時差別有義此說理亦未然別有能相所相法者是小乘宗非大乘故大乘四相但是假立於起有為無功德故此中四相雖說虛妄因緣所起非假說故若由無明起業轉現相心今作業轉等者即業轉現皆應有二能相二義異故心若不作業轉等者如何能成黎耶生相無三分心不成識故又如何言能相四相所至之位皆為心所業轉現三非心所故又若業等皆生相者三細唯應佛地所斷如何唯說斷業相耶應八九地非斷轉現說是生相唯佛斷故細中之麁應非轉現說是菩薩所知境故細中之細應皆三種許是生相佛所知故又業初起可名為生轉現後起寧生相攝非由本識攝及是不相應則今轉現皆生相攝轉現非是初生心故若說業識非是已生故兼轉現皆生相者則我癡等非是已住故兼四惑為住相耶彼既不然此云何爾彼異滅等為難亦然若我癡等為住相者末那唯應四惑相應唯許四惑為住相故便違論說慧等俱起既說法身能覺住相法身唯應能斷末那即不斷染現色能見皆應不斷非四惑故便違論說法身菩薩離六染中間四染既此所離非我癡等彼住相非謂四惑若貪等六名異相者計名執取何所攝耶非於貪等能攝彼二執惑行相極差別故若斷貪等名離異相即此二染二乘不斷便違論說執相應染二乘解脫究竟離故又應意識唯貪等俱說六異相起意識故便違論說觸等俱起故知異相非謂貪等若七支惡是滅相者即未覺時常起惡業永世惡趣以未覺時有彼七支諸過惡故生人天者應離滅相離七支惡生人天故善惡二趣皆有異熟豈惡趣業獨名滅相故知滅相非七支惡既此所說不應正理由此四相非同前說今以二門略辨其義一辨明二別說初總明者心性本來離生滅念而有無明動心令作生住異滅故名相無別四相而作能相心既由無明鼓心令動遂有微著不同而先後際異先際名為生相後際最麁名為滅相即彼中際名住異相二別明者對位分相即九相中前之八相生一住四異二滅一生相一者即初業相謂由無明動彼淨心至此最微動念之位動念初起名為生相論說佛地斷微細念細中之細是佛境界故知唯業是生相也住相四者謂次四相所謂轉現智相續相前二本識麁分之位是法我執所住之境後二事識細分之位是法我執能住之心無明與前生相和合轉彼靜心乃至此位行相猶細但是能所別法執□住未別異故故下論說法身菩薩覺於念住麁中之細細中之麁菩薩境界界此四相總名住相異相二者謂次二相即是執取計名字相無明與前住相和合轉彼靜心至此事識麁分之位行相稍麁依於異根取別異境起異執故故下論說新發意菩薩覺於念異捨麁分別麁中之麁凡夫境界此麁中麁既是意識意識即攝此二相故故此二相總名為異滅相一者即起業相即由無明轉彼靜心至此後際周盡之位能令靜心□於六道如□伎人作牛馬等故下論說造種種業受果不自在故以此九相數處得名或開九相或本事識意意識或為六染或名二礙或辨麁細故今細位說為四相即指九染非謂別指我癡等也有義此說亦未應理既說四相皆非能相不應起業是其滅相能□靜心是能滅故四相何不攝業繫苦亦名所起之妄相故既生異滅無別能所寧住相有能所四耶應生異滅皆有能所彼既不然此云何爾或住異滅皆名異住隨應皆有別異執著能成能住異趣身故彼既不爾此云何然若許皆通便成難□故此四相不應立也若以論說念無異相念無住相必應立者何不具言念無滅等況新論說中間二相不言住異故不為證下言心相生住異滅者此義殊故不為證謂顯九相皆有生等得無念者知此九相生起逕停衰變謝滅皆依心起無有自性非謂別配前之八相亦非四位別覺四相不同初師不應為難又言四相俱時等者謂即指其始覺四位謂顯始覺有四位相而釋經中四種禪義非謂安立無明四相新論但言如是知已則知始覺不可得以於一心前後同時皆不相應無自性故謂由無明起麁細念念起皆有生住異滅而諸凡夫都不覺知念之起滅而受輪迴今以本覺內外熏力覺念淺深有四位相何要強立無明四相若謂障謂二義相成勿違古人故論立者生一住四異三滅一生一住四義如前釋異相三者兼起業相起善惡等別異業故由其異業令趣別故是麁中麁意識攝故皆三賢等所知境故滅相一者即業繫苦靜心□為趣生相故此是無明所起相故是最後際終盡處故至此方成流轉苦故此釋雖勝第三師義而於至難亦未能淨後有智者辨而通之然此四相唯一夢心皆因根本無明之力是故經云無明住地其力最大論說無明能生染法正謂此也雖復如是從微至著辨四階降然至始終意無前後麁細鎔融唯一心故故說四相俱時而有若未達心源隨行淺深覺有前後若達心源者一念四相俱時而知是故經云菩薩知終而不知始諸佛如來始終俱知依此義說始謂生相終謂滅相既因無明不覺之力起生相等種種夢念動惡心源轉至滅相流轉生死備受諸苦今由本覺內熏為因善發聞熏而為外緣體用融通同一熏故益彼真如解性之力損彼無明迷闇之相漸白心源始覺滅相終覺生相朗然方悟覺了心源本無所動今無所靜平等平等住一如床無本始覺二相之異即經所說夢渡河喻意在於此舉而說之上辨四相下釋論文既前三義不應正理是故釋文但依正義即此第一覺相之中□下四義一能覺人二所覺相三覺利益四覺分齊下三覺相其義亦然如凡夫人者是能覺人在十千劫十信位中以是位前都未覺念未離分別故名凡夫覺知前念起惡者明所覺相謂此位中心如輕毛隨風東西數有進退前念不覺於身起彼常樂等總而生惑著即知所起心是惡也能止後念令不起者辨覺利益既覺前惡後即於身起彼無常無我等相而生厭離欣樂涅槃不生滅著顛倒心也雖復名覺即是不覺者能覺分齊覺惡能止雖復名覺而不覺知舉體是真妄生厭離即是不覺故經說云說身無常而亦不說厭離於身我今為汝說勝三修法此即順於四相義解或此位中未達空理不知一心本無動念見有所起念念差別前念不覺起煩惱念後起厭心而欲除滅覺念是惡隨復名覺不覺念無則是不覺故經說為愚夫所以行禪七卷經云漸次增勝無想滅定名愚夫禪此釋稍好二論會同故新論云前念不覺起於煩惱後念制伏令不更生此雖名覺即是不覺論如二乘至名相似覺釋曰此第二覺相也二覺相也二乘觀智等是能覺人新發意菩薩是三賢位十解初心名發心住舉而等後云初發意得人空門同二乘說覺於念異等者明所覺相如前所說三種異夢從本靜心無明眠起此三乘人共智無我從異夢覺異相永無名覺於念異念無異相已捨麁分別等者是覺利益既此異相即是意識起我我所自他異執隨事攀緣分別六塵名麁分別執著相也名相似覺者是覺分齊雖捨如是麁分別執而猶未得法空真理是故但名相似覺耳或此位中得我空真如知彼真如本無相念與無明念體相別異由此但能捨麁分別而未能知念即無念非真覺故名相似覺故經說為觀察義禪謂知自共相人無我已於法我隨順觀察義禪前釋順古違新論文後釋甚差兩論快會故新論云覺念無念體相別異捨麁分別論如法身至名隨分覺釋曰此第三覺相也法身菩薩是能覺人初地能證遍行真如顯自法身遍滿之位乃至十地悉同證得是故皆名法身菩薩覺於念住等者是所覺相四種住夢無明眠起既得法空真無相智從住夢覺住相永無名覺於念住念無住相已離分別麁念等者是覺利益即此所離法執夢念名為分別麁念相也異前人我麁執但云分別異後生相細念故云麁念於一法執義說二言名隨分覺者是覺分齊雖得如是無分別覺而猶未離微細分別當復眠於生相之夢覺道未圓故名隨分或此位中得真證智念無念相皆悉捨離名覺於念住念無住相由此便能捨中分別名離分別麁念相也即經所說緣真如禪故楞伽云謂若分別無我有二是虛妄念若如實知彼念不起名緣真禪前釋順古違新論後釋順經兼快新論故新論云覺念無念皆無有相捨中分別論如菩薩至名究竟覺釋曰此第四覺相者如菩薩地盡者初明能覺人文中總別顯其二道初句總標能觀之位即是金剛等覺之位非謂十地名為盡地以新論說為若超過菩薩地故其次二句別明二道滿足方便是加行道即是滿足之方便故而新論言究竟道滿足舉總取別即加行道是此攝故一念相應是無間道其無間道一剎那中與理契會斷細念故如對法云究竟道者謂金剛喻定此有二種謂方便道攝及無間道攝覺心初起等者顯所覺相根本無明依覺故迷動彼靜心令起細念即是此中初起心也今至此位方始覺知離本覺無不覺即動心本來靜如正迷時謂東為西及其悟也西即是東豈於悟時更有西相故覺初心相也故言覺心初起心無初相或始覺心初始而起名覺心初起故新論言覺心初起始名為覺離於覺相前釋順古違新論文後釋順理不違二論即經所說諸如來禪故楞伽云謂入佛地住自證聖智三種樂為諸眾生作不思議事前三種位中雖有動念故言念無住等今此位中動念都盡唯一心在故云心無初相是則心無初念相也遠離等者明覺利益業相動念念中最細名微細念即生相也或細分別名微細念不論別配無明業相謂第三位覺念無念皆無有相捨中分別今此位中覺相亦無都無所得故離細念新論但名細分別故此念永無故云遠離遠離虛相故真心性即得顯現故云得見心性無明風止性海浪息永無生滅故言心即常住依此二義故新論言心根本性常住現前前三位中念相未盡是故不云得見心性覺未至源無明猶在動彼靜心業識起滅是故不云心即常住名究竟覺者結觀分齊未至心源夢念未盡始末同本非究竟覺求滅此動望至彼岸今夢念息覺了心源本無流轉今無始靜常自一心始異本得為如來名究竟覺若爾始覺既成常住豈不違彼攝論所說本既常住末依於本相續恒存乃至廣說蘊二意異故理不相違此論欲顯本由不覺動彼靜心今息不覺還歸本靜故成常住攝論欲明依常法身起福惠行所感報果既從緣起故說相續始覺萬德要具二義依前義故常住依後義故生滅生滅常住不相妨礙以一一念悉通三世雖遍三世不過一念如一毛孔遍於十方雖遍十方不增毛孔佛德如是無障無礙豈寧偏執於其間哉如花嚴經頌此義云牟尼離三世相好悉具足於住無所住法界悉清淨因緣故法生因緣故法滅如是觀如來究竟離癡或是故二論各述一義同契至真不相乖也論是故至向佛智故釋曰下引經證於中有四一引經成證二重釋前文三不覺之失四覺者之德此初也是後三位能觀念無皆名覺故經依此說能觀無念為向佛智謂因地時雖未離念而觀此念都無念相能觀如是無念道理說此能觀為向佛智以是證知佛地無念向佛智者是證得義故新論云若有能觀妄念無相則為證得如來智惠此是舉因望果說也若約因果通位說者如金光明第二卷云依諸伏道起事心滅依諸斷道依根本心滅依勝拔道根本心盡諸伏道者謂三賢位起事心滅者即此論中捨麁分別執著相也諸斷道者在法身位依根本心滅者猶此論中所捨分別麁念相也勝拔道者金剛喻定根本心盡者猶此論中所言遠離微細念也論又心起者至即謂無念釋曰此重釋前文也此釋伏疑重舉前文覺心初起故言又心起者謂前所言覺心初起若謂覺彼初起之心則不名覺有初心故若無初心則何所覺所覺既無無能覺故若覺悟心初起名覺既有覺相不應名覺起初覺心是不覺故如何前言覺心初起顯通此難故舉此文前說覺心初起相者於所覺相無相可知而言覺心初起相者覺彼初心即無念起如覺迷方知西即東更無西相是可覺知知西相者謂即東也覺心之時知初動念即本來靜所覺初心既不可得能覺初相亦何所存故云即謂無念故新論云心尚無有何況有初論是故一切至無始無明釋曰此顯不覺之失也文中三節謂標釋結是故等者乘前標也是前無念名為覺故除佛已還不名為覺以從等者釋所以也若除佛外不名覺者何故前言隨分覺等以從無始至成佛來無明之念念念相續未曾離故新論意同前對四相夢之差別故說漸覺今約無明眠之無異故說不覺如仁王經同此義云始從伏忍至頂三昧照第一義不名為見所謂見者是薩婆若故故說無始無明者結不覺義謂從無始而有無明既依無明而起諸念故有念者說彼皆是無始無明不名覺也新論無此文義亦足論若得無念至無念等故釋曰此顯覺者之德也此中意說若妄未息不知一心本無相念若至心源得於無念則能遍知一切眾生心妄動故生住異滅心本不動實無生等故新論言若妄念息即知心相生住異滅皆無有相以無念等故者釋通上義佛得無念眾生有念有無懸隔云何能知以無念體皆平等故眾生生雖念體即無念佛無念體與彼平等故能遍知諸念無念新論無此文義似闕論而實無有至同一覺故釋曰上寄四相釋成義言此顯始覺不異本覺而實等者初標不異雖曰始得無念之覺而覺四相方名始覺然所覺相本來無起待何不覺始覺別耶以四相下後以釋成以彼四相無別自體可辨前後故言俱時依於一心麁細之念故說覺時而有前後言而有即前後也非謂四相而俱是有既離心外皆無自性無有俱時前後可立是故說言皆無自立既本離心皆無自性由此不離本覺真體故言本來平等同一覺也此總意云既覺四相說為始覺所覺無故能覺亦無故無始覺異於本覺或此真顯始不異本謂前所說四種覺相離於本覺皆不可得故新論云如是知已則知始覺不可得以於一心前後同時皆不相應無自性故不異本覺若作此釋於理無違令新舊論不相乖返依此義故楞伽經云十地即十地無所有何以等論復次至不相捨離釋曰上廣始覺下廣本覺於中有二先明隨染後顯性淨初中有三標別辨相此初標也以隨動門而顯本覺故言本覺隨染分別既隨緣動而言生也雖曰隨染不失性淨故言與彼不相捨離此所隨染既有二種故隨此染生下二相言二染者一謂自染即在因時由無明熏所起諸染二謂他染即在果時與生同體諸眾生染隨生相者此中有義謂隨自染生智淨相以說從染得智淨故由隨他染生不思業以化染生起勝業故有義俱隨自染而起謂本覺心具有體用隨染顯體成智淨相隨染顯用起不思業既斷自染方能起用故不思業亦隨自染有義俱隨他染而起謂諸菩薩修行得果顯現法身起諸業用皆隨眾生染有此事若度染機無修無得唯是真如一味相故若爾此二應是始覺答由二義故但名本覺一約所對染差別故謂始覺者對所俱染說今此二相對所隨染故二約本有修生別故以智淨等依本有義說其始覺者約修生說故雖曰不一而亦不異以所對染所俱所隨皆依真有無別體故以本始覺皆有修生本有之義無別異故謂本來始更無異法從此義故總名本有以始契本方名本覺從此義故總名修生既以本覺作始覺故即此本覺亦是本有修生又以對始得本名故即此始覺亦名修生本有此緣起理猶如圓珠隨舉一門無不收盡故智淨等與彼始覺異不等皆無有妨論云何為二至思議業相釋曰此別名也略以十門分別此二一者釋名所言智者謂始覺智淨謂離染同於本覺果德作用故名業非下地測名不思議二相皆通持業依主相者狀也本覺隨染有此體用當相狀故即相之相二釋皆通二者出體此二皆以生滅門中隨染本覺而為自體以說隨染生二相故三顯體用初智淨相還淨時體不思業相還淨時用本覺有此當本末故四者染淨此二俱淨以皆返染而顯說故亦可俱染以皆隨染之所成故五約二利初一自利非無利他謂以自他利為他自利故六者三身初通法身及自受用後通化身他受用體相麁細二利斷故七者四智初一鏡智亦平等性普照之智體故後通三智由得平等妙察性成化事故八者二智初即正體如理之智後即後得如量之智返照自體起外用故九者因緣初以體相內熏為因初以體彼用大外熏為緣後以智淨為生起因眾生染機為發起緣諸法無有非因緣故十者得果初以對染同本智淨為所生果後以對機無方大用為所生果既有因緣必有果故論智淨相者至方便故釋曰次依名辨於中有二先明智淨相後不思業相智中有二初直明淨相後問答釋疑前中亦二先因後果此初也謂於地前真如教法內外熏力能修資糧加行善根故言依法力熏習若登地上契證真如稱真起行名如實修行漸漸修習至金剛位因行既極名滿足方便故新論云功行滿足論破和合識至智淳淨故釋曰此顯果也果有二種所謂體用由前方便能破和合梨耶識內生滅之相顯其本覺不生滅性此即根本無明盡故以無所念顯本覺也故言破和合識相顯現法身斷惑顯體即果體也即於此時滅染心中業轉現等相續之相故今隨染本覺之心遂即歸源為淳淨智成於應身始覺義也然此始覺無別始起即是本覺隨染作也始同本故名淳染緣盡故名淨斷障顯用即果用也論此義云何釋曰次問答釋疑於中有二先問後答此初也此問意云如上所說動靜心體舉成生滅若斷生滅應滅靜心如何但破和合識相滅相續心相顯法身等即執真同妄難也論以一切心至非不可壞釋曰次下簡妄異真答於中有三謂法喻合此初也謂生滅相皆是無明非是本覺體有識相覺與不覺體非一故此無明相雖非覺體而亦不離本覺之體覺與不覺體非異故由非異故而可壞故涅槃云明與無明其性不二由不一故非不可壞故下文云除滅無明見本法身前然非異可壞義故說離靜無別動心今依非一非不壞義說破識相法身顯現所望義殊不相違故論如大海水至濕性不壞釋曰此舉喻也文中顯其四種喻相如大海等者真隨妄轉喻水相等者真妄相依喻而水非動性者真體不變喻此顯動者非自性動不爾動滅濕應滅故若風止滅等者息妄顯真喻謂顯動者隨他動故動相滅時濕性不壞論如是眾生至不壞故釋曰此法合也於中次第合前四喻眾生淨心等如水隨風動水不自浪因風起浪風不自波依水現波故動即水無別體也心不自起因無明起癡不自動因心有動生滅即心無別體也心與無明等者如風水相依以水全動故無水相以動全濕故無風相心全作識故無心相識無非真無無明相故梁攝論云見此不見彼若見一分性解分性不異即生死故不見涅槃即涅槃故不見生死心非動性者如水非動性即顯心性本非動念若無明滅下如水體不變無明滅者根本無明如風滅也相續滅者即業識等如波相滅智性不壞者隨染本覺照察之性如濕性不壞也論不思議業至勝妙境界釋曰次不思議業相於中有二初標後釋此初也以依智淨法身之體起此應身功德之相與眾生六根勝妙境界故寶性論云諸佛如來身如虛空無相為諸勝智者作六根境界示現微妙色出於妙音聲令嗅佛戒香與佛妙法味使覺三昧觸令知深妙法論所謂無量至得利益故釋曰此辨釋也文有七句顯其四義初之二句橫顯業德廣多無量次之一句竪顯業根流窮三際次之二句顯業勝能無功應機後之二句顯業勝益利潤不虛即是根作真如大用無始無終相續不絕故金光明經云應身者從無始生死相續不斷故一切諸佛不共之法能攝持故眾生不盡用亦不盡故說常住寶性論云何者成就自身利益謂得解脫遠離煩惱障智障得無障礙清淨法身是名成就自身利益何者成就他身利益既得成就自身利已無始世來自然依彼二種佛身現世間自在力行是名成就化身利益問始得自利已方起利他業云何利他說無始耶答有二義有義如來一念真智遍應三世所應無前際能應亦無始猶如圓智一念遍達極三際境境無邊故智亦無邊無邊之智所現之相故得無始亦能無終不可難言過去眾生已入現世無所利應以眾生體遍三際故三際互融皆具有故三際時分無定實故說眾生界無增減故前際若滅乃成減故後際若生是增見故故雖前際亦能利益此非心識思量所測是故復名不思議業有義前說理未圓明於正理教猶乖疎故若說眾生體遍三際是則便無利他之義眾生與佛其體同誰既眾生界前際不滅亦即佛界後際不增誰起化用無始應耶若雖同體亦有利者亦可應說眾生利佛以同一體成利他故更有諸過不能繫取故知此說理未圓顯應言利他說無始者不約所應無始而說但約佛佛體同而異謂利他者即始覺也始覺同本其體不殊本覺之體諸佛無別覺體同故佛亦無差前佛所化即今佛利前既無始今亦無初故雖始得法身自利而起應化利他無始此既真用不待作意是故名為不思議業此與眾生心本無二但為無明用則不現若有厭求真用漸顯則於彼心稱根現起而不作意我現差別故云隨根自體相應現無不盡盡無不益故云種種而現得利益故等此等諸文新論少差能尋其義不越於此論復次覺體至猶如淨鏡釋曰次顯性靜於中有二初總標後別釋此初也前就動門故說隨染今約寂門而言性淨此二本覺體既不殊則不動而動動而不動也下文四義其義既多今先略以十門分別一出體性此四並以生滅門中本覺真如三大為體而論但言覺體相者且就因說未起用故或體即相非辨相大二明染淨此四雖就性淨而說若約相論染無染異初二在纏相有染故名有垢如後二出纏離染相故名無垢如三辨次第以顯染無方明性淨故最初說如實空義妄空德身成內熏因故次又明因熏習義由熏斷妄真體顯能故次明其法出離義依體起用作外緣熏故後明其緣熏習義四約佛性此四既是性淨本覺即是經說三佛性義初一唯自性住後一唯至得果因熏亦自性亦引出法出亦引出亦至果五辨因果初二在因後二在果因中初舉因體次舉因用六明大義初一唯體非相用後一唯用非體相因熏亦體亦相而非用法出非用亦體亦是相此分相門且作是說若約鎔融皆具三大甚明淨義此四既是性淨本覺雖說相染而性本淨即初二自性淨後二離垢淨自性淨中初一由妄空故次一由具德故離垢淨中初顯淨體後顯淨用八顯大喻有四大義猶如虛空故虛空喻有四大義空無一切相能含一切物離垢顯大空示現一切物既覺與空具四大義故言有四大義與虛空等九辨淨喻有四淨義猶如明鏡喻有四淨義空無外物體體淨含眾像出離諸塵垢現像為物用由四淨義如本覺故故論說言猶如明鏡文中所言有四大義可與空等其如明鏡不言淨義是譯者失新論具故故彼文云有四大義清淨如虛空明鏡又此標中具舉二喻及下釋中唯淨鏡義亦譯者失非本論意新論具故下文當辨十明同異此中法出與前智淨皆顯法體此中緣熏與不思業皆顯覺用既無差別何故別開前智淨相以始同本顯於本覺能觀之智此法出離舉出離義顯於本覺所觀之法前不思業約彼始覺隨緣所現相屬智用由其根本隨染本覺從來相關有親疎故今此緣熏依於本覺平等所現普益法用由其根本性淨本覺等遍一切無親疎故此約義門且說差別能智法等實無有異以始同本無別體故論云何為四至覺照義故釋曰次下別釋別釋四義即分為四此初也文中標釋下准此知如實空鏡者標其名也覺體不虛故言如實於中無妄故名為空無妄明淨故喻之鏡此中略無虛空義喻新論即具故彼文云真實空大義清淨如虛空明鏡下辨相中總有四句其上二句總標離到心境界相其下二句釋其所以謂妄心境本無所有猶如龜毛不現鏡中故望本覺非所覺照覺望心境非能覺照所照既無能照無故故云無法可現非覺照義故故新論云謂一切心境界相及覺相皆不可得故若爾何故下文乃言世間境界悉於中現答彼約依他從真似現不異真如故云即真實性此約無別遍計所執實法可現故言無法可現所顯義別亦不相違若爾所現依他似法應不由彼遍計執實答雖由執實體唯恒似如因質現影鏡中不現質不現質故無法可現能現影故悉於中現論二者因熏至熏眾生故釋曰因熏習鏡者標其名也能生覺果名之為因此能內熏故名熏習能現諸法故謂之鏡於中現法亦如虛空文略不舉虛空之義故新論云真實不空大義清淨如虛空明鏡下辨相中文有三節謂如實不空者出因體也以是萬德真實體故故新論云謂一切法圓滿成就無能壞性由不空故方作正因故不空者成因義也一切世間下釋其鏡義謂一切法悉起覺中猶如鏡中能現影也言不出者待緣力現不能自出所現諸法不出心外如鏡無質影不自出而所現影不出鏡故言不入者心隨熏現不從外入所現諸法不染真體如鏡變影不從外入雖現染影不染鏡故言不失者雖無出入不失緣起雖現諸法不失自真如影非出入不失所現影雖現諸影像不失鏡本故言不壞者所現同真非可對謂隨緣有無非可破滅如影同鏡非可異除隨質有無非可破故新論所言不滅不壞唯得此義無不失義常住一心者會相同體以一切等釋同所由以緣起法心隨緣現無出等故離心無體本來平等即是真也如影緣現無出入等離鏡無故即是鏡也又一切下釋熏習義謂性淨故現染不染亦以現染返顯性淨既由現染方成不染故云染法所不能染以本無染今無始瀞故本覺智未曾移動亦由現染故云智體不動非但無染為體亦由淨德無少故云具足無漏即此淨德內熏眾生令起厭求之心故云熏眾生也故勝鬘云由有如來藏能厭生死樂求涅槃十佛性中是業性故能熏妄心起厭求等論三者法出至淳淨明故釋曰法出離鏡者標其名也不空體相故謂之法從二礙顯故名為出破和合相故謂之離淳淨明故喻之為鏡應言淳淨故名為空以淳明故謂之為鏡文略不出虛空之義故新論言真實不空離障大義清淨如虛空明鏡前明在纏不空如來藏今顯不空出纏之時身寶性論云有二種淨一自性淨以同相故二離垢淨以勝相故次下辨相釋標中四義謂不空法者釋前法字謂前因熏不空之法新論名為本性清淨常安住法出煩惱等者釋其出字麁細染心名煩惱礙根本無明名為智礙斷此二障而顯出離和合相者釋其離字出二礙故則不生滅不與生滅不與生滅而相和合離此識相成法身故淳淨明者釋其鏡字體離相故名淳出惑染故名淨無癡闇故名明淳淨明故如鏡新論意同不能繁舉論四者緣熏至示現故釋曰緣熏習鏡者標其名也用大外熏故謂之緣令發善心故名熏習起善法影故喻云鏡謂此相大出纏之時而為鏡智起大作用為緣熏發眾生之心生厭樂等名緣熏習此諸行德是佛智影即說佛智喻之名鏡故佛地云大圓鏡智能起眾生諸善法影何故唯現善法影耶以不善等如闇等質非是影像所起緣故若說法身周遍法界示現萬化亦名虛空故新論云真實不空示現大義清淨如虛空明鏡次下辨相文復二節謂依法出離故者出緣熏體遍照已下顯緣熏相依前出纏法身之體起大智慧光明義用能照法界眾生之心隨其所應示現萬化令其修習隨分善根故云令修善根隨念示現等新論少異義不越此論所言不覺至分離本覺釋曰次顯不覺於中有三初明根本不覺次顯枝末不覺後結末歸本亦可三文初明不覺體次顯不覺相後結相同體前中有二初依覺成迷後依迷顯覺初中復三謂法喻合此初法也所言等者初總標舉不覺之名謂不如等者次顯不覺依覺而有念無已下後顯離覺無別不覺次中三句謂不如實知者即能迷無明也如謂稱順實謂真實謂真實真如法一者即所迷法也真體一味無念名一而有其念者即迷所成八識心也謂真一味能迷無明不稱實知而有虛妄八識之念故名無明然此無明離真無體故言念無自性不離本覺論猶如迷人至則無所迷釋曰此舉喻也而新論言迷無自相不離於方者但語前後而意無別論眾生亦爾至則無不覺釋曰此法合也本覺真如如正方所根本不覺似能迷心業等動念是如邪方如離正東無別邪西故言若離覺性即無不覺問為此本覺體自不覺為別無明名為不覺此第有義無別不覺覺體自迷說為不覺豈別無明異於本覺如睡與寤體性無差若互無者常無寤睡由無別故寤睡更起若各別者則於一人亦睡亦寤不應正理覺不覺性當知亦然若覺不覺互無性者既無起妄亦無返迷由覺不覺體無別故自迷流轉自悟歸源若各別者則一眾生半迷半悟不應道理由無別故是故論言念無自相不離本覺由此經說闇與明合有義此說理深乖返覺名應互失故起染歸源應無定故覺與不覺性各異故如苦與樂性不同故若斷無明覺便斷故說無明緣動性因緣同體理不聞故覺體便應自能動故風與海水喻不齊故故前所說理必不成應說二義其體非一斷滅無明顯法身故自性淨心因無明動能動所動體非一故能熏香臭與所熏法能熏所熏亦非一故真妄本來性非染淨由別緣熏成染淨故不相離故名不離覺非覺不覺定同一體故下論說若如來藏體有妄法而使證參永息妄者則無是處由新經說燈破闇喻有義二說理皆不成定一定異外道見故無明非壞非不可壞由與本覺非一異故此所舉喻水相風相隨轉微塵非一異故各取一邊皆當所難合二說者義方具足前所引文依一義故覺不覺非一非異論以有不覺至自相可說釋曰此依迷顯覺也以有不覺妄想等者此明妄有起淨之功若離不覺之心等者此明真有待妄之義良以依真之妄方能顯真隨妄之真還待妄顯略說雖然而廣說者無明熏真所起分別由此妄想能知名義故對此妄說真覺名然其真覺名體其真妄相待立名直就真體都無名相若離不覺無所待故無顯說真覺自相故下文云染法淨法悉皆相待無相可說此中意說若離所待能待亦無能所寂靜終不可說覺與非覺故楞伽偈云遠離覺所覺論復次不覺至相應不離釋曰次明枝末於有二先明細相後顯麁相初中亦二總標別釋此初也無明為體本三細為相末不相離故名為相應非謂王所相應之義是不相應三染心故無明起妄妄起無明是故名為相應不離此及六麁先作二釋然後消文義方明著一約喻顯意二就識明相初說意者本覺真如其猶淨眼熱翳之氣如本無明翳與眼合動彼靜眼業識亦爾由淨眼動故病眼生能見相亦爾病眼外視即有空花境界相亦爾以有花境分別好惡智相亦爾由此分別堅執不改相續相亦爾領順違相起愛憎心執取相亦爾隨其苦樂立名計著名字相亦爾既生貪嗔爭而相擊起業相亦爾被捉送官有所囚繫業繫苦相亦爾長眠生死而不能脫皆由根本無明力也約識辨相略敘三釋有義染心是前七識此屬七識有通有別通謂九相皆屬七識故初業相即自體分其能見相即諸見分第三現相即是相分緣境執法故名智相執相常流名相續相依法執我名執取相由執起名名計名字相依起惑業名起業相由業招報名業繫苦相別而言之業屬第七依無明動成妄念故轉屬第六依第七根轉緣外故現屬五識隨其五塵對至現故智識即是邪智故相續即是諸識我執多執常故執取相者即是諸識領納受蘊計名字相即是諸識取像想蘊起業相者即是諸識思數行蘊業繫苦相是五趣果即是色蘊故此麁細九種妄心是前七識今知九相非是黎耶有二證故知唯七識一由二和方名黎耶此中生滅是前七識其不生滅是如來藏融同一體是黎耶識既此九種是唯生滅非二和合故非黎耶二以阿黎耶識說有無明不覺而起能見現能取境界起念相續說為意等既依黎耶說有無明不覺而起方是業等故業識等是前七識有義前說不應正理乖此論等諸教理故經說真現分別事識即應經有重言失故論說現識一切時起若是前七應間斷故說阿賴耶現一切境現屬七識違諸教故所現境用既屬七識賴耶應無現境義故識三細相名不相應若是七識染相應故又應業識非佛地斷許是七識菩薩知故更有諸過不能廣舉故知九相通顯八識謂前三細定屬梨耶後有三分故說三細相義如下說若爾黎耶應唯生滅業等唯是生滅心故答實由二義方成梨耶義如前說此偏舉故以彼六麁是七識故故說境緣復生六相亦即經說於藏識海境風所動七識波浪轉於中智相是末那識經說六識及心法智如是七法剎那不住以住以此末那創有惠數執我我所得此名故其相續相即是意識論自說云言意識者即相續識依諸凡夫取著轉深名意識故餘是四蘊義如前說若爾末那應緣外境便與經論所說相違答許緣六塵不違教理金鼓經說眼根受色乃至意根分別諸法大乘意根即是末那能緣諸境不違經故如對法論十分別中相顯現分別者謂六識身及意於器世界所受用義所取相中而顯現故意通緣境亦不違論意是意識不共所依如眼與識得同緣境由是此中應作比量意根必與意識同境是立宗言以是不共所依必與能依同境如眼等五根是隨同品言謂若不同境者必非不共所依如次第滅意根是隨遠離言既此比量於理無違末那遍緣理善成立不可難言同能依識緣自體故有自見遍諸心心所皆證自體於一心中有諸分故是故不廢同一所緣而諸教說不緣外者以所現境不離現識末那雖緣不計為外不妨內緣六塵境相有義此說理教相違唯說末那內緣執我以是微劣任運一類無窮別起我所見故不爾何異第六意識非計內外可令相別尚非我計我亦非外計外故說心法智即此智相是末那者亦非證成末那心所非唯惠故惠於心所非初勝故非自所許四相法故以諸心所助成心事名心法智總為第七非即末那名為智相不爾本識既未有智何不說為非心法智意根分別一切法者此中意根非末那識意謂思量此分別故即說意識名為意根意識亦名分別根故如說眼根能受諸色豈受相應能受色耶經說境緣七識浪轉論兼說意顯現分別言總意別亦不相違依本識見而起末那依本識相別起五識意識通緣見相而生不爾諸識便無差別既所引教不順所宗故所立理依似比量宗有二過一違正教多處唯言有我見故二違比量乖不遍緣正比量故因有二過一有決定相違過失違後施設正比量故二有異品一分轉過諸共所依亦同境故由是此中正比量云有漏意根必不遍緣自所餘境不共所依六根之中隨一攝故如彼有漏意根應不能發無漏意識理不相應故又令末那與五色根等無差別便成大過使前所說理教相違故知末那非謂智相不能分別愛不愛故應知六麁皆屬事識下五意中廣顯其義何故不說末那識者有二義故略不說之一義准有故前說賴耶三種細相必有執我末那俱起故唯識云隨彼所生彼地所繫又瑜伽說賴耶識起必二識相應又由意識緣外境時必依末那為根方起故說六麁分別事識必有末那義准有故故麁細中略不說也二義不便故無明住地動本淨心令起和合成黎耶識末那既無此和合義故三細中而不說之又由外境牽起事識末那既無緣外境義故六麁中亦略不說由此義故經中但說真識現識分別事識餘義同前委如下說論云何為三至不離因故釋曰次分別釋於中三細即分為三此初也無明業相者標其名也謂由無明心起動故謂無明即名業相但是依主非持業釋依不覺者釋標中無明也心動名業者釋標中業字業有二義一動作義故云依不覺故心動名業覺則不動者反舉釋成既始覺時則無動念是知今動只由不覺二為因義故云動即有苦如得靜時即是涅槃妙果故知今動則有生死苦患果不離因者顯動即苦動因苦果無別時故此雖動念而極微細緣起一相能所不分故無相論云問此識何相何境答相及境界不可分別一體無異此依黎耶業相說也論二者能見至則無見釋曰言能見者即是轉相依前業識轉成能見故言以依動故能見若性靜門則無能見故云不動即無見也反顯能見必依動義如是轉相雖是能緣以境微細猶未辨之如攝論云意識緣三世境及非三世境是則可知此識所緣境不可知境不可知者以無可知境故如說十二因緣始不可知義此依本識轉相說也論三者境界至則無境界釋曰境界相者即是現相依前轉相能現境界故云依能見故境界妄現若無分別則無境界故云離見即無境界反顯境界必依此義云譬如明鏡持諸色像現識處現亦復如是此論下釋現識中云所謂能現一切境界猶如明鏡現於色像現識亦爾以一切時任運而起常在前等並依本識現相而說此之現相尚在本識何況業轉微細於此而反說在七識中乎問此境界相為即是境為是舉境顯能現心有義但是所現境界說依能見境妄現故又說離見即無境界非有別心是所離故又依轉識說為境界離轉無別取境心故又說不知轉識所現不說別心是能現故此三乃是識三分義次前是見此相分故下五意中名現識者依識所現從識得名如說相分亦名為心此亦應爾故不相違有義不然違論說故此境界相即下現識不應說是所現境故既說現識現一切境不應境界復現境故說如明鏡現於色像若唯所現喻不齊故又說對至即現五塵非境對餘而現起故又第三相得名為意境無依止非意義故經說境界現識處現所現能現心境別故前後諸文說依轉識為境界者依識體說如說離業即無見相此亦應爾故不相違此文所標境界相者前後影略互舉見相謂心心所四分合成業相即是證分是最微細難知心故轉相即是識自體分以是能緣向內見故現相即是識之見分能現境界向外見故所現境界即是相分所現所取外境相故前二是內是識自體依持別故開之為二後二是外是識之用相帶而起合之為一故於前後互舉見相非謂第三唯是境界此等並由根本無明動靜心起成黎耶位若爾事識應說此三八識皆有諸心分故道理實如是但於細識破一異執麁識易知義准有故如於事識但說相應本識豈都無相應義論文巧約影互顯耳論以有境界至生六種相釋曰顯細相意以顯麁相於中有二初標後釋此初也言境界風所動種種諸識浪騰躍而轉生新論於境加虛妄言意欲簡別真如實境真如既說非是境相但言境界是顯妄也然下六麁束為三對初之二種依境生執法執細惑地上斷故其次二種依執生惑我執中惑二乘斷故其後二種依業受果上品麁惑凡夫知故論云何為六至不愛故釋曰別釋六麁即分為六此初智相由未無明不了現識所現境相皆是妄現無有體性創起了別執實染淨名為分別愛不愛等謂執染劣起不愛心若執淨勝起愛分別故新論言起愛非愛心論二者相續相至不斷故釋曰依前分別愛非愛境而生苦樂覺念之心常相續故名相續相謂依前念分別愛境起樂受覺於愛境起苦受覺數數起念相續現前此即自體念相續也論三者執取相至心起著故釋曰於苦樂境不了虛妄深起取著名執取相謂即於前相續所念苦樂境上復深取著領納不捨故言心起著等論四者計名至名言相故釋曰依前顛倒所取境上取分齊相更立名言而生分別名計名字相故楞伽云相名常相隨而生諸妄相故言依妄分別假名言等也論五者起業至種亦業故釋曰依前計名執著心故起貪等惑發動身口造種種業能招當來五趣苦果此即惑業為苦近因也論六者業繫至自在故釋曰業因既成依業受果被業所繫不得自在循環受苦名業繫苦故言依業受果不自在等論當知無明至不覺相故釋曰上已廣顯枝末此即結末歸本當知無明能生等者初正結歸如前九相攝一切染因本無明迷真而起故云無明生一切染以一切染法皆是等釋苦所以恐疑染法多種差別如何根本唯一無明染法雖多皆是無明之氣悉是覺之相不異不覺是故染法皆是不覺論復次覺與至有二種相釋曰上來已釋覺不覺義次明同異於中有三初總標次別名後辨相此初也前已別釋今將合明故次前文復更標舉故云復以覺與不覺前別明者令知迷悟昇沈有異而生欣厭今合釋者令知業幻非定一異而有斷證故言覺與不覺有二種相論云何為二至二者異相釋曰此別名也染淨齊真曰同同義可表名相染淨體殊曰異有殊狀曰相何故如是有同異耶以體從緣故異攝緣因歸體故同緣從體同故真如一味體從緣異故凡聖兩分凡聖分故世諦義立真如一故真諦理存覺與不覺同異如是論同相者至微塵性相釋曰次後辨相於中有二初同後異同中有三初舉喻次法合後引證此初也種種瓦器喻染淨法皆以微塵而為性相喻染淨法以真為性相者體也亦即是性非以此中性相言故即說微塵為器之性而說瓦器為塵之相新論但言皆同出相即顯此中性相無別論如是無漏至真如性相釋曰此法合也始本二覺名為無漏本末不覺名曰無明有用顯現故名為業而非實有故名為別染淨雖殊皆真為體以動真如成此二故此中相者亦即體性非謂相望而言性相新論但言真如相故論是故修多羅至無可見故釋曰此引證也是前染淨同真相故經依此義說諸眾生本來涅槃得菩提等總說雖然別分別者本末不覺即真如故眾生即涅槃不復更滅本始二覺即真如故菩提亦本有非新得者故此涅槃非待修習了因方證故言非可修相即此菩提非待生因而方起作故言非可作相此之二果既性本有非更得故故言畢竟無得亦無已下猶是經文為遣疑難故論具引謂有難言若諸眾生已涅槃等何不如佛現報化等色身相耶故此初句釋此義云法性自體非色可見如何更能現色相耶故言亦無色相可見又復疑云若以法性非色可見不現色者諸佛何故現色相耶故下諸句釋此義云彼見諸佛種種色者並隨眾生染幻之心變異所現非謂不空智性之色以智真體非可見故故言而有見色等也非謂智色不空性者此文既倒釋乖文耳論異相者至各各不同釋曰次顯異相於中有二初喻後合此初也論如是無漏幻差別釋曰此法合也隨染幻差別者是無明法以彼無明違平等性是故其性自有差別說本無明自性差別我見愛染等煩惱依無明起差別故諸無漏法順平等性直論其性則無差別但隨染法差別相故故說本覺性德差別又由對治彼染差別故成始覺萬德差別如是二法雖現業用皆是真如隨緣顯現似而無體通名業幻論復次生滅至意識轉故釋曰廣釋立中心生滅竟次釋因緣於中有二先明生滅依因緣義後釋所依因緣體相初中亦二初總標後別釋此初也有義生滅即是眾生言因緣者即心意識心謂黎耶意謂末那識謂六識六皆依意總名意識生滅眾生依心意識而得生起故言謂眾生依心意意識轉有義此說理極麁淺心意意識自為生滅如何說是生滅因緣若彼眾生名生滅者此心意識應非生滅應言生滅即前七識因緣即是本識種為現本識中種為生滅因識體現行為生滅緣謂諸眾生依本識心有意意識七識生起故言依心意意識轉有義此說理亦未圓乃說法相大乘義故即黎耶識自待因緣應知八識總名生滅言因緣者有其三種一者黎耶心體不守自性是生滅因根本無明熏動心體是生滅緣依此因緣依此因緣成黎耶識二者現識心體復起麁識是生滅因外妄境界熏起諸識是生滅緣依此因緣起六麁相成其事識三者以前因緣為生滅因以後因緣為生滅緣本末相依不相離故麁細鎔融唯一心故依此因緣理方圓顯諸生滅相聚集而生而為假者故名眾生唯依心體故言依心即是黎耶自相心也此假者眾生於一心即有五意及意識起故言眾生依心意意識轉論此義云何至說有無明釋曰次下別釋於中有三先釋依心次釋意轉後意識轉此初也上言依心意等轉者義云何耶故此釋也依阿黎耶識者是上依心是生滅因即阿黎耶二義之中本覺義也說有無明者是生滅緣即二義中不覺義也依此因緣意意識轉故言以依黎耶識等前標文略但言依心今此別釋具顯因緣故說依心及無明也問前說依覺有不覺力動靜心體方成黎耶如何今說識有無明有義此中阿黎耶者即是本覺不生滅心以此本覺不自知義說有無明不覺而起即業識等前七識也故前後說亦不相違有義不能違論說故說二和合方成黎耶有覺不覺二義別故若如所說生不生滅覺不覺義應無別故若爾便無和合之義寧說和合成此識耶應知依識有無明者識有二義謂覺不覺前別就本故云依覺有不覺動而成識今就和合總聚而說故言依識有無明也有義此釋理亦未圓今此意顯真心為因無明為緣成黎耶識應說依真有無明動成業轉現阿黎耶識寧却就識說有無明然後復言成業識等許則便有兩熏本識應知此中黎耶識者唯取真心隨緣之義此隨緣義難名目故或就未起起說依覺有不覺或約已起故言依識有無明要就二名方盡其義是故前後綺互言耳然起未起雖義有殊皆與無明為依止故故於二處皆說無明非總聚中而無無明但非就於總聚而說唯依體說有無明也問若謂黎耶有無明者如何會通諸論所說謂瑜伽等皆說賴耶白淨無記一向捨受若有無明則成雜染豈堪受彼染淨熏耶答諸論且約麁義而說以為初入大乘人故而實此識有本無明今且略以三義明之一迷無相不證真故不爾此識應緣真諦則一眾生半迷半悟故二於果位鏡智俱故若因位無明餘識相應者應果位鏡智餘無漏識起以於二位相敵對故三於因位性無記故若一向淨唯名為善則屬真心一向染者則名不善唯屬妄心二心和合非定染淨方成無記若無無明何以簡染成無記耶由此三義故知此識定有無明然其無明有麁有細麁在事識細在本識論許無明在事識者且約麁相說麁相說麁無明不妨細者亦在本識若爾如何受熏持種既有無明違善熏故答雖有無明性非不善受善等熏於理何失若無無明一向清淨如何受彼不善熏耶故受熏者要有無明不應舉彼七識為難以其無明麁細異故況受熏體唯是真如是故賴耶受熟識者但是如染淨分位引迴心者假就麁相言彼受熏不違教理若爾佛位亦應受熏以有受熏真如體故此難不然無無明故離和合相淳淨明故既無能熏非所熏故由此汝宗佛應受熏有淨能所可熏體故不可說言滿故不熏以非質礙能所熏故論不覺而起至故說為意釋曰次釋意轉於中有三初略明意轉於中有三初略明意轉次廣顯轉相後結成依心此初也此中即顯五種識相不覺而起即是業識能見轉識能現現識能取境界即是智識起念相續即相續識此既無明迷真所起妄而有前三成黎耶識二迷妄為實起後二相其事識既此五種合為二識由二依義總名為意一本末依末依本故前三為本故說為意二麁細依麁依細故後二細故復說為意其麁意識非本非細無所依義故不名意但有分別故名意識論此意復有五種名釋曰廣顯轉相於中有三初舉數總標次依名辨釋後顯其功能此初也論云何五至不覺心動故釋曰次下辨釋別釋五意即分為五此初也名業識者標其名也即九相中第一業相前對無明故為相是無明體之相狀故此對真心說名為識依心所依意故識成意故下准此知無明力者舉所依緣也明心不自起起必有緣不覺心動者正明業義謂起動義是業義故論二者名為至能見相故釋曰名轉識者標其名也依於動心者舉所依緣也能見相者釋轉識義謂依無明轉前業識成此能見故名轉識依識聖教轉識有二為無明轉成能見者在本識中如其境轉成能見者在事識中此中轉相約初義說瑜伽論等說七識等名轉識者依後義說論三者名為至常在前故釋曰此文有三謂法喻合所謂等者此舉法也如鏡等者此舉喻也謂此心體無明熏對現種種境如鏡對彼差別質故現種種影現識亦爾後明法合其初二句正合前喻無明熏真自有二種一本無明與心和合冥熏靜心成三細識二末無明與心別異對熏動心起六塵境末無明者即諸煩惱起業熏識生五趣境故言塵對至即現非對五塵方起現識此所現境寬狹云何諸聖教中所說有異十卷經云阿黎耶識智名識相所知體相虛空中有毛轉等住不淨相所引境界又有文云何黎耶識分別現境自身資生器世界等一時知等瑜伽論說此識能了二境故轉一內二外內有三種謂五色根根所依處所含藏種若生無色唯了種子外謂能了器世界相唯識等論皆與此同舊中邊論說此能了四種境界故彼偈云根塵我及識本識生似彼何故如是諸教隨譯者異非本經論即此差殊於四七卷二楞伽經但同後文都無前語但是譯者妄加經文或失本意故不可依新中邊論不說賴耶緣我及識故彼頌云識生變似義有情我及了識言通三謂八七六此三生時隨應變似根我了別三種境義舊中邊偈妄加本字長行仍謬亦不可依由此但就瑜伽為正順楞伽經三本文故又既此識不能計度是故不可緣我及識而論說現一切境者所謂內外一切境也有義此說其理未圓不能會通諸經論故若謂本識不緣我者不應說為虛妄分別若不證實名虛妄者豈不由執不證實耶若無計度故不執者與證真智有何差別既許此有自性分別何不許有自性執耶不爾如何瑜伽說此緣計所自性習氣若不言唯故無執者豈說唯緣非執種耶若有漏善雖不證實亦無執者此不為倒意與六識為染淨根與有漏善為漏性故約無不善有覆無明所起麁相言無執心何妨亦起無覆無記微細無明所起我相許此執我理既無違由是亦能變似識等若此識變必有實用故能變諸識相者則應諸識實用都無不是本識實所變故若謂諸識所有實用別從此識種子生者外器亦可但從種生本識不應別變器等若謂器等但是相分不可變識為相分者意是意識不共所依如五色根變緣何失若相分心無能緣用故說此識不變心者亦應不緣諸識種子種子現行性相同故若謂種子無能緣用故本識緣識非倒者則種與現本末因果性繫地等一切應殊如是推微故知此識亦緣諸識於理無爽是故經言知名識相住不淨智所行境界若爾如何會通諸教答諸教所說亦不相違不言唯緣如此法故不說餘法非所緣故雖無相違而有不同不同之意叵得聞乎不同之意各有道理中邊及經明現起法皆是識變唯說現行習氣種子其相不現與識無異故略不說瑜伽為顯相不離見故除識外是所了別諸心心所離識不立其義自顯故說之而實此識通緣一切以有隨自他分境故論言能現一切下合唯言現五塵者且舉麁顯以合鏡喻故前後文亦不乖越其後三句簡異諸識以一切時等者此簡意識此所藉緣無時不具故一切時任運而起彼所藉緣時多不具於五位等有間轉故常在前者對簡末那末那雖常任運而起非諸識本故非在先今此黎耶是諸識本在諸識本在諸識先故言常在前也非謂五識對五塵現而常在於意識前起五識不能現一切境非一切時任運起故但隨五塵惑業因對故所現塵無前後耳論四者名為至染淨法故釋曰是事識中細分法執不了前心所現境空而起染淨勝劣分別故言分別染淨法也論五者名為至不斷故釋曰此亦事識細分之位此細事識法執相應執無斷故名相續識若謂此二是事識者寧意識中方立名耶答以彼亦麁有通別名通名事識別名智等如三細相名亦通別通名黎耶別名業等下意識中方立名者增顯更說影顯前故如現境相說為黎耶而賴耶名亦通業識又依我見立意識名豈意識名唯屬我見許則二乘應離意識寧說二乘意識熏習又此黎耶所現境相既是此中所分別事此於彼境染淨苦樂覺念分別寧非事識不爾此是何識所收不應說是七八二識末那不緣外境相故本識不起染淨相故故屬屬事識其理必然不可難言此二亦我執雖同事識麁細各別故如業轉現同本識體業識未有能所相故若如所難二執無別便與諸教極相違故故此但是細分法執同名事識於理無違故故此但是細分法執同名事識於理無違若爾寧說事識熏習能受凡夫業繫苦相答此事識者通法我相彼就具足二相處說故事識熏習凡夫苦若二乘人唯有法執雖有熏習無業繫苦已斷我相發業用故如八九地離現見染豈得說無本識心耶此亦如是故唯法執亦名事識於理無違若爾六染為是識體為是事識體應心所答是事識體非謂心所說是所起事識心故說為不斷相應染等與染心所相應義故說意識者即相續識故知諸染無別體故但名為意及意識等非是相應心所義故事識心所即未無明乃是能起見愛惑故此六不攝見愛煩惱皆是見愛所起識故隨業用別假立多名如業轉現但一識故由與彼等心所相應而於一識開此諸相非謂諸相即是心所論住持過去至不覺妄慮釋曰此即第三顯功能也有義此顯五意功能前但別明五意自相此總熏顯五功能故非謂別顯相續之義前九相中無此文故住持過去無量等者顯前三細本識功能由業轉現黎耶識故攝藏諸法善惡業種故能住持過去多生善惡之業令其不失此明本識能持種子攝業種令不失故隨善惡種生善果故能成就現在未來果等報無差違也此明本識能起現行能令現在已逕事下顯其後二事識功能由彼事識法執分別故能念慮三世之事故言不覺妄慮等也有義但顯事識功能由此能令三世因果不斷絕故名相續識前九相中且約自體此更就能釋相續義非謂通顯五功能也不爾現識現五塵等所有義相應通前二意識起惑於業有三一起見惑發未起業令起二起修惑潤生未熟業令熟三雙起見修引未生業令生由此能令生死相續今此文中但舉後二以能起此潤業煩惱引持過去所發業種不失功能令成堪生來果之有故云住持乃至不失又為能起引業煩惱能使已熟善惡業種隨其所應滅彼異熟業果相應故云成熟無差違也此則引熟令生如是三世因果流轉連持不絕功由意顯識用麁有是功能故依功能名相續識次舉念慮三世之事顯別智識微細分別故言能令乃至妄慮論是故三界至六塵境界釋曰上顯意轉次下結明依心之義於中有二先正結屬心後釋疑廣辨此初也文中二節初順結三界言是故者是前一心隨無明動作五意故是五種意依心成故而此五意總攝三界故說三界唯一心轉妄念似現曰虛詐現實狀曰偽或相有體無名虛體無似有名偽虛偽之相雖有種種能究其因唯心所作故云佛子三界唯心離心等者此反結六塵也離彼現識即無六塵反驗六塵唯是一心故云離心無六塵也論此義云何釋曰次下釋疑於中有三初問次答後結此初也現有塵境異心可見能取所取了然差別三界六塵固在心外此唯心者義云何耶論以一切法至無相可得釋曰此答也文有七句總分三節即初三句正答前問以業相等皆因心起緣彼無明妄念熏生既五種識不離於心故離一心無六塵也或可境界皆是此心隨熏所起更無異體由汝妄念而生異相故楞伽云身資生住持如夢中生若有能取所取相者夢中所見應有二相如夢中無二相也既因此答轉起疑云念不孤起託境方生若無異境何所分別故此二句釋此難言一切分別非外分別如依於面自見其面夢中所見自見其心是故經云無有少法能取少法即其義也故言分別分別自心若爾便成能見所見何故前言無二相耶故後二句遣此疑云為遣塵執說見自心實非以心而見心也心尚不起何有見乎以本真心無見相故問如集量論說諸心心所皆證自體名為現量不爾於自心應不能境故何故今說心不見心答二意異故亦不相違彼約俗諦安立道理於其妄心開為諸分故說自證能見見分此約真實證會道理說本真心元非動念既無見故非能所見若唯俗諦所顯亦殊此顯見分不能自見故以指刀為同法喻彼說自證能見見分故以燈焰為同法喻設唯就真所顯亦別彼說智如能所證別有見可證以心見心此說理智既無別體無見可證心不見心此真俗舉體通融說無不當於無故不壞於有說有不當於有故不乖於無無不乖有故宛然有而即無有不妨無故宛然無而即有由是二論不相違也即由此中心不見心無相義故楞伽頌云非他非自緣分別分別事五法及二心寂靜無如是即前二句依識遣塵明唯識觀今此二句依真遣識明真如觀法門雖二所證是同但一觀成則證外觀故瑜伽論問此義言諸觀行者見遍計所執無相時當言入何等性應言入圓成實若入圓成實性時當言遣何等性應言遣依他起舊中邊論亦顯此義由依唯識故境無體義成以塵無有故本識即不生故唯識成即無有識以識無故便證真如故知二觀同所證也論當知世間至而得住持釋曰次下總結於中有三初顯依妄有境次顯境體亦無後結釋所以此初也言無明者根本無明言妄心者即業轉現世間境界杖此而成依之而住不失自體故言依妄得住持等若爾劫壞餘殘世界誰無明妄所住持耶答總詳諸教有其四釋有義眾生本識妄心於所變境為二因力一為生因由種勢力生近正果故二為引因引遠殘果令不頓絕故內身既爾外器亦然故劫壞時雖無眾生無明妄心為正生因由前識中種有引力故世界不即頓空此能引力既本是心故所引果亦妄心也有義前說其理不然諸□死時身器頓滅彼時何無引因力耶若生界法應頓滅者此何不爾要色引因設爾殘界應心外有現無妄心所住持故由此應說妄心所變有共不共四種句義故此世界共所變起或共受用不共受用雖不共用必共變起是故設生他方自地彼無明妄亦得住持如死無心餘變骸骨他變殘界其理善成有義此說亦未應理大千世界成壞必同無有彼此住壞異故若大千外世界隔遠彼識不能變此界故不爾殘界應永不空諸界眾生常共變故不應倒彼餘骸為救界地異同遠近別故應言世界將壞之時有得通者往來持用彼識亦得變此殘界如諸聖者往惡趣中必變彼趣而往來故不爾殘界聖應不見既照見者必變而緣不變便取外境故通者變其理善成有義此說理亦未然論說境界皆妄心持得通聖者無妄心故設許聖變非利益過變殘世界無所用故若由照見法爾變者應同凡夫有所緣故若由往來故所變者界應不空常往來故若有為法自滅壞者則因於果無力用故不爾殘界尚有眾生往惡趣者不同倒故應言殘界雖無人等必有別類重罪眾生彼識故得變此殘界如人骸骨本識雖無餘鬼畜等所變住故說前地獄亦雜人間不遮無間移處所故說諸地獄處不移者是小乘宗非大乘故既彼劫壞不無眾生即彼妄心變殘世界彼眾生盡世界方空如燈炎滅光乃無故故諸世界妄心持也論是故一切至唯心虛妄釋曰此顯境體亦無也如鏡中像無實體故鏡內鏡外皆不可得境但是心虛妄現故心外心內亦不可得若爾諸境四義不成無外境體唯心妄故二十唯識難起頌云若識無實境則處時決定相續不決定作用不應成答如夢中境雖四義成實無別境故寤時境雖有四義亦不離心亦如餓鬼同見膿河又如地獄同見獄卒雖無實境四義亦成故諸境界唯心虛妄即二十論答難頌云處時定如夢身不定如鬼同見膿河等如夢損有用一切如地獄同見獄卒等能為通害事故四義皆成若爾善惡應不成業如夢所見皆無實故答理實善惡無實自性皆虛妄心之所起故隨自執心成彼業果若如實知無所有故依如義是故經頌云譬如燈破闇一念盡無餘諸業之闇冥多劫所熏聚牟尼智燈照剎那速滅除如是等義諸經非一故彼善惡亦是夢心如其心妄業亦然故若爾殺生不斷彼命亦無怨等無外境故答見生殺命亦是妄心無生及命無所殺故謂有為法性自無常於念念中無住性故實無能殺所殺二相但二妄心互相成故由此念念妄熏習乃成決定怨業等故二十唯識頌此義云展轉增上力二識成決定長行廣釋廣敘引之如涅槃經佛依此義破彼闍王殺父罪執故說蘊空無能所殺除彼妄心罪自無故論以心生至法滅故釋曰此結釋所以也所言境界心妄現者以無明力不覺心動由此能現一切境故故言心生種種法生即心妄動而言生也若妄心滅境隨滅故諸分別識皆滅無餘故言心滅種種法滅即心源靜故云滅也既說此心妄現諸境即驗諸境唯心無體問上以九相結屬無明今此五識何歸心耶答前顯一心成彼生滅九染相者功由不覺故以九相結屬無明今此因緣和合道理成辨諸法唯屬於心故以五意結歸心也答隨義增影略而說非於二處無心無明論言意識者即此相續識釋曰次顯意識於中有二初標後釋此初也明此生起雖麁細殊同是一識更無別體故即指前第五識相故言即此相續識也前勝細分法執相應所止義門則說為意此約能起見愛麁惑從前起門說名意識意之識故名為意識而新論言一切凡夫依相續識執我等者即是依前相續法執一切凡夫執我我所論說我執我等者即是依前相續法執一切凡夫執我我所論說我執依法執起如要迷杌方謂人故非謂迷於續本識凡夫依此執我我所有此說者皆為謬釋論依諸凡夫取著轉深釋曰次下別釋於中有五一約人辨麁二其麁體三明執所緣四製立其名五明識所依此初也簡非二乘所起意識以前智識及相續識通在二乘地前所起故今約凡顯其麁也以彼凡夫無對治故追著妄境轉極麁顯故言取著轉深也論計我我所種種妄執釋曰此出惑體非直心外計境為麁亦復於身而計為我於諸塵境計為我所即蘊離蘊或執與蘊非離而計為我乃至能起六十二見皆是此中種種妄執論隨事攀緣分別六塵釋曰此明執所緣也但緣倒境不了正理故皆名為隨事攀緣隨事何謂取六境故分別六塵名隨事攀緣也論名為意識至分別事識釋曰此製立其名也既緣六塵應名六識而今就其一意識義故不別出眼等五識故涅槃云譬如一識分別說六金光明經心如幻化馳駛六塵而常妄起分別諸法故緣六塵但名意識即此意識依於六根別取六塵故名分離又能分別知來內外善惡因果種種事相故復說名分別事識論此識依見至增長義故釋曰此明識所依也見謂五見即見道斷所有分別發業煩惱發業惑中見最強故舉此亦攝分別貪等即五住中見一處住地愛謂貪愛修道所斷所有俱生潤生煩惱潤生惑中愛最強故舉最強故舉此亦攝俱生癡等即欲色有愛三住地也此能增長事識義者有義但增我等麁執說依凡夫取著等故說二乘人斷見愛惑但離第一執相應故二乘雖無見愛煩惱未離分別事識心故說相續識亦是事識必非見愛所增長故說由法執起我等惑不許煩惱起法執故言見愛熏成事識者言說識中所有我執如事識熏起凡夫苦豈二乘等亦有此耶故增長者但是識中我等麁執非事識體謂由境界資熏現識起彼智相及相續相成事識中法執念相復由見愛熏事識中法執念相起我等執故說我執從諸執生見愛既是凡夫所有熏起我執故說依凡取著轉深說意識等由此二乘雖斷見愛離我等相而猶未離分別事識非彼起故若作此釋妙快理教有義此說其理不成與論文義極乖返故說見愛熏能成事識不說熏起我我等故說六染相皆是事識六染皆無我等義故我見即是見愛所攝能熏起他非自起故諸識皆有依他之義事識必依見愛生故說見愛惑亦是無明必有熏真起識用故既本無明熏起本識未應如彼起事識故不爾事識非無明起不許見愛所熏起故若謂事識但境熏起非見愛者我見亦有境熏起義寧不許然境有增長取熏義故若謂事識通法執故不許煩惱所熏起者於起我執寧則許然諸論不許惑生執故應知事識理有法我二種相故二執相應事識既非即二執體見愛熏起於理何乖諸論不說見愛煩惱起事識者且隨麁相據實亦有起事識義謂此事識相應心所必有助成心王之義故說作意驚引心等心所既多見愛惑攝熏起事識於理無違彼有漏位非解脫分善根所攝諸善心所從無明起皆此所攝事識必與善相應故此既麁動異於本識必二緣生一謂境界二謂見愛相應心所由此論文互舉其一或說境界之所熏起或說見愛所增長生合前後說義方具足故二乘等雖離見愛有妄境故未離事識若爾未離執相應染以有能熏我相境故答境非實我得我空智不為妄境之所熏故而說依凡夫取著轉深及事識熏起凡苦者謂事識體在凡夫位取著既深復起我執發五趣業受凡夫苦非謂熏起我等麁執是故見愛所增長者但是事識其理極成論復次依無明至唯佛窮了釋曰上明生滅依因緣義次下熏顯因緣體相於中有二初略明緣起甚深之相後廣顯緣起差別之義初中亦二先標歎甚深後釋甚深所以此初也前已直明緣起之義此下重約甚深以顯故言復次無明熏等無明熏習所起識者標緣起體即本淨心是緣起體為無明熏習所起識者標緣起體即本淨心是緣起體為無明熏起諸妄識總名無明熏所起識非謂偏取真及妄分非凡夫能知等者此凡小絕分於此根本緣起之理凡夫業信具彼五住二障礙故而不能知二乘雖證由無明住智障礙故亦不能覺要由此理是故經言阿那識甚深細我於凡愚不開演謂諸菩薩已下菩薩分知菩薩從初正定信位而發意言比觀觀察至地上分分證之知因真如隨緣成識既能觀證故佛為說經依此義而有頌云故名阿賴耶勝者我開示以諸菩薩無明住地未斷盡故業識未亡縱至第十究竟地中亦未盡知緣起之理唯佛窮了者明佛能知無明斷盡覺道圓明故能盡知一心緣起論何以故至唯佛能知釋曰此釋深所以義也緣起妙理貫通凡聖唯佛窮了何以故耶下答文中有其三節初明即淨而常染是心本來自性淨者謂即本覺緣起真心據本而言自體無染非別淨法可令淨故此即總顯緣起因也而有無明者即依心體有此無明不覺緣也此即顯其緣起之緣為無明染有染心者心體為此無明所染而淨心體有染心也此即顯其緣起之相總是釋經不染而染顯有染心等者次明即染而常淨謂本覺心雖被所染常有染心性自真故而不不失本淨心性是釋經言染而不染唯佛窮了者明佛能知此理既深非餘盡了故緣起理唯佛能知故勝鬘云自性清淨心難可了知彼心為煩惱所染亦難可了知楞伽經云如來藏是清淨相客塵煩惱垢染不淨我今與汝及諸菩薩甚深智者能了分別今論釋此顯甚深也顯無明緣起之由後顯緣起染心之相此初也是□上言雖有染心而常恒不變之言雖染而有染心常不變作能所念染故以念染釋其不變一以自性常明潔故而不變作能念之染二以自性非可取故而不變作所念之染故新論云雖有染心而常明潔無有改變復以本性無分明故雖復遍一切境界而無變異此雖文略而義即具故言無念名為不變論以不達至名為無明釋曰此顯無明緣起之由釋上而有無明義也有義不達即是自心無別無明名為不達謂自不了平等一味與自本心不相應故名為無明無別法故有義不能違上所說無明所染有染心故能染所染因緣及果緣起體相有差別故若如前說覺即不覺即當如前所破過失若謂與心不相應故名無明者即前三染應是覺悟言相應故由是別有能迷無明雖不離真非即真體是不了達無念法界最極微細即心之惑此正應言不相應心未有能所王數別故言中倒故云心不相應非謂與分不相應也故新論云不覺一法界故不相應無明分別起唯此能為諸染之源更無染本故言忽然念起經說五住處前無更別法起故名無始無明住地顯無別法始無明者即是此論忽然起義也此約細麁相依門說非約時節起無初故論染心者有六種釋曰次顯染心緣起之相於中有二總標別解此初也此即釋上無明所染有染心句說無明染有染心者有其六種即上意識及五種意前明因緣起義故從細向麁次第問說今欲兼顯治斷義故從麁至細次第而明故雖前後而無別也論云何為六至遠離故釋曰次釋六染即分為六此執相應即是意識亦六麁中執取計名四相義中麁執著相見愛煩惱所增長故我我所等麁執相應望污淨心故名執相應染此即辨障下顯對治若二乘人至無學位斷見修惑能離此染菩薩入住信相成就無有退失名信相應故十地論及無著論皆說地前名信行地得人空門見愛煩惱不得現行故遠非約隨眠種未亡故此位何不斷惑種耶有義地前道力劣故現惑當起況能斷種若至初地得無漏道方斷分別煩惱障種留俱生種助行受生至成佛時方永斷故所知種現地地斷伏至佛地時方永斷盡是故地前不斷惑種有義此說理未圓明但順法相大乘義故信位菩薩能得佛身八相成道化眾生事亦能少分見生空理如何不能斷惑種耶能起勝道永斷煩惱恐妨行願故留惑種故梁攝論依此說云若不斷上心不異凡夫不留種子不異二乘為利自他故留惑種又不怖惑知是真如隨緣變化不異真故以煩惱為道場知如變空故弟子眾塵勞隨意所持故若至地上但斷智障於煩惱障不復更留不分見修種現俱斷以無力能無所用故助行受生非要此故若殘習氣成佛方斷是故彌勒問經中說一切煩惱障利生行故於見道中一切俱斷末那煩惱亦初地即以願力勝故不墮二乘地又非但斷四住地惑亦能分斷無明住地故下論說不了一法界義者從信相應地觀察學斷今此但顯麁執染也論二者不斷至究竟離故釋曰即五意中名相續識前六染中名相續相法執相續即名不斷能污淨心名不斷染三賢菩薩修學唯識尋思實智諸方觀漸伏如是法執分別入地證得三無性如法執分別現種俱亡故云得淨心地究竟離也新得無漏初名淨心非於後地淨心也論三者分別至究竟離故釋曰即五意中名為智識前六染中名為智相分別染淨名別智污淨心故而名為染從第二地至第六地於無漏觀非長時住出觀緣事有細分別故此法執未能永離然於地地入觀之時分分能除故云漸離若至七地長時入觀此永不行名究竟離具戒地者即第二地此地具足三聚戒故無相方便即第七地常作意住無相觀故非謂八地無相之因即此說者皆為謬釋新論所言從具戒地至具惠地少分離者即至六地名為具惠具前三地覺分諦觀緣起相應增上惠故論四者現色能離故釋曰此五意中第三現識上三細中境界相也猶如明鏡現色像故能污淨心故名為染以八地中得三自在色性隨心無有障礙故說八地名色自在能證相土自在真如現身土色從六而起無明妄境從此永離故說現染此地能離論五者能見至能離故釋曰此五意中第二轉識上三細中能見相也所依動心轉成能見能污淨心名之為染第九地中得無礙智善知眾生心行稠林自在無礙名心自在有礙能緣此永不起故云心自在地能離也然無礙智略有四廣有四十如餘處說論六者根本至能離也釋曰即五意中名為業識三細之中無明業相依本無明而心起動為餘染本名根本業能污淨心故名為染依第十地發金剛定斷細念習而入佛地得見心性心即常住故云依菩薩地盡入如來地能離問於第十地尚有業相寧入八地離現染耶說離業識即無見相豈於九地離見相乎答實八九地未離現見十地尚未離業相故而言離者非究竟離如信相應地雖說離初染但暫伏離此亦應爾以此二染礙彼地故且伏名離非謂永斷故後三染安佛方斷離此即起圓鏡智故下細中麁菩薩知者亦依現起麁相而說若爾三細應皆生相答初起名生故唯業識轉現不爾於理無違論不了一法至究竟離故釋曰上顯緣起體相義竟下重料簡於中有三初辨上無明約治料簡次釋相應義後顯染無明成二礙義此初也前言心淨而有無明欲顯此相故次文云達一法界心不相應等即是釋前有無明句今更約治料簡麁細故言不了一法界義等然此無明有麁有細謂名生得作得住地以分別者如道得故以俱生者生便得故此二皆有種及現行若三賢位得無相觀亦能折伏下別現行故言信相應地觀察學斷若入初地永斷無種從此已知至十地半漸斷俱生若種若現故言入淨心地隨分得離即初地上總名淨心各有所離故名隨分若至佛地麁細種習一切無餘名究竟離故諸經論分所智障為十一種十一地斷此言淨心隨分離者即是十地各離一障以文略故言中含耳不爾無明則唯一種寧於十地隨分離耶論言相應義至緣相同故釋曰次釋相應不相應義由是於中即分為二此釋相義也前六染中其前三染名相應者謂有二義一依王數二依心境依王數者由是事識而有總別染淨緣故必所相應此復五義一時等故同一剎那二依等故同依一根三緣等故同緣一境四智等故同一行解五體等故各有一體心念法異等者此顯體等心謂心王念法心所論說心所名念法故王數不同故名為異謂依染淨差別境故有此心及念法異也心念各一故成相應新論依此異體義故云心分別異染淨分別異知相同者是智等義依前染淨差別境上心王知染則貪嗔等諸染心所同王知染若王知淨同者是緣等義心已緣等義心已緣彼染淨境時染淨心所與王同緣以同緣故亦名相應此中且依此三等義依等時等准可知故若爾何故說心心所但同一所緣不同一所相答各有所述亦不相違且如我見見性之行其我愛性之行如是行別名不同行而見愛等皆作自我行解而緣名為知同是故二說不相違也依心境者以是事識依境生故與境應下言境界滅相應心滅故心念法異者此顯心境不同成相應義他性相應非自性故心謂能緣心念法所緣境心境不同故名為異依染淨差別者顯心境相依成相應義謂心依於染淨境故故心成於染淨差別若不爾者非相應故知相緣相同者此約心境相同成相應義謂於染淨境而成染淨心知相即心緣相即境若染若淨心境必同不相乖異成相應故彼前三染具此王數心境義故名為相應論不相應義至緣相故釋曰謂後三染及本無明名不相應者亦有三義依王數者此後三染雖是動心而且微細與彼不覺未曾別異若麁事識與不覺異即動心為王不覺為數今此動心相由細故與彼不覺常無別異故云不覺生三種相與彼不覺不相捨離由此便無王數之別故言即心不覺常無別異此即顯無體等義也既無體等王數之別何有同知同緣之義故言不同知相緣相此即顯無知等緣等翻前相應顯不相應義非謂有體等而知緣不同也若爾何故瑜伽論說阿賴耶識王數相應答此約微細圓融道理心與不覺和合似一不可分別未別異故無染心所名不相應彼約麁淺安立道理說有無記遍行王數心法俱故得成相應各依一義不相違也依心境者謂此動心即體不覺非境相應然後不覺不覺即在動心上故故云即心覺也不同知相緣相者簡前相應故便有貪等同知同緣若爾本識不應現境便與諸教極相乖返答雖但現境而不取也以能現故說能緣境非謂能現能執取若不爾者何異事識是故不與境相應也論又染心者至業智故釋曰次顯二礙義於中有二先直顯二礙後徵釋所由此初也文中有二初惑後智有義此中礙與障別顯了門中名為二障隱密門內名為二礙謂法相宗麁淺門中我執為首百二十八貪嗔癡等□惱眾生能障涅槃名煩惱障法執為首見疑無明愛慢等覆所知境能障菩提名所知障此之二障在別七識決定不與第八識俱若法性宗祕密門內非但識中二執二障兼彼八識總名煩惱根本無明以微細故是所依故名為智礙斷斯異義故置礙言由此義故礙與障別有義此說理必不然新論名障不言礙故梁攝論等依前宗義亦說礙名豈為隱密譯者隨置障礙無別但可隨宗顯義深淺言染心者六種染心能障等者顯其礙義照寂妙惠如理之智名根本智根本之智根本即智二釋皆通即是上文智淨相也此根本智言真如者一是真如本覺智故二依真如而修生故三照真如根本理故此諸染心煩勞惱動障此寂靜名煩惱礙是持業釋言無明者根本無明障業智者顯其礙義謂即後得如量之智能隨世間起自能業故有世間自能業故而得此名有財釋也即上所言不思議業智起此業亦有三義一以本覺隨染成故二以如量而修生故三以得此如量體故無明昏迷無所分別違此智用名為智礙智之礙故是依主釋論此義如何至種種智故釋曰此徵釋所由也既由無明成於染心無明細本應障理智染心麁末應障量智倒顯障法義云何耶答中文二先惑後智以依染心能見能現者後三染中前二染也妄取覺界者通前三染心彼皆依境界起故違平等性者釋成礙義以此染心能所差別乖於真如能所平等所以障於根本理智以一切法常靜等者是舉無明所迷法性無明不覺妄與法違者正顯無明違法性義此不了真本性寂靜妄有起故滅與法乖違故不能得隨順等者由乖靜諸心境生故便取礙境礙見拘心故不能得稱如量境隨順世間種種知也故說無明障於量智論復次分別至有二種釋曰上釋生滅因緣義竟次生滅相於中有三初舉數總標二列名略顯三廣釋其相此初也辨立義中是生滅相故言分別生滅相等論云何為二至不相應故釋曰此列名略辨也所言麁者即前三染有心心所麁顯之相經中說為相生滅也與心相應者釋麁義也謂有境界及有心所與此三種染心相應故此三染而名麁非謂此與真心相應及是心所與心相應新論說為相應心故所言細者即後三染無心心所麁顯之相其體微細恒流不絕經中說為流注生滅與心不相應者釋細義也謂無境界及諸心所與彼三種染心相應故後三染名之為細非與真心不相應也新論說為不相應心故此四卷楞伽經說若七十卷二本經說識有二種滅一者相滅二者相續滅生住亦如是經中出名不別顯相故今論主約於相應及不相應及不相應麁細二義顯其二種生滅之相論又麁中至是佛境界釋曰次下辨相於中有二初約人對顯後辨相所依此初也此中則對三類人說前三染心是事識故皆名為麁相中初是我執故復更為麁三賢內凡得無我故能覺此染言凡夫境故新論云凡夫智境三中後二是法執故稍細於初一名麁中之細後三是本識故皆得名細於中前二是能所故對後業相故復名麁始從初住修唯識觀若入初地契證真如乃至十地無分別智能覺此染言麁中細細等麁菩薩境界故新論云菩薩智境第六根本業不相應染能所不分行相微細於後三中復更為細唯有如來方能覺了故言細中之細是佛境界新論闕此文義不周論二種境界至義故釋曰次辨所依於中有二初順辨生緣後逆顯義此初也文中二義通緣別因通而言之麁細二識皆依無明住地而起以本無明熏起三細現六塵境轉起三麁是故論云二種生滅皆依無明熏習有也別而言之依無明生三種細心依境界緣生三麁心故云依因者不覺義故等此中文略各舉一因若具說者如楞伽云不思議熏及不思議變是現識因取種種塵及無始妄相熏是分別事識因不思議熏者謂本無明能於真如不可熏處而能熏故不思議變者謂真如心受無明熏不可變異而變異故又熏即不熏不熏即熏變即不變不變即變是亦名為不思熏變勝鬘經中不染而染染而不染難了知者謂不思議熏及變也以此熏變甚微隱故所起現識行相微細無所及境成不相應心於中亦有轉識業識舉麁兼細但說現識種種塵者即此現識所現境界還能動彼現識心海起識浪無始妄起即未無明從無始來熏習本識為緣引發事識妄心於六塵境虛妄分別妄根及塵麁而且顯故其所起分別事識行相麁顯成相應心欲明現識依不思議熏故得生依不思議變故得住分別事識依境界緣故得生依妄熏因故得住今論文略不說因住故於細中唯說無明麁中單舉境界緣也論若因滅至相應心滅釋曰次顯滅義於中又二初正辨後釋疑此初也滅有二義先通後別言通滅者謂得對治無明滅時所起現識境界隨滅故云因滅即緣滅也別顯滅者以三細識親依無明因生故無明滅時亦復隨滅故云因滅故不相應心滅其三細識親依境界緣生故境界滅時亦復隨滅故云緣滅故相應心滅此依始終起盡道理以明二種生滅之義非細剎那生滅義也論問曰若心至說究竟滅釋曰次下釋疑先問後答此初也此中有義依楞伽經對外道說而作是問謂外道說生無相時相續識滅佛說生彼其相續識而實不滅今此識中依此二說進退而難故設是問若如外道便應斷滅云何還續故言若心滅者云何相續若如佛說此相續相何由永滅故言云何說究竟滅有義但聞相應心滅謂體亦滅故作疑難何必安依楞伽經問若境滅時相應心體亦隨滅者業轉現三既未合盡依何相續故言依心滅者云何相續若謂心體不滅盡故令無明相得相續者彼無明相應永不滅故言若相續者云何說究竟滅論答曰所言至非心體滅論如風依水至非是水滅釋曰舉喻也文中四節喻答二問如風依水有動相者妄依真起喻若水滅等者真滅妄隨喻以水不滅等者真存妄續喻此之三文喻答前問唯風滅等者妄滅真存喻此之一文喻答後問細而思之其義自顯論無明亦爾至非心智滅釋曰此法合也無明亦爾依心體動者顯離於心不能自動若心體滅眾生等者謂境滅時心體若滅則無明風無所依動其業轉現眾生根體無依止故亦便斷滅以體不滅心得相續者以境滅時體不滅故不相應心而得相續者以境滅時體不以無明滅故境界滅非境界滅故無明滅由是義故境界滅時無明動心三細相續此顯相應心滅之義答初問也唯癡滅故心相隨滅等者以無明盡時業等動相盡非靜心體而亦隨滅此顯不相應心滅之義答後問也此中癡者即是無明言心起者即真心性前顯一識生滅不生滅義故說覺不覺今顯一心有體相義故說癡及智名義雖異而體無別論復次有四至起不斷絕釋曰生滅門內有二分中上來已明染淨生正釋立中是心生滅因緣相竟廣前此識能攝法義次下辨其染淨相資重明能生一切法義於中有四一略標舉熏習之數二列染淨熏習之名三廣染淨熏習之義四明二熏盡不盡義此初也染法不斷故有有漏六趣凡夫淨法不斷故有無漏三乘聖者論云何為四至所謂六塵釋曰此列染淨熏習名也所言淨法名真如者以此真如在生滅門由三大義故名淨法雖有忻染自性淨故內熏返染成始淨故外熏應機成淨緣故故梁攝論顯中義云能成立者謂真本有十種功德所成立者謂則新生十種勝行一切染因名無明者一切染謂三細六麁根本無明作細染因枝末無明為麁因故所言業識為妄心者體非真實真中本無為彼無明妄熏起故然此妄心兼事識等且據其本但云業識所言六塵為妄境者從妄心起體自妄現為彼事識妄心取故然四熏中一淨三染以彼染法自性差別杖因託緣故具說三淨法對染雖成熏義體用無別故明一種又欲顯彼淨勝染劣少敵多故舉一對三論熏習義者至則有香氣釋曰次下廣明熏習之義於中有二先總後別總中亦二初喻後合此初也此中衣者互通喻於真如無明香通好惡隨應亦喻真如無明互為能所熏成氣故故新論云如世衣服非臭非香隨以物熏則有彼氣論此亦如是至則有淨用釋曰此法合也文中雙顯染淨熏義無明熏真有染相者顯真無相隨熏示相顯妄無體但熏有相顯妄自無返染之用故但言相不言用也即釋經中如來藏者惡習所熏名識藏等真熏無明有淨用者生滅門內本覺真如內熏不覺令成厭求返染明真故云淨用即釋經中由有如來藏能厭生死樂求涅槃樂涅槃經云未來佛性力因緣故還生善報本覺內熏名佛性力良以一識含此二義更互相熏遍生染淨故說無明熏真如等問如諸論說能熏所熏各具四義方名熏習所熏四者一堅住性二無記性三可熏性四與能熏共和合性能熏四者一有生滅二有勝用三有增盛四與所熏和合而轉既簡真如空等常法此何說真為能所熏答由有三義各不相違一熏有可思議故諸論且為初根性者說彼生滅可思議熏此論顯為久根性者亦說常法不思議熏二能所熏真有二門故諸論且說不動真如非能生故非能所熏此論約其隨緣真如隨染起故成能所熏三以真如法非定常故諸論且約安立道理說真如常非能所熏此論亦約圓融道理真非常一成能所熏各依一義亦不相違若說真如定常定一則同外道所執神我非定常一故熏無失論云何熏習起染法不斷釋曰次下別明熏習之相於中有二先染後淨染中亦二先問後答此初也論所謂以依至身心等苦釋曰下答有二先略後廣此初也謂此略明三熏習義汎論熏習有三種義一覆熏熏真起妄二習熏熏妄增迷三資熏熏迷起執所謂依真有無明者即舉其後熏無明體也無明妄法不能自立故說依真有無明矣以有無明即明即熏真者根本無明覆熏義也以熏習故有妄心者依無明熏真有業識心也此則略顯無明熏義以有妄心乃至現妄境界者即顯妄心習熏無明增其不了乖真平等令起轉識故言不覺念起及起現識故言現妄境界此則略明妄心熏義以有妄境界熏妄心等者即顯境界資熏現識令其念著造業等者謂境起能動本識海起彼六麁事識波浪令著諸妄境等合即智相及相續相此二皆是法執念故著謂執取此名字相此二皆著我我等故造種種業者即智業相也始從無明至此起業皆是本因為集諦也受於一切身心等苦者即業繫苦相為苦諦也此等略明境界熏義新論此中文義疎略若爾何不說妄熏境答此中所顯從真起妄流轉生死說三熏習起細麁妄輪迴已成妄心熏境無所用故境但是心之所變起離心無別境之自性以妄熏境無所起故如是心說無窮過失是故不說妄熏境也然唯識論說三熏習所謂名言我執有支名言有二表義顯境由此熏種故因緣別我執有二俱生分別由此熏習故自他殊有支有二善不善業由此熏種苦樂趣異與此三種有同異者此約深細緣起義門說阿黎亦有能熏於本識位說三熏習彼約麁淺緣起理門唯說事識而為體熏於事識位說此三種即由此中三熏習故牽生本識成五趣果麁細雖殊共成生死此中廣明本識熏義略顯事識麁易知故其唯識等唯明事識三熏習義就□理故論此妄境界至取熏習釋曰次下廣識三熏前三義即分為三從後向前先明境界此即廣前以有境界即熏習妄心等也謂即現識所現境界有彼似法似我相故還能資熏現識妄心起事識中法我念取故說境熏義有二種不爾便無二熏別義以此識有根本無明不證真如無相法故故說所知如色輪等住不淨智所行境界界惠中邊論依此偈云根塵我及識本識生似彼故一現識所現二境一似差別實法相境二似總相實我相境由似法境熏習力故起彼智相及相續相即事識中法執之念故云增長念熏習也由似我境熏習力故起執取相計名字相即事識中我見之取故云增長取熏習也若爾事識應取外境無自所變影像境故答理實亦有自所變境以此二識所變二境皆有依心起心義故如轉現識起諸境界即由現境成轉現識有境牽生心相於識現故故法我執現法我境由法我境成法我執能取所取相待立故今此文中但說起心不不說事識所現境界意顯現境復熏本識增起事識法我念取故言增長合熏習等論妄心熏習至業繫苦故釋曰此即廣前妄心熏習廣釋妄心熏無明義妄心有二業識事識故妄心熏義有二種業識妄心心□能熏習根本無明還迷無相能起轉相現相相續成其趣生諸苦體相彼三乘人雖出三界離其事識分段麁苦由此根本根識在故猶受變易黎耶行苦通而言之無始來有但今為欲簡細異麁故約已離麁苦時說事識妄心熏習見愛枝末無明發動身口起造諸業成起業相能招三界凡夫有學業繁苦相分段麁苦然其二苦諸教異說若依法相分段生死以有漏業為因煩惱障為緣所滅三三界麁異熟果身命短長隨因緣力有定齊斷故名分段此通異生二乘有學七地已前一切菩薩隨應有彼惑業因故我我所執由未盡故末那煩惱亦未斷故阿賴耶名猶未捨故是故未離分段麁苦不思議變易生死以無漏有分別業為因所知障為助緣所滅殊勝細異熟果由悲願力□轉身命無定齊限故名變易無漏定願正所資滅妙用難測名不思議亦名意成身隨意願成故亦名變化身無漏定力轉令異本如變化故此通不定二乘無學及八地上大願菩薩利樂他故以所知障障大菩提欲永斷除留身久住既已斷伏煩惱障故無容彼受當分段身恐廢長時修菩薩行故以無漏勝定願力如□□法資現身因令彼長時與果不絕數數如是定願資助乃至證得無上菩提由此故受變易生死若依法性顯此義者由本無明熏起業識業熏無明後起轉現而成黎耶生死之體而猶未名五趣苦果由末無明熏起事識識熏見愛起善惡業引黎耶識成五趣果方成凡夫業繫麁苦一切凡夫二乘有學及未登地諸菩薩等隨應未斷見愛麁惑由事識熏所起麁業惑業所滅三界麁果故同凡受業繫麁苦若二乘人至無學位菩薩若得證入初地上麁末煩惱永斷伏故彼麁漏業皆除斷故不受三界麁分身故雖能永離凡夫麁苦細本無明未斷滅故所起細識猶相續故無漏細業亦未捨故法爾而有細苦相續經說初地得意成身二乘之人有三解故非謂故起無漏定願資現身因須變易由顯真如微離麁重而證轉依故名變易無明垢薄真德顯現任置起用名不思議意身成於理無失雖初住上願力所持非業所繫似離麁苦以有漏業微苦相應故異地上變易身也或初住上則離分段說初發意名畢竟定不生八難離五城□得損力答能轉之道住如來家生佛集參已能少分見於法身能示一身作無量身悉於世界示現成佛八相成道化眾生事既同地上亦離麁苦說初得意成身者增顯更說亦不相違如說地上方見根身豈三賢位都不見也且止傍論應釋本文若謂事識熏見愛者何故前後皆說此識見愛煩惱所增長耶答以此麁細二種妄心皆有依他成他義故謂前業識依無明立復為無明而作依持由迷起妄依妄住故若無妄依無住處故性淨真如非住處故熏真起妄作住處故其事識者依於見愛熏真所起還能習熏見愛無明起諸業等心王心所在相資故前說依他今約成他言熏見愛故不相違此中業識名根本者親依根本無明生故是諸妄心之初本故分別事識名增長者由見愛惑所增長故還能增長見愛惑故論無明熏習至事識義故釋曰此即廣前覆熏之義廣釋無明熏真如義以此無明有麁細異故無明熏義有二種細謂根本無明住地即是此中根本熏習是外四住之根本故此能覆熏未動真如令其妄動而成業識此亦能起轉現識今但舉初故云心業也麁謂枝末四住無明即是此中所起見愛見愛既是四住煩惱無明住地之所起故此能覆熏已起真如轉更麁動成其事識故上文云此識依見愛煩惱增長義故此二無明亦有二義謂本無明能熏真如成業轉等依業等住迷能成妄依妄存故其末無明熏起事識依事識住王數取境互相成故此中且說成他義故說無明熏成業識等論云何熏習起淨法不斷釋曰次明淨熏於中有二先問後答此初也論所謂以有至樂求涅槃釋曰下答有二先略後廣略中有二先明真如熏後顯妄熏此此初也所謂真如熏無明者正顯能熏由能相用故能內外熏習無明以熏下明熏功能謂體相大內熏因力用大聞熏為外緣力則今無明發淨妄心厭三界苦求解脫樂真本無有生死涅槃是故欣厭是妄心也論以此妄心至熏習真如釋曰此明妄熏於中有二初正明熏習後顯熏功能此初也此真如熏所起淨用返熏真如增長勢力厭生死苦背無明動樂求涅槃向真靜故論自信己性至不取念釋曰次下顯熏功能於中雖顯五位修證因果別故總分為二初明因後顯果此初也於中則顯菩薩四位自信己性者即資糧位由其欣厭正顯真故自信己身有真如性能為正因必成佛果知心妄動等者即加行位漸近金道得起真智於真如法得深解故知心妄動本無前境依解即修尋思實智唯識觀等離二取行是故復云修遠離法以如實知等即見道位以見道中唯識觀成實離二取都無所得異前比觀名實知種種已下顯修道謂於十地修道位中欲多方便顯真如故起順真如所修勝行故言種種方便起隨順行不見行相故云不取不望異果故云不念或復總舉因位解行不論別配四位修習自信己性等者因信修解以如實已下因解修行即信己性本無動念修離念法以為正因起修順行為助緣也論乃至久遠至境界隨滅釋曰次下明果於中有三初明滅惑後顯正理此初也由前因中三無數劫久遠熏力真用極顯至究竟位無明即滅無明滅者根本無明盡也心無相者妄心盡也境界滅者妄無也前明修行則從微至著今明除障乃從向本末翻前染中三種熏習是故此云無明滅等論以因緣至成自然業釋曰此顯證理因謂無明緣謂妄境也心相謂即麁細染心此皆盡故心體轉依名得涅槃成自然業轉依有二一轉顯即由了因心體顯故名得涅槃二轉得即由生因心用起故成自然業初即正體照寂之惠後即後得寂照之智菩提涅槃二勝果也論妄心熏習至速趣涅槃故釋曰次下廣釋於中有二先明妄心熏後顯真如熏此初也此中有義真熏無明依二妄心起能熏智故說妄熏義有二種非謂二妄即能熏真以是無明之所起故但作智依資能熏智說此能熏非即熏也如依業識而見佛身以依轉識說為境界豈即業轉能見證耶但見等依故作是說彼既許然此亦應爾謂由真如熏無明故令依事識發厭求智依於業識發唯識智返熏真如趣無上覺非謂無明所起二妄即能熏真趣菩提等有義二妄即能以是真如所熏起故與無明熏義相敵對所起妄心用各別故彼無明妄却熏無明何不此妄却熏真性不爾真熏不異無明所起二妄不熏真故熏二妄作用應無以許不能返熏真故若智資依為別用者應無明妄亦作資依彼既不然此云何爾說依業識見佛等者理實如是然非此倒業轉皆妄可相依生智依妄生理不齊故真熏事識自起厭求何要別起能熏之智設爾二智從何而生若唯從真不應名妄既稱妄智與此何殊是故前說深為不可故此二妄即能熏真與厭求智更無別體由此智妄應作四句有妄非智謂彼無明所熏起者即智非妄謂出無明真如照用有亦妄亦智謂即真如所熏起者有非妄非智謂真如門所顯理性故真熏妄即是能熏與無明妄其體各別若作此釋稍親妙旨有義此說理亦未然與前後文相乖越故前後皆說唯一事識不許別有兩事識故若許爾者本識應然則一眾生有兩體故無明事識應無真如真如別熏起厭求故不爾真如應有兩種熏不熏處各差別故故前所說理必不成由此但是無明熏真所起事識能厭求等離此無別厭求之智及真如熏所起事識謂此事識舉體即真無明若厚真熏無力無明若薄而起求何要別有真熏事識由此亦有智妄四句謂以真熏有力無力相對而成如理應思總說雖然別分別者謂凡夫等真熏力微而其妄心煩惱性重雖復真熏起厭求心而本事識未遠離故故就本名名事識熏習以是真如所熏力故厭無明動欣涅槃淨却熏真如增其勢力令凡夫等起隨事行由此故言隨力所能也以此識有麁煩惱故於法執相猶未覺故能熏之力猶淺薄故與所熏真疎且遠故不能速□向涅槃道故漸趣向無上菩提故依凡夫厭求之心說為分別事識熏習若諸菩薩真熏力勝雖有妄心契順真理了知諸法唯識量故不見動靜更何欣厭離前事識執之相於本識相猶未離故故就本名名意熏習此能深契真如理故却熏真如增其智力令諸菩薩發勇猛心起隨順行離二取相斷法我執向本心源無明之力極輕薄故所起妄心極微劣故成能熏智深厚徹故與所熏真親且近故故能速證大般涅槃故依菩薩名意熏習論真如熏習至用熏習釋曰次明真熏於中有二初標數列名後依名麁辨此初也以有三大故然內外為因為緣熏習無明自體相者為內熏因用熏習者為外熏緣內外別故體用分二同內熏故體相為一故新論中但名體熏以相即體不可分故故說真熏義有二種論自體相至境界之性釋曰次下辨相於中有二先別釋後合明別中亦二先明體相後顯用大初中亦二初正顯後除疑正中有二先明熏習後釋功能此初也此中有義本覺性德名無漏法此能冥熏非物能了名不思業此中業者即是冥熏作用義故然此本覺非但熏妄令起厭求得成觀智作所觀境故此復言作境界性或復有義具無漏法者謂即體大非妄染故備有不思議業者謂即相大具果德故作境界之性者謂作用大境界之性有義前說皆不應理令新舊論義乖違故應說此中具無漏者謂體大中具性德故備有等者謂體大中備有用大作境界因不因業者即用大也作境界者謂顯用大能與眾生作六根境所言性者即因義也非但具德而為智因熏於眾生兼作用大境界之因熏眾生也故新論云亦具難思勝境界用即用因也論依此二義至發心修行釋曰此顯功能也依此本有境智因義常熏眾生熏有力故能令眾生故二種心厭苦欣樂二乘心也自信己性菩薩心也各隨發心修行諸行論問曰若如至等入涅槃釋曰次下除疑先問後答此問也一切眾生悉有等者初舉所難法云何有信無信等者次舉違設妨有信無信此舉凡位信心有無前後差別此舉入位解行差別故新論云從初發意乃至涅槃前後不同多差別等皆應一時等者正陳責難內熏既齊寧有差別既有差別寧言等熏論答曰真如至起差別釋曰下答有二初約惑厚薄以明不等後約緣前後以明差別初中有二初正顯惑差後結明不等此初也聞有三節初顯無明厚薄不同真如一者顯熏平等定前所說真雖等熏而依真有根本無明厚薄不同而諸凡夫無明厚薄者現在有信厚者無信諸賢聖等無明薄者先入涅槃厚者不爾非由內熏使之然也過恒沙上煩惱等者次顯現行煩惱不等上煩惱者即餘四住現行煩惱梁攝論中說現行惑名上心故雖自住地惑種而起亦因無明住地而有故依無明起差別也新論無此文極種約言我見愛染煩惱等者此顯四住煩惱障種我見謂即初一住地愛染謂即餘三住地此住地惑數過恒沙亦因無明起成差別論如是一切至能知故釋曰此結明不等也二惑皆依無明所起以本無明多差別故如此惑性差別無量自非佛智餘豈能知以此煩惱性差別故故令信等前後差別新論同此文約義具論又諸佛法至得成辨釋曰次下約緣顯其差別於中有三謂法喻合此初也然信證等所有佛法若獨內因可如責然今外假用熏為緣內熏為因方得成辨故信證等非一時也由是上開二種熏習論如木中火性至無有是處釋曰此喻也法中但明具足之位今舉喻中唯顯闕真合中方明具闕德失此法喻中相影略也論眾生亦爾至則無是處釋曰下合有三初明闕緣次顯闕因後因緣具此初正合前喻顯闕緣也論若雖有至樂求涅槃釋曰此闕因也謂有無明厚重之染真雖內熏而無勝力縱遇外緣不能得造如極濕木攢火不生問內心厭求即合遇佛如何闕緣若感佛緣即心無垢如何闕因答內雖厭求無見佛業即心有垢故闕緣也有業遇佛而樂生無厭求心故闕因其此四句如理應思論若因緣具至向涅槃道釋曰此顯具也文中二節初顯具熏所謂自有熏習力者惑業微薄內熏有力也又為佛等悲願護者滅其外緣悲願熏也能起已下後顯熏益起厭苦之心修習善根者自分行也以修善根成熟等者勝進行也示人好聽三乘六度教令捨惡而從善行為說當益令行心利讚其行而令心喜以此四事莊嚴說法名為善巧廣如智論論用熏習者至外緣之力釋曰下明用熏於中有二初指事總標後約緣別顯此初也謂佛菩薩所起作用大悲弘誓應現多方但預見聞無不蒙益故是生外緣之力論如是外緣至平等緣釋曰次約緣別顯於中有三謂標列釋此二文也若別釋者准有六義一差別根論說此人凡小別故二差別人從初發意至佛別故三差別相若見若念相差別故四差別緣作父母等緣差別故五差別行以四攝行別別攝故六差別益若見若聞利益別故平等緣者亦有六義一平等人一切法佛及菩薩故二平等願皆願度□等眾生故三平等心自然熏習常不捨故四平等行同體智力為行體故五平等益隨應見聞現作業故六平等機依於三昧平等見故雖有六義其要有二一約機二約緣言約緣者化身多門名差別根身稱性名平等言約機者散心所見名差別定心所見名平等於二義中復有二義平等差別差別平等平等差別者謂佛菩薩普皆攝益無怨親相隨差別根差別現故差別平等者謂佛菩薩雖為差根現差別相而無所簡悉普遍故論差別緣者至若見若念釋曰次下辨釋於中有二先明差別緣後釋平等緣前中又二先總後別總中亦二初明感用因後正明用相此初也言此人者機欲之人即是凡小差別之機佛菩薩者出外緣體謂從初住乃至佛果為彼凡小作別緣也初發意下明所感緣修行時也若見若念者明行者心感用器也謂見其身形念其德由此便能感勝用也論或為眷屬至無量行緣釋曰下明用相於中有二初正明別用後辨用之益此初也前之五句開總成別一欲令荷以恩慚示為眷屬慚愛以攝生二欲令悅其供侍示為給使居卑以接物三欲令慕其行義示為朋友同類以勸發四欲令厭彼侵誣示為怨家怖之以入道新論此下更有示現天王等相欲令仰其感福示天王等協之以從善五欲令當成聖行故起四攝攝之以令修新論此下更有六度意欲攝生義同四攝乃至已下攝別成總乃至一切無量行緣皆為眾生外緣之力論以起大悲至得利益故釋曰此辨用益也新論此中文極周匝故彼文云以大悲柔煗心廣大福智藏熏所應化一切眾生增善根等論此緣有二至遠得度故釋曰次下別開於中有二先開近遠後開解行此初也謂諸眾生總有二種一真熏有力根熟之者二真熏無力根未熟者初可速度不令過時與作近緣後未堪度而亦不捨與作遠緣即遺教經所應度者皆已度訖其未度者作得度緣成熟者成熟之故已成熟者解脫之故但由眾生使佛□是故說大悲普皆攝益論是近遠至受道緣釋曰此開解行也謂前近遠二緣之中復各開此增受二緣有義此中依二行說今修施等名增行緣起施等時勝行增故修三惠行名受道緣由聞思修方入道故有義此中依二利說修自利行名增行緣自然增長諸勝行故起利他行名受道緣受與眾生得道因故有義此中約解行說初令起行名增行緣未行之者令起行故後令亡相名受道緣要離行相方入道故此解稍親諸大乘教而前二說二緣相雜不應理者如理應思然此二緣論文□約釋者雖多皆即過失更有妙理智者敘之論平等緣者至而現作業釋曰下平等緣於中有二先明能作緣者後釋平等義此初也言菩薩者謂初地上入地方證同體智故皆願度者平等心也新論更有平等智慧此中闕也由其智願皆平等故故欲度脫等眾生界自然等者常同應機任運熏習常無斷也以同體等者顯其用相自他體同名為同體知同之智名同體智由得眾生平等體故求滅他苦如滅自苦苦可見聞即自見聞故隨應自然熏等論所謂眾生至見諸佛故釋曰此遣外疑釋平等義若謂能現平等緣用何故眾生見差別耶謂平等緣應平等機即三賢上依三昧力悉見諸佛身量平等無有彼此分齊之相故云平等見諸佛也論此體用熏至復有二種釋曰上來別明體用熏竟次下合釋於中有二初標後釋此初也皆歸一位體用合明隨人位殊分二熏習言體用熏復有二種論云何為二至用相應故釋曰下釋有二先未相應後已相應此初也文復三節初凡夫等約位舉人以意等者次辨行劣凡夫二乘意識熏習新發意菩薩以意熏習雖是真如所熏之識有分別故未契真如云依信力而修行也未得己行明未相應以未證得無分別智未顯法身未同佛體未與諸佛體相應也以未證得後得智故未同諸佛起應化身未與諸佛用相應也自在業者即根用也言修行者即後智也後智能起根化用故名為自在業修行也論二者已相至滅無明故釋曰此已相應文亦三節法身菩薩者舉位取人謂是地下諸菩薩也得無分別心等者正顯相應謂得正體無分別智是故名得無分別心得此心故便同佛體故與諸佛體相應也以得後智能起化用故與諸佛用相應也體中但舉能相應智用中但舉所相應境新論具說能所相應智之體用此影略其唯依等者顯其行勝由證真法所起諸行唯依證智任運而修非如前位但依依信力云法力自體修也行增猛故熾盛熏真能顯真如滅無明□妄滅真顯行成故也論復次染法至盡於未來釋曰上已廣顯染淨熏義次顯二熏盡不盡義於中有三初標舉其相次徵問所由後釋其義意此初也文中二熏應作四句無始有終謂本不覺作諸染本成佛斷故有始有終謂末不覺從本而起成佛斷故無始無終謂本覺性性自常真無變滅故有始無終謂始覺智從真顯起體真常故無始有二約時及起無明具二枝末唯一既皆名染故說染法從無始來熏不斷等此即顯前染二句也本始二覺皆名淨法有始起故不言無始皆無終故名無有斷故言淨法熏不斷等即是顯後淨二句也若爾便違金光明經彼說自利法身始得利他應身無始起故答此說依本而有始覺故言有始彼說始覺即同本覺故言無始此說本覺本來常住故說無始彼說斷障方顯法身故言始得各據一義亦不相違此義故不始而始始而不始無始之始始之無始皆無礙也論此義云何釋曰此即徵問盡不盡由染淨之熏俱無始有何故染熏有盡而淨熏無斷耶染淨相因方成熏義淨若無染不成能熏若得佛已則無染法無所熏故亦無淨熏寧言淨熏即無斷耶顯斯二責故言此義云何論以真如法至故無有斷釋曰此舉所由答前問也以真如法等者釋初問意謂彼染熏違理而起無常法故故無有斷故言真如常熏習等法身顯現等者答後問也若未成佛以體熏習若已成佛體雖無染以用熏習有染生故即二相中不思議業始覺應化之別用也又佛法身與生無二佛雖無染眾生有染既法身外無別眾生亦即法身體有自染即四鏡中緣熏習鏡本覺法身之遍用也如斯解釋理極圓明方得盡其論之幽旨於諸疏中曾未見也論復次真如自體相者釋曰生滅門內有二分中前來已釋生滅心法釋立義中是心生滅因緣相竟次下明其所之義釋立義中能示摩訶演體等義於中有二初合釋體相二大後別明用大之義前中又二初總標二大之名後別釋二大之義此初也自體體大相謂相大問如立義下□立法義起下釋中廣釋之文何今但釋所立法而不別釋所立義耶答如心生滅因緣相等所示大乘相自體用即是所立三大之義但顯所示自體相用亦即已顯三大之義何用別釋三大義耶如或更明成繁重故若爾上文三大別立何故今釋有開合耶答前就義有別故別立三今約時同異故有開合謂體相大約凡而說但有體義相義必存其用大者約佛菩薩悲智而明非凡時有縱有體相未必有用故合體相而用別開若爾何故始覺同本以許體用不同時故答此難不然凡聖別故若始同本即令體用同時始始覺時亦應體用齊起故雖有體而用未起體用別說等理無違論一切凡夫至畢竟常恒釋曰次別釋二大之義於中二大即分為二此初體大人雖就位以優劣以體隨人未曾增減非前際生等者釋不增減所以前際不生故無增後際不滅故無滅即凡位為前際佛位為後際也畢竟常恒者釋不生滅義常故前際不生恒故後際不滅既常恒故從凡至佛其體畢竟無變異論從本已來至一切功德釋曰次明相大於中有二初正明性德後問答重辨前中亦二先明德相後顯立名初中又三初總標次別釋後總結此初也謂此相德即於體大自性之上本來具足非新起故名性功德如水八德不離水故論所謂自體至自在義故釋曰此別顯也文中六句展轉而釋其第一句本覺智明義以是真體非無明故其第二句顯照諸法義以有大智光明義故其第三句顯照無倒義以能遍照於法界故其第四句性離惑染義由有真實識知義故其第五句淨德圓備義由是自性清淨心故其第六句性德無遷義由具常樂我淨義故既由前前而有後後以後後句顯前前義論具足如是至思議佛法釋曰此總結也性德無數故過恒沙皆即真體故云不離無始相續謂之不斷共同一味復言不異如水八德具三義故新論名為非同非異德相別故非同同一味故非異此闕非同彼闕不離二論影顯其義方足德義深廣名不思議唯佛窮達故名佛法或是覺法故名佛法論乃至滿足至如來法身釋曰此立名也舉廣就略故云乃至顯具眾德故云滿足更無所念云無所少能攝果地如來萬德如來智攝名如來藏果德相顯能起報化為萬德依故名法身故滿足等皆□立名而非別義故新論云依是義故名法身等論問曰上說至種種功德釋曰次下重顯於中有二初問後答此即執體疑相難也謂執真體定離諸相故疑有此功得相也論答曰雖實至是故無二釋曰次即差別無二答也於中有二初明差別而無二後明無二而差別此初也文中三節雖實有此等者初明眾德雖多同一味如此義云何者徵問無二之義以無分別下釋成不二所由雖實有此諸功德義以無能取分別之心又離所取分別相故由無能所二分別故是故前言無有二也論復以何義至生滅相示釋曰下顯二而差別於中有二先略後廣此初也文中四句分為二節上對疑辨下對釋遣既其不二以何說別以依生滅恒沙染法返示淨德恒沙差別但舉染本但言業識據實通則一切染也故新論云依業識等諸生滅相而立等也若爾佛果應無淨德以無能對表示染故答謂治染已佛果功德與真一味不可分□雖不可說然非無也若不爾者豈離染時真如即是無常等耶即依是義而經說云如來智慧無所不至具足在於眾生身中眾生若離妄根垢縛具見佛智在其身中故雖治染德不無也論此云何示釋曰次下廣釋於中有二先問後顯此初也此問對染表示之義此真實性依生滅染示德相者義云何耶論以一切法至實無於念釋曰下顯有三初舉所迷之理次對染以顯德後結德以釋名此初也以一切法即心真如真非妄故法無念也論而有妄心至光明義故釋曰對染顯德於中有二先明對染別顯德相後總對染顯具眾德初中顯前六種德義即分為六此初本覺智明義也有義此則無明業相說有妄心不覺念故有義通對九種染相說妄起念見諸境界業識未見諸境界故謂諸妄心不覺起念見諸境故總說無明心性不起故即智慧光明論若心起見至法界義故釋曰此即對明顯照諸法義有義此文對能見相及境界相顯此淨德謂是能見所見相故故說起見即不見等有義此亦通對諸染但言起見而是妄心不說境界為所見故心性無此諸妄見故即說顯照諸法義也論若心有動非真識知釋曰此即對明顯照無倒義也此中文略具應言若心有動非真識知心性無動即是真實識知義故有義此說智相續相也以此二染是麁動心妄生分別愛不愛等是故非是真實識知有義此亦通對諸染說心有動非真識知九種染心皆是動故若無九種染動之心即說心性真識義故論無有自性釋曰此則對明性離惑染義此中應言若心有動無有自性心性無動即是自性清淨心義故義難知故但舉一句有義此說執取計名以是事識麁分之位取著轉深發業滅苦是故名為無有自性有義此亦通對諸染若唯二相無自性者其外染心應有自性由有妄動成九染相故無自性心性無動即說自性清淨心義也論非常非樂非我非淨釋曰此則對顯淨德圓備義此亦文略若具應言若心有動非常樂等心性無動即是常樂我淨義故有義此說起業相也輪六趣故非常是行苦故非樂惑所使故非我性有染故非淨有義此亦通對諸染不爾餘染豈常樂等上釋業相動即有苦非起業相獨名非樂心性不動即無諸染是故名為常樂我淨論熱惱衰變則不自在釋曰此則對顯性德無遷義此亦應言若心有動熱惱衰變則不自在心性無動即是清涼不變自在義故例可知故略不言也有義此說業繫苦相為業所繫不自在故常受熱惱衰變苦也有義此亦通舉諸染不爾餘染豈清涼耶諸惑燒心故名熱惱妄染遷改則名衰變業果繫縛是不自在心性不動則無是義故說清涼不變自在義也論乃至具有至相義示現釋曰此總舉諸染顯眾德相言乃至者總舉之詞妄過塵沙翻對此故真恒不動即說真有過於恒沙德相表示前來新論其義大同既無乖異不能繁引論若心有起至如來之藏釋曰此即第三結德釋名文中三節若心有起等者此初有念即少若心更起外念求之即是不足故有少也故新論云若心有起見有餘境可分別求則於內法有所不足如是淨法下得無念滿足以心性中淨法滿足更無所求云無所念無所念故是淨滿足此下新論意同不引名為法身等者依德立名德法滿故為淨法依名為法身能攝如來清淨功德名如來藏論復次真如至發大慈悲釋曰上明體相下顯用大於有二初總明後別釋總中有二初對果舉因後牒因顯果初中亦二初悲中有三初顯起用因次因悲起行後因悲立即此初也諸佛如來者此明能起用大之人用大乃是佛所起故本在因地者此明初起用大之時即在凡位發心時也發大慈悲者即顯所起用大之因由因大悲起用大故論修諸波羅蜜攝化眾生釋曰此因悲以立行也有義二句皆顯利他修六度等為攝生故故說以施攝貧窮等有義不然違新論故說修諸度四攝行故初修六度即自利行後四攝明利他行有義不然違論意故此說因悲而起諸行皆有自利利他義故論立大誓願至盡於未來釋曰此因悲心立願也盡欲等者廣大願也不限等者長時願也初中又含第一之願言度脫者第一心故論以取一切至眾生故釋曰次下明智於中有二初顯自他同體體智後釋曰體智之所由此初也以取眾生如己身者顯得攝他同己想也而亦不取眾生相者不見身外有眾生也由平等智以取眾生如己之身雖願度生而亦不見別眾生相論此以何義至真如平等釋曰此顯自他同體所以文中徵釋此以何義者徵責自他無別所以如實等者約真如答顯其義意自他同真無有別體何得身外見有眾生論以有如是至見本法身釋曰次牒因顯果於中有二初顯用體得明用相此初也以有如是大方便智者牒前顯體之因除滅無明見本法身者舉因所顯之果大方便者即前行願體正名方助道名便智謂自他同真之智以此悲智故無明滅法身了果究竟顯現是故名為見本法身論自然而有至遍一切處釋曰下明用相於中有二初明用深廣得明用無相此初也自然等者顯用深也即與等者廣大也妙用難測名不思議業用相巨多名種種用任運智用名自然有是則依前法身之體不待作意起難思用由斯攝論斷此義云如末尼天鼓無思成自事種種佛事成常離思亦爾既依真如起此妙用故同真如遍一切也論又亦無有至故說為用釋曰此明用無相也此文三節謂標徵釋用依體智舉體即真故雖起用無相可得佛具三身昞現用相何故乃言無用相耶若廢機感如來唯是妙理本智最勝實義更無應化生滅等相但隨緣用用即無用如波即水用而常寂故說此身即是法身唯如如智名法身等故唯法身離施作等雖真理妙智本來常湛隨機感而應益用無邊如水即波即寂常用故隨眾生說為用等論此用有二種釋曰次下別顯於中有二初標後釋此初也論云何為二至盡知故釋曰下釋有二初正顯用相後問答釋疑前中亦二初直顯其義後重牒分別前中又二先明應身後顯報身此初也文中二節初顯見麁色相凡夫二乘而見佛者依於分別事識見也此識不知諸境唯心執有外境而起分別依此麁識分別佛身但見應身麁色之相不見報身微妙色相故所見者名為應身以不知下釋見麁所以迷相唯心故云從外謂佛外從兜率天來又不達色離分齊相謂佛色相但丈六等迷分齊色相無分齊是故名為不盡知也轉識現者此有多釋有義轉識即是前七謂前七識能起妄境如於淨空見□花等今由此識妄見佛身故說依於轉識現也以佛唯是第一義諦故唯轉識妄所見耳有義前說其理不成乃說無利他用故本識亦能現妄境界非唯前七名轉識即是黎耶三細之中第二轉相意顯佛身從本識起故於三細隨舉其一謂見佛者有因有緣緣謂諸佛大悲願力因謂眾生本識善種以悲願緣擊發識種以於本識變現佛身餘處約緣但說佛現報化色相此唯就因故說依於轉識而現有義此說理未圓明轉謂本識理即可然見佛因緣依法相義不顯真妄和合義故此識既是真妄和合故於此位說現佛身欲顯真妄因緣現故因謂眾生清淨真體緣謂眾生無明妄念眾生真心佛體無二忘念迷故是時真如但隨染相不顯淨用由其本覺內熏無明令彼妄心而起厭求有厭求故真用即現厭求劣故用相即麁厭求漸增用相轉細如是漸漸乃至心源無明既盡厭求都息始覺同本用還歸體平等平等無二無別何有報應色相可現未至心源用相識中隨根顯現麁細之相故說佛身轉識現也若爾但是從真現佛何故說言轉識現耶答以唯真如不能獨現故就和合說轉識現謂隨流生死妄有功能妄雖有功離真不立若返流出纏真有功能真雖有功離妄不顯故真現佛必假妄緣故就和合說其用耳若爾乃是自心真用如何說言佛報化耶答眾生真心即諸佛體故花嚴經依此頌云若人欲求知三世一切佛應當如是造諸如來不增減經又作是說法身即眾生眾生即法身法身眾生義一名異既諸法身起報化用何故不是眾生心耶若爾心佛自作眾生何故說言佛悲願力答即此真心是佛悲願謂眾生心與佛無二諸佛悲願既依真起故亦即在眾生真心眾生厭求真用顯現何得不是佛悲願耶即是性起無緣大悲及即自體無障礙願若爾眾生無始有心何不早起用而滅無明耶答真熏無力未厭求故若爾本覺既先來有何不早熏令厭求耶答無明厚薄性不同故因緣前後有互闕故若爾真心即是佛者寧說修因而得成耶答以本始覺有差別故若約本覺隨染義邊說眾生心即名為佛然其始覺亦□修生覺至心源平等一際何有差別說從生耶論二者依於至名為報身釋曰下顯報身於中有三初約識舉人明其所見次顯依正二報之相後結果由因釋顯報名此初也十解已上諸菩薩等轉彼業識成能見智即依此智見佛報身故說依於業識見也非謂業識即是能見此識微細未能見故說無明力轉彼業識而成妄見今由真熏轉彼業識成能見智故說依業而見佛也論身有無量至有無量好釋曰下顯報相於中有二初正報後依報此初也身無分齊云無無量色依身有相相亦無邊依相有好好亦無盡或青黃等色無無量故一色之中無邊相故一相之內無限好故相以表德令人敬德而念佛好為嚴身令人愛樂而親近故說佛身有相好等論所住依果至不毀不失釋曰顯依報言依果者所依淨土能依正報無有邊故所住依果亦有無量大□花王眾所□等具足淨土諸勝圓滿是故復云種種莊嚴隨所示現皆真如現無限量云無有邊當無終極云不窮盡互融無礙云無分齊隨其業行所感何相而所應者即皆常住非如化土所示現者三災實壞惡人損失故言隨應□住枝等論如是功德至為報身釋曰此結果由因釋報名也如是依正功德報相無障無礙不思議事皆因十度深行之熏及由本覺不思議熏內外二因之所成就樂相圓滿故名為報論復次凡夫至說為應身釋曰上直顯竟次下重牒於中有二先應後報此初也前說應身通凡所見然其凡小所見既殊今顯夢異重明應身故言復次凡夫見等二乘見佛是出世身阿羅漢身金人身等凡夫見者六道不同地獄見佛如黑象脚以色屬長者見三尺身外道見為塗灰身等又提謂等以人天德見為精神及天仙等准此六道所見各殊皆非出世相同苦諦是故名為非受樂相果不稱因非外因報但隨人現說之為應論初發意菩薩至法身位故釋曰下顯報身於中有二先明地前所見後顯地上所見此初也前明報身通地前後今簡比證重明報身此文即顯地前見也文中二節初正明所見依比觀門見真如理是相似覺名少分見異前十信故謂之深異後真證故但云信知彼等者顯分見相以見真如異凡小故知佛身土無來去等唯依心現釋無來去妄心故有來無所來從妄惑故無智無所至不離真如釋離分齊既彼色相不離真故皆等真如無分齊也此說地前所見報身攝論等說地上見者彼約地上親證真如得證相應成就處說今就地前少分見真比觀相應少分見說既非真見與彼無違但異凡小心外取佛故約唯心少分顯見然此菩薩猶分別者此即簡異地上菩薩以依觀而得深解未證真故有分別也論若得淨心至違相見故釋曰此顯地上所見文中三答初明見勝用相過前故云微妙隨位漸增故云轉勝非但異前所見轉勝而於地地見亦轉增乃至已下次明見極有義此中見究竟者至金剛後用即歸體窮其源故云見究竟有義此釋深為不可業相若盡更無見相云何而言見之究竟應言究竟窮極之義盡地菩薩見佛報身身相之極名見究竟金剛後心更不見故若離已下此明見妄謂離業識即名為佛諸佛唯是真如法身無有彼此色相可見故此業識妄有所見若離業識則無見也若爾何用起現識耶以於業識有色相故答據說前後言業相初非業相時未有現相但就本識隨一而說如依業識生滅相示豈示性德唯業識耶若無業識即無轉現隨現色相故現色功通業轉現非獨現識由此諸德說轉本識成圓鏡智作佛體等論問曰若諸至能現色相釋曰上明用相次顯釋疑於中問答此初也若謂法身無色相者云何能現報化色相論答曰即此至能現於色釋曰下答有二先釋法身能現後釋所現之色前中亦二先總舉後別成此初也謂此法身即是報化色象之體故能現色豈不適言無有色相是法身亦非色體空是色體能現色邪若佛與菩薩法身無別菩薩所見依體而起既即不離諸佛法身故是報化色象之體若此法身非色體者而亦不得法身名故故此法身亦色非色無色不色能現諸色而無有色由此法身應廣分別然今且以四門辨之釋名辨體出因顯業初釋名者略有四義法是軌持義身是依止義即法為身故名法身法謂功德身謂理體法之身故名為法身法謂真理身謂眾德法有此身名為法身法謂法身謂聚舉即眾德聚故名法身此四諦融同在一體故一法身具此四義言辨體者略顯六種或唯真如為法身體以一切法唯一真真故故佛地說唯以所照清淨法界而為法身解四智等屬報化故或復兼以智為體性以佛法身有大智故無性攝論說以無垢無罣礙智為法身故經及梁攝說唯有如如及如如智獨存名法身故此即五法總屬法身或兼眾德為法身體說佛法身具諸德故大慈悲等修生功德無不皆是證理而成融攝無礙皆即真故或兼相好為法身體說以相好嚴法身故攝論依此說諸相好以三義故皆屬法身相即也故歸理法身智所起故屬智法身自是德法體聚法身或通世間皆為法身眾生及器無非佛故自他非身身語業化遍六塵起諸化事故一大法身具足十佛十佛遍攝二世間故或總前五混融無礙交徹相攝境智相即事理鎔融一即一切一切即一泯然無別合為一體以為法身是謂如來無礙自在圓滿具足法體義言出因者或唯了因為因照現本有真德法故或兼生因為因生成順起勝功德故或合二因為因生了二果無別體故或總兼果為因應機現用為苦果故言業用者亦有四義或自開覺依理發生諸觀智故或他開覺智報化諸妙用故或俱開覺理智鎔融無別體故或遍開覺遍諸坐處起勝故用既此法身有如是名具如是體依如是因起如是用故能遍作無礙自在一切境界豈無色相而別見耶且依一相而作是說前遍諸教顯六體義今約出纏體相二大能起用大報化色相故說法身名色體也論所謂從本至遍一切處釋曰此別成也文中總別有其三節謂從本來色心不二者總標所現色不異心謂從因本至果以來據異而言色心不二既因中色以心為體故報化色不異真心如水起波波性即水以色性即智等者明色即心顯前不二以彼報化色之本性即是本覺心智性故而彼報化舉體是智色相都盡但云智身如波即濕波盡是水故新論云以色本性智心自性說名智身以智性即色等者明心即色顯前不二以本覺智真心自性名是報化色之體故說此心智名為法身報化色法依止體故故新論云以心本性即色自性說名法身遍一切處有其二義謂此智性即色體故法身遍於一切色處如水遍在一切波中又謂法身遍一切故所現色相亦遍一切如波隨水亦遍一切故新論云依於法身所現色身遍一切處論所現之色至而不相妨釋曰自下重明所現之色於中有二初明所現無礙後明所現難思此初也所現之色無分齊者此礙以其法身無礙常遍故此所現報化色相望無間斷橫無分根新論說為無間無分故無分齊通二義也謂心能示十方等者顯無礙相此中應言隨十方世界無量菩薩心身無量報身無量莊嚴土各各差別以文倒故似為示現菩薩之身義即不爾即隨十地菩薩所見示現無量他受用身無量莊嚴他受用土隨其所見各各差別皆無分齊而不相妨者顯無礙義隨一一地所見報身皆遍法界無有分齊為差別相即不相妨論此非心識至因義故釋曰此明所現難思遍餘難也夫言色者質礙為體分齊為相相妨為用如何可言各各差別皆無分齊不相妨耶故此答言非心識等以所現色是真如用體既無礙用寧礙耶其猶一室能礙千燈多明互融著遍無礙而亦不失明差別相亦如無間所有眾生雖一一身悉遍彼處而亦不失受苦分重故所現色自在難思此非心識分別知如前所難是心識境不可以此而為難也論復次顯示至真如門釋曰上來別釋二門義竟自下第二合釋二門於中有三先標次釋後結此初也如前所言不生不滅與生滅合非一非異上顯法義別釋真如及生滅門顯不一義今於此中二門相對會相入空顯不異義故言顯示從生滅等句為復二門本自無二為體差別令會入真答若本無二則無所會若一向異亦不可會由非一異方說會耳論所謂推求至之與心釋曰下釋有二先總舉後別名此初也上言顯示從生滅門入真如門云何顯示故即釋云推五蘊等然此五陰不過色心色蘊名色餘四名心推此色心離心無性既生滅法總即色心故知生滅即真如也論六塵境界畢竟無念釋曰次下別明推色心觀於中有二先觀色法後觀心法此初也境從心起畢竟無體離心之解無別念相寧知諸色離心無體謂以惠擇分析諸色乃至極微離心無故故新論云分段麁色微至極微復以方分析此微塵是故若麁若細一切諸色唯是妄心分別影像實無所有若爾何言六塵境耶答雖一色言即有二種一者有對極微所成二者無對非極微成其五塵境屬有對色其法塵境攝無對色故但言色攝六塵也顯攝周盡故言塵以法處不可析故是故論中但言無念新論分析約色有對色廣略雖異皆顯色也或此則是譯者忤耳論以心無形至終不可得釋曰下顯觀心於中有三謂法喻合此初也六塵色法多現有像以理推微尚不可得況心無形相而可得耶由無形故即無住處故言十方求不可得故智度云心法無形以無形故即無住處無住處故即非有也新論即約剎那分心故不得故彼文云推求解蘊微至剎那求此剎那相別非有離於法界終不可得斯論更有如是十方一切諸法應知亦然此文雖缺義亦無失論如人迷故至方實不轉釋曰此舉喻也論眾生亦爾至心實不動釋曰此法合也推求動念已滅未生中無所住故無有起則知心性實不動也論若能觀察至真如門故釋曰此後總結即得隨順是顯信德若能觀察得方便觀入真如者是顯信德若至初地得正觀也論對治邪執至則無邪執釋曰如是已明顯示正義對治邪執於中有二初就本總標後別明除障此初也有義邪執即是我見謂依我見說為邪執不爾應言邪執有五如何論言我見邪執我常遍會同虛空執如來藏義同我見故依我見說為邪執但說所依非體所依故離我見無可說也有義邪執非即我見謂依分別我見之上起於分別迷教邪執不爾所說後五行相豈皆是彼人我見邪故下五見非皆人我而論所言我見五者謂依初一人我見上起後四種迷教邪執故從所依總名我由由是新論分所結云依人我見四種見生是故於此安立彼四既依我見起於邪執故離我見執則無根斷枝亡理恒形故論是我見有至法我見釋曰別明除障於中有二初對治離後究竟離初中有二初標數列名後依名辨相此初也此有總相宰主之者名人我見此一切法各有實體名法我見然此二見各有二種一者俱生二者分別無始時來虛妄熏習內因力故恒與身俱不待邪教及邪分別任置而起故名俱生非但內因亦由現在外緣力故非與身俱要待邪教及邪分別然後方起故名分別此二二見約識辨者依唯識論彼法宗說分別二執唯在第六意識中有俱生二見遍與末那意識相應而不許在阿賴耶識唯是無覆自淨無記不障聖道異熟識故若安惠師亦許法執俱生起者在第八識以是有漏不證真故若此論前所立理俱生我執亦通第八與安惠宗大意相似分別二見麁故易斷於見道中觀一切法二空之理隨應而斷俱生二執細故難斷後修道中中隨其所應修二空觀而能伏斷已成佛時方永斷盡此與二障寬狹同異如諸論明不能繁敘雖有如是二種二執今此所說分別起者皆迷正教而生起故論人我見者至說有五種釋曰次下辨相於中有二初明人我見後釋法我見初中亦二總標別釋此初也然其五種非皆我見而言我見有五種者依初凡夫分別我見起後四種迷教邪執從所依說總名我見如何初一唯我見耶謂執法身常遍實有即是外道執我相故故新論云執如來藏同於虛空常恒遍有即同唯識一者執我體常周遍量同虛空故掌珍云若說真如是一是常周遍法界即是外道所執我故此即心外而見於理生不常見故是我執故深密經同此頌云我於凡愚不開演恐彼分別執為我由是五見初一我見而是所依後四能依初一能起後四所起初一依果起迷識遍因果起執此佛法內學大乘人凡夫所是故下文皆舉迷於大乘教起故依凡夫說五我見論云何為五至猶如虛空釋曰次下別釋別釋五種即分為五一一文中皆有三義初明起執之由次正明執相後顯其對治此初也畢竟寂寞即新論言究竟寂滅無相之義此文為破執相好身為真佛者故說法身其體無相猶若虛空即般若等諸經所說若以色觀我故彼不能了等論以不知至是如來性釋曰此正明執相也有義此說不了教意即謂虛空是佛法體即是以喻而為法也不爾何故破虛空相體是妄故非法身耶有義此中但執法身是常遍有同於虛空非執虛空即是法體故新論云執如來性同於虛空是常遍有下破虛空體是妄者明所喻法非常遍有顯能喻法亦非常有不爾應言非是虛空相如何論言非如虛空耶論云何對治至體無不空釋曰下明對治於中有二初明虛空非常遍有後顯法身非有遍常前中有三初立次釋後結三文皆顯情有理無此初立也明虛空等者此初明情有故唯識云謂曾聞說虛空等亦隨分別有虛空等相數習力故心等生時變似如是虛空相現體無不變者此後顯理無也如彼空花都無有相據情雖有據理無故論以對色故至虛空之相釋曰此釋也以對色等者初明情有以對礙色故於無礙明闇之處說有虛空然此乃至空界之色而是眼識所行境界牽起念念分別之心故言以對色故有今心生滅等以一切等者後顯理無本以對色而立虛空色體當無寧有空相論所謂一切至境界滅釋曰此結也所謂等者此明情有若心已下後顯理無既一切法情有理無故知虛空非常遍有論唯一真心至虛空相故釋曰此顯法身非有遍常唯一等者辨法同喻以佛法身唯一真心由此法身無所不遍無不遍故是顯如來智性廣大究竟之義如虛空義故喻虛空故新論云此是如來自性廣大如虛空義非如虛空相故者簡法異喻非謂如彼是常是有妄虛空相故新論云非謂如空是常遍有論二者聞修至離一切相釋曰次第二我見中初明起執之由也即大品等諸般若經為破取著生死涅槃妄生分別而欣厭者故說諸法畢竟皆空故彼文云一切諸法如幻如夢畢竟皆空乃至涅槃真如之法如幻如夢若當有法過涅槃者我說亦復如幻如夢世間諸法即生死法從本已來自空等顯非先有今無名空即本無性名之空耳論以不知為破至唯是其空釋曰此正明執相也既以不知為破著故即如言執真如涅槃性功德相畢竟斷無論云何對治至性功德相釋曰此顯對治也真如法身自體不空者即體大具足無量性功德者有相大故或復初文正明不對治空執後釋所以論三者聞修至功德之法釋曰此第三我見之中初明起執之由也即如來藏同性等經為欲破彼著空眾生說如來藏具體相大論以不解故至自性差別釋曰此正明執相也然其功德有其二種一謂法身真如性德二謂應化色心功德色謂相好心謂力等色心自體雖各差別但假非實彼初也者執此功德以為實有既滯事相不融真理未悟身具諸性德聞如來藏備功德法不解約真性德而說謂如來藏體有如前自體差別色心功德論云何對治至說差別故釋曰此顯對治也唯依真如義說者二之不二標其義也所言體備功德法者唯依真如義說而有非謂有前色心之法因生滅染義等者不二之二釋其義也但對生滅差別染義示現說其差別功德非謂性德有其差別論四者聞修至不離真如釋曰此第四我見之中初明起執之由也此即楞伽勝鬘等經為欲破彼執生死法及涅槃法離真有體者故說真如隨緣之義生死染法依藏有者顯如來藏作緣生義一切諸法不離真者顯緣生法無別體義論以不解故至生死等法釋曰此正明執相也以迷教意不解真如隨緣義故便作是執若如來藏體無染者云何能生一切染法又何能為世間染依故知體具世間染法論云何對治至相應故釋曰下顯對治於中有二初明遣迷情後返破愚執此初也以如來藏從本等者此明淨德妙有今如前說諸性德故以邊恒沙煩惱等者此明妄染理無唯依真如虛妄起故從無始來未曾等者此明妄不入真故無上依經云諸惑本來不入眾生自性清淨心諸惑本來不入眾生自性清淨心諸惑唯是客塵自分別所起論若如來藏至無是處故釋曰此返破愚執也若體有染聖應起惑聖會此時既無惑染故如來藏體無染也論五者聞修至得涅槃釋曰此第五我見之中初起執之由也即阿毘達磨經頌說云無始時來界一切法等依由此有諸趣及涅槃證得界是性義同寂性釋與唯識論所釋稍別論以不解故至還作眾生釋曰此正明執相也謂眾生有始者此起有始見也謂聞依藏有生死故則謂真先而其妄後故起眾生有始之見如外道執從初自性而生大等始有眾生以見始等者此起有終見也謂聞藏有涅槃故疑如來藏本無滅處而起諸染得有眾生縱得涅槃雖無惑染何不新起作眾生耶既執涅槃有其終盡却成眾生有始之義如外道執眾生終盡還歸自性亦得涅槃後從寂起還作眾生論云何對治至外道經說釋曰下顯對治文中有二初明無始後顯無終此初也以如來藏等者正明無始所依藏性既無前際能依生死何有始耶無明相者即生死也若說已下顯始見過故仁王云我說三界外別有一乘眾生藏者是外道大有經中所說非七佛說大有經者即是勝論六句義中大有句也此性能有一切法故離實德業而別立也或亦即是前□論說從一生覺初眾生也論又如來藏至無後際故釋曰此顯無終也此文語例似謂諸佛所得涅槃與如來藏而相應故則無後際義既不爾故應正言諸佛如來與之相應所得涅槃即無後際謂此藏性無後際故諸如來智證之相應所得涅槃後際也故新論云證此永斷生死種子得於涅槃亦無後際論法我見者至說人無我釋曰次下第二明法我見文亦同前分其二種此初起執之由也雖此法相亦空無我二乘根鈍且未堪聞為引彼人令入聖教是故但說人無我理即攝大乘令入祕密故彼釋論顯其義云謂若是處依世俗理說有補特伽羅之相及一切法自性差別為令有情入佛聖教是故說亦令入祕密彼顯雙存二種我相此顯唯說人無我理俱為眾生令入法故總別雖異亦不相違論以說不究竟至妄取涅槃釋曰此正明執相也以二乘教唯明人空二乘依之但離人我由其未顯蘊體亦空法無我理說未究故彼二乘者未亡法執見有五陰生滅實法故悕生死妄取涅槃其由夢虎而生嫌見空花而自樂論云何對治至本來涅槃故釋曰此顯對治也五蘊無性是故不生既無有生更何有滅即無生滅本自涅槃何有實法妄生欣厭此義廣如大經等說論復次究竟至自相可說釋曰次下第二顯究竟離於中有二初約法明謂後會釋伏疑前中亦二初約法總斷後舉廣類求此初也前明伏道伏除邪執名為對治今明斷道永離妄執云究竟離總舉執緣顯無自性所執無故能執不生心無所依自能解脫故言復次究竟離等染法淨法皆相待者如長短等相待假立故無自相而可說也是故中論依此頌云若法待因成是法還成待今則無因待亦無所成今則無因待亦無所成法論是故一切至不可說相釋曰此舉廣類求也是前染淨相待假故一切諸法本無自性非由悟後方決其然故言是故從本來等心境相對而立色心二取既無色心何有說非色者非所取故言非心者非能取故非智非識顯上非心識智待心染淨而立心當非心故非識智非識智非有非無顯上非色謂有無者待色生滅色既非色故非有無由此畢竟不可說也論而有言說至入實起故釋曰此會釋伏疑也而有言說等者初正會伏疑聖者具知諸法離性不可說相寧有言□假言□□其旨不在言也其旨趣者等辨定聖意有言說者意為歸真不欲尋名起分別念以一切等者返以釋別以若尋名便起於念則心生滅不稱真故論分別發趣至趣向義故釋曰以下第三發趣道相於中有二初標意顯名後別開分別此初也此中應當先明道義然後方顯發趣等相所言道者有其四義能所通行依趣義故此既不□教理行果故一切法皆得□道□此經中隨宜異說或有數□說教為道如涅槃云為人演說名之為道由聞法故斷除疑解得菩提故總說雖然別分別者或說大乘教獨名道以佛道聲令一切皆解教皆非了義所說未離色聲行邪道故或通三乘教亦名道我如導者知道說道為求三乘者說三乘法故或法言教皆名為道一切言音法輪聲攝語言文字而作佛事人天善根以成熟之菩薩亦依外道教故或有聖教說理為道處處皆說道理道理由以此理即是道故此總說已別分別者或有唯說真諦名道說乘如實道而成正覺自性清淨心名為道諦故或通二諦皆名為道故經說有四種道理觀待道理作用道理作證成道理法爾道理此通真俗二種理故或通諸法皆得名道說一切法皆亦如也十方三世即一塵倉一即一切一切即一融攝無礙皆即真故由此經說婬怒癡等皆名為道生死染法即是道等菩薩遍通一切道理為欲成就一切智故或有聖教說行為道故有說云精勤行道當求出離慎益放逸然於此中亦有差別或說大乘行方名道說行大道益示小逕但行菩薩道當得作佛故或三乘行通名為道汝等所行是菩薩道三十七種道只善法通是三乘所行道故三乘亦有有漏無漏我空法空諸勝道故或一切行皆名為道菩薩遍行一切行故乃至示現行外道行為欲調伏一切眾生令魔憒究不得便故或有聖教說果為道淨名經中說佛道名又說當成菩提之道又說速趣向涅槃道然於此中亦有差別或有唯說佛果名道唯有佛乘無二三乘乘是寶乘道趣道場滅化城已向寶止道由是唯佛果名為道或通三乘果皆名道皆同此一妙法淨道皆同此一究竟清淨又說一道一行一緣又說三乘同解脫等或一切果皆名為道如來化身遍於六道六道之果皆佛攝故修無我道而成此果不存自體身心相故具福資糧成就此果具足一切身心相故若存一相為自體者我相不亡不名聖人若他一相而不備者不名具足圓滿之果由具一切身心果故得名究竟正等菩提既言道者有其四種今於此中所說何者有義此中說佛果道是所分別發趣處故謂佛功德即所證道是佛假者所依證故是諸菩薩發心修行所趣向果道境故既是所依證趣向處故唯佛果獨名為道有義此中兼說理道始覺佛果即本覺故真理是佛所依證處由證此理得佛果故亦是菩薩所趣之道菩薩發心趣本源故新論說為得道正因正因即是真如理故是故此中亦顯理道有義此中亦顯行道要由行因證理果故新論說為修行正道行是所修正道相故又說是佛得道正因故行亦是道正因故說菩薩修令其現前即所起行名現前故說人修行一切善行自然歸順真如法故由佛證智依行成佛說是諸佛所證之道亦是菩薩發心修行假者之所趣向處故是故說行亦名為道有義此中教亦名道亦是能趣所趣等故從真法界之所等流為聞熏習成出世故舉體皆是圓智用大□能為作菩提因故於前諸法無不等遍亦是佛智所證道故欲悉顯了淨密之音菩薩因是初發心故故兼教者於理圓明雖此四釋於義皆通然據顯勝唯取理果以是深圓依趣道故依教起行為欲趣向此所證理所得果故理果即是真如三大是此論中正所宗故釋曰以下別開於中有二初標數列名後依名辨此初也此中有義信成就發心者正立十信終滿位中於此位中得信成就發三種心入十住故解行發心唯立十行終滿位中解行成已發迴向心入十向故有義初心亦兼住位十位十信位中修習信心信心成就發決定心即入十住初發心住依信成就三種發心住正定故不爾十住豈無此耶故二位皆名信成就發心也通向謂十行位能解法空順行六度度行純熟發迴向心入十向位復依解行而為迴向不爾十向豈無解行豈更不發迴向心耶證發心者位在地上依前二種相順發心證得真如發真心故即聖惠開發名證發心若依此義亦通佛果或於位位發彼加行勝進之心亦名發心此義通於等覺等前位論信成就至堪能發心釋曰以下辨相辨上三名即分為三初中亦三一明信心成就之行二顯行成發心之相三彰發心所得利益初中又二初問後答此初也此有四句而有二釋有義四句即為四句初句問其能修信人次句問其所修之行次句問其行成時節後句問其堪發何心有義四句但為王問二句如前其後二句問行成已堪發何心故唯三問於理為勝論所謂依不定聚眾生釋曰下答有二初正答前問後舉劣顯勝前中亦二先別答三問後結成入位前答三問即分為三此初也此中所言不定聚者即取十信終心人也分別三聚且約業分別謂無間業名邪定聚決定受故諸無漏業名正定聚定不墮故除五趣業名不定聚不定受故二約法分別於前三聚由法有異又有三聚若般涅槃法者名正定聚定成聖故不般涅槃法者名邪定聚當生死故不決定者名不定聚或不成故三約姓分別謂即於前般涅槃法更開三聚二乘種姓名邪定聚定求小果故菩薩種姓名正定聚定發大心故不定姓人名不定聚不定所求故四位約位分別此即唯於菩薩種姓更分三聚入住已去名正定聚定不退故未入信名邪定聚遣因果故十信位人名不定聚或進退故今此所言不定聚者即是大乘種姓中者故本業經依此說云始從具縛凡夫未識三寶聖人未識好惡因果一切不識不解不知從此不識始凡夫地依佛菩薩正教法中起一念信發菩提心是人名為信相菩薩亦名假名菩薩是故亦名不定眾生今依此人明所修行故言依不定聚眾生也論有熏習至修行信心釋曰此顯修行答第二問有熏習等者初辨行因謂辨因謂有本覺內熏因力善發聞熏為外緣力能依前在修善根力信業果報等者次顯所行由前因緣能信果報起十善等三種善根一福分善宿在善根能感此身具足諸根為受法器此信業果能起十善即是修行福分善也故本業經云其人復行十心謂十善法或行五戒六波羅蜜若一劫二劫修十善行受六天果報由行十善有三品故作鐵輪王粟散王等二解脫分善以出世種於身田中能感當成解脫果報三通達分善由聖道力通達真如分者因也即是通達真如因故此中所言厭生死苦欲求無上菩提義者即苦解脫通達分善然其菩提總有五種一發心菩提在十信位二伏心菩提在三賢位三明心菩提在初地位四出到菩提七地已上五無菩提即是佛位今求佛位故言無上得值等者後明行緣謂約此緣修十信十信者所謂信進念定惠戒向護捨願故本業經云其人略行十種心謂信心等十信心義題中已明此無繁錄論經一萬劫至能自發心釋曰此明信成答第三問逕一萬劫信成等者此約時滿顯行成也即是信位亦云滿人謂十千劫修十信心而其信心方得成就即前八因所為人中當其第三所為人也此一萬劫且約鈍根下劣精進疑遲處說不必一切皆十千劫謂極勇猛不越一劫中間勝劣二三等劫亦得成就如彼二乘極遲鈍者六十百劫疾三四生隨應證得二無學果故本業經云是信相菩薩具一切煩惱舉一切善根亦退亦出若依善知識修業佛法一劫二劫即入住位若不爾者常沒不出仁王經說極疾不越一劫極遲不過萬劫中間隨根劫數增減若有放逸無精進者雖已發心而為常沒即於此人劫數無限諸佛菩薩教令等者此約勝緣明發心也謂依勝緣發三心故即入十住初發心住故仁王云習忍已前十善菩薩有進有退猶如輕毛隨風東西雖以十千劫行十正道要發菩提心乃入習忍位謂發三種菩提心故乃入十住習忍位中而此住位名習忍位名習忍者習種姓位所得忍故如六忍中初之信忍正定信位所得忍故本業經云是信相菩薩於十千劫行十戒法當入十信心入初位此經所言入初住者即入十住初發心住至此方得十不退信是故亦名入十信心非謂住前之十信也以諸位地有通別名通謂諸位皆名十信無不皆有十信心故猶如十地亦名十住別謂十信住行向等隨位所修解行別故從別十信入十住信故亦得名入十信心故仁王云習種姓有十心已超二乘一切善地所謂信進念定惠等十心名字與前不殊唯退不退有差別耳故依此義復說偈云伏忍聖胎三十人十信十止十堅心等言伏忍者約五忍說謂伏信順無生寂滅即依三賢十地及佛上中下等隨應而立以三賢位得有漏道能伏二障故名伏忍發三種心成不退者然准十住毘婆沙論發菩提心有其七緣前三是此決定發心後四是下不定發心此文三種即是下說三發心相故成不退諸佛菩薩教發心者教念真如發直心也以大悲故自發心者愍眾生疾發悲心也以護法故自發心者便樂眾生善發深心也故彼論云見法欲滅便發心云我種善根當成佛道令法久住勤精進修諸善行故護法心是深心也論如是信心至正因相應釋曰此即第二結成入位信成就故得發三心至初住名入正定聚菩提涅槃離惑等邪名正種姓菩薩趣之必爾名定正定眾多攝為一類名聚至此位時不失大心決定紹佛種名畢竟不退當成正覺名曰如來習種當紹名住種中正因相應釋當紹義佛性內熏名為正因修行契順故曰相應或習種親紹即名正因成就在已而曰相應新論名為勝因相應得佛正因名勝因故由與得佛正因相應畢竟不畏墮二乘地是故得住如來種也論若有眾生至若進若退釋曰以下第二舉劣顯勝於中有二初內因力微後外緣力劣此初也內熏力微者即信位初心下名人也若有眾生等者總明障熏創修善行故言微少久惑未制名為深厚雖值於佛等者別顯位輕於中顯其三品劣人然起人天種子者即下名最劣者倒求人天生死苦也或起二乘種子者即中名次劣者起自濟心異求小果設有求大乘等者對前雖上名猶豫大乘而心不定此三雖遇勝緣發心善少障深但得淺利即前八因所為人中五六七因三品人也論或有供養至墮二乘地釋曰此明外緣力劣即其信位中品人也供養諸佛未萬劫者顯中品人行時未滿於中遇緣亦有等者顯此中品遇緣不勝見佛色相等者緣假相故或因供養等者取儀形故或因二乘等者劣勸發故或學他發心者不見體故如是等發心等者結成退失皆非菩薩悲智之心不見本性體不定故雖皆發心遇緣便退捨大乘行入二乘地故瓔珞經攝大乘論皆說菩薩在十信位雖修大乘心未堅因而多起心厭怖生死悲眾生心當猶劣薄喜捨大行樂修小乘故起二乘種退墮二乘地即第四因所為人也釋曰上明信心成就之行下顯行成發心之相於中有二初正明發心後問答釋疑前中有二初問起標數後依標標相此初也妙行雖廣三行統收總而顯之故云略說論云何為三至眾生苦故釋曰此依標顯相也言直心者無別義正觀真如無邪念故即是二利行之本也言深心者是意樂義意樂修行諸善行故即是自利行之本也言大悲者是普濟□拔眾生苦故即是利他行之本也此三即是三聚淨戒三菩提心三種迴向三德三身之因行也此是其發心相耳論問曰上說至諸善之行釋曰以下釋疑於中問答此初問也唯復直心疑問後二故新論云一切眾生一切諸法皆同一法界無有二相據理但應正念真如何假復修一切善法救一切眾生論答曰譬如至終無得淨釋曰下答有二初正答前問後重顯方便前中亦二先喻後合此初也論如是眾生至亦無得淨釋曰下合有三初正合前喻次顯行所以後善行順真此初也真如等者初顯真性淨離偽名真無二曰如有恒沙德故名為法無礙名空無染名淨而有等者次顯真相染真及煩惱皆眾生有之眾生之垢妄翳真如非謂真如性自有垢若人已下後顯藉緣淨以有垢故不以方便熏真滅妄終無得淨論以垢無量至以為對治釋曰此顯眾行之所以也真之理既遍一切無明遍真有不覺義所詮垢遍一切法也故非一行而能除遣論若人修行至如法故釋曰此顯善行順真如也既遍一切法中亦非一行而能隨順染從無明起善從真如流若修善行遣妄順真故修善法自歸真也此中所言一切善者即是自利利他行也故新論云要當集一切善行普救一切眾生離客塵垢然後方能顯現真法論略說方便有四種釋曰重顯方便於中有二初標數後別釋此初也四中初一顯不住道是後三種行之根本後三即是三聚淨戒為三德因三種發心由此總別四種行故離一切惡修一切善即是助顯真如方便故說方便有四種也論云何為四至性無住故釋曰以下別釋別釋四種即分為四此初也行根本方便者初列名也謂依真如修不住行與後三行作根本故持業依主二釋皆通此行順真故名方便行即方便持業釋也觀一切法等者以顯其相自性無生者所觀境空離妄見者能觀心境既空何所樂著故能生智不住生死觀一切法由因緣合業果不失故於生死眾生不悟深可生悲為攝化故不住涅槃以隨順等者後顯修意以此法性性無住故順修此行為方便也論二者能止至離諸過故釋曰此顯攝律儀戒能止方便者初列其名由能止惡隨順真如是故能止即方便也慚愧等者以顯其相此中即顯二種正勤能止一切惡法者已生惡法由慚愧故勤令不生不令增長者未生惡法由慚愧故勤令不起以隨順等者後釋修意隨順法性離過義故故說能止為方便也論三者發起至離癡障故釋曰此顯攝善法戒發起等者初列名也謂由勤故發起善根後由勤故善根增長即是順真之方便也謂勤已下次顯其相於中又顯二種正勤初明生善顯一正勤供養等者生善事也愛敬等者生善因也乃能等者生善緣也故未生善法勤令發生然愛與敬四句分別一愛非敬如母於子二敬非愛如僕於主三亦敬愛如子於親四非敬愛如於怨等而□經言□但愛者若爾非□不敬□故今於三寶亦敬愛故而信增長生眾善也又為佛法僧力等者後滅業障生一正勤要滅業障不退善根善不退者成增長義即已生善法勤令增長前能止中離現起銷業種既其炬亡不礙諸善既增長也隨順等者後釋順意發起善根生福智故故順離癡善根增長滅業障故故順離障以為順真之方便也論四者大願至寂滅故釋曰此顯攝眾生戒大願等者初列名也弘誓普周故名大願願心無異謂之平等願行順真說為方便所謂已下次顯其相發願等者長時願也化度等者廣大願也皆令等者第一願也下釋所由顯其修意隨順等者長時所以法性等者廣大所由不念等者第一所以顯為順真之方便也新論文略義不如此論菩薩發是至見法身釋曰上顯發心相次明利益於中有四初顯勝德二明微過三通權教四歎實行初中有二初明自利功德後顯利他功德此初也發是心者前三心也由其直心正觀真如深心悲心助顯真故而能少分見自法身謂依以觀於人空門相□而見故云少分新論名為見法身以其法身無自他別亦即是見之法身論以見法身至入於涅槃釋曰此顯利他德也謂於十住發心住中隨本發心利眾生願能現八相權作佛身故花嚴云云何菩薩一身作無量身悉於一切世界示現成佛故由得道故成此佛事是佛菩薩常行之道示現成佛道之相故總名為八相成道故對法論業大性云窮生死際示現一切成菩提等諸佛事故就諸教說多少不同如花嚴經說二十相彼經為成十數法門仍一一相皆顯十義而不別說入胎一相佛本行經所現更多多同花嚴少有差別智論說有化身成佛則無入住出胎等相悲花經說天王世尊自右成道則無出家法花龍女作成界子速得成佛無苦行等悲花又說有佛成道都不說法便入涅槃此等諸教所說異者或總通顯一切佛事或但一佛隨宜所現或隨義類開合有殊若約大位多分而說故有說言八相成道既初住上皆能示現於中故有任不任運遍不遍義應作四句有遍不任運謂初地上一念作意至十方故有任運不遍謂十地來隨位自在現身土故有非任運非遍謂三賢位依以觀門少分見故有遍而任運謂依世尊依大法身起妙用故恐文繁廣略示方□於中委細如別章辨論然是菩薩至未能決斷釋曰次明微過於中有二先異地上後異凡愚此初也然是等者初正顯異以其等者釋異所由所言漏者過失流義以未能得無漏智故無始及今依於二障所起漏業未能除也要至初地得無漏智方能斷伏有漏業故故說初地斷二種愚一執著我法愚即是此中異生性障二惡趣離染愚即是惡趣諸業果等若爾寧說能離見愛答彼約伏離此言永斷以分別障親迷諦理要至初地方能斷故顯證法身非地前也論隨其所生至自在力故釋曰此異凡愚也雖由未斷諸過漏故失念起惡能招苦果暫隨所生微苦相應而亦非被惡業所繫以有悲智所起大願自在之力所任持故故新論云或由惡業受於微苦願力所持非久被繫故異凡也故瑜伽論顯此義云又此最初發心菩薩或於一時生極惡趣那落迦中多分於此速得解脫受少苦受生大厭離於彼眾生起大悲心如是一切皆因攝受無壞實福論修多羅中至勇猛故釋曰此會通權教釋伏疑也謂有疑云若此菩薩有大願力非業繫者何故經說種姓菩薩在六住中有其退墮故此會通遣外疑難或說有退等者此舉違教本業經說七住已前名為退分彼若不遇善知識者或若一劫乃至十劫退菩提心如淨目天子法財王子舍利弗等欲入第七住其中值遇惡因緣故退入凡夫不善法中乃至能起五無間業非其實退等者釋通其意但是權語非謂實教以彼十信初學之人未入十住正定位中而懈怠者如來怖之令發勇猛故說六住退入凡夫又即十住名為初學是初發意菩薩攝故其十行位名為正位本業經說是正位故怖彼十住初學菩薩令入十行正定位中假說有退非實退也若不爾者何故經說新發意菩薩名畢竟定若生八難無有是處豈況而造無間業耶若爾何故花嚴經說至第七住方名不退答不退大位初住即成不退轉心七住方得聞有佛等心不動故所顯義別亦不相違而有別開四種不退其信證二理深不可且初住位自信已信已性入正定位豈位退耶故信與位不可別開又不退者對退以立初地已前既無證退何要別立證不退耶若謂未證亦名退者墮頂住頂住何不別開由此瑜伽說已成熟有其三品與此論同故四不退不可依也論又是菩薩至自涅槃故釋曰此難實行也一發心等者於下不墮證入十住名一發心了人法空誰生怯弱常運悲智不墮二乘故新論云自利利他修行諸行尚不畏墮二乘之地況於惡道若聞無量等者於上不怯得涅槃者即成佛也故新論云聞多劫行方始得佛不驚怖等依攝大乘有十難行由能行故而不怯弱信知已下怯所以既知諸法本來涅槃雖久生死而不怯弱豈同二乘厭苦欣滅故新論云何況有起二乘之心及墮惡道由此彼經是權非實若爾何故唯識等說有三退屈由三練磨方得不退言三退屈者菩提廣遠屈施等難修屈轉依難證屈言三練磨者引他已證練省已能修練引麁次妙練如其次第而為對治由斯堅固方不退等答彼約法相顯過義說此約法性顯德義論彼約散心取相時言此約定位離相時語或即由此三種練磨方能成此不怯弱等由此二處義不相違故攝大乘說由定故行十難行故成不退論解行發心至當知轉勝釋曰以下第二解行發心於中有二初顯解行所得發心後顯發心所依解行初中有三初總標難勝後顯其勝相此初也有義解者即是十解行謂十行發心十向依解起行依行入向是故名為解行發心前位信滿發心入解解勝於信依解起行復勝依信而起於行信心解性二無差別即轉信心為勝解故更深發心入十向位由是義故名之轉勝有義此說其理不成與論解行不相應故論文不顯解行位故應知解了於真如法中深解現前故行謂度行即隨深解所修離相六度行也依此解行發迴向心是故名為解行發心前位依信而起於行發決定心今此依解而起於行發迴向心顯過前位故名轉勝論以是菩薩至所修離相釋曰此顯勝相也新論此又說三勝義初無數劫將欲滿故於真如中得深解故凡所修行皆離相故此依新論亦顯三勝以是菩薩等者此明時勝謂從初住得正信來已至初劫後分位中謂彼初劫總有三分十住行向居初中後今此發心在十行末十向初心正在後時故言初劫將欲滿也此亦依於極厚處說猛利修者非爾所時如十信位一萬劫等於真如等者此明解勝於前信位但起直心今顯異前故云深也顯異前故云深也顯異後位故復云解得此深解故云現前所修離相者此顯行勝由於真如得深解故凡所修行皆離相也論以知法性至般若波羅蜜釋曰此明發心所依解行也文中別顯無相六度一一文中顯解行別以知等者此顯解也隨順等者此顯行也於身命財染著名貪畜積財法不捨名慳真無財法何有慳貪起情樂境名之為染染色聲等名五欲過法性無境寧有欲過於苦憎恚名之為嗔追觸暴熱佷戾名惱法性無苦何有嗔惱心於善品懶墮名懈恃我高舉名之為慢法無身心何有懈慢令心流蕩於境能發□惠名亂法性常定體何有亂迷闇理事癡名無明法性體明何有癡闇如何法性無貪等耶謂以凡聖由證不證有無別故知無貪等不爾聖凡有有無過即以真如無貪等故亦得名為六波羅蜜故新論云真如法性離慳貪相是清淨施度等依此經說不攝受一切法是檀波羅蜜等由知法性是六度故順法性修檀等行檀名為施以己財法惠於他故尸名為戒以善思願制諸惡故羼提名忍諦察空理安忍壞故毘梨名精進於諸善品心勇猂故禪名靜慮能於真境心不動故般若名惠於諸理事善決擇故波羅蜜者名到彼岸且依梁攝顯其三義一無解修故世間二乘雖行施等修不密故非到彼岸二入真修故世間二乘雖行施等不入真如非到彼岸三得勝果故世間二乘雖修施等不至此果非到彼岸今此菩薩所修施等皆能無餘入真而修得彼勝果波羅蜜以慳貪等垢障永真故順真如修離相行此六度義有無量門於中委悉如別章辨論證發心者至菩薩究竟地釋曰以下第三明證發心於中有三初明發心體次顯發心相後辨成滿德初中有三先標證位次辨證體後明證因此初也謂從初地至第十地證得真如發真心故由證正智發後得智由證後智發大悲故有義證者契合之義正智契真名為證故有義不然非能所故謂以何法契合真如離真別有能證智者非法性義法相宗故應言證者是體會義謂心隨重妄起諸念念盡歸源故名為證即真體顯名證正智真用顯發名證後智無別二智而為能證不爾始覺異於本覺與上諸文極相返故論證何境界至名為法身釋曰此證何境境界所謂真如者初舉所證法以依轉識說為等者次釋通外難既體名證則無能所何故說真名之為境耶答此難言以依等有義轉識即阿黎耶十地證智要依此起以此黎耶能取境界故就所依說真為境實能證智與所證理平等平等無境界也有義不然不異前說而有能證所證別故應知此中言轉識者假指證智同時轉相謂諸菩薩雖體真如猶有業相微細生滅有業相故未離轉現欲顯菩薩非淳淨證假就此識說真為境而實證者體會真如理智無別何有境界唯真如智名法身者後結明非境謂證菩提名為法身法身唯是真如淨智非謂理智而有差別是故真如非境界也論是菩薩至不依文字釋曰下顯證用於中有四一攝諸上首德二隨根延促德三實行不殊德四應機殊用德此初也是菩薩等者此明請法唯為開導等者顯其請意若爾便違諸經論說唯除能至百世界故有義證者雖言地上明起用等偏就法雲故說一念能至十方即舉初後略中間也有義此說理深不可初地應無諸證用故既請法等初地亦能寧說起用唯法雲也由其任運作意別故諸經論中就任運義唯說能至百佛世界今就作意顯法身用故於一念能至十方故新論言此菩薩以無分別智證離言說真如法身故能一念遍往十方一切世界然此菩薩法出自心非自心非自求解請轉法輪但為開導無聞眾生令依正教而得利益自身決定不依文也問諸經皆說利益安樂今此請法無安樂耶答菩薩先行利益事故但有利益必安樂故或有安樂非利益故由此菩薩於諸眾生或不施與身財法等由雖暫安樂非久利益故論或示超地至不可思議釋曰此隨根延促德謂聞劫長心則退沒故示超地言有速成或說我於等者此明延德謂聞劫少則不精勤故說長時發其勇猛能示如是等者此結眾德事妙無窮心言路絕皆為饒益諸眾生也論而實菩薩至僧祇劫故釋曰此實行不殊德也而實菩薩等者初正明等義一種性等皆入種姓菩薩位故二諸根等上中下根皆上根故三發心等發直心等皆無別故四所證等皆證真如根本理故故新論云種姓諸根發心作證皆悉同等由此等故無超過法以一切菩薩等者後約時釋成從初正信至於初地初無數劫初地乃至七地滿心二僧祇滿八地乃至十地終心三僧祇劫既皆三祇無超過也然僧祇數有大有小若依小乘有六十數一各皆劫數至百千為第一數如是展轉十十而倍第五十二名阿僧祇終而復始僧祇至三名三僧祇若依大眾有百二十數數至百千名一俱胝為第一俱胝俱胝為俱梨倍倍而數至一百亦名阿僧祇從始至終僧祇至三名三僧祇問成佛要定三祇劫耶有義成佛義定三祇劫由種姓等皆平等故佛大悲緣無偏為故優婆塞經及智論說我於往昔寶頂佛所滿足第一阿僧祇劫然燈佛所二僧祇滿至毘婆尸佛三僧祇圓後九十一劫別修相好因故知成佛定三祇劫是故論中言皆經等而有經說劫不定者諸界諸佛相望而說或隨眾生根行而言若彼彼界彼彼諸佛定爾所時方得成佛有義成佛時劫不定諸經論說義不定故今者略顯五義不定一通諸方雖類世界劫數短長非定一故二設一方前後劫數人壽短長亦不定故三諸菩薩不唯定居一世界中行勝行故四一切時分皆不可說一念不生即成佛故五諸劫相入一即一切於一念中含多劫故而說三祇方成佛者且隨多分極遲者說顯長時修功德聚廣作期限求理實不定由大乘法是最勝乘若有猛利無間修者亦有速疾得成佛義故金剛頂理趣等經皆說現世登歡喜地十六生後得成菩提大般若說勇猛菩薩百劫相續便得成佛不爾何故釋迦菩薩放大通佛已行妙行又如何說超於彌勒若超小劫大劫亦然故不可執定三祇劫論但隨眾生至亦有差別釋曰此應機殊用德也此中有難若皆平等何故經說所行別耶故此答言但隨等也眾生不同謂前怯懈或貪嗔等增及等分世界不同謂諸佛土所作佛事皆不同故根謂善根有上中下欲謂樂欲有速中鈍性謂種姓有劣中勝所見所聞皆有異故菩薩身行不可同也論又是菩薩至微細之相釋曰次下第二顯發心相於中有二初歎細標數後列名釋相此初也顯此發心勝於前位難測知故言微細相論云何為三至起滅故釋曰此列名釋相也真心等者謂即根本無分別智即前直心至此證位正念亦離為證真心方便心者謂即後得無分別智即前深心至此證位自然遍行一切諸行前大悲心至此證位自然利益諸眾生故雖則不能正證真如而作證真方便心也以皆後得故合為一業識心者二智所依阿梨耶識於中雖有轉相現相而文略故舉細兼廣此識雖非發心之相但顯菩薩雖得二智猶有微細生滅之累不同佛地圓淨之德是故攝在發心相耳論又是菩薩至最高大身釋曰次下第三顯成滿德於中有二初正顯勝德後問答除疑初中有二初顯位滿後明德滿此初也又是等者因位窮也是菩薩者即舉證人福德智慧皆圓滿故是故名為功德成滿故地論云一者現報利益受佛位故於色等者果位成也故地論云二者後報利益摩醯首羅智處生故彼天在於色界之頂色極之處名色究竟處將欲成大法主故現最高大身高者尊也此天最居尊高之處更無有天在其上故大者勝也身長一萬八千由旬更無天身勝至此故故新論說最尊勝身此即成就他受用佛說在彼者有其二義一以十王配列十地而第十地當此天王即於彼身示成佛故二顯八相是其化身二乘信彼天是聖人也生處顯佛實身在彼成故故楞伽經依此說云報身如來一時成就諸眾生界置究竟天淨妙宮殿修行清淨之處乃至頌云欲界及無色佛不彼成道色界中上天離欲中得道問此佛豈實彼天成道與梵網經花臺上佛及千花佛如何配屬有義梵網花臺上佛即花藏界自受用身說我為盧舍那故又說吾為本源身故千花上佛是他受用經說是吾所作身故即究竟天所成道者彼天能主三千世界一花有千百億國故說花藏界盧舍那佛所說心地法門品故百億釋迦而為化身經說是千佛化身故故他受用色天成佛若臺上佛是自受用寧有現身說法事耶答除登地上見聞其說有諸根相好等故地上菩薩既名法身如何不得見自受用不爾亦應不見法身說以理智成法身故有說唯見他受用者隨佛利他相顯處說不妨隨分見真報身得與諸佛體相應故有義此說理亦不然與諸經論義相違故自受用身周遍法界不唯在於花臺上故但從自利功德所生非是為他所現身故既自受用非餘所見彼說大眾皆見佛故又說歡喜為眾說法令他受用深法味故由此應說臺上佛是二地所見他受用身千花上佛二地分身所見千佛經說二地住千世界供千佛故不爾復與諸經相違皆說二地所見報佛坐千葉花稱花座故又說地上入花藏界非他受用處色天故若說彼天即花藏界便與一切經論相違故他受用非彼成道而經說是本源身者是應化等之本源身非本源等即自受用自受法樂不說法故若有言說即他受故論謂以一念至利益眾生釋曰此別顯德滿也謂以等者顯自利德即上真心成此種智謂前真心剎那始覺至心源時契於本覺名為一念相應惠也即此本覺無明盡故顯照諸法名一切種智或一念相應惠是無間道剎那契理斷一切惑是故能令無明頓盡名一切種智是解脫道解脫道中種智圓故依佛地等諸論所說一切智者是正體智一切種智是後得智大般若經正體後得皆得名為一切種智故彼文云一切智道相智一切種智前二既配聲聞菩薩故種智者唯示如來今此亦然故解脫道所得智慧名一切種智自然已下顯利他德即前方便心成此任置不可思議利眾生業或復初文是智淨相後文即是不思議業皆是本覺隨染成也論問曰至名一切種智釋曰次下釋疑有二問答初問答智體斷無明成後問答智用不能普義初中有二初問後答此初也虛空無遍等者初陳疑因虛空是處即有世界空無邊故界亦無邊餘眾生等皆准此言如是境界已下後正陳設難謂無明者心根依處心根乃是智慧依處若無明斷無有心根非直外境無邊難知亦復內無智慧能了云何總知名種智耶論答曰至離於相念釋曰下答有三初依心立理次舉非顯失舉是彰德此初也此中有義一切境界雖非有邊而非無邊由非無邊可得盡了故言本來一心由非有邊非思量境故言離於相念有義此說其理未明不能答遣前所難故應說諸境雖復無邊據本所來皆自心實既不出心離於心外無別境界是所相念故新論言一切妄境從本已來唯心為性由諸妄境不出心故心若離念契證心源即心之境何不能了若作此釋妙得論宗論以眾生至故不能了釋曰此舉非顯失以眾生等者初明妄見限境以妄起等者釋成不見所由謂一切法真如為性若了法性則能遍知若起妄見自有礙境不稱法性不現餘境是故不能了諸法也故新論云一切眾生執著妄境不能得知第一義性不顯照等論諸佛如來至一切種智釋曰此舉是彰德也諸佛如來等者初顯智體能照諸法由無礙見及礙境境拘故言離見無所不遍佛心離妄歸一心源始覺同本名真實然此本覺為妄法體故云即是諸法之性新論所言佛無執著則能現見諸法性者顯現諸法本覺性也無別能所見諸法性既此本覺為諸法體妄是本覺佛心之相相現於自體以體照其相有何難了而不能知故言自體照妄法等故新論言而有大智照一切染淨差別即本覺性而有大智非謂別有大智照也上說佛身報化之用則說在於眾生心中今說眾生妄境之法則說立於佛心之上由同心源故得然也故花嚴云如心佛亦爾如佛心亦然心佛及眾生是三無差別即此義也有大智用等者後顯智用能廣利益以同體智大力用故起勝方便攝化有情既滅無明顯種智體起種智用由是義故斷滅無明名為種智新論意同不能繁引論又問曰至多不能見釋曰次下第二問答智用不能著義於中有二初問後答此初也此即因前有大智用能益眾生故為此問若諸佛等者初舉所疑法云何已下後正陳妨難經說佛身猶如藥樹乃至香氣能為益等見聞利益如經廣明不能繁述樂者敘之論答曰至法身不現故釋曰此答也諸佛如來等者初舉法也法身平等遍在一切眾生心中能無功用而起任運自然作用但依眾生心有厭求隨其勝劣現報化相眾生心者等者次舉喻也如是眾生已下後法合也此由染著生死過速未有厭求佛之機名心有垢非謂煩惱以彼善星及外道等煩惱以彼善心中亦見佛故法身不現者法身雖遍而不能現報化用也攝末歸本亦名法身故攝大乘十二甚深皆是法身之勝德故故彼顯現甚深頌云由失尊不現如月於破器彼釋意云世間皆說佛身常住云何不現如破器中水不得住雖實有月而不現影如是眾生無奢摩他軟滑相續而過失續實有諸佛亦不顯現水喻止者軟滑性故此中依定得見佛者由先修習念佛三昧乃於此世得見佛身非謂今世要依定見如佛在日散亦見故攝論約先習定為因非約今世此論即約根熟為因非約無惑所望義別言左右耳論已說解釋分次說修行信心分釋曰解釋分竟次明第四修行信心於中有二初結前起後後正顯修行信心此初也前解釋分廣明大乘今欲廣顯起信之義故論是中依未至修行信心釋曰次正顯於中有三初就人標意次約法廣辨後防退方便此初也此言未入正定眾生亦是大乘不定聚人然不定聚有其二種一者信滿即是勝人不可退者二信未滿即是劣人可退之者如信成就發心不定聚眾生者即是勝人信滿足者為彼分別發心之相令發三心入正定位今此修行信心分者為彼劣人可退者說今其修行四信五行決其信心而得成就修信滿已還依信成三種發心次第進入所為雖別所趣是同論何等信心至云何修行釋曰下約法辨於中有二先發二問後還兩答此初也論略說信心有四種釋曰下答有二先答信心後明修行信中有二初標後釋此初也四中初一信得佛因真如佛性是佛因故次信由因當得佛果謂佛功德因性成故次即信有得佛之行由法寶行當成佛故後即信有起行之人即由僧寶行二利故論云何為四至真如法故釋曰下顯四信即分為四此初信有得佛因也其四文中各有二相初即標其四所信勝德後起勝行而為願求信根本者所信德也真如之理是諸法本諸佛所師諸佛所歸眾行之源故云根本樂念已下正明信相知此真如為諸法源樂念觀察名信根本論二者信佛至一切智故釋曰果由因成次明佛寶無量功德者所信德也諸力無畏不共法等是為諸佛之功德也常念已下後起願求由信有德起二願求常念等者於他願求發起等者願求自得論三者信法至波羅蜜故釋曰佛依法成故次明也法有四種教理行果今此即顯信行法也由依行勝得佛果故依教悟理行方成故故有行法則具餘三又復前二已信理果信理果者已成信教是故此中但信行法有大利益者顯所信德益有四種一能潤益若修六度潤六弊故二能成益菩提之果緣此成故三能攝益自益益他離小果故四無盡益現八相永無盡故常樂等者起願相也既信有益常樂修也論四者信僧至如實行故釋曰法藉人弘故次明也能正等者即所信德常樂已下顯願求心常樂等者求能行者求學識者願求自行又由信有利他故常樂親近由信有自利故學如實行又信二利故常親近常樂親近者求學如實行依說而行名如實行亦兼二利名如實行二行稱真名如實行求學此行是故親近諸菩薩眾非二乘也論修行有五門能成此信釋曰下答修行於中有三初舉數標意次依數列名後依門別解此初也前雖學起四之壞信若無行成即信不堅不堅之信遇緣便退故修五行以成四信論云何為五至止觀門釋曰此依數列名也以諸菩薩定惠雙修止觀齊運二不相離故合二度為第五門論云何修行至菩提故釋曰次下依門別釋於中有二初略明前四後廣釋止觀前中又二初別明行後總明除障別中顯其四種修行即分為四此初也文中初明三種施相為修正因離不行過不應貪求名利恭敬勤如實行離倒行過唯念自利利他等者後示正道離懈行過故新論言亦不貪著世間果等初財施中隨力施者量分而常行非頓修便止以自捨慳貪令彼歡喜者此明財施之所謂也若爾何故瑜伽論說唯有安樂而無利益或二俱無皆不應施故發菩提心說不施五種益彼約近益此據遠益此但勤行彼令觀察故此彼論亦不相違論無畏施中隨己堪任施無畏者過分行之即生惱故此及法施亦有應施木應施義廣如瑜伽論云何修行至起過罪故釋曰此中則顯三種戒相所謂不殺不盜等者此依在家顯攝律儀戒制彼在家人多不律儀故故新本顯言在家菩薩等於中顯離身語意三隨其過重所起十惡身三語四其文可見意三惡者准諸經論說根本惑貪嗔邪見而今此中兼舉隨惑故說貪嫉欺詐等數不耐他榮妬忌名嫉是意一分亦屬嗔言欺詐者即是誑也詐現有德邪命名誑矯取他意口過名諂此皆貪分故屬貪攝故雖別舉即貪嗔也撥無因果惡惠名邪於邪心境推求名見不起此等名攝律儀戒義出家者亦應等者此依出家明攝善法戒以出家人已攝律儀修善緣今偏約而勸離憒鬧者增煩惱故未得不求名之少欲已得不貪名為知足言頭陀者正名杜多此翻洗濯或譯斗藪亦翻搖動各如經論乃至小罪等者此則明守護戒之心突吉羅罪如忉利天日月歲數八百萬歲受地獄苦故於小罪而須深怖不可輕戒而重受也崇重賢善名之為慚輕拒過惡名之為愧通以羞恥過罪為相悔謂惡作惡所作業追悔為性則是懺悔之因起也當護已下顯攝眾生戒以大悲故豈復令他妄起過累論云何修行至等法故釋曰此中則顯二種忍相所謂等者耐怨皆即忍亦當等者安受苦忍財榮潤己名利損耗侵陵謂衰逾過凶毀名毀越德而讚謂譽稱德而歎名稱據過而說為譏逼迫侵形名苦調身暢意名樂或復中間毀譽稱譏約其現對不現對說此違順境亦名八風能動八人妄生喜怒菩薩若能諦察真理達法皆空住平等觀縱遇他惱無壞根心雖遇八風其心不動既由諦察二忍方成故雖文闕而意有也故新論具三忍文云見惡不嫌遭苦能忍常樂觀察甚深句義論云何修行至速離眾苦釋曰此中亦顯三種精進於法等者被甲精進如世被甲不退戰事由此即能起大悲智堅而不弱怯強而不弱當念已下攝善精進由念過去虛苦無益故能精勤攝善法也自利等者利樂精進由觀自苦他苦亦然故勤精進速離苦也論復次若人至眾多障礙釋曰次下第二除方便於中有二先障後治此初也若人雖修信心等者此舉內因之業障也言重罪者即犯四重惡業障者即五逆罪由此二種罪惡因故故修行時諸障皆起如涅槃等諸經所說魔邪病苦所惱等者即惑障礙之根障也世間事務所牽等者即舉纏縛之惑障也有如是等者總舉諸障顯眾多也論是故應當至增長故釋曰此明除障之法也文中總別顯離諸障是故應當等者此即總明除障方便如人負債依附於王則於債主無如之何如是行人禮拜諸佛諸佛所護能脫諸障誠心懺悔等者即是別除四障之法四障者何一諸惡業障懺悔除滅二謗正法障勸請除滅三嫉妬他勝隨喜對治四樂著三有迴向對治依金光明說除五障一者為除破戒罪故須行行懺悔二者為除謗法罪故故須勸請三者為除嫉妬罪故須行隨喜四者為除輕劣心罪須行迴向五者為除懈怠罪故須行發願此無第五發願方便新論即有故彼文云發大誓願無有休息若爾前障亦應有五答前雖三障廣通因果此中五謂略唯惑業由惑業因感彼報障因妄果妄但惑業耳得免諸障善根增長者此結方便免障生善由前總別除障方便非直能除一切障礙而亦能生諸善根也論云何修行止觀門釋曰下明止觀於中有二初問起後釋相此初也論所言止者至觀義故釋曰次下釋相於中亦二初略明後廣顯略中有二先舉別修以明隨順後舉雙運釋隨順義此初也謂止一切境界相者以境但從分別心生今息妄心則無境界無所分別故名為止故新論云息滅一切戲論境界是止義分別因緣生滅相者觀察因緣生滅之相發生妙智了知苦等非可樂等故名為觀故新論云明見因果生滅之相是觀義如瑜伽論菩薩地云此中菩薩即於諸法無所分別當知名止若於諸法勝義理趣及諸無量安立理趣世俗妙智當知名觀隨順奢摩他觀義等者梵云奢摩他此翻云止毘鉢舍那此譯為觀然新論中既無此言譯此論主加此文為顯止觀是所隨順二智方便謂由修止止諸境相即成根本無分別智由修觀行了生滅相即成後得無分別智因相異故止觀別名果相同故是名為觀即以此義釋論文者此中能止境界相者即是奢摩他能順於觀義分別因緣生滅相者是毘鉢舍那能順於觀義為顯是義故置此言有義此說理必不然與論隨順義相違故下所隨順既是雙運故今觀者非謂二智又唯修止心沈沒等如何能成根本智耶若唯修觀心不止息豈發後得無分別智若不爾者所成二智豈各互闕止觀因耶若止境相即奢摩他是能順於觀智義者論應說言是奢摩他隨順觀義寧倒言耶故知此釋深為不可應言止觀有其二種一方便初別修者二正止觀雙現前者為別方便及正止觀加此隨順奢摩他等若此二種皆就華言隨順止觀義隨順觀觀義謂正止觀而存梵言名奢摩他等就其方便譯為華言並名為觀義此中所顯以觀成止前止一切境界相者以覺惠觀破外塵相是順奢摩正止之觀前觀因緣生滅相者亦以覺惠觀察法相是順舍那正觀之觀若作此釋文順義□不爾何故隨順之言在於奢摩舍那之上雖說止觀共相助成此中且就□觀成說初起乃是觀勝能故有義此說理亦未然與諸論文義極相違故論自明說所言止者謂止一切妄境界相如何說是方便觀耶以觀成止即言隨順奢摩他觀若止成觀應言隨順舍那止義何故二文皆言觀耶經論皆說止觀相成此何偏說以觀成止又既此中以觀成觀何不亦說以止成止又違下文所隨順義下說雙運是所隨順故此不明是能隨順故止境界非是觀也應言方便而存梵言於正止觀譯為華語雙運之時是正觀故故說真觀清淨觀等不爾大聖豈無止耶今以正義釋此文者謂方便時止諸塵相是順正觀之止又能分別因緣相等是順正觀之觀故言隨順觀觀此中語倒而言隨順奢摩他觀若就正語應言隨順觀奢摩他前論一如有文倒倒故若作此釋妙扶文義論云隨順主雙現前故釋曰此顯雙順釋諸順義以此二義漸習等者顯能順之方便也不相捨離雙現前者明所隨順之正觀也依真如門以修止行依生滅門而起觀行既此二門唯是一心是故止觀不相捨離此中止觀隨相而言止名為定觀名為惠據實而言定通止觀惠亦如之故梁攝云十波羅蜜通有二體一不散亂謂即正定二不顛倒謂正觀真如瑜伽論聲聞地云復次如是心一境性或是奢摩他品或是毘鉢舍那品若於九種心住中一分境性名奢摩他品若於四種惠行中心一境性名毘鉢舍那品九種心住四種惠行廣如彼說既非菩薩大乘止觀此中示□論若修止者至端坐正意釋曰次下第二廣明止觀於中有二先明別修後顯雙運別中有二先止後觀止中有五一修止方法二顯止勝能三辨止魔事四簡止真偽五示止利益初中有二初明勝入能人後顯障者不能前中又二初靜息心修止方便後止成得定除障不退前中又二初明修止具緣後明修止次第此具緣也住靜處者是修止緣具而言之有五種緣一閑居靜處若住聚落示喧動故二者持戒清淨尸羅不淨定不現故三衣食具足謂假道□成道體故四善知識由因示道方能行故五息諸緣務止外攀緣安內心故今略舉初之住靜處言端坐者是顯調身身若僵仆或彼働側前復依倚左右憑附既生懈怠後引昏沈故端其身結加趺坐故瑜伽說由五因緣一身攝設發輕安故二能經久時不疲□故三顯不共法外道無故四顯端嚴相見者敬故五佛佛弟子共開許故言正意者是顯調心末世行人正行者少苟求名利現寂靜偽心現不正得定無由離此邪求故云正者令觀心與理相應自度度他名正意也亦即瑜伽端身正行謂策舉身令其端直調正其心令離諂詐策身則無由惛沈離詐即外不散動平等離相方入定門論不依氣息至見聞覺知釋曰次下第二修止次第於中有二初坐修止後餘偽亦起前中有三初離倒境次離倒心後除失念此初也言氣息者一切息觀境言耶色者即骨瑣等青黃赤白四種相也所言定者非謂理定地水火風及前定者皆是事定所緣境界見聞覺知即識處通前即顯十一切處或見聞等舉散六塵於此諸境了達唯心不復託緣故言不依而有說者於此諸文配九心住以明止相豈唯乖理亦乃差文又違新論不可依准而有固執說定爾者何不於觀配四惠行故說四依名為菩薩但觀正理何用執乎論一切諸相至念念不滅釋曰此離倒心一切諸相等者此除分別內心相也有□諸相依念而生□除其念諸相隨滅故言諸相隨念皆除有義此標深為不可想念何別而說隨耶故新論說一切分別相念皆隨故無別也謂前雖離取倒境相若存內心亦是妄倒是故內心一切分別雖起相念皆除遣也亦遣除相者此遣能除之妄相也前文但今不起分別內心之相名為除相非謂存於能除之相除相若存亦非離相是故亦遣除相也以一切下釋其亦遣能除所以以一切法本無所相所無故能相亦無無有念念生滅體故所除之相既不可除豈更除存能除相也論亦不得至以心除心釋曰下除失念於中有二初舉非總制後示除方便此初也亦不得隨心等者此令不起外失念心謂修止者於前遠離能取所取無所得中常住作害當初離於倒境倒心後亦不隨心失念於外境故有說言具化心□不□相心即其義也後以心除心者此今不起內失念相前心失念念著境時既依止心而捨於境後心失念念著內心即復以其安住止心除其失念內取之心故新論言前心依境以捨於境後念依心復捨於心失念相也論心若馳散至住於正念釋曰次示除方便於中有二初令住正念後示正所以前雖制言不得失念若時失念如何攝持故此令其攝住正念此中正念即隨無念若不起念曰不馳散故言心散即尚攝來無別能攝攝心令住若謂以心攝馳散心非但不能返成馳散以心攝心心不息故今名攝來住於正念故但無念名攝來□□此位時名住正念非謂智別正念可住若更有住正念心相名住邪念非正念也如新經釋諸流所無名為修學者之亂鏡也若爾便違文殊般若彼說射箭之法喻故若彼是漸教此是頓門所顯各殊不相乖也論是正念者至不可得釋白此示所以也謂有疑云何故無念名為攝來是住正念故示正念釋其所以謂離二種心無所得契證真如是正念相尚唯心等者無所取也即復此心等者無能取也既離心境得正念名故但無念名攝來耳離真無有正念相故故新本云心馳外境攝住內心後復起心不取心相以離真如不可得故故諸論說教授巧云菩薩於定位觀影唯是心義相既減空觀唯自相如是住內心知所取非有次能取亦無後□無所除論若從坐起至隨順觀察釋曰此□顯□儀亦修止也非□□坐時常修此止餘一切時常思方便順於法性不動道理小乘事靜坐所成大乘修理行住皆定故□□□□修止也論久習淳熟至速成不退釋曰此即勝人能入之中止成得定除障不已久習等者明止成也要由不習任運住任運住者止成之義以心等者明得定也止力轉增名漸猛利既順真如入真三昧深伏等者顯入位定契真現惑永伏染滅善生名信增長由此速能至不退位論唯除疑惑至所不能入釋曰前來已顯能入之人此顯障者所不能入此中即舉七種障難顯七種人所不能入一疑惑者凡愚之人性猶豫故二不信者闡提之人不希望故三誹謗者外道之人記邪見故四重罪者十惡等人心不淨故五業障者五逆之人心極惡故六我慢者自高之人不屈學故七懈怠者放逸之人心縱蕩故隨有一者即不能入新論合彼第四第五種為一種但名業障皆為業障所纏障故論復次依是至一行三昧釋曰上顯第一修止方便次下第二修止勝能於中有二初顯三昧能知真義後顯真如為三昧本此初也依是等者初□勝能相者體也謂一切下次顯其義佛與眾生釋法界字皆意所知差別故平等無二釋一相字凡聖同真無異體故即名已下後顯名也此釋知字能知法界一相心者是即名為一行三昧一謂真如是三昧境行謂行解是三昧因以此三昧有知真如是一之行經名一行三昧是故文殊般若經說法界一相繫緣法界是則名為一行三昧入此三昧盡知恒沙諸佛法界無差別相新論名為一三昧相謂行相義差別也論當知真如至無量三昧釋曰此顯真如為三昧本謂此真如是三昧體三昧乃是真如之因一切三昧隨真而生故說真如為三昧本真如既是三昧根本若依真修行名真如三昧依此復生多諸三昧此觀真如三昧體故得者其三昧根本處故訴論意同但文前後論或有眾生至男女等相釋曰顯勝能竟次下第三辨其摩事於中有二先略後廣略中有二光障後治此初也無善根者此舉障因謂無增上善根力非謂常無善根力也故新論云善根漸少則為已下顯能障者魔謂天魔性樂生死則他化天有別住空謂此眾生是其所屬懸出其境故為障也鬼謂魑魃性多虛誑即□□□等是其□□□神謂精媚性多弊惡即時等多住塚等則諸外道及佛法中無慚愧者墮此類中由□習故憎嫉行人故為障□今墮邪道是故名為外道鬼神久有正信彼修行者今舉障□故說□也或於已下舉其性相如前三類皆能變作三種五塵壞人善心現形恐怖者如新本言或現惡形以怖其心或現端正男女者如新本言或現美色以迷其意言等相者釋者即是中實五塵亂人心者新論無此等相之言便言或現天等形相亦無當念唯心等語觀此文契新論應善一重魔事足顯障深廣略陳實為煩重以是譯者妄加文耳論當念唯心至終不為惱釋曰此略辨謂也一切諸境尚唯自心何況塵中境非心也是故觀察唯心之理□境自哉不能嬈亂魔境皆依動念生故觀察唯心非彼知故此則通明謂魔之法別門顯者廣如禪經及顗禪師止觀門說而有更明別謂魔法文□鄙極更非論意不能繁敘學者知之論或現天像至是真涅槃釋曰次下廣辨於中有二先辨魔事後顯對治初中顯其十事五對此即第一所現形聲對也以天魔等能作如是佛等形相惑亂行人信惠微者妄有求美現□本心便向邪道是故佛誡依法不依人若說已下顯者言聲以六法門或亂行者法門萬差同歸一如正念趣真法門盛明若失其本馳散法門動念現生而魔得便故魔以此惑亂行人故誡依義不依語也論或令人知至名利之事釋曰此第二所得通辨對也知宿命等即宿命通知未來事天眼耳通得他心知則他心通新論但名他心事辨才無礙得□辨魔等神力加被眾生得此曰證得為已有便生喜動我慢心生貪著名利壞善行也論又令使人至種種牽纏釋曰此第三所起惑業對也言多睡者新論名為恒樂昏寐此下更有久不睡眠此中文闕生於不信多疑慮者於自所修或自毀謗或一如疑慮種種牽纏者新論名為溺情從好餘文可解論亦能使人至使人愛著釋曰此第四所成定住對也此中非真三昧即新論說為或令證得外道邪定此中初舉多曰定中得美飲食使人愛著若准新論或復勸令受於女色使人愛著皆有此事譯者互舉論或亦令人至顏色變異釋曰此第五所變念色對也顏色變異者如斯論云使其形容或好或醜此下更說若為見諸煩惱所亂即彼退失往昔善根譯者取言廣略異故論以是義故至是諸業障釋曰上辨魔事此顯對治行者常應觀察等者此初勸觀不墮邪網謂修行者初學是法自內善微業障尤重故或外魔現法利相□□行者令墮其中若在定中見如是相當於觀察樂苦今其□離□心却墮邪網當勤正念不取等者此後示其□障之法謂有如前□□□時但自修習本所修行常無動念名勤正念住正念故發生知惠了法即心更何所取知心即如受何能著是故名為不取不著既無取著不應棄捨所以然者所現諸相有二種故一隨業障諸魔鬼等者令退墮所現邪相二由善根諸佛菩薩者令色趣所現正相若有取著既墮邪網若作棄捨恐無色趣是故但應平等定住由於前境不取捨故非但能滅業障所現兼亦顯發善根正相故心取著我正成邪若不取著因邪顯正故智度論斷此義云若分別境相即是魔羅網不動不分別是則為法印由不著故業障所起所有邪相無不遠離故言遠離是諸業障故新論云是故唯應審諦觀察當作是念此皆以我善根微薄業障厚重為魔鬼等之所迷惑如是知已念彼一切皆唯是心如是思惟剎那即滅遠離諸相理實於相不取不捨其所現相有滅不滅而新舊論說有異者各依一相亦不相違而有於此說以三法辨其邪正以定研磨依本修謂知慧觀察配釋此文恐非切要煩而不取知者當知論應知外道至恭敬故釋曰上辨魔事次下第四簡止真偽於中有二初舉外內二定以別邪正後舉理事二定以明真偽前中又二先明邪定後顯正定此初也前言使人得諸三昧是外道所得非真三昧者以外道定皆不能伏分別煩惱又亦不離俱生煩惱亦不伏所知障故恃敬問定而生齊舉故云不離見愛慢心由不能伏五住滅故內著邪定外貪名利故言貪著世名利等既彼邪定有如是相是故覺知應捨離也論真如三昧至漸漸微薄釋曰此顯內定是正也真如三昧不住等者此顯在定能順真體離二取相要離二相入真三昧是故不起能見真心乃至不起所得真相故新本言離一切相入真三昧心相既離真相亦盡無異見等乃至已下後顯出定能順真用真用有二所謂損益由定契真益真淨用故出定時勤修善品亦示慢善而為垢障故言出定亦無懈慢故新本言殊勝善根隨順相續離諸障離起大精進恒無斷等由順真用損惑種力故出定時現惑不起故言煩漸漸微薄故新本言從於定起諸見煩惱皆不現行以三昧力壞種故由修此定有損益力得入種姓不退位中即損力益能轉道也論若諸凡夫至無有是處釋曰次對理事二定以明真偽於中有二初明理定是真後顯事定是偽此初也謂諸外凡十信人等修行大乘菩薩行者莫不皆依真如三昧得入十住種姓位中除此更無能入之道故云不習無有是處如來種姓有其二種一者本住謂眾生身本覺真性即是始覺如來之種本來有故二者始起謂初住上位如來家當體佛位是為佛種今方起故今此得入如來種者即是始起如來種也然此種性復有六種一習種性謂十住位由習信故其此位中不退大乘定成佛故二性種姓謂十行位久習成性至此位中不退行即向佛位故三道種姓謂十向位修二定道至此位中不退觀照向佛智故四聖種姓謂十地位由觀照力至此位中得真聖道成佛位故五等覺姓謂金剛定至此位中因行已滿剎那斷滅與佛齊故六妙覺性謂佛果位諸障相淨至此始覺道□窮本覺故此中初二與十三住種姓住中性習二種其名既同有前後者彼則本習二義別開因本起習性先習後此云於前習種以中因習成性習先性後性習名同而義有別故雖前後不相違也論以修世間至外道見故釋曰此顯事定之偽也何以要由真如三昧方入種不退位中故此名言以修等也有義世間即五停觀諸禪謂即四靜慮定三昧謂即四無色定皆於定境而起味著若不皆依我見而起如次□是色無邊界外道亦得故言共也雖諸菩薩依而發通及起諸道而為加行故信修非可全棄若修此等常依善友若離所被即起邪見有義但取真如三昧餘定皆名世間禪等不須別配三界諸定故新本言以餘三昧皆是有相外道共等由有相故而有四過由起味著依我見起繫屬三界與外道共依此經說一切世間動不動法不安相等若離善知識等者新論說為不得值遇諸佛菩薩以餘三昧未亡相故非但無彼即起邪見亦乃不得得遇佛等故新舊論互舉一也若爾寧入正性離生無不皆第四靜慮託最勝□入見道等若以諸靜慮各有三種一味等至由定與彼愛相應故定得味名二淨等至與無貪等淨法相應定名為淨三無漏等至謂出世定非愛所味著境故般若等經唯識等論約淨無漏說依四定登入菩薩正性離生此據味定說起味著依於我見外道共等各據一義亦不相違論復次精勤至十種利益釋曰次下第五示止利益於中有二初總標後別釋此初也後世利益不可具陳故今顯其現世利益論云何為十至之所護念釋曰次下別釋別釋十種即分為十此初也由修三昧正因相應生如來家而得根熟故蒙諸佛所護念也故有論云善護念者依於根熟菩薩說等論二者不為至所能恐怖釋曰由修三昧正智相應知境本空知心無念不為魔等現形恐怖又諸魔者樂生死此能不怖而成菩薩論三者至之所惑亂釋曰外道者樂諸見由修三昧諸見不動故不為彼所惑亂也總諸外道無過六師各有十六所學之法一是自學餘教弟子總彼六師師資所學故說外道有九十六此如毘尼婆沙所說而相傳一似佛法今論中舉全非者故云九十五種外道論四者至漸漸薄釋曰達境唯心不誹唯境知心無起不謗真如由遠識如失深法故非但不謗不起邪業亦了諸法無有自性故重罪障漸得薄也論五者至諸惡覺觀釋曰決定證了唯識真理不生猶豫疑惑之心由定契理疑惑尚無況復更生諸惡覺觀舊名覺觀新名尋伺覺謂求覓是尋求義觀謂觀察是伺察義然此覺觀通於三性顯非餘二言諸惡也論六者至信得增長釋曰本覺名如始覺名來始本不異名為如來由能照達一心真如無動念理成此如來故心真如為如來境照三昧者雖未證真於此理境與信增也或即二覺名如來境是修行人所觀境故謂未成佛始未同本可說真如為所觀境若始同本即是真如理知無別非所觀故論七者至勇猛不法釋曰能了真如佛正因故知一切法即是涅槃於所求果無慮不成於已學法不怯修行雖在生死而知幻夢無惓而勇無怖而猛雖復名處亦無怯也論八者至他人所惱釋曰柔謂調柔和謂和順謙下為義憍謂憍傲慢謂高慢陵物為義即憍慢者恃己成事輕蔑於他他必輕忽不自安忍便生懷恨心柔和者謙下於他他必珍敬豈為輕□設過憍慢亦無懷恨故新論云柔和忍辱者為一切世間所敬論九者至不樂世間釋曰雖未得定者非謂未曾得也謂說雖未常得定心亦有出定起發心時由前定力衰煩惱種於諸時處不起現惑是故名減損煩惱故斯本言煩種薄終不現起諸纏垢縛或不現故不樂世間論十者至之所驚動釋曰若得三昧者非謂創得也意說若時得住三昧心如虛空無罣礙故唯有廣聲終無驚動故新本云若住於定論復次至是故修觀釋曰上顯修止下明修觀於中有三初明修觀之意次辨所修觀相後結觀分齊此初也若唯修止便有四失一心沈沒失息緣偏寂相愚癡既非照察故為沈沒二起懈怠失由因止息相順惛沈既無勇悍乃成懶墮三不樂眾善失由偏住寂棄所作心懈怠相應豈能勤善四者離大悲失不觀苦境偏寂其心□既不勤豈懷悲濟論修習觀者至須臾變壞釋曰以辨觀相於中有四一法相觀二大悲觀三誓願觀四精進觀初中有四一無常二有苦三無我四不淨此觀無常除常倒也無常有三一麁二細麁謂一頓麁相生滅細謂行願細分生滅今此但約麁相無常故說有為須臾變等言須臾者顯有為法不得久住無常之義非謂別指三十須臾故新論但云生滅不停等論一切心行至以是苦釋曰此唯觀苦除樂倒也言心行者謂即四蘊念念遷流名為心行即此生滅故名為苦故新論云無常故苦依諸經論苦體有三所謂苦苦壞苦行苦即此心行剎那生滅於念念中具足三苦故對法云何故經說若無常即苦邪由三分常苦相可知謂生分無常為緣故苦苦性了了故生分無常者本無今有苦品諸行體是逼迫滅分無常為緣故壞苦性了了故滅分無常者謂有已還無樂品諸行無可愛樂住分無常為緣故行苦性了了故住分無常者諸行相續若生若滅俱不可樂故世間說諸行無常諸行變壞諸所有受我說皆苦由是此中一切行念念生滅故為苦也論應觀過去至忽爾而起釋曰此觀無我除我倒也過去已滅唯有其念難追尋故如夢所見以現在法剎那即滅不久住故猶如電光未來未至非本積聚當來忽起故喻於雲由觀三世無有自性能離我相皆除我倒故般若論說夢電雲以喻隨順出離離相也所謂隨順人法無我以攀緣故得出離等若爾新論於此前文可更言苦故無我若彼於此初略舉無我於此三世廣觀察故論應觀世間至無一可樂釋曰此觀不淨除淨倒也依智度論今觀此身始終應作五種不淨一種子不淨二依處不淨三自體不淨四所說不淨五□□不淨由此觀故身無可樂新論更加煩惱和雜此即明其不淨因也此除四倒名法相觀除前第一心沈沒失新論此下更加觀察相心見倒故彼文云觀諸凡愚所見諸法於無物中妄計為有觀察一切從緣生法皆如幻等畢竟無實觀第一義非心所行不可譬喻不可言說謂觀凡愚於無計有故除見倒觀緣生法無實體故能除相倒觀第一義非心所行能除心倒此即通前是除七倒皆屬第一法相觀□□者廣略不相違也論如是當念至甚為可愍釋曰此大悲觀因觀法相見苦生悲除前第四不起悲失當念等者先觀苦境知可悲者後起悲心初心之悲觀苦生故初苦境中有其三義一切等者此觀苦時顯受苦來無有初分皆因等者此觀苦因無明不覺妄受苦故已受等者此觀苦相於中初顯受三世苦五識相應名身大苦意識相應名心大苦難捨難離者後顯愚妄著愚癡不知謂苦為樂不生厭離久沈溺故前法相觀觀自了苦為除樂倒此觀他苦而作悲因故二別也論作此思惟至第一義樂釋曰此誓願觀因悲立願願修眾善除前第三不樂眾善失願令等者此願體也分別不除無明之分豈能修善生悲濟邪遍於等者明廣大願諸善功德即新論言親近一切諸佛菩薩頂禮供養恭敬讚歎聽聞正法如說修行盡其等者明長時願令得等者明第一願故前願體亦得名為不顛倒願願不離心亦得名為四種心也論以起如是至心無懈怠釋曰此精進觀因願策勤勤修眾善除前第三起懈怠失一切等者對聲聞行今常精進聲聞不時□說當不兼時處而修況起大行兼時處也隨已等者簡凡失行不令退墮凡失愚癡不重自力頓修便止今顯菩薩離過分過隨分常修也論唯除坐時至不應作釋曰已顯觀相此即第三結觀分齊唯除修止端坐之時若餘一切悉當觀察順理應作違不應作故新論言行住坐臥常應觀察所可作等論若行若住至止觀俱行釋曰上顯別修下明雙運於中有三初總標俱行次顯其行相後總結雙運此初也住謂立也起謂行也諸戒中亦應修也新論此中更有據文總善於此故彼文云復次若唯修觀則心不止息多生疑惑不隨順第一義不出生無分別智是故止觀應兼修行論所謂雖念至性不可得釋曰下顯行相於中有二初顯順理俱行止觀後顯對治俱行止觀此初也所謂已下初明即止而修於觀雖念諸法自性無生者約非有義以明止也即念緣合業果不定者約非無義以明勸也此二不二故云即念此即順於不動真際建立諸法良以非有即是非無故示動止而起觀也雖念已下後明即觀而修於止雖念因緣善惡業根約非無義明觀行而亦即念性不可得約非有義以明止行此即隨順不壞假名而說實相以性非無即是非有故不捨觀而入止也然此止觀說雖前後在行者心鎔融不二不二之性即實性故論若修止者至不修善根釋曰此顯對治俱行止觀謂修止者除二種過正除凡夫人法二執以是住著世間因故兼除二乘法我之見以是怯怖生死因故若修止者心安真境凡夫不執何樂世間二乘亡見寧壞生死謂修觀者亦除二有正除二乘不觀本生不起大悲狹劣心過兼除凡夫不觀法相不能色修懈怠心過若修觀者識達因緣二乘觀苦能起大悲凡夫厭離能修眾善論以是義故至不相捨離釋曰次下第二總結雙運於中有二初顯具位後明闕失此初也以是順理對治義故而止與觀共相助也凡夫由止對治住著而起精進二乘因止故謂怯弱而生大悲此則以止助成觀也二乘不觀心行生滅凡夫不觀無我不淨無以厭離而住於止此即以觀而助於止故言止觀共相助成論若止觀至菩提之道釋曰闕失菩提道者即是法界而言道者所因緣處然此法界有其二義一具位真體二緣起稱用止心住寂歸法性體觀心顯照順法性用止觀俱行雙順體用既顯法性得成菩薩若唯修止不順真用是則種智長廢永休若唯修觀不歸真體是則輪迴無時暫息是故不具非入菩提論復次至意欲退者釋曰修行信心下有三所由前來已顯就人□意約法廣辨次下第三隨退方便於中有二初舉可退之人後防退之法此初也初學是法者此明行劣以住已下舉處釋成內心既劣外闕勝緣信行難成故將退也即是將退入二乘道新論更加能具惡緣故彼文云或值寒熱風雨不時飢饉等苦或見不善可畏眾生三毒所纏邪見顛倒棄背善道習行惡法菩薩在中心生怯弱恐不值遇諸佛菩薩恐不能成清淨信心生疑欲退文雖廣略大意同也論當知如來至攝護信心釋曰次下顯其防退之法於中有二初正其法後別引經證初中有二初勸專念諸佛攝護後顯專念所得之益此初也乍看此文以勸念佛為勝方便得住生已方蒙諸佛攝護信心准新論文義則不成意說雖住惡世界中而十方佛有勝神通攝受護念修信心者不令退墮故新本云應作是念十方所有諸佛菩薩皆得大神通無有障礙能以種種善巧方便救拔一切險道眾生意說險難尚□救拔豈況於我而不濟邪勸初心者起如是念勿生怯弱言當知等論謂以專意至永離惡道釋曰此後顯其專念之益謂此行者以知如來方便攝護專意故隨其願樂見佛因緣得生淨土見佛不墮故新論言作是念已發大誓願一心專念佛及菩薩以生如是決定心故於此命終必得往生餘佛剎中見佛菩薩信心成就永離惡道論如修多羅至終無有退釋曰下引經證於中有二初顯得往生後顯住正念此初也然生淨土有其行願定願無行無由往生由斯攝論說唯發願生淨土者別時意趣不說念佛亦不往生而有不會攝大乘意妄□非𢇛深不可依若人專念西方等者此顯行也所修善根願求者此明願也即得等者顯由行願得往生也終無退者謂不退生諸餘佛土不退善根何況退生諸惡道等若爾寧說是其報土唯登地者方得生耶若共言往生有其二力一自力能生謂入位菩薩不假佛引自業生故如彼大鵬自度汝高勝□□芻自往梵宮經依此義說龍樹菩薩證初歡喜地往生安樂國二他力能往即凡夫等雖有行願要引生故如彼蚊蚋假鵬度涉魔往梵宮假梵生力經依此義說九品人乃至十念皆得往生故雖說是他受因□諸凡夫等生亦無失不爾登地自□花藏何因捨此而往彼耶論若觀彼佛至住正定故釋曰此顯住正定也若依此文顯在此真修習無念觀彼法身新論即別故彼文云於彼聞法觀佛法身漸次修行得入正位不妨此修無念觀佛生彼正定順經說故譯者五舉義不相違諸佛法身名為佛家觀心契入名之為生至此極處名為畢竟得住正定種姓位故論已說修行至利益分釋曰上來已釋修行信心次下第五勸修利益於中有二初結前起後後正示勸修此初也前來已說顯法正宗此即明其歎法流通則釋題中論之一字故次文云我已總說以文顯義名為說故即以文義而為論故論如是摩訶至我已總說釋曰次下則正示利益勸修於中有三初總結前說次舉其損益後總結勸修此初也如是摩訶演者舉所勸修大乘法也言祕藏者顯甚深義唯佛與佛乃能知之如王髻珠非根不與非謂悕惜名為祕藏新論名為觀察句義謂顯文義皆知深故我已總說者顯以略文攝廣義意論若有眾生至無上道釋曰次下顯其信謗損益於中有二初信受功德後謗毀罪重前中有二初約三惠總舉其益後別顯三惠所有益相此初也欲於等者此明依論為得道因當持等者此明依論起三惠行究竟等者明依行因所得□果所言如來甚深境者由觀真理得成如來真如在如來智內因果觀證名如來境了知無念即能契順名為正信不言有念而得相應名離誹謗無念真理菩薩所遊名大乘道行者之心遠□所□□名入餘文易解不煩解論若復有人至之所受記釋曰次下別顯三惠益相於中有三初文惠益次思惠益後修惠益此初也真如本覺是佛正因體會成佛方能說法所說之法是此等流聞而喜悅不堪修行當知此人已成佛種當得成佛決定無損故為諸佛之所受記也論假使有人至不可喻釋曰此思惠益十善雖多人天漏業思修雖少佛無漏因由是過前不可喻論或復若人至無有邊際釋曰此明修惠益若人等者時少福多假令已下校量多相何以故下釋多所以此論所明法性之理性體無際德亦無窮依修生惠契順性德故使此人功德無盡論其有眾生至受大苦惱釋曰次下顯其謗毀罪重於中有四一謗成重罪二誡勸止謗三釋罪重意四轉釋其義此初也謂五逆罪隨一道等但一劫等受無間苦謗此論者逕無量劫墮於無間受多饒苦經說謗法過殺大千滿中佛羅受苦無盡此亦如是以是諸佛所師法故論是故眾生至不應誹謗釋曰此誡勸止謗也毀謗獲大罪故經不發三惠善根但可仰信不應謗也論以深自害至三寶之種釋曰此顯罪重之意也道五逆罪者但墮無間非斷三寶非深自害謗此法者亦自斷滅三寶之種名深自害勸他毀謗墮大苦報斷三寶種名深害他由斷自他三寶種故名斷一切三寶種也論以一切至入佛智故釋曰次下轉釋斷三寶義於中有二初斷佛寶依法而成後明僧寶依法而有此初也一切如來皆依等者明過現佛因法成果一切菩薩因之等者顯未來佛以法為因以三世佛依法成故謗法不信名斷佛種論當知過去至得成淨信釋曰此顯僧寶依法而成夫言僧者和合為義淨信無適方得名僧三世菩薩既依此法得成淨信故謗此法亦得名為斷三寶種由有法故佛僧不斷故佛僧斷由法不行故雖但舉佛僧二寶亦顯法寶斷不斷義論是故眾生應勤修學釋曰已顯損益此總結勸修也是毀謗者自害害他成大損眾生欲求自利利他成大益者於此論中應勤修學故新論云是故欲求自利利他殊勝行者當於此論勤加修學論諸佛甚深至眾生界釋曰上來已顯法施正宗此顯迴向流通分也文中四句顯於大乘理教行果以為一頌諸佛甚深廣大義者此句正顯所說之法顯說所依大乘理也甚深義心真如門如理知境難測量故廣大境者心生滅門如量知境廣無邊故或二門互融名甚深義一心統攝名廣大義或復一心含其二門齊限不分名甚深義具通三大混融染淨無所不□名廣大義皆是諸佛所證理故名諸佛甚深義等皆論所依大乘理也我今隨分總持說者此句正顯能詮之文依理所起大乘教也謂隨智量分所證理以其略文而攝多義顯前甚深廣大之義起大乘總轉教也迴此功德如法性者此句正顯福施群生顯修大乘之願行也故新論云功德施群生即以功德施於群生乃是利他之願行也謂如法性無所不至我此依理起教功德如法性施群生也普利一切眾生界者此句正顯福施之益顯依行願所得果也故新論頌云願見真如性真性即是滿分界故此中利者即是利益得彼大乘滿分界者乃是眾生大理益故菩薩願行普令眾生得此大乘之果利也
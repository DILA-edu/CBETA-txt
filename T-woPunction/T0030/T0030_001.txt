如是我聞一時佛在毘舍梨國猨猴井樓閣精舍爾時世尊告苾芻言汝今諦聽諸行無常是生滅法無堅無實是不究竟是不堪任是不可樂汝等當知勤加精進而求解脫苾芻時不久住念念遷移過此已後劫欲末時天不降雨人間亢旱大地所有樹木叢林百穀苗稼一切華菓皆悉枯乾都不成就苾芻當知諸行無常是生滅法無堅無實是不究竟是不堪任是不可樂汝等宜令勤加精進而求解脫苾芻劫相末時二日出現炎照世間熱相轉盛大地所有樹木叢林根莖枝葉一切破壞都無所有苾芻如是無常不可久保汝等今者宜加精進速求解脫復次苾芻劫相末時三日出現炎照世間熱相盛前損物轉甚大地所有諸小江河一切泉源悉皆竭盡無餘少水苾芻當知如是無常誰能可免是故我今殷勤勸汝速求解脫復次苾芻劫相末時四日出現炎照世間熱相盛前大地所有無熱惱池四流大河恒河信度河細多河嚩芻河悉皆乾枯無餘少水苾芻當知如是無常誰能可免汝自思惟無復怠慢速求解脫復次苾芻劫相末時五日出現炎照世間熱相盛前大地所有大海之水漸漸減少一百由旬二百由旬三百由旬至一千由旬日既炎盛天雨彌愆海又復減至二千由旬三千由旬乃至七千由旬如是減已海中餘水亦有七千由旬復次苾芻如是海水七千由旬漸漸復減至六千由旬五千由旬四千由旬乃至有七百由旬復次苾芻如是海水七百由旬漸漸復減至六百由旬五百由旬四百由旬乃至有七由旬復次苾芻如是海水七由旬漸漸復減至六由旬五由旬四由旬乃至有七俱盧舍復次苾芻如是海水七俱盧舍漸漸復減至六俱盧舍五俱盧舍四俱盧舍乃至有七多羅樹復次苾芻如是海水七多羅樹漸漸復減至六多羅樹五多羅樹四多羅樹乃至有七人量復次苾芻如是海水七人量漸漸復減至六人量五人量四人量乃至一人量至人項至人脇至人臍至人腰至人膝至人踝至人一指量即時枯乾於是世間唯有大地山川別無所有佛言苾芻諸行無常生滅不住無實無堅汝等於斯速求解脫復次苾芻劫相末時六日出現大地炎熱山石銷鎔須彌山王微有煙生如燒瓦窯黑煙上起亦復如是於是世間無堪觀察苾芻如是無常生滅不住汝等宜應勤加精進捨貪愛心速求解脫復次苾芻劫相末時七日出現炎熱至極忽然火起如燒十束柴百束千束萬束百千萬束乃至小千世界及六欲諸天都為火聚燒欲界已梵世初禪火亦自起焚燒器界所有宮殿高百由旬或二百由旬三百由旬乃至高七千由旬如是宮殿皆為火聚隣及二禪彼有新生梵眾見下火焰心大驚怖求避火難爾時二禪先生天曰汝以宿善來生我宮但自安心莫生驚怖此下地火不久即滅如是言已忽起大風吹去煙焰及其灰燼都無所有譬如有人於虛空中以其酥油然一燈燭燈焰滅後黑煙與灰全無少許彼火滅後亦復如是佛言苾芻有為之法生滅不住是顛倒法無堅無實是不究竟是不可樂遠離貪愛速求解脫若無貪愛何因何緣大地諸天破壞不現復次苾芻如過去世有佛出現名妙眼如來有無量無邊聲聞之眾及諸梵天離欲神通外道之眾彼妙眼如來為諸聲聞說甚深了義清淨梵行之法時諸苾芻等得一切戒法圓滿隨意修行或作四無量觀斷下欲染生於梵世或有隨意樂生他化自在天樂生化樂天樂生兜率天樂生夜摩天樂生忉利天樂生四天王天樂生剎帝利家樂生婆羅門家樂生長者居士之家爾時妙眼如來作是念我今令彼聲聞眾等同行同生同其威力入於慈氏第二禪定如是念已即入慈氏第二禪定時諸無量百千聲聞及外道等皆修彼定俱得生於梵天之上佛言苾芻往昔妙眼如來者非別有佛即我身是彼諸眾等雖生二禪免下火難未離貪瞋癡種不能解脫生老病死苾芻如來應正等覺為天人師遠離貪瞋癡等一切煩惱解脫生老病死憂悲苦惱復為梵天聲聞眾等隨應宣說清淨法行各各聞已或有斷盡分別及欲俱生證阿那含果或有斷盡分別及六品俱生證斯陀含果或有雖盡分別未斷俱生證須陀洹果受天人報經七生已成阿羅漢佛言苾芻如是出家如是梵行如是證果得離苦際而成解脫汝今志意捨離貪愛趣求覺路爾時世尊說此法已時彼苾芻聞佛所說心大歡喜信受奉行
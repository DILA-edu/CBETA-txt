如是無量力不動聖者毘盧遮那使者心一切利益成就法欲受持者先當行四種精進行自約身心令念不散一志堅固速得證驗令滿所願云何四種行自約一者斷食二者服氣三者食菜四者節食隨力所辦自約身已專誦根本陀羅尼滿一洛叉乃至三洛叉已即一日一夜水亦不食廣大供養莊嚴道場於畫像前燒苦練木如大拇指長十二指兩頭搵酥每誦呪一遍燒一枝滿一千八枝燒了小小世間事便得滿願復次誦數滿已入江海大河深至項處面向東立每日念誦數滿三洛叉已心中所愛福田皆得滿願其水當令無蛟龍惡獸之處恐呪功未成為他物所損耳當須結界若常加功持誦不動使者現身力能縛一切鬼神亦能摧折一切樹木亦令空中飛鳥隨念而墜亦能乾竭龍湫若論議及對外道惡人皆能降伏復次先候月欲蝕時令誦呪滿數先蝕一日一夜不食取新牛糞未落地者作方壇二肘未落地者有二種義一者以器物承取莫令至地二者亦落地時塵土未污即略取上分不著地者將以泥壇泥壇訖以種種好花散以供養取大般若經安置中心著取同色老犢子㹀牛乳作酪旋以取酥一兩熟銅椀盛以可里羅木作篦攪酥從月初蝕即念誦乃至見三種相所謂暖烟焰等得暖相者服之差一切疾病得烟相者將以塗己身可以隱蔽不令惡人所得見也得火焰相者服之通神身能飛行所謂身通也老犢牛乳者犢生經年已上犢大如母而猶食乳者其犢毛色須與母同如是牛乳堪任酥用復次行人誦一落叉已即往深山高頂之上斷穀不食更誦一落叉心心相續更莫異緣天之伏藏自然出現凡伏藏者有天有神有人人所埋藏者為人大伏藏鬼神所守名曰神藏亦名地藏諸天守護者為天伏藏天藏尚能得見況地伏藏及人藏乎應作福事隨意受用復次依護魔法杓子盛牛乳一呪一燒如是滿一千遍能除國中大疫癘也護魔法者掘地作爐著火令熾杓子法者以堅木刻之頭如杓可受鷄子黃已下乳其柄端直長二尺許別以淨器盛乳以此杓子酌而呪之西國疫癘或一家一病遞相染著著皆死盡今吳蜀嶺南亦有此事是法能制復次取百草花和酥酪蜜一呪一燒所求衣服如此花色皆得稱意若求緋者當燒赤花餘皆准此雖不思議神力滿行人願自可量分約事而求則無後患若非分妄取神亦慢人雖得不貴若燒蜜邏嚩一洛叉一一呪燒得國中第一官位度所能作者求之必遂蜜邏嚩外國菓子也復次燒畢養魚花得一切人愛樂燒松木以三物點燒誦十萬遍得無量眷屬松木長七寸大如指擘之燒大麥呪之得大丈夫富貴自在大麥馬麥也有皮者是也若欲作法應對像前心有所像神應像感於好絹上畫不動使者著赤色衣斜帔腰褌子亦赤色左邊一髻下垂至耳左眼微斜看左手把羂索右手把劍直竪劍首如蓮花葉狀劍靶寶鈿於寶石上坐曲眉瞋目身赤黃色怒狀令一切眾生皆怕懼相畫此像已於河海岸邊清淨蘭若或淨屋之中行者亦清淨身著赤色衣心想自身皆作赤色不得散亂默然乞食念誦五洛叉滿已取江豆箕五寸剉之一萬莖三物默燒於此像前至心燒誦不動使者即自現身令行人見見已得如來三摩地心與諸菩薩常得一處復次於此像前每日三時念誦本呪經六箇月隨力供養花香飲食求種種願皆得滿足若有兵賊來者行人手執一幢誦一千遍立著來處彼寇賊等自然退走怕懼而散若損國損佛法怨家惡人以鹽土相和作其像心上題其姓名形長一肘誦呪呪之一遍割取一段燒之乃至燒盡彼人若不降伏必死又取曼陀羅葉燒呪一呪一稱惡人名字燒之滿一千遍前人必定失心取牛乳燒一千遍還令復本若燒鹽稱名一呪一燒滿一千遍千里內喚人皆至若燒安悉香三時常不斷絕得國中上品位右已前法皆於此畫像下用之成就也先於中心畫釋迦牟尼佛左邊畫曼殊室利童子菩薩形狀右邊畫執金剛菩薩作美笑狀右手把金剛杵底下畫不動使者寶瓔珞莊嚴於畫像前念誦五洛叉訖種種使役取蓮花十萬莖以酥蜜酪三物相和點一花上誦呪一遍即燒之如是燒花令盡是時蓮華吉祥天即現自身問行人言所願何事隨汝所求皆得滿足又取蘇末那花一洛叉一呪一燒乃至燒盡即得夜叉女來現身任種種驅使若有人欲經恐怖來求助者取屍陀林中灰呪七遍與之令其護身即得安樂又取牛黃像前呪七遍清水和於額上一點之令一切人見者歡喜降伏一切毘那夜迦若蛇蝎等毒以淨土作泥呪七遍點瘡痛之處應時即差若欲得見不動使者乃至種種千事人間之事皆可稱心者當畫不動使者身赤黃色上衣斜帔青色下裳赤色左邊一髻黑雲色童子相貌右手執金剛杵左手執羂索口兩邊微出少牙怒眼赤色火焰中坐石山上於此畫像前種種結印念誦皆得成就放光隱形縛一切鬼神皆得成就假令無畫像但清淨處或寺中得一間淨房無人鬧即得念誦一切世間鬼神病瘧等誦七遍或至二十一遍無不即差於此畫像前淨泥地燒安悉香取一明鏡當心安之口加念誦令一小兒女子等看鏡中問其所見即皆言說所求願事須喚龍神但得名字立童男女清淨者誦呪呪之其神等入此童子心中便共行者語三世之事所問皆答若欲得矜羯羅成就者月生一日起首早起清淨畫像前散花檀香末泥地作壇呪一百八遍日午黃昏各誦一百八遍若多誦不絕最好餘時不能誦呪但向道場中坐一心正念至時而誦亦得至十五日滿即造種種飲食供養畫像前方一肘作坑深一搩指燒遏伽木若無用苦練木亦得取白芥子一斗五升從黃昏起首誦取杏人許芥子呪一遍了即投火中燒之其芥子以蘇和之令濕如此燒呪至半夜後矜羯羅即現形云須作何驅使行人報云須矜羯羅今日已後有事須問常相隨逐更莫東西矜者問事也羯邏者驅使也若不現者心決定念誦不動使者必須得見莫生狐疑直至平明無不來者現已種種驅使處分皆得乃至洗手或用柳枝令取皆得欲得上天入山亦扶行人將去欲得見欲界上天女等令將來相見亦得何況人間取人及物乃至種種飲食此神作小童子形有兩種一名矜羯邏恭敬小心者是一名制吒迦難共語惡性者是猶如人間惡性在下雖受驅使常多過失也若無事時向道且去還來莫向道無事好去若向道無事好去即便長去更不來矣第一須記不得邂逅西國有僧驅使多年一朝誤遂不復來乃涕哭悔恨不復更至若欲使古力迦龍王者於壁上畫一劍以古力迦龍王繞此劍上龍形如蛇中劍書此阿字心中亦自觀此劍及字了了分明心念不動使者誦一百八遍一日三時滿六箇月多誦益好若月滿已後古力迦龍王自現其形作人形狀常相隨逐任所驅使不動使者根本呪曰那謨三漫多嚩日囉喃尾迦吒微吃哩多羯邏摩訶閉㘑多蜜瑟咤契註叱瑟吒訶囉按怛囉摩囉達囉折覩嚕木佉濕嚩囉那囉迦迦比嚕𠷈持嚩計舍吽跋折囉跋折𡀔𦽆囉吽泮莎訶持此呪者於六月中每日三時誦念不絕每日清淨飲食每欲食時先出一分安淨器中呪二十一遍待身食了將此器食寫著淨處月滿已後不動使者滿種種願三時者早時午時黃昏時時別一百八遍此名受持根本呪法後更有心呪出食此不動使者毘盧遮那佛之化身一持之後生生加護若求無上出世菩提者當清淨梵行一心精進當得種種不思議三昧不思議境界不思議神通不思議辯才不思議力用如是之事證者乃知不可具說若世間之人世習未斷雖千度觸犯種種重業使者皆許其懺悔不即捨離結界護身法先作海䗍印以左手中指已下三指握右手中指已下三指各以當手大母指捻無名指相捉訖直竪右手頭指屈左手頭指捻右手頭指第二節文安口上誦根本呪七遍於頂上右旋三匝隨心遠近結界即成無能犯者次作甲印合二手以二頭指二無名指入掌內相叉直竪二大母指二中指二小指相合如三鈷金剛杵形名為甲印誦根本呪七遍已先安額上次右肩次左肩次心上次喉上五處印之以護身欲坐念誦皆先作此護身法欲出行去亦宜作之次作劍印以左手大母指捻無名指小指頭直申頭指及中指為劍鞘又以右手大指捻無名指小指甲上直申中指頭指為劍內左手掌中名劍印安心上令中指頭直竪誦不動使者辟一切惡毒呪呪七遍訖移安頂上呪曰唵阿者囉迦那步陀制吒迦吽吽可伊可伊一譚蘖哩醯摩訶哩毘沙颯多惡紇哩鴆泮若有人服毒欲死作此印呪七遍即可若欲結界辟鬼神開惡雲等即安左膝上如拔刀劍狀用力拔之於頂上右旋三匝隨意遠近以劍竪安眉間少時而止一切無敢犯者若欲念誦先作此印然後開手取珠依常念誦次作無畏清淨印以右手大指上節捻頭指甲上餘三指並直申呪七遍所欲供養香花等令清淨者並以此印三指點清水灑之即淨若有恐懼之人來求依護者衣下結此印稱前人名字七遍呪訖前人即不復怖名無畏清淨印次誦不動迎請呪那麼三曼多跋折囉喃阿哩夜跋折囉摩訶俱𡀔陀阿蘖瑳阿蘖瑳緊之囉斯一鄧迦哩蠅俱嚧那摩莎訶用前劍印安頂上左手中指頭三屈三遍誦呪招召之即來赴也次作索印以右手大母指捻中指已下三指甲直竪頭指以左手中指已下三指握右手頭指屈左手頭指押左手大母指甲上誦索呪曰那摩三曼多未實囉喃阿播捨判者那吽泮呪七遍已用伏一切鬼神令一千二千里追人及天龍八部等用此印呪次作師子奮迅印如前甲印申二頭指開直竪之身立如金剛勢以印或左或右麾之怒目瞋意吽聲誦師子呪曰那摩三曼多末實囉喃唵阿者羅迦那戰拏娑太耶吽泮誦七遍能降伏一切惡魔等以印魔惡雲雨應時皆散散已解印若惡風雨不止者取棘針和白芥子燒呪一百八遍更誦根本呪一百八遍非但風雨散止其龍神等却來擁護行者次作根本心中呪印先結眼印以右手無名指小指握大母指頭直申頭指中指於額上兩眉間垂頭指中指向下漸向髮際引之向上名不動使者天眼印誦心中呪呪之唵質路古婆皤耶莎訶作瞋怒意吽字作聲誦稱怨家名字大鬼神捉彼人心令其降伏若常依此誦不斷絕必得眼通見三千大千世界及三界中事如對目前等無有異次作根本心印兩手合掌便內相叉令十指頭並入掌中訖直申二頭指頭相拄二大母指拘取二無名指甲名根本印誦心呪曰那摩三曼多末實囉喃怛囉吒阿目伽戰拏摩訶嚧灑拏娑𩑼吒耶吽怛囉跛耶怛囉跛耶吽怛囉吒怛囉吒鴆忙每日自食先出種種飲食一分於一盞中著待食了誦呪七遍呪之瀉淨處著日別如此所去處常得擁護逐後復有一字呪那摩三曼多末實囉喃鴆用前根本印呪之常誦結印不斷絕亦常不離左右也不動寶山印兩手十指向內相叉急握成拳名不動寶山印頭印右手大母指屈入掌中四指握為拳頂上安之名頭印一髻印即此頭印上申頭指中指相並安左頂上便引向下耳前下名使者一髻印口印二手相並以二小指相叉屈二無名指握小指第二節以二大母指捻無名指甲二中指頭相拄二頭指屈捻二中指背第三節從掌向上數第三安此印口上名口印次作心印即依口印屈二頭指入二大母指根安心上如獨鈷金剛杵形名曰心印次作火焰印右手大拇指押小指甲上左手握大母指作拳申頭指內右手掌中從右邊遶頭上過向左猶如旋皆光勢名曰水焰印也遮火印並二手各握大母指為拳屈二頭指入大指根內拳相向並之能除一切火難已前法印每念誦時依次用之口誦呪不停但持根本呪有功已後餘呪印但誦結即用有驗更亦不須受持總攝慈救不動呪曰那麼三曼多嚩日囉赦戰拏摩訶盧灑拏馺頗吒也吽怛剌吒鴆忙此呪出毘盧遮那經能攝諸印法作前法了即誦此呪一七遍已心念不動尊亦作前劍印印額左右肩心上及喉上五處誦此呪呪一百八遍當自想身如俱摩羅狀然後彈指而散復次有法於屍陀林中取死人衣裳畫不動使者取行人已身上血開解之畫像向西行者向東對此像念誦每日三時沐浴著濕衣裳默然念一落叉滿已至月二十三日饌一切鬼神飲食法取種種米種種豆油麻等並相和作飯於八方散之自身一日一夜不食覓一死人具足相貌者洗之令淨著衣裳置畫像前仰臥脚向西燒香自身護身四面結界訖行人坐死人心上念誦一萬遍滿已死人即動不須怕懼但堅壓著急念誦待死人口中吐蓮花出取花執之即變身化如十五六童子相貌乘空而去乃至梵天上無處不至自在遊行也此別行法若有凶險恐懼之處或有官事逼惱者當一心誦根本呪亦可書呪釘於庭中令入地中萬妖不敢動作亦可釘此慈救呪上好但淨室中結界護身繫心不動使者專念不絕多誦彌佳乃至十洛叉每食出一分食供養不動使者自想心念勤勤莫間斷此最根本速得感驗功益自如莫向人說又一洛叉十萬遍也不動使者法略要盡此下信受奉行憂丘滿願法若有善男女人比丘比丘尼等或有厄難或求官爵或見貴人或有請覓者當令五香燒之誦念令滿十萬遍不得間斷若日促須願則多人同念令速得共滿前數亦得滿願呪曰迴光菩薩迴喜菩薩阿耨大天志德菩薩憂丘婆丘清淨比丘唯願某甲官事得了死事即休諸天菩薩外國羅漢救濟某甲過災度難唯願慈悲滿弟子願持法先誦令熟念之口不出聲滿十萬遍數訖即獲所願若求速効行住不得間斷事大者眾誦行出即不須燒香若在家坐念必須燒五香也安息香零陵香霍香沈香熏陸香若無沈香以白檀代之亦得必不得闕安悉香及零陵霍香也
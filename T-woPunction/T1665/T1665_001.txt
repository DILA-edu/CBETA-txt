大廣智阿闍梨云若有上根上智之人不樂外道二乘法有大度量勇銳無惑者宜修佛乘當發如是心我今志求阿耨多羅三藐三菩提不求餘果誓心決定故魔宮震動十方諸佛皆悉證知常在人天受勝快樂所生之處憶持不忘若願成瑜伽中諸菩薩身者亦名發菩提心何者謂此諸尊皆同大毘盧遮那佛身如人貪名官者發求名官心修理名官行若貪財寶者發求財寶心作經營財物行凡人欲求善之與惡皆先標其心而後成其志所以求菩提者發菩提心修菩提行既發如是心已須知菩提心之行相其行相者三門分別諸佛菩薩昔在因地發是心已勝義行願三摩地為戒乃至成佛無時暫忘唯真言法中即身成佛故是故說三摩地於諸教中闕而不言一者行願二者勝義三者三摩地初行願者謂修習之人常懷如是心我當利益安樂無餘有情界觀十方含識猶如己身所言利益者謂勸發一切有情悉令安住無上菩提終不以二乘之法而令得度真言行人知一切有情皆含如來藏性皆堪安住無上菩提是故不以二乘之法而令得度故華嚴經云無一眾生而不具有如來智慧但以妄想顛倒執著而不證得若離妄想一切智自然智無礙智則得現前所言安樂者謂行人即知一切眾生畢竟成佛故不敢輕慢又於大悲門中尤宜拯救眾生所求皆與而給付之乃至身命而不悋惜其命安存使令悅樂既親近已信任師言因其相親亦可教導眾生愚矇不可強度真言行者方便引進二勝義者觀一切法無自性云何無自性謂凡夫執著名聞利養資生之具務以安身恣行三毒五欲真言行人誠可厭患誠可棄捨又諸外道等戀其身命或助以藥物得仙宮住壽或復生天以為究竟真言行人應觀彼等業力若盡未離三界煩惱尚存宿殃未殄惡念旋起當後之時沈淪苦海難可出離當知外道之法亦同幻夢陽焰也又二乘之人聲聞執四諦法緣覺執十二因緣知四大五陰畢竟磨滅深起厭離破眾生執勤修本法剋證其果趣大涅槃以為究竟真言行者當觀二乘之人雖破人執猶有法執但靜意識不知其他又成果位已灰身滅智趣其涅槃如大虛空湛然常寂有定性者難可發生要待劫限等滿方乃發生若不定性者無論劫限遇緣便迴心向大從化城起為已超三界謂宿信佛故乃蒙諸佛菩薩而以方便遂發大心乃從初十信下遍歷諸位經三無數劫難行苦行然得成佛既知聲聞緣覺智慧狹劣亦不可樂又有眾生發大乘心行菩薩行於諸法門無不遍修復經三阿僧祇劫修六度萬行皆悉具足然證佛果久遠而成斯由所習法散致有次第今真言行人如前觀已復發利益安樂無餘眾生界一切眾生心以大悲決定永超外道二乘境界復修瑜伽勝上法能從凡入佛位者亦超十地菩薩境界又深知一切法無自性云何無自性前已旨陳夫迷途之法從妄想生乃至展轉成無量無邊煩惱輪迴六趣者若覺悟已妄想止除種種法滅故無自性復次諸佛慈悲從真起用救攝眾生應病與藥施諸法門隨其煩惱對治迷津遇栰達於彼岸法亦應捨無自性故如大毘盧遮那成佛經云諸法無相謂虛空相作是觀已名勝義菩提心當知一切法空已悟法本無生心體自如不見身心住於寂滅平等究竟真實之智令無退失妄心若起知而勿隨妄若息時心源空寂萬德斯具妙用無窮所以十方諸佛以勝義行願為戒但具此心者能轉法輪自他俱利如華嚴經云悲光慧為主方便共相應信解清淨心如來無量力無礙智現前自悟不由他具足同如來發此最勝心佛子始發生如是妙寶心則超凡夫位入佛所行處生在如來家種族無瑕玷與佛共平等決成無上覺纔生如是心即得入初地心樂不可動譬如大山王又准華嚴經云從初地乃至十地於地地中皆以大悲為主如無量壽觀經云佛心者大慈悲是又涅槃經云南無純陀身雖人身心同佛心又云憐愍世間大醫王身及智慧俱寂靜無我法中有真我是故敬禮無上尊發心畢竟二無別如是二心先心難自未得度先度他是故我禮初發心發心已為人天師勝出聲聞及緣覺如是發心過三界是故得名最無上如大毘盧遮那經云菩提為因大悲為根方便為究竟第三言三摩地者真言行人如是觀已云何能證無上菩提當知法爾應住普賢大菩提心一切眾生本有薩埵為貪瞋癡煩惱之所縛故諸佛大悲以善巧智說此甚深祕密瑜伽令修行者於內心中觀白月輪由作此觀照見本心湛然清淨猶如滿月光遍虛空無所分別亦名覺了亦名淨法界亦名實相般若波羅蜜海能含種種無量珍寶三摩地猶如滿月潔白分明何者為一切有情悉含普賢之心我見自心形如月輪何故以月輪為喻謂滿月圓明體則與菩提心相類凡月輪有一十六分喻瑜伽中金剛薩埵至金剛拳有十六大菩薩者於三十七尊中五方佛位各表一智東方阿閦佛因成大圓鏡智亦名金剛智也南方寶生佛由成平等性智亦名灌頂智也西方阿彌陀佛由成妙觀察智亦名蓮華智亦名轉法輪智也北方不空成就佛由成成所作智亦名羯磨智也中方毘盧遮那佛由成法界智為本已上四佛智出生四波羅蜜菩薩焉四菩薩即金寶法業也三世一切諸聖賢生成養育之母於是印成法界體性中流出四佛也四方如來各攝四菩薩東方阿閦佛攝四菩薩金剛薩埵金剛王金剛愛善哉為四菩薩也南方寶生佛攝四菩薩金剛寶金剛光金剛幢金剛笑為四菩薩也西方阿彌陀佛攝四菩薩金剛法金剛利金剛因金剛語為四菩薩也北方不空成就佛攝四菩薩金剛業金剛護金剛牙金剛拳為四菩薩也四方佛各四菩薩為十六大菩薩也於三十七尊中除五佛四波羅蜜及後四攝八供養但取十六大菩薩為四方佛所攝也又摩訶般若經中內空至無性自性空亦有十六義一切有情於心質中有一分淨性眾行皆備其體極微妙皎然明白乃至輪迴六趣變不變易如月十六分之一凡月其一分明相若當合宿之際但為日光奪其明性所以不現後起月初日日漸加至十五日圓滿無礙所以觀行者初以阿字發起本心中分明即漸令潔白分明證無生智夫阿字者一切法本不生義准毘盧遮那經疏釋阿字具有五義一者阿字是菩提心二阿字是菩提行三暗字是證菩提義四惡字是般涅槃義五惡字是具足方便智義又將阿字配解法華經中開示悟入四字也開佛知見雙開菩提涅槃如初阿字是菩提心義也示字者示佛知見如第二阿字是菩提行義也悟字者悟佛知見如第三暗字是證菩提義也入字者入佛知見如第四惡字是般涅槃義總而言之具足成就第五惡字是方便善巧智圓滿義也即讚阿字是菩提心義頌曰八葉白蓮一肘門炳現阿字素光色禪智俱入金剛縛召入如來寂靜智扶會阿字者揩實決定觀之當觀圓明淨識若纔見者則名見真勝義諦若常見者則入菩薩初地若轉漸增長則廓周法界量等虛空卷舒自在當具一切智凡修習瑜伽觀行人當須具修三密行證悟五相成身義也所言三密者一身密者如結契印召請聖眾是也二語密者如密誦真言文句了了分明無謬誤也三意密者如住瑜伽相應白淨月圓觀菩提心次明五相成身者一是通達心二是菩提心三是金剛心四是金剛身五是證無上菩提獲金剛堅固身也然此五相具備方成本尊身也其圓明則普賢身也亦是普賢心也與十方諸佛同之亦乃三世修行證有前後及達悟也無去來今凡人心如合蓮華佛心如滿月此觀若成十方國土若淨若穢六道含識三乘行位及三世國土成壞眾生業差別菩薩因地行相三世諸佛悉於中現證本尊身滿足普賢一切行願故大毘盧遮那經云如是真實心故佛所宣說問前言二乘之人有法執故不得成佛今復令修菩提心三摩地者云何差別答二乘之人有法執故久久證理沈空滯寂限以劫數然發大心又乘散善門中經無數劫是故足可厭離不可依止今真言行人既破人法二執雖能正見真實之智或為無始間隔未能證於如來一切智智欲求妙道修持次第從凡入佛位者即此三摩地者能達諸佛自性悟諸佛法身證法界體性智成大毘盧遮那佛自性身受用身變化身等流身等流身為行人未證故理宜修之故大毘盧遮那經云悉地從心生如金剛頂瑜伽經說一切義成就菩薩初坐金剛座取證無上道遂蒙諸佛授此心地然能證果凡今之人若心決定如教修行不起于座三摩地現前應是成就本尊之身故大毘盧遮那經云供養次第法云若無勢力廣增益住法但觀菩提心佛說此中具萬行漸足清白純淨法也此菩提心能包藏一切諸佛功德法故若修證出現則為一切導師若歸本則是密嚴國土不起于座能成一切事讚菩提心曰若人求佛慧通達菩提心父母所生身速證大覺位
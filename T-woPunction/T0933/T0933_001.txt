爾時毘盧遮那如來於大三摩地門大精舍與大比丘眾八萬九千人俱皆是大阿羅漢慧善具足所作皆辦其名曰神力智辨觀世音菩薩得大勢菩薩神通自在王菩薩淨光無垢陀羅尼菩薩大力普聞菩薩大莊嚴力菩薩無量光菩薩慧善慧普光王菩薩如是等大菩薩聲聞大眾往詣佛所白言世尊無量壽國在九品淨識三摩地是即諸佛境界如來所居三世諸佛從是成正覺具足三明增長福慧其九品境界上品上生真色地上品中生無垢地上品下生離垢地中品上生善覺地中品中生明力地中品下生無漏地下品上生真覺地下品中生賢覺地下品下生樂門地是名曰九品淨識真如境是內坐十二大曼陀羅大圓鏡智寶像其名曰一切三達無量光佛遍覺三明無邊光佛智道三明無礙光佛六真理智三明無對光佛色善三明光炎王光佛一覺三明清淨光佛普門三明歡喜光佛入慧三明智慧光佛光色三明不斷光佛明達三明難思光佛五德三明無稱光佛智力三明超日月光佛如是諸佛如來是真色具足一切三世如來悲相所依若有眾生欲往生如是九品淨土奉視十二圓妙日夜三時稱如是九品淨土名讚十二光佛號即永出三界火宅定生真如離有漏永入無漏若人欲入如是三摩地境具足佛慧淨心潔身觀念大三摩耶實相真言呪曰唵阿密㗚哆帝濟伽藍吽善男子如是真言梵呪此坐一切十方三世諸佛如來究竟理智十二空願根本若我弟子欲利樂三界饒益人天書寫此經受持讀誦者增長福樂增益智慧辨才增長壽命色力消除業障消滅萬病增長悲愛無不具足色善何況至心書寫讀誦者度三世無生變三界火宅所誦得往生極樂界會九品淨土爾時大眾聞佛所說皆大歡喜信受奉行
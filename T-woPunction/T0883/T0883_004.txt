爾時金剛手菩薩摩訶薩又復宣說妙樂金剛祕密大曼拏羅頌曰內外曼拏羅相分悉依大曼拏羅法中心依法安本尊所謂金剛薩埵像或用雕鏤或鑄造或塑或畫當隨應結加趺坐具威容執金剛杵高舉勢面現喜相身月色赫奕焰光遍圍繞諸佛寶鬘等莊嚴及諸瓔珞為嚴飾菩薩前後及左右依法應畫四大士黃赤白黑當隨方各執本部標幟等前安意生金剛尊勇執金剛器仗相右安枳里枳羅尊現踰始多善愛相後安念金剛大尊竪立仙幢表剎相左安欲自在聖尊現彼金剛高舉相輪隅復安四菩薩香華燈塗供養尊外隅色聲香味尊四門鉤索鎖鈴等禰踰賀半當安置箭等隨應諸標幟隅外復安四賢瓶插金剛枝滿盛水布壇場已作法者飾妙華鬘香塗身著赤色衣淨莊嚴入壇應結高舉印入已先當遍頂禮次作金剛嬉戲相左手為拳右如鉤成請召印大明曰唵摩賀蘇珂嚩日囉薩埵野呬尸竭囕摩賀三摩野怛埵摩耨三摩囉鉢囉沒𠆙鉢囉沒𠆙蘇囉多薩怛鑁三摩吠舍薩哩嚩迦野嚩枳唧多嚩日哩毘踰婆誐鑁那那禰儞馱那薩埵薩哩嚩悉提孕彌鉢囉野蹉遏怛囉曼拏梨三摩野摩耨播羅野伊沙怛網阿訖哩沙也鉢囉吠舍三摩曳哩嚩特嚩嚩尸羯嚕彌昧母捺囉鉢乃𠺁吽鑁呼說是大明已復說金剛根本無性法門頌曰然後本尊大金剛以真實理而警說隨樂妙樂即真實一切自在法成就然後阿闍梨令弟子依法右手作金剛拳安於腰側左手持華入曼拏羅入已授此祕密真實三昧頌曰諸佛常住妙樂法即金剛手大樂門一切從是大樂生應當尊敬如父想復授此大明曰唵蘇囉多嚩日囉發吒授是大明已復與誓誡言若有違越此金剛手三昧者我以不空明呪當作摧伏令彼一切生中皆悉破壞如是言已令其弟子頂禮賢聖次當授與五智金剛杵然後乃為授其灌頂作灌頂已復為立名金剛灌頂即誦此金剛灌頂大明曰唵嚩日囉提鉢底埵何毘詵左彌摩賀蘇珂嚩日囉達囉係嚩日囉那摩呼若作灌頂法時誦此大明隨稱彼名而用作法所言金剛灌頂者謂於一切曼拏羅中獲得大樂甘露金剛水灌注心頂故說名為金剛灌頂作是灌頂時所有本部供養法本部入壇印及拋華等事皆如本法說復次頌曰隨入一切壇場中所得果報悉最上大士所說常諦聽即得金剛大樂法最上果報者所謂獲得諸隱身法不為惡魔而來侵嬈設使造作諸非橫事亦得成就況復一切勝成就邪復得一切具足增長一切智慧成辦一切事業如上所說皆是金剛手真實之言又復修此法者隨其力能隨所樂欲一切上味飲食華鬘諸妙樂具所應受用者常悉安置奉獻本尊或自受用皆無障礙何以故此名金剛薩埵大樂法故此名金剛妙樂曼拏羅復次我今當宣說畢竟常住成就法現生若得此法者彼能成就畢竟常如是菩薩諸大士雖處輪迴而不著廣利無邊諸眾生不入涅槃善施作欲求本尊成就者當住妙樂勝境中祕密供養普獻陳作大鉤召而廣集後結祕密大印契次詠妙樂金剛歌作持誦事表了已得金剛手勝成就如是一切所欲心一切成就自在樂後成大執金剛王得已不老而不死若入曼拏羅中間一稱大明獲大樂諸勝成就若欲成一切最上皆成就此名最上祕密大三昧邪真實儀軌爾時最初集會彼諸如來通達一切教者眾牟尼尊以祕密義俱問金剛手菩薩摩訶薩言汝說最初妙歌音而彼歌音何所表大三昧邪真實理汝具大慧今當說云何當說曼拏羅入者當得何果利云何金剛阿闍梨所作一切成就事云何最初金剛杵而為一切標幟相云何解說彼印義云何結印及成就云何祕密供養事及彼金剛供養法香華燈塗供養儀是中隨應分別說云何本尊成就法云何持誦及法用何人不得成就法尠福者得又云何此等真實祕密門隨諸所問汝應說令修行者現生中常得一切大成就爾時金剛手菩薩摩訶薩為欲圓滿一切如來殊勝願故隨應答此祕密法門所言最初歌音者此表初義或表愛法中隨力用莊嚴乃說吽字為歌詠我金剛手祕密心最初以此為妙歌一切成就悉令成是故以此表大愛真實曼拏羅法用金剛賢聖眾圍繞安立執金剛大尊一切妙樂成就者此答第一問廣如大儀軌中說所言大三昧邪真實理者彼大金剛大薩埵共立金剛薩埵名而此最上大三昧一切諸佛不違越即彼根本無性法是為三昧真實門金剛大樂普賢身三界同悟本真覺如是最初器世間及彼眾生諸心行金剛真實性所持一切所作亦如是若不解此真實理又不能具淨信財彼求成就久難成若具信者速成就此答第二問所言曼拏羅者隨處隨說如儀軌隨同行人同所依大三昧邪真實等彼諸大士依法畫諸佛菩薩普集會此即名大曼拏羅入者所得諸福報後當隨應分別說此答第三問所言金剛阿闍梨者大曼拏羅分別已心曼拏羅為最上最先自入勝壇場先自灌頂後廣作金剛阿闍梨無等諸成就中悉無疑是故善具淨信財此名阿闍梨正行金剛薩埵心明等誦洛叉數得成就此即聖大阿闍梨諸教最上成就者此答第四所言最初金剛杵者當知五欲大箭者即是五智金剛杵大金剛智所安立出生大樂成就法五智金剛大成就開發光明熾焰門一切佛大金剛杵如彼五智金剛說金剛杵有大光焰出現忿怒藥叉眾并餘菩薩及聖賢此名最初金剛杵此答第五問所言解說印義者所有身語心金剛是即最初堅固體影像和合表了門此說名為祕密印譬如世間國王印一切無敢違越者金剛大法印亦然諸佛尚不敢違越若人結此密印時金剛薩埵等聖眾為施成就勝法門怖彼或破三昧法若人結此密印時即得一切所攝受以此供養諸聖賢獲得三界中最勝世間所宜化導法隨應為說成就事以方便即普攝持能成一切成就事成佛為利眾生故發起一切方便事不以菩提為所求當知印義亦如是此答第六問所言結印者十指堅固安於心二手後結金剛縛一稱大明隨掣開彼金剛縛大明曰唵嚩日囉滿馱怛囉吒於諸印中用此縛能作自化成就事堅固真實成就中以怛囕字為等引復次宣說諸祕密印相欲作本法成就者應當先結於大印此印若結一遍已後諸所用隨應結此中大三昧邪印并儀軌者次第今說金剛薩埵加趺坐一切成就法相應先以左足而屈盤次以右足壓於左金剛薩埵灌頂已頂戴諸佛最勝冠結加趺坐如本儀後有日輪圓光相右手戲擲金剛杵左現高舉自在勢成就身語心金剛此是金剛薩埵相成此金剛薩埵已即成諸佛或菩薩得諸成就自在門所作成就皆圓滿又復身語心金剛隨其形像隨分量隨應標幟及印儀悉是金剛薩埵相若依本法結大印獲得最上勝成就若人供養即現身隨得供養及瞻仰其三昧邪印者先當十指平掌緊實相合名金剛掌後以十指作縛名金剛縛即於此縛中以十指頭相交右手大指屈入掌中與左手大指相合成印復次不改前印以二中指屈入縛中二大指竪立如金剛杵相此名妙樂金剛印又不改前印二中指如鉤作勇進勢安自心間名大樂金剛印從此印中出生四印即前金剛縛以二頭指如鉤二中指與二大指屈入掌中指面相向成金剛眼菩薩印又不改前印以二大指相觸成金剛枳里枳羅菩薩印又不改前印以諸指向內展舒竪立頭指成金剛幢菩薩印又不改前印作有力勢安二髀間成金剛欲自在菩薩印復說諸法語印先以吽字為妙歌音後當宣說法智印明所謂呼吽賀阿復說諸羯磨印此中先以二手作金剛縛二頭指如鉤二無名指入掌中置二大指處成大三昧拳印此印結已復從羯磨拳金剛拳二拳出生金剛薩埵菩薩高舉印其印以二手先作金剛拳如勇進射箭勢次如立幢及高舉勢後以金剛拳猶如電轉升舉盤旋復作嬉戲然以二手作有力緊密合掌捧持華等先置頂上徐徐而下作嬉戲相次第獻諸供養後作金剛旋舞祕密供養又以嬉戲及金剛高舉相作旋轉勢而復觀視頂禮一切賢聖此印亦名大三昧邪大印能作一切不空成就事業復次宣說一切如來最上身金剛界大自在印其印先作無畏坐身分平正後以二手作一切如來金剛縛二頭指如鉤後復磔開彼二頭指如圓光相成印復說金剛印從一切金剛出生其印先作加趺坐次作金剛縛其縛向外如安立最初三昧金剛杵相後從金剛薩埵等金剛縛中出生諸指以二頭指如金剛相成印復次右手作有力持劍勢名金剛善哉印復次諸指頭背相鉤名為寶印又不改前印諸指入中名金剛火焰印又不改前印如轉衣勢作金剛蓮華合掌後諸指入掌中次復磔開名為輪印又不改前印即此頭指等亦名指輪印又不改前印作金剛掌名出生印又以二頭指如鉤名中金剛印又以二頭指向內捻二大指名三昧金剛拳印復以二手作金剛拳依本法結此名羯磨縛印復次宣說諸菩薩心印此中先以右手作如來拳左手作忿怒指名金剛手菩薩印又以二手作金剛忿怒指二小指如刀相名金剛寶印又以二頭指二大指作四門相名灌頂印又以二手作緊密合掌二小指二頭指磔開如四葉蓮華相名大蓮華印復次此中屈入大指名如來拳竪立頭指名金剛拳若用頭指如劍相如鐶相亦名善哉印或如寶形亦名火焰出現印復以二手作金剛拳左手大指竪立右手如三幡相名三幡印復以右手大指捻中指甲名四方轉輪印復以右手握左手五指名數珠印復以二手作戲鬘歌舞從頂後下散然後二手頭指各安掌心餘指展舒而復相觸名手相觸印復以二手作拳二頭指如鉤二小指相捻向外而轉名利牙印復次宣說諸心印中羯磨法用行人隨結諸心印時應持誦本部大明一遍當與本尊隨念智相應後隨其力能而求成就如是等印於一切儀軌中求成就時日日應當依法結用即得一切最上成就復次宣說一切教中通用印相此中身印有其四種一者奮迅二者鉤召三者作阿吠舍四者作播多那若結此等四印能作一切敬愛鉤召破惡等法於剎那間即得成就語印有四種是即法智印明所謂惡吽吽𠺁此等印明能作一切阿吠舍等諸成就法心印有四種一者一心遍入諸身廣作敬愛二者能攝他心三者作諸義利四者息除諸苦此等四印能作如上四種成就復次金剛印亦有四種所謂以金剛拳一舉二下三打四持此等四印能作一切升舉沈墜破壞斷滅等事觀視印亦有四種一者戲笑開舉金剛視二者瞬動剎那光明視三者顰眉大惡忿怒視四者兩目不瞬堅固視此等四印能除一切瘧毒執持等苦復次一切印中若結大印即得最上成就彼大印者所謂金剛手菩薩大印諸如來金剛降伏大印觀自在菩薩大印虛空藏菩薩大印即此大印亦是三昧邪印此中金剛手三昧邪印者如本法說復次二手作金剛拳先以左拳向外竪立頭指右拳向內安於本心名一切如來三昧邪印又復先以右臂曲如環相左手竪立頭指作期剋相此名金剛降伏三昧邪印又復二手作緊密合掌二小指二大指磔開如四葉蓮華相此名蓮華部中觀自在菩薩三昧邪印又復二手作金剛縛二頭指大指垂下如開四門相從三昧心起於灌頂門住此名虛空藏菩薩三昧邪印彼彼復有法智印明所謂吽阿吽紇哩怛覽其羯磨三昧邪印依本法結復次宣說諸菩薩心印中羯磨拳此中金剛手菩薩羯磨拳者即是金剛拳如來部中一切如來羯磨拳者即前金剛拳屈入大指名如來拳金剛部中金剛拳者竪立頭指作期剋相名金剛拳蓮華部中蓮華拳者以大指相並捻中指甲名蓮華拳寶部中寶拳者如大寶三昧拳及金剛寶拳依法結已即名寶拳所有餘合用印如諸儀軌中標幟而結此答第七問所言印成就者行人日日清旦時應結大印求成就本尊根本心大明依法持誦滿百遍然後持誦小心明一切事業依法作復誦吽字妙歌音剎那即得印成就此答第八問所言祕密供養者祕密歌舞大供養金剛薩埵成就者若增若減當隨應所作皆成獲妙樂又言金剛供養者如彼諸教中所說上下旋轉復觀瞻一切眾生得成就此答第九問所言本尊成就者世間所有諸眾生若一切時求成就當與本尊法相應為利益故常持誦此答第十問所言持誦及法用者行人不動於舌端復令脣齒二相合當依諸教中法儀離金剛語而持誦出深妙聲如鼓音此即佛部持誦法金剛部法雲雷音金剛種生微妙語三摩地語蓮華部如其教勅如儀軌一切祕密妙歌音即是妙樂金剛語諸部持誦一百數鉤召法中二十一最上法中如教說不應懈倦常持誦此答第十一問所言何人不得成就法者如我金剛手菩薩一切敬愛大樂門從彼出生一切法不清淨者不成就此答第十二問所言云何尠福人得成就者諸曼拏羅勝無等入者但當依法儀設使造罪尠福人亦於現生得成就此答第十三問此名大三昧邪大教王一切儀軌中最上儀軌爾時金剛手菩薩摩訶薩又復承諸如來教勅普遍告語梵王帝釋等諸天眾作如是言諸天子汝等於此大儀軌中應當各各亦說心明隨其所說於長夜中作諸成就廣為利益一切眾生作是言已時諸天眾咸皆歡喜踊躍慶快心生適悅即時俱共右繞世尊釋迦牟尼如來及諸如來已各各合掌恭敬頂禮復向金剛手菩薩摩訶薩前咸禮足已次第各各說自心明爾時帝釋天主先說心明曰唵嚩日囉母瑟致薩哩網酤嚕我此心明若有行人依法持誦滿一洛叉是人即得最上帝網成就及能請雨亦能止雨又能止除一切雷雹閃電等事一切鬪戰皆悉得勝乃至一切種子苗稼滋生增廣此名帝釋天儀軌爾時娑婆界主大梵天王說心明曰唵部哩部嚩莎薩多咄薩尾覩哩嚩哩𧹞婆哩仵禰嚩寫提摩呬提踰踰那鉢囉祖那夜咄我此心明若有行人依法持誦滿一洛叉是人能作息災增益敬愛降伏鉤召等法一切事業皆悉圓滿及能成就諸護摩事此名大梵天王儀軌爾時那羅延天主說心明曰唵摩野作訖囉娑達野薩哩網薩哩嚩捺摩那吽我此心明若有行人依法持誦滿一洛叉是人即能入阿脩羅宮能現一切幻化等事能作一切調伏之法乃至誦此心明滿一洛叉已即於世間得大自在此名那羅延天儀軌爾時大自在天一切三界主說心明曰唵帝哩薩哩嚩薩哩嚩商葛囉摩賀嘮󰋂囉薩哩網娑達野吽我此心明若有行人依法持誦滿百千遍是人於世間一切法中而得成就若於一切種類中誦是心明時悉能鉤召或作禁縛或令阿吠舍或令作敬愛或使其來或遣其去或使動搖或令歌舞或令迷亂或令破壞財物乃至一切受用等物或令悉得隨意受用於一切母鬼眾中得無能勝於諸曼拏羅中得為阿闍梨一切事業隨意能作乃至功行成已一切最上成就法皆得成就爾時三十三天諸天子眾說心明曰唵薩哩嚩囉底囉誐悉𠆙呼我此心明若有行人依法持誦滿洛叉數即得一切天女及阿脩羅女生信重心於一切悉帝哩中得自在愛樂復得一切人常所愛重及於天中而得自在爾時一切天女眾說心明曰唵囉底尾邏娑薩哩嚩迦母羯囉摩羯囉摩囉摩野虎虎虎虎我此心明若有行人依法持誦一遍者是人即得一切阿鉢蹉囉作大愛敬如其行人隨心所欲即得彼來施諸成就若滿四年已彼為現身作愛樂事及餘一切所作事業皆悉成就復說三十三天諸佛菩薩現集大曼拏羅當知此即世間儀軌餘所有法是不空成就勝成就法其曼拏羅相四方四門當依法粉畫種種寶樹周匝莊嚴竪立幡幢諸妙寶蓋復以彼天妙園生樹及俱尾那囉樹廣為嚴飾其內復畫帝釋宮殿中安世尊釋迦牟尼如來十六大菩薩而共圍繞如其方位依法安布於外曼拏羅次第復安諸天等眾如是安布曼拏羅已金剛阿闍梨依法結印其印以二手先作金剛拳次二小指二大指相結徐徐高起成金剛水印復持妙華入曼拏羅依法拋華後誦本部大明一遍即能請召金剛薩埵等諸賢聖然後令弟子亦如前法結印持華入曼拏羅入已拋華華所墮處即是本尊然後阿闍梨授與三昧頌曰一切佛法僧三寶執金剛尊亦復然隨力常行孝敬心汝得所欲皆成就說是頌已又復告言從今已後一切所作皆得成就此名三十三天現集會大曼拏羅爾時金剛手菩薩摩訶薩於諸如來前宣說如上祕密大教王甚深法門已復為利益諸眾生故說此頌曰我為利益諸眾生復令一切教成就說此祕密大教王總集大三昧邪法若有欲求成就者應當常發淨信心而彼大執金剛王常居其頂作衛護行人諸欲受用等常得如意復作護彼一切苦悉銷除得衛護故無諸難所說一切成就事為利未來諸有情或耳或舌或夢中得金剛手常加被諸有所求速圓滿普集祕密大三昧得一切佛及聖賢常施一切成就法爾時金剛手菩薩摩訶薩說是種種祕密法已一切如來咸共讚言善哉善哉是時一切大會等眾皆大歡喜信受奉行
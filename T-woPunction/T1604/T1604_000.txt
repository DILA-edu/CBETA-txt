偈曰義智作諸義言句皆無垢救濟苦眾生慈悲為性故巧說方便法所謂最上乘為發大心者略以五義現釋曰莊嚴大乘經論誰能莊嚴答義智能莊嚴問義智云何莊嚴答開作諸義問以何開作答以言及句問以何等言以何等句答以無垢言以無垢句無垢言者謂能至涅槃城無垢句者謂字句相應若離無垢言句則於諸義不能開曉問以何義故莊嚴答為救濟苦眾生故問眾生自苦何因救濟答為菩薩者大悲為體生憐愍故問若救他苦莊嚴何法答莊嚴如來巧說方便法問何等方便法答所謂最上乘問為誰故莊嚴答為發大乘心者問以幾義莊嚴答略以五義示現問何者五義偈曰譬如金成器譬如花正敷譬如食美膳譬如解文字譬如開寶篋是各得歡喜五義法莊嚴歡喜亦如是釋曰此中五譬即譬彼五義莊嚴如其次第能令發大心者信向故受教故思惟故修習故證得故問其義云何答金成譬為令信向轉彼心故華敷譬為令受教開示彼故食膳譬為令思惟得法味故解文譬為令修習更不思故開篋譬為令證得真實菩提分寶自覺證故由此五義分別大乘能令彼人得生愛樂問若彼法自性功德具足何義更須莊嚴為答此問偈曰譬如莊美質臨鏡生勝喜妙法莊嚴已得喜更第一釋曰譬如美質加莊像現在於鏡則生勝喜何以故為有悅故菩薩亦爾莊嚴妙法義入自心則生勝喜何以故為有問故問彼法有何功德須此莊嚴強欲令他恭敬信受耶偈曰譬如飲藥苦病差則為樂住文及解義苦樂亦如是譬如難事王因事得威力如是難解義因解得法財譬如見生寶不別則不愛如是聞妙法不覺亦不喜釋曰此三偈次第顯示妙法有三功德一顯斷障因功德二顯自在因功德三顯妙喜因功德問此義云何答如飲苦藥初時則苦以難服故後時則樂以病差故此法亦爾住文時苦味難得故解義時樂障病破故如事嚴王初時則苦難得意故後時則樂與威力故此法亦爾思惟時苦深難解故思度時樂長聖財故如見生寶未別時則不愛謂無用故識別時則深重知有用故此法亦爾修行時則不喜謂空無用故修度時則深悅知有大用故緣起品究竟釋曰有人疑此大乘非佛所說云何有此功德可得我今決彼疑網成立大乘真是佛說偈曰不記亦同行不行亦成就體非體能治文異八因成釋曰成立大乘略有八因一者不記二者同行三者不行四者成就五者體六者非體七者能治八者文異第一不記者先法已盡後佛正出若此大乘非是正法何故世尊初不記耶譬如未來有異世尊即記此不記故知是佛說第二同行者聲聞乘與大乘非先非後一時同行汝云何知此大乘獨非佛說第三不行者大乘深廣非忖度人之所能信況復能行外道制諸論彼種不可得是故不行由彼不行故是佛說第四成就者若汝言餘得菩提者說有大乘非是今佛說有大乘若作此執則反成我義彼得菩提亦即是佛如是說故第五體者若汝言餘佛有大乘體此佛無大乘體若作此執亦成我義大乘無異體是一故第六非體者若汝言此佛無大乘體則聲聞乘亦無體若汝言聲聞乘是佛說故有體大乘非佛說故無體若作此執有大過失若無佛乘而有佛出說聲聞乘者理不應故第七能治者由依此法修行得無分別智由無分別智能破諸煩惱由此因故不得言無大乘第八文異者大乘甚深非如文義不應一向隨文取義言非佛語復次若汝言初不記者由佛無功用心捨故若作此執是義不然偈曰諸佛三因緣現見亦護法如來智無礙捨者不應爾釋曰若此大乘非佛說者是為大障諸佛有三因緣何故不記一無功用智恒起是眼恒見二恒作正勤守護正法三如來智力無有障礙由此三因汝言捨而不記者不應道理復次若汝言有體者即聲聞乘是大乘體何以故即以此乘得大菩提故若作此執是義不然偈曰非全非不違非行非教授是故聲聞乘非即是大乘釋曰有四因緣非即以聲聞乘為大乘體非全故非不違故非行故非教授故非全者聲聞乘無有利他教授但為自厭離欲解脫而教授故非不違者若言聲聞乘以自方便而教授他即是他利教授是義不然何以故雖以自利安他彼亦自求涅槃勤行方便不可以此得大菩提故非行者若汝言若能久行聲聞乘行則得大菩提果是義不然非方便故聲聞乘非大菩提方便不以久行非方便能得大乘果譬如搆角求乳不可得故非教授者如大乘教授聲聞乘無是故聲聞乘不得即是大乘復次今更示汝相違義偈曰發心與教授方便及住持時節下上乘五事一切異釋曰聲聞乘與大乘有五種相違一發心異二教授異三方便異四住持異五時節異聲聞乘若發心若教授若勤方便皆為自得涅槃故住持亦少福智聚小故時節亦少乃至三生得解脫故大乘不爾發心教授勤方便皆為利他故住持亦多福智聚大故時節亦多經三大阿僧祇劫故如是一切相違是故不應以小乘行而得大乘果復次若汝言佛語有三相一者入修多羅二者顯示毘尼三者不違法空汝以一切法無自性而為教授違此三相故非佛語若作此執是義不然偈曰入自大乘經現自煩惱滅廣大甚深義不違自法空釋曰今此大乘亦不違三相入自大乘修多羅故現自煩惱毘尼故由菩薩以分別為煩惱故廣大甚深即是菩薩法空不違此空得大菩提故是故此乘與三相不相違復次前說不行者我今更示此義令汝信受偈曰有依及不定緣俗亦不普退屈忖度人寧解大乘義釋曰由有五因彼忖度者不能得入大乘境界彼智有依故不定故緣俗故不普故退屈故彼有依者智依教生非證智故不定者有時更有異智生故緣俗者忖度世諦不及第一義諦故不普者雖緣世諦但得少解不解一切故退屈者諍論辯窮即默然故大乘者即無所依乃至終不退屈不退屈者無量經中有百千偈說大乘法由得此法辯才無盡是故大乘非忖度人境問汝說聲聞乘非佛菩提方便若爾何者是耶偈曰廣大及甚深成熟無分別說此二方便即是無上乘釋曰廣大者謂諸神通由極勤方便令他信解故甚深者謂無分別智由難行故如其次第一為成熟眾生二為成熟佛法即說此二為無上菩提方便此二方便即是無上乘體問若爾有人於中怖畏過失云何偈曰不應怖而怖由怖被燒然怖引非福故長時過患起釋曰若人非怖畏處妄生怖畏是人即墮極熱惡道而被燒然何以故由此怖畏引大非福聚生由此罪故能令是人經無量劫受大熱惱問彼人復有何因生此怖畏偈曰非性非法朋少慧少因力怖此深妙法退失大菩提釋曰若人生怖由四因緣一非種性離菩薩性故二非法朋離善知識故三少慧力未解大乘法空故四少因力先世不種諸波羅蜜自性善根故由此因緣於甚深妙法橫生怖想由此想故於大菩提福智二聚應得不得是名為退汝今應知此退過患最極深重已說怖過及怖因次說不應怖畏因偈曰無異即互無有異即險處無譬種種說續說多門說非有如文義諸佛甚深體聰慧正觀人應知不應怖釋曰無異即互無者若汝言聲聞乘即是大乘無異大乘體若如是者即聲聞辟支佛乘復無有體何以故由得佛故如是一切皆是佛乘何因怖耶有異即險處者若汝許有異大乘體此體即是一切智道最為第一險處由難度故此應仰信何因怖耶無譬者於一時中無二大乘並出可以相比何因怖一不怖二耶種種說者今此大乘非獨說空亦說大福智聚應解此意何因獨怖空耶續說者一切時中決定相續說空汝非乍聞何因怖耶多門說者彼彼經中多門異說顯大要用破諸分別得無分別智若異此說無大用者如來但應言空不說如法性實際等既說有多門何因獨怖空耶非有如文義者大乘甚深不如文義何因隨文取義而怖空耶諸佛甚深體者佛性甚深卒難覺識應求了別何因怖耶由如是等因緣故聰慧正觀人於此大乘不應怖畏已說不應怖畏因次說能行此法智偈曰隨次聞思修得法及得慧此智行此法未得勿非毀釋曰若人最初依善知識能起正聞次於正義能起正憶次於真實境界得生正智次從彼彼得證法果次從彼後起解脫智是人此智隨深入遠能行此法汝若自無此智不應決定言非佛語已說能行此法智次遮怖畏此法句偈曰不解解不深深非思度解解深得解脫諸怖不應爾釋曰不解者若汝言如是深法非我所解如是起怖畏者不應爾解不深者若汝言佛解亦不深如其解深何故說深如是起怖畏者不應爾深非思度解者若汝言何故此深非思量境界如是起怖畏者不應爾解深得解脫者若汝言何故獨解深義能得解脫非思量人能得解脫如是起怖畏者不應爾如是已遮怖畏此法句次以不信成立大乘偈曰由小信界伴不解深大法由汝不解故成我無上乘釋曰小信者狹劣信解故小界者阿梨耶識中熏習小種子故小伴者相似信界為眷屬故此三若小則不信別有大乘由此不信則成我所立是無上法已說成立大乘次遮謗毀大乘偈曰隨聞而得覺未聞慎勿毀無量餘未聞謗者成癡業釋曰汝隨少聞得有覺悟不應隨聞復生謗毀汝於未聞無信可爾何以故不積善故未聞者多慎勿謗毀汝無簡別若生謗毀更增癡業壞前聞故已遮謗毀次遮邪思偈曰如文取義時師心退真慧謗說及輕法緣此大過生釋曰師心者謂自見取非智者邊求義故退真慧者如實真解未得退故謗說者毀善說故輕法者嫉所聞故緣此非福次身受大苦報是名大過起已遮邪思次遮惡意偈曰惡意自性惡不善不應起況移於善處應捨大過故釋曰惡意者是憎嫉心自性惡者此心是自性罪尚不可於過失法中起何況於非過法中起是故急應須捨大過患故成宗品究竟釋曰如此已成立大乘次依大乘攝勝歸依偈曰若人歸三寶大乘歸第一一切遍勇猛得果不及故釋曰一切歸依三寶中應知大乘歸依最為第一何以故由四種大義自性勝故何者四義一者一切遍義二者勇猛義三者得果義四者不及義此義後當說由此四義多有留難諸歸依者或能不能能者為勝已說歸依勝次勸勝歸依偈曰難起亦難成應須大志意為成自他利當作勝歸依釋曰難起者所謂勝願由弘誓故難成者所謂勝行由經無量劫故由如此難應須發大志意何以故為欲成就他利與自利故他利者所謂願行由願行是名聞因故自利者所謂大義由大義是自體果故前說四義今當先說一切遍義偈曰眾生遍乘遍智遍寂滅遍是名智慧者四種一切遍釋曰大乘歸依者有四種一切遍一者眾生一切遍欲度一切眾生故二者乘一切遍善解三乘故三者智一切遍通達二無我故四者寂滅一切遍生死涅槃體是一味過惡功德不分別故已說一切遍義次說勇猛義偈曰悕望佛菩提不退難行行諸佛平等覺勇猛勝有三釋曰大乘歸依有三種勝勇猛一願勝勇猛歸依佛時求大菩提多生歡喜知勝功德故二者行勝勇猛起修行時不退不屈難行行故三者果勝勇猛至成佛時與一切諸佛平等覺故復次由此勇猛彼諸佛子恒得善生偈曰發心與智度聚滿亦大慈種子及生母胎藏乳母勝釋曰菩薩善生有四義一者種子勝以菩提心為種子故二者生母勝以般若波羅蜜為生母故三者胎藏勝以福智二聚住持為胎藏故四者乳母勝以大悲長養為乳母故復次善生者由勇猛故恒得勝身偈曰妙相成生力大樂大方便如此四成就是名為勝身釋曰菩薩身勝有四種一者色勝得妙相嚴身勝轉輪王等相故二者力勝得成熟眾生自在力故三者樂勝得寂滅上品佛地無邊樂故四者智勝得救一切眾生大巧方便故此四成就是名佛子善生所謂色成就力成就樂成就智成就復次由此勇猛得與王子相似偈曰光授法自在巧說善治攝由此四因故佛種則不斷釋曰由四因緣王種不斷一者入位受職二者增上無違三者善能決判四者分明賞罰善生佛子亦爾一者蒙光授謂一切諸佛與大光明令受職故二者法自在謂於一切法中智慧自在他無違故三者能巧說謂對佛眾中善說法故四者善治罰謂於學戒者過惡能治功德能攝故復次由此勇猛得與大臣相似偈曰入度見覺分持密利眾生由此四因故得似於大臣釋曰有四種因是大臣功德一者入王禁宮二者見王妙寶三者祕王密語四者自在賞賜勇猛菩薩亦爾一者常得善入諸波羅蜜二者常見處處經中大菩提分寶由不忘法故三者常持如來身口意密四者常能利益無邊眾生已說勇猛義次說得果義偈曰福德及尊重有樂亦苦滅證樂證法陰習盡有滅捨釋曰大乘歸依者得此八果一者信解時得大福德聚二者發心時得三有尊重三者故意受生時得三有中樂四者解自他平等時得大苦聚滅亦得滅一切眾生苦力五者入無生忍時覺證最上樂六者得菩提時證大法陰法陰者所謂法身如此法身名為大名為勝名為常名為善聚是無邊修多羅等法藏故名大一切法中最上故名勝永無有盡故名常為力無畏等善法積聚故名善聚七者得熏習聚盡永滅無餘八者得有滅捨有捨者不住生死滅捨者不住涅槃已說得果義次說不及義偈曰大體及大義無邊及無盡由善世出世成熟神通故釋曰大乘歸依者所有善根由四因故一切聲聞辟支佛所不能及一者大體二者大義三者無邊四者無盡問此云何答大體者謂世間善根已得超過二乘故大義者謂出世善根二乘出世但自利故無邊者謂成熟善根能成熟無邊眾生故無盡者謂神通善根至無餘涅槃亦無盡故已說歸依勝義次說歸依差別偈曰希望及大悲種智亦不退三出及二得差別有六種釋曰歸依差別有六種一自性二因三果四業五相應六品類悕望為自性至心求佛體故大悲為因為一切眾生故種智為果得無上菩提故不退為業行利他難行行不退不屈故三出為相應具足三乘出離行故二得為品類世俗得法性得麁細差別故已說功德差別次說行差別偈曰歸依有大義功德聚增長意悲遍世間廣流大聖法釋曰大義謂自他利行自利行者謂功德增長復有多種若思度若數數若時節皆無有量由不可思度故不可數知故畢竟恒行時無分齊故他利行者作意及悲遍一切眾生故廣勤方便流大聖法故大聖法者大乘法故歸依品究竟釋曰已說歸依義次說種性差別偈曰有勝性相類過惡及功德金譬與寶譬九種各四種釋曰種性有九種差別一有體二最勝三自性四相貌五品類六過惡七功德八金譬九寶譬如是九義一一各有四種差別此偈總舉餘偈別釋此中先分別有體偈曰由界及由信由行及由果由此四差別應知有性體釋曰種性有體由四種差別一由界差別二由信差別三由行差別四由果差別由界差別者眾生有種種界無量差別如多界修多羅說由界差別故應知三乘種性有差別由信差別者眾生有種種信可得或有因力起或有緣力起能於三乘隨信一乘非信一切若無性差別則亦無信差別由行差別者眾生行行或有能進或有不能進若無性差別則亦無行差別由果差別者眾生菩提有下中上子果相似故若無性差別則亦無果差別由此四差別是故應知種性有體已說種性有體次說種性最勝偈曰明淨及普攝大義亦無盡由善有四勝種性得第一釋曰菩薩種性由四種因緣得為最勝一由善根明淨二由善根普攝三由善根大義四由善根無盡何以故非諸聲聞等善根如是明淨故非一切人善根攝力無畏等故餘人善根無他利故餘人善根涅槃時盡故菩薩善根不爾由此為因種性最勝已說種性最勝次說種性自性偈曰性種及習種所依及能依應知有非有功德度義故釋曰菩薩種性有四種自性一性種自性二習種自性三所依自性四能依自性彼如其次第復次彼有者因體有故非有者果體非有故問若爾云何名性答功德度義故度者出生功德義由此道理是故名性已說種性自性次說種性相貌偈曰大悲及大信大忍及大行若有如此相是名菩薩性釋曰菩薩種性有四種相貌一大悲為相哀愍一切苦眾生故二大信為相愛樂一切大乘法故三大忍為相能耐一切難行行故四大行為相遍行諸波羅蜜自性善根故已說種性相貌次說種性品類偈曰決定及不定不退或退墮遇緣如次第品類有四種釋曰菩薩種性品類略說有四種一者決定二者不定三者不退四者退墮如其次第決定者遇緣不退不定者遇緣退墮已說種性品類次說種性過失偈曰應知菩薩性略說有四失習惑與惡友貧窮屬他故釋曰菩薩種性過失略說有四種一者習惑功德不行煩惱多行故二者惡友離善知識狎弊人故三者貧窮所須眾具皆乏少故四者屬他繫屬於人不自在故已說種性過失次說種性功德偈曰功德亦四種雖墮於惡道遲入復速出苦薄及悲深釋曰菩薩種性雖有如前過失若墮惡道應知於中復有四種功德一者遲入不數墮故二者速出不久住故三者苦薄逼惱輕故四者悲深哀愍眾生亦成就故已說種性功德次說種性金譬偈曰譬如勝金性出生有四種諸善及諸智諸淨諸通故釋曰勝金性者所出有四義一者極多二者光明三者無垢四者調柔菩薩種性亦爾一者為無量善根依止二者為無量智慧依止三者為一切煩惱障智障得清淨依止四者為一切神通變化依止已說種性金性譬次說種性寶性譬偈曰譬如妙寶性四種成就因大果及大智大定大義故釋曰妙寶性者四種成就依止一者真成就依止二者色成就依止三者形成就依止四者量成就依止菩薩種性亦爾一者為大菩提因二者為大智因三者為大定因定者由心住故四者為大義因成就無邊眾生故已廣分別性位次分別無性位偈曰一向行惡行普斷諸白法無有解脫分善少亦無因釋曰無般涅槃法者是無性位此略有二種一者時邊般涅槃法二者畢竟無涅槃法時邊般涅槃法者有四種人一者一向行惡行二者普斷諸善法三者無解脫分善根四者善根不具足畢竟無涅槃法者無因故彼無般涅槃性此謂但求生死不樂涅槃人已說無性次說令入偈曰廣演深大法令信令極忍究竟大菩提二知二性勝釋曰廣演深大法者為利他故謂無智者令得大信已大信者令成就極忍能行不退已極忍者令究竟成就無上菩提二知者謂諸凡夫及諸聲聞若得如是彼諸二人則知自性性德圓滿性最為殊勝問云何勝偈曰增長菩提樹生樂及滅苦自他利為果此勝如吉根釋曰如是種性能增長極廣功德大菩提樹能得大樂能滅大苦能得自他利樂以為大果是故此性最為第一譬如吉祥樹根菩薩種性亦爾種性品究竟釋曰如說已分別菩薩種性次分別菩薩發菩提心相偈曰勇猛及方便利益及出離四大三功德二義故心起釋曰菩薩發心有四種大一勇猛大謂弘誓精進甚深難作長時隨順故二方便大謂被弘誓鉀已恒時方便勤精進故三利益大謂一切時作自他利故四出離大謂為求無上菩提故復次此四種大顯示三種功德第一第二大顯示作丈夫所作功德第三大顯示作大義功德第四大顯示受果功德此三功德以二義為緣所謂無上菩提及一切眾生由此思故發菩提心已說發心相次說發心差別偈曰信行與淨依報得及無障發心依諸地差別有四種釋曰菩薩發心依諸地有四種差別一信行發心謂信行他二淨依發心謂前七地三報得發心謂後三地四無障發心謂如來地已說差別次當廣釋問如此發心以何為根何所依止何所信何所緣何所乘何所住何等障難何等功德何等自性何所出離何處究竟偈曰大悲與利物大法將種智勝欲亦大護受障及增善福智與修度及以地地滿初根至後竟隨次解應知釋曰菩薩發心以大悲為根以利物為依止以大乘法為所信以種智為所緣為求彼故以勝欲為所乘欲無上乘故以大護為所住住菩薩戒故以受障為難起異乘心故以增善為功德以福智為自性以習諸度為出離以地滿為究竟由地地勤方便與彼彼相應故如此已廣分別次說受世俗發心偈曰友力及因力根力亦聞力四力總二發不堅及以堅釋曰若從他說得覺而發心是名受世俗發心此發心由四力一者友力發心或得善知識隨順故二者因力發心或過去曾發心為性故三者根力發心或過去曾行諸善根所圓滿故四者聞力發心或處處說法時無量眾生發菩提心故又習善根者或現在如法常聞受持等故復次彼四力發心總為二種一者不堅發謂友力發心故二者堅發謂因等三力發心故已說世俗發心次說第一義發心偈曰親近正遍知善集福智聚於法無分別最上真智生釋曰第一義發心顯有三種勝一教授勝親近正遍知故二隨順勝善集福智聚故三得果勝生無分別智故此發心名歡喜地由歡喜勝故問此勝以何為因偈曰諸法及眾生所作及佛體於此四平等故得歡喜勝釋曰四平等者一法平等由通達法無我故二眾生平等由至得自他平等故三所作平等由令他盡苦如自盡苦故四佛體平等由法界與我無別決定能通達故已說勝因次說勝差別偈曰生位及願位亦猛亦淨依餘巧及餘出六勝復如是釋曰第一義發心復有六勝一生位勝二願位勝三勇猛勝四淨依勝五餘巧勝六餘出勝問此六云何勝偈曰生勝由四義願大有十種勇猛恒不退淨依二利生巧便進餘地出離善思惟如此六道理次第成六勝釋曰生勝由四義者一種子勝信大乘法為種子故二生母勝般若波羅蜜為生母故三胎藏勝大禪定樂為胎藏故四乳母勝大悲長養為乳母故願大有十種者十大願如十地經說發此願勝故勇猛恒不退者能行難行永不退故淨依二利生者一知自近菩提二知利他方便故巧便進餘地者得趣上地方便故出離善思惟者思惟住諸地中所建立法故問云何思惟答如所建立分齊分別知故以是分別亦知無分別故已說發心次說譬喻顯此發心偈曰如地如淨金如月如增火如藏如寶篋如海如金剛如山如藥王如友如如意如日如美樂如王如庫倉如道如車乘如泉如喜聲如流亦如雲發心譬如是釋曰如此發心與諸譬喻何義相似答譬如大地最初發心亦如是一切佛法能生持故譬如淨金依相應發心亦如是利益安樂不退壞故譬如新月勤相應發心亦如是一切善法漸漸增故譬如增火極依相應發心亦如是益薪火熾積行依極故譬如大藏檀波羅蜜相應發心亦如是以財周給亦無盡故譬如寶篋尸波羅蜜相應發心亦如是功德法寶從彼生故譬如大海羼提波羅蜜相應發心亦如是諸來違逆心不動故譬如金剛毘梨耶波羅蜜相應發心亦如是勇猛堅牢不可壞故譬如山王禪波羅蜜相應發心亦如是物無能動以不亂故譬如藥王般若波羅蜜相應發心亦如是惑智二病此能破故譬如善友無量相應發心亦如是一切時中不捨眾生故譬如如意珠神通相應發心亦如是隨所欲現能成就故譬如盛日攝相應發心亦如是如日熟穀成熟眾生故譬如美樂辯相應發心亦如是說法教化攝眾生故譬如國王量相應發心亦如是能為正道不壞因故譬如倉庫聚相應發心亦如是福智法財之所聚故譬如王路覺分相應發心亦如是大聖先行餘隨行故譬如車乘止觀相應發心亦如是二輪具足安樂去故譬如涌泉總持相應發心亦如是聞者雖多法無盡故譬如喜聲法印相應發心亦如是求解脫者所樂聞故譬如河流自性相應發心亦如是無生忍道自然而流不作意故譬如大雲能成世界方便相應發心亦如是示現八相成道化眾生故如此等及二十二譬譬彼發心如聖者無盡慧經廣說應知已說發心譬喻次說不發心過失偈曰思利及得方解義亦證實如是四時樂趣寂則便捨釋曰菩薩有四種樂一思利樂謂思惟利益他時二得方樂謂至得巧方便時三解義樂謂解了大乘意時四證實樂謂證人法無我時若人棄捨眾生趣向寂滅應知是人不得菩薩如是四樂已呵不發心發心者應讚歎偈曰最初發大心善護無邊惡善增悲增故樂喜苦亦喜釋曰若菩薩初發大菩提心爾時依無邊眾生即得善護不作諸惡為此故是人遠離退墮惡道畏復次由有善及增故於樂常喜由有悲及增故於苦常喜為此故是人遠離退失善道畏已讚發心次說因此發心得不作護偈曰愛他過自愛忘己利眾生不為自憎他豈作不善業釋曰若略示彼義菩薩愛他過於自愛由此故忘自身命而利於他不為自利而損於彼由此故能於眾生絕諸惡業已說得不作護次說得不退心偈曰觀法如知幻觀生如入苑若成若不成惑苦皆無怖釋曰菩薩觀一切諸法如似知幻若成就時於煩惱不生怖菩薩觀自生處如入園苑若不成就時於苦惱亦不生怖若如是者更有何意而退菩提心耶復次偈曰自嚴及自食園地與戲喜如是有四事悲者非餘乘釋曰菩薩以自功德而為自嚴以利他歡喜而為自食以作意生處而為園地以神通變化而為戲喜如此四事唯菩薩有於二乘無菩薩既有此四事云何當退菩提心已說不退心次遮畏苦心偈曰極勤利眾生大悲為性故無間如樂處豈怖諸有苦釋曰菩薩以大悲為體是故極勤利他雖入阿鼻地獄如遊樂處菩薩如是於餘苦中豈生怖畏因此怖畏而退心耶偈曰大悲恒在意他苦為自苦自然作所作待勸深慚羞釋曰諸菩薩大悲闍梨常在心中若見眾生受苦即自生苦由此道理自然作所應作若待善友勸發深生極重慚羞偈曰荷負眾生擔懈怠醜非勝為解自他縛精進應百倍釋曰菩薩發心荷負眾生重擔若去賒緩此是醜事非為第一端正眾生菩薩應思若自若他有種種急縛謂惑業生為解此縛應須百倍精進過彼聲聞作所應作發心品究竟釋曰已說發心次說依此發心隨順修行自他利行偈曰大依及大行大果次第說大取及大忍大義三事成釋曰大依者依止大菩提而發心故大行者為利自他而發行故大果者令得無上菩提故如其次第大取者發心時攝一切眾生故大忍者發行時忍一切大苦故大義者得果時廣利一切眾生業成就故已說次第次說自他無差別偈曰他自心平等愛則於彼勝如是有勝相二利何差別釋曰菩薩得他自心平等或由信得謂世俗發心時或由智得謂第一義發心時菩薩雖有此心然愛他身則勝自身於他既有如此勝想則不復分別何者為自利何者為他利俱無別故已說無差別次說他利勝偈曰於世無怨業利彼恒自苦悲性自然起是故利他勝釋曰菩薩於諸世間久絕怨業是故恒為成就他利自身受諸勤苦由大悲為體自然起故由此道理則利他為勝問如是利他云何隨順偈曰善說令歸向令入亦令調令成亦令住令覺令解脫集德及生家得記并受職至成如來智以是利群生釋曰三種眾生謂住下中上性菩薩如其所住而攝取之以十三種隨順利益一者善說由隨教及記心故二者令歸向由神通力故三者令入由向已能令信受正教故四者令調由入已斷其疑故五者令成由成熟善根故六者令住由教授令心住故七者令覺由得智慧故八者令解脫由得神通等諸勝功德故九者集德由遍集福智故十者生家由生佛家故十一者得記由八地受記故十二者受職由十地受職故十三者得如來智由入佛地故問如此隨順云何成立偈曰不倒及不高無著亦通達能忍及調順遠去亦無盡應知此八義成就彼十三釋曰不倒者若人已住於性菩薩隨機而為說法不妄授故不高者彼歸向時不恃神通而自高故無著者彼入正法時不染眾生故通達者斷彼疑網故能忍者善成熟彼故調順者隨順教授非不調教授故遠去者隨順生家等非不遠去令他能作故無盡者菩薩利益眾生一切時願無盡故是名成就應知問此隨順云何勝差別偈曰習欲大可畏有愛動而倒樂滅斷煩惱大悲求佛法釋曰習欲者謂欲界人大可畏者身心苦多及向惡趣故有愛者謂色無色界人動而倒者彼樂無常故動行苦故倒樂滅者謂自利人斷煩惱者由煩惱所持則苦不斷為離苦故自斷煩惱而求寂滅大悲者謂利他人求佛法者此人常求一切佛法擬利一切眾生故偈曰世間求自樂不樂恒極苦菩薩勤樂他二利成上樂釋曰世間愚癡常求自樂而不得樂反得極苦菩薩不爾常勤樂他而二利成就更得第一大涅槃樂此是菩薩勝隨順差別已說利他隨順次以此行迴向眾生偈曰異根於異處異作有異行凡是諸所作迴以利眾生釋曰菩薩迴向隨眼等諸根行種種處作種種威儀業行利益眾生凡是諸行若事相應及以相似彼皆迴向一切眾生如行清淨經中廣說已說迴向心次遮不忍心偈曰眾生不自在常作諸惡業忍彼增悲故無惱亦無違釋曰眾生為煩惱所惱心不自在是故作諸惡業菩薩智慧於彼常起大忍增長大悲是故於彼不起惱心亦不欲作不隨順事已遮不忍心次顯隨順大偈曰勝出與寂靜功德及利物次第依四義說大有四種釋曰諸菩薩有四種隨順大一者勝出大於三有五趣中而勝出故如般若波羅蜜經說須菩提若色有法非無法者是摩訶衍不能勝出一切世間天人阿修羅故二者寂靜大隨向無住處涅槃故三者功德大福智二聚增長故四者利物大常依大悲不捨眾生故二利品究竟釋曰已說隨順修行次說第一義相偈曰非有亦非無非如亦非異非生亦非滅非增亦非減非淨非不淨此五無二相是名第一義行者應當知釋曰無二義是第一義五種示現非有者分別依他二相無故非無者真實相有故非如者分別依他二相無一實體故非異者彼二種如無異體故非生非滅者無為故非增非減者淨染二分起時滅時法界正如是住故非淨者自性無染不須淨故非不淨者客塵去故如是五種無二相是第一義相應知已說第一義次遮於彼起顛倒偈曰我見非見我無相非無緣異二無我故解脫唯迷盡釋曰我見非見我者無我相故何以故由我相但是分別故非無緣者煩惱習氣所起緣五受陰故異二無我故者二謂我見及五受陰亦非異此二種而有我相如是我見但是迷謬實無我相可得故解脫唯迷盡者若緣自身起解脫亦唯迷盡無別有我名解脫者故已遮妄見次訶顛倒偈曰云何依我見不見苦自性迷苦及苦者法性與無性釋曰云何依我見不見苦自性者咄哉世間云何依止我見起種種迷不能了達諸行是苦自性而常隨逐邪迷苦及苦者法性與無性者苦謂受彼苦觸苦者謂苦不斷非我與苦相應名為苦者迷苦謂不解苦自性迷苦者謂不解無我法性者唯法由人無我故無性者非法由法無我故偈曰云何緣起體現見生異見闇故不見有亦復不有見釋曰云何緣起體現見生異見者咄哉世間云何現見諸行各從緣起而依此體橫生異見謂眼等諸根體非緣起邪闇故不見有亦復不有見者由無明故緣起之法是有而不見有我體不有而復有見問若爾云何得涅槃偈曰生死與涅槃無二無少異善住無我故生盡得涅槃釋曰生死涅槃無有二乃至無有少異何以故無我平等故若人善住無我而修善業則生死便盡而得涅槃如是已遮顛倒次應說彼對治偈曰福智無邊際生長悉圓滿思法決定已通達義類性釋曰此偈顯第一集大聚位福智無邊際者由差別無數及時節無邊故生長悉圓滿者菩薩集此大聚到彼岸故思法決定已者依止定心而思惟故通達義類性者解所思諸法義類悉以意言為自性故偈曰已知義類性善住唯心光現見法界故解脫於二相釋曰此偈顯第二通達分位由解一切諸義唯是意言為性則了一切諸義悉是心光菩薩爾時名善住唯識從彼後現見法界了達所有二相即解脫能執所執偈曰心外無有物物無心亦無以解二無故善住真法界釋曰此偈顯第三見道位如彼現見法界故解心外無有所取物所取物無故亦無能取心由離所取能取二相故應知善住法界自性偈曰無分別智力恒平等遍行為壞過聚體如藥能除毒釋曰此偈顯第四修道位菩薩入第一義智轉依已以無分別智恒平等行及遍處行何以故為壞依止依他性熏習稠林過聚相故問此智力云何答譬如阿伽陀大藥能除一切眾毒彼力如此偈曰緣佛善成法心根安法界解念唯分別速窮功德海釋曰此偈顯第五究竟位緣佛善成法者諸菩薩於佛善成立一切妙法中作總聚緣故問云何總聚緣答心根安法界此明入第一義智故由此慧安住法界是故此心名根問此後復云何答解念唯分別謂此後起觀如前觀事處處念轉解知諸念唯是分別非實有故問如此知已得進何位答速窮功德海謂如是知已佛果功德海能速窮彼岸故真實品究竟釋曰說真實義已次顯菩薩神通相偈曰起滅及言音心行亦先住向彼令出離六智自在通釋曰起滅者謂生死智境知諸眾生生死故言音者謂天耳智境隨彼所起言語悉聞知故心行者謂他心智境能知他人心行差別故先住者謂宿命智境知彼先住善惡所集故向彼者謂如意智境隨彼處處往教化故出離者謂漏盡智境知彼眾生出離應不應故如此六智於諸世界六義差別遍知無礙勇猛自在是名菩薩神通自性已說自性次說修習偈曰第四極淨禪無分別智攝如所立方便依此淨諸通釋曰如所依禪如所攝智如所立方便菩薩作意修習則得最上神通已說修通次說得果偈曰三住住無比所住善供養令彼得清淨是說神通果釋曰神通有三種果一勝住果此住有三種一聖住二梵住三天住所得無比無上故二善供養果隨所住處世間眾生大供養故三令他清淨果能令供養者得清淨故問神通有六種業一自業二他業三光業四戲業五化業六淨業此云何偈曰世生成壞事見彼猶如幻種種他所欲自在隨意成釋曰此偈上半顯示自業見諸世界及諸眾生若成若壞猶如幻故下半顯示他業謂動地放光等事隨他所欲自在現故十種自在如十地經說偈曰神光照惡趣令信生善道威力震天宮動殿令魔怖釋曰此偈顯示光業光業二種一救苦二怖魔上半偈明救苦謂下照惡道眾生令發信心得生善道故下半偈明怖魔謂上照天宮動魔宮殿令魔驚怖故偈曰遊戲諸三昧僧中最第一恒現三種化以是利眾生釋曰此偈上半顯示戲業於佛眾中遊戲諸定最得自在下半顯示化業化有三種一業化工巧業處自在化故二隨化隨他所欲自在化故三上化住兜率天等勝上化故以是三化恒為利益偈曰智力普自在剎土隨欲現無佛令聞佛懸擲有佛境釋曰此偈顯示淨業淨業二種一淨剎土二淨眾生上半偈明淨剎土由智自在隨彼所欲能現水精琉璃等清淨世界故下半偈明淨眾生於無佛世界能令聞佛起淨信心生有佛處故已說業用次說相應偈曰成熟眾生力諸佛所稱譽發語無不信如是說相應釋曰神通相應有三種一成生相應譬如鳥翅初得成就二稱譽相應常得諸佛之所讚歎三信受相應凡所言說人皆信受已說相應次說住神通具偈曰六智及三明八解八勝處十遍諸三昧勇猛資神通釋曰菩薩住神通具有六種差別一六智二三明三八解脫四八勝處五十遍入六諸三昧如是六義是分別神通具差別已說住神通具次說神通大偈曰能安不自在常勤於利物行有無怖畏勇猛如師子釋曰菩薩神通有三種大一自在大眾生由煩惱故不得自在菩薩智力能自在安置故二歡樂大由常勤利益眾生一向樂故三無畏大行三有中得極勇猛如師子故神通品究竟釋曰已說諸菩薩神通諸菩薩云何自成熟偈曰欲信捨悲忍念力堅支具應知自成熟此九皆上品釋曰菩薩有九種自成熟一者欲成熟由悕求大法故二者信成熟由淨心說者故三者捨成熟由滅離煩惱故四者悲成熟由憐愍眾生故五者忍成熟由能行難行故六者念成熟由一切受持故七者力成熟由皆能通達故八者堅成熟由惡魔外道不能奪故九者支成熟由善分圓滿故如此九種窮最上位是名成熟相此九成熟一一有因有體有業今當說偈曰近友聞亦思勝勇勝究竟攝法及受法說欲成熟相釋曰親近善友聽聞正法如法思惟此三能起大欲是名欲因上大精進一切不思議處究竟無疑是名欲體於大乘法有災橫處則能守護菩薩所說信心領受是名欲業偈曰如來福智聚淨心不可壞速受定智果說信成熟相釋曰婆伽婆如是廣說是名信因得不壞淨是名信體得定智果是名信業偈曰善護於六根離惡起對治樂修諸善法說捨成熟相釋曰以念倚等善護六根是名捨因離不善覺起無間道是名捨體一切善法恒樂修習是名捨業偈曰見諸眾生苦哀憐離小心受身世間勝說悲成熟相釋曰菩薩見眾生苦是名悲因起極憐愍遠離小乘心是名悲體得一切世間勝諸地不退是名悲業偈曰持性數修習極苦能安忍善根恒樂進說忍成熟相釋曰持耐忍謂名門數習成性是名忍因能受極風寒等苦是名忍體隨勝生處恒修善法是名忍業偈曰報淨善隨順極入善惡說能起大般若說念成熟相釋曰得清淨器是名念因隨所聞說善惡二義聞思修已深了不忘是名念體能生出世般若是名念業偈曰二聚界圓滿果起依最上世間得第一說力成熟相釋曰福智二聚種子充滿是名力因能得最上依止是名力體世間第一隨意成熟是名力業偈曰深觀妙法理諸魔不可奪能與異部過說堅成熟相釋曰妙法道理作心觀察是名堅固惡魔波旬不能障礙是名堅體能與他部而作過失是名堅業偈曰所有善根聚依勤能發起離惡及修善說支成熟相釋曰彼成熟善根聚是名支因依此因能發起上精進是名支體離諸不善樂修勝善是名支業偈曰如此九種物自熟亦熟他增善增法身如世極親者釋曰欲等九物能自成熟亦成熟他常增長一切善根及增長法身由此二種增故如似世間第一親者已說菩薩自得成熟次說菩薩成熟眾生偈曰癰熟則堪治食熟則堪噉眾生熟亦爾二分捨用故釋曰二分者一障分二治分障熟須捨如癰熟須潰治熟須用如食熟須噉是名成熟依止已說成熟依止次說成熟差別偈曰捨普勝隨善得常漸為八如此諸成熟是說差別種釋曰成熟他相有八種一者捨成熟令滅煩惱故二者普成熟化以三乘故三者勝成熟過外道法故四者隨成熟應機說故五者善成熟心恭敬故六者得成熟令不倒解故七者常成熟令永不退故八者漸成熟令次第增長故已說成熟差別次說成熟心勝偈曰利子及利親利己三利勝菩薩利一切過彼勝無比釋曰譬如世人安樂自子安樂自親安樂自身此心最勝菩薩普欲成熟一切眾生過彼三心不可為比是故菩薩成熟眾生其心最勝問此勝云何成立偈曰世間不自愛何況能愛他菩薩自愛捨但為愛他故釋曰世人雖欲自愛尚不能自安利處況能愛他安他利處菩薩不爾捨於自愛但為愛他是故成熟眾生勝過於彼問用此心勝云何成熟偈曰身財一切捨平等及無厭所乏令充足安立於善根釋曰此偈顯示檀波羅蜜成熟眾生檀有三種一資生檀內外身財一切捨故二平等檀於諸施田離高下故三無厭檀勇猛恒施不疲倦故以是三檀二世隨攝於現在世皆令充足於未來世安立善根偈曰常與性及滿自樂不放逸引入於戒足二果常無盡釋曰此偈顯示尸波羅蜜成熟眾生菩薩有五種尸羅一者常尸羅生生常有故二者自性尸羅無功用心住真實體故三者圓滿尸羅十善業道皆具足故如十地經說四者自樂尸羅恒自愛樂故五者不放逸尸羅念念無犯故以是五種尸羅二世隨攝於現在世安立戒品於未來世令依報二果功德無絕偈曰不益得益想極忍解方便令彼起隨順及種諸善根釋曰此偈顯示羼提波羅蜜成熟眾生若他以不饒益事來向菩薩菩薩於彼得饒益解起極忍辱何以故由彼隨順令我忍波羅蜜得增長故亦以是忍二世隨攝於現在世令起歸向於未來世令種善根偈曰久劫行上勤利物心無退令生一念善況欲善無量釋曰此偈顯示毘梨耶波羅蜜成熟眾生菩薩於億百千劫行最上精進為成熟無邊眾生心無退轉以是精進二世隨攝於現在世但令得生一念善心況於未來令無量善根皆得增益偈曰得上自在禪離染及見慢現在令歸向未來善法增釋曰此偈顯示禪波羅蜜成熟眾生菩薩所得禪定遠離愛見慢等故自在最上以是禪定二世隨攝於現在世令歸向第一妙法於未來世令增長一切善根偈曰知真及知意能斷一切疑於法令恭敬自他功德滿釋曰此偈顯示般若波羅蜜成熟眾生知真者解法不顛倒故知意者了達眾生心行斷彼疑故以是般若二世隨攝於現在世令向大法深生恭敬於未來世令彼自身功德及他身功德皆得圓滿偈曰善趣及三乘大悲有三品盡於未來際如是熟眾生釋曰此偈顯示大成熟相有三種一者位大謂窮四位安立善道及以三乘二者品大悲極三品下者信行地中者初地至七地上者八九十地三者時大時節無邊盡未來際菩薩如是利益眾生是名大成熟相成熟品究竟釋曰已說菩薩成熟眾生次說菩薩得一切種智偈曰一切難已行一切善已集一切時已度一切障已斷釋曰此偈顯一切種智因圓滿一切難已行者由具足行無量百千種難行行未曾疲倦故一切善已集者由具足聚集諸波羅蜜自性善根故一切時已度者由具足經長時大劫阿僧祇故一切障已斷者由具足斷一切大乘障謂諸地所有微細障故偈曰成就一切種此即為佛身譬如大篋開眾寶無不現釋曰此偈顯一切種智果圓滿有三義分別一至得二自性三譬喻成就一切種者謂至得分別從此已後成就一切種智故此即為佛身者謂自性分別即說一切種智為佛身體故譬如大篋開眾寶無不現者謂譬喻分別不可思議菩提分寶皆現前故已說一切種智為佛身次說此身無二相偈曰白法為佛身非無亦非有佛為法寶因法則善根因釋曰白法為佛身者轉六波羅蜜等一切善法為佛體故非無亦非有者此體非無何以故真如無別故亦復非有何以故自性不成就故是名無二相佛為法寶因者佛說一切法故及以神通力故法則善根因者眾生為田善根為穀如是法寶於所化眾生田生長善根穀故偈曰具法亦離法如藏亦如雲生法雨法雨故成如是譬釋曰此偈重顯前義具法亦離法者諸佛具足一切善法故遠離一切不善法故如藏亦如雲者佛寶如藏法寶如雲問此以何義答生法雨法雨故成如是譬佛寶能出生法寶與大藏相似法寶能生長一切眾生善根與大雲相似已說佛身無二相次說是無上歸依偈曰諸佛常救護眾生三染污諸惑諸惡行及以生老死釋曰此偈略顯救護義諸佛常救護者由畢竟救護故問救護何法答眾生三染污謂煩惱染污業染污生染污諸惑者即煩惱染污諸惡行者即業染污及以生老死者即生染污問云何救護答於此三種眾生一切時救護不捨即是畢竟義偈曰諸災及惡趣身見亦小乘如是諸眾生一切皆救護釋曰此偈廣顯救護義諸災者謂盲聾瘖瘂狂亂形殘等眾生由佛力故盲者得視聾者得聽瘂者能言狂者得正亂者得定形殘者得具足如是救護惡趣者謂地獄等眾生放火照觸令得離苦不復更入如是救護身見者謂著我眾生令得人無我解入二乘涅槃如是救護小乘者謂二乘性不定眾生方便引入大乘如是救護偈曰佛為勝歸處無比故無上如前種種畏無不令脫者釋曰此偈顯歸依勝由佛無譬喻故為無上是故如前所說三種染污眾生及餘災等眾生一切皆能救護偈曰諸佛善滿身一切世間勝妙法化眾生以度悲海故釋曰此偈顯歸依勝因諸佛善滿身一切世間勝者此由自利究竟由力無畏等諸善功德自性滿故妙法化眾生以度悲海故者善解教化眾生方便及度大悲海岸究竟故偈曰盡於未來際普及一切生恒時利益彼是說歸依大釋曰此偈顯歸依大大有三義一者時大窮一切眾生生死際故二者境大以一切眾生為境故三者事大恒時作利益救脫其苦令出離故已說無上歸依次說如來轉依相偈曰二障種恒隨彼滅極廣斷白法圓滿故依轉二道成釋曰此偈顯示轉依有離有得二障種恒隨彼滅極廣斷者此明所治遠離謂煩惱障智障二種種子無始已來恒時隨逐今得永滅極者一切地廣者一切種此皆斷故白法圓滿故依轉二道成者此明能治成就謂佛體與最上圓滿白法相應爾時依轉得二道成就一得極清淨出世智道二得無邊所識境界智道是名轉依偈曰彼處如來住不動如山王尚悲樂滅人況著諸有者釋曰此偈顯示如來轉依諸轉中勝何以故如來轉依住無漏界處如山王鎮地安住不動如此轉已見於聲聞緣覺樂寂滅人尚生憐愍何況遠邊下賤著有苦惱眾生偈曰他利及無上不轉及不生廣大與無二無住亦平等殊勝與遍授是說如來轉顯示十功德差別義應知釋曰此二偈顯示如來轉依有十種功德差別何等為十一者他義轉謂轉依已為利他故二者無上轉謂轉依已一切法中而得自在過二乘轉故三者不轉轉謂轉依已染污諸因不能轉此依彼依轉故四者不生轉謂轉依已一切染污法畢竟不起故五者廣大轉謂轉依已示現得大菩提及般涅槃故六者無二轉謂轉依已生死涅槃無有二故七者不住轉謂轉依已有為無為俱不住故八者平等轉謂轉依已與聲聞緣覺同解脫煩惱障故九者殊勝轉謂轉依已力無畏等一切佛法無與等故十者遍授轉謂轉依已恒以一切乘而教授故偈曰如空遍一切佛亦一切遍虛空遍諸色諸佛遍眾生釋曰此偈顯示佛體一切遍與虛空相似初二句直說後二句釋說譬如虛空遍一切色聚佛體亦爾遍一切眾生聚若以眾生現非佛故言佛體不遍者是義不然未成就故偈曰譬如水器壞月像不現前如是眾生過佛像亦不現釋曰此偈顯示佛體雖遍而眾生不見譬如水器破壞不見月像如是眾生過失不見佛像此義得成偈曰譬如火聚性或然或滅盡如是諸佛化或出或涅槃釋曰此偈顯示諸佛教化有出有沒譬如火性有時熾然有時滅盡諸佛教化亦復如是有時示現出世有時示現涅槃如是已說如來轉依次說如來事業恒無功用偈曰意珠及天鼓自然成自事佛化及佛說無思亦如是釋曰此偈顯示佛事無功用譬如如意寶珠雖復無心自然能作種種變現如來亦爾雖復無功用心自然能起種種變化譬如天鼓雖復無心自然能出種種音聲如來亦爾雖復無功用心自然能說種種妙法偈曰依空業無間而業有增減依界事不斷而事有生滅釋曰此偈顯示佛事無間譬如世間依空所作無時斷絕諸佛亦爾依無漏界而作佛事亦無斷絕譬如世間依空所作有增有減諸佛亦爾依無漏界而作佛事亦有生滅已說無功用心不捨佛事次說無漏法界甚深偈曰如前後亦爾及離一切障非淨非不淨佛說名為如釋曰此偈顯示法界清淨相如前後亦爾者所謂非淨由自性不染故及離一切障者所謂非不淨由後時客塵離故非淨非不淨佛說名為如者是故佛說是如非淨非不淨是名法界清淨相偈曰清淨空無我佛說第一我諸佛我淨故故佛名大我釋曰此偈顯示法界大我相清淨空無我者此無漏界由第一無我為自性故佛說第一我者第一無我謂清淨如彼清淨如即是諸佛我自性諸佛我淨故故佛名大我者由佛此我最得清淨是故號佛以為大我由此義意諸佛於無漏界建立第一我是名法界大我相偈曰非體非非體如是說佛體是故作是論定是無記法釋曰此偈顯示法界無記相作體者人法二相不可說故非非體者如相實有故如是說佛體者由此因緣故說佛體非體非非體是故作是論定是無記法者無記謂死後有如來死後無如來死後亦有如來亦無如來死後非有如來非無如來如是四句不可記故是故法界是無記相偈曰譬如鐵熱息譬如眼瞖除心智息亦爾不說有無體釋曰此偈顯示法界解脫相譬如鐵熱息譬如眼瞖除者如是二物熱息瞖除可說非體非非體何以故非體者由熱瞖無相故非非體者由息相有體故心智息亦爾不說有無體者諸佛心智以貪為熱以無明為瞖彼二若息亦說非體非非體何以故非體者由貪及無明息故非非體者由心慧解脫有故是名法界解脫相已說相甚深次說處甚深偈曰諸佛無漏界非一亦非多前身隨順故非身如空故釋曰此偈顯示法界處甚深諸佛無漏法界非一亦非多何以故非一者由前身隨順故非多者由非身故問云何非身答如虛空故是名法界處甚深已說處甚深次說業甚深偈曰譬如大寶藏眾寶之所依淨界亦如是佛法之依止釋曰此偈顯示法界依止業由清淨法界為力無畏等諸菩提分寶所依止故偈曰譬如密雲布灑雨成百穀淨界亦如是流善熟眾生釋曰此偈顯示法界成熟眾生業由從清淨法界流諸善根成熟眾生故偈曰譬如日月盈皎淨輪圓滿淨界亦如是善根聚圓滿釋曰此偈顯示法界到究竟業聚謂福智由清淨法界如此二聚得圓滿故偈曰譬如日輪出流光照一切淨界亦如是流說化群生釋曰此偈顯示法界說正法業偈曰譬如日光合同事照世間淨界亦如是佛合同業化釋曰此偈顯示法界化所作業譬如多日多光一時和合同作一事謂乾熟等如是多佛多智一時和合同作一業謂變化等偈曰譬如日光照無限亦一時淨界佛光照二事亦如是釋曰此偈顯示法界無分別業譬如日光普照無有分限亦復一時如是佛光普照無限一時亦復如是偈曰譬如諸日光說有雲等翳淨界諸佛智說有眾生障釋曰此偈顯示法界不作業譬如日光雲等為翳是故不照如是佛光眾生過失為障五濁多故是故不有所作偈曰譬如滋灰力染衣種種色淨界行願力解脫種種智釋曰此偈顯示法界解脫智業譬如別衣由滋灰力有處得種種色有處不得種種色三乘淨界亦爾由行願力諸佛解脫得種種智二乘解脫不得種種智偈曰無漏界甚深相處業三種諸佛如是說譬如染畫空釋曰此偈重顯前甚深義無漏界甚深相處業三種者此無漏界世尊略說三種甚深一者相甚深二者處甚深三者業甚深相甚深有四種一清淨相二大我相三無記相四解脫相如其次第由前四偈所顯處甚深一種謂一多不住故由第五偈所顯業甚深有八種一寶依止業二成熟眾生業三到究竟業四說正法業五化所作業六無分別業七智不作業八解脫智業如其次第由後八偈所顯諸佛如是說譬如染畫空者此無漏界無有戲論譬如虛空是故甚深如是甚深差別說者譬如染於虛空畫於虛空是義應知偈曰一切無別故得如清淨故故說諸眾生名為如來藏釋曰此偈顯示法界是如來藏一切無別故者一切眾生一切諸佛等無差別故名為如得如清淨故者得清淨如以為自性故名如來以是義故可說一切眾生名為如來藏已說無漏界甚深次說諸佛變化偈曰聲聞及緣覺菩薩與如來初化退世間至佛退菩薩釋曰此偈顯示增上變化一切世間變化聲聞變化能退一切聲聞變化緣覺變化能退一切緣覺變化菩薩變化能退一切菩薩變化諸佛變化能退無有一人變化能退諸佛變化是故如來變化最得增上偈曰如是佛變化無量不思議隨人隨世界隨時種種現釋曰此偈顯示甚深變化此甚深有二種一者無量二者不思議問此事云何答隨何根人隨何世界隨何時節如其差別若多若少種種變化如是無量亦不思議是故如來變化最為甚深自下次說別轉變化偈曰如是五根轉變化得增上諸義遍所作功德千二百釋曰此偈顯示轉五根變化此變化得二種增上一者得諸義遍所作謂一一根皆能互用一切境界故二者得功德千二百謂一一根各得千二百功德故偈曰如是意根轉變化得增上極淨無分別恒隨變化行釋曰此偈顯示轉意根變化意根謂染污識由此轉故得極淨無分別智恒與一切變化隨行共所作故偈曰如是義受轉變化得增上淨土如所欲受用皆現前釋曰此偈顯示轉義受變化義謂五塵受謂五識由此二轉剎土清淨所欲現前隨意受用偈曰如是分別轉變化得增上諸智所作業恒時無礙行釋曰此偈顯示轉分別變化分別謂意識由此轉故諸智所作一切時變化無有障礙偈曰如是安立轉變化得增上住佛不動句不住於涅槃釋曰此偈顯示轉安立變化安立謂器世界由此轉故住佛不動無漏法界得不般涅槃恒起增上變化偈曰如是欲染轉變化得增上住佛無上樂示現妻無染釋曰此偈顯示轉欲染變化由此轉故得二種變化一者得無上樂住二者得於妻無染偈曰如是空想轉變化得增上隨欲一切得所去皆無擁釋曰此偈顯示轉空想變化由此轉故得二種變化一者所欲皆得得虛空藏故二者所去無擁得虛空解故偈曰如是無量轉如是無量化不思議所作諸佛依無垢釋曰此偈總結前義由無量轉故得無量變化如是諸佛不思議業一切皆依無漏法界是義應知已說諸佛變化次說諸佛成熟眾生偈曰令集亦令長令熟亦令脫熟熟不無餘世間無盡故釋曰此偈顯示次第成熟因未集善根者令聚集已集善根者令增長已長善根者令成熟已熟善根者令解脫使得最極清淨如是十方諸佛各各善說熟已復熟不般涅槃何以故由諸世間無有盡故偈曰難得已具得處處為物歸希有非希有由得善方便釋曰此偈顯示已熟菩薩行非希有相難得已具得處處為物歸者無上菩提最上功德此未曾有今已具足相應由此相應故能恒於十方世界為物歸處希有非希有者如是處處成熟眾生是為希有如此希有亦非希有何以故由得善方便故善方便者謂隨機道即是清淨行偈曰轉法及法沒得道亦涅槃處處方便起不動真法界釋曰此偈顯示普遍成熟因轉法及法沒得道亦涅槃者謂於一剎那中有處示現轉無量法輪有處示現正法滅盡有處示現得大菩提有處示現入於涅槃此由眾生行不同故處處方便起不動真法界者若眾生應可成熟如來隨彼住處處處教化然於無漏法界亦復不動偈曰不起分別意成熟去來今處處化眾生三門常示現釋曰此偈顯示自然成熟因不起分別意成熟去來今者一切諸佛不作是念我曾成熟眾生我當成熟眾生我今成熟眾生何以故由無分別故處處化眾生三門常示現者雖無功用而一切時以諸善根於十方世界遍以三門成熟眾生三門者謂三乘教門故偈曰如日自然光照闇成百穀法日光亦爾滅惑熟眾生釋曰此偈譬顯自然義譬如日輪無勤方便自然放光處處破闇成熟百穀諸佛亦爾雖無功用以法日光處處滅惑成熟眾生偈曰一燈燃眾燈極聚明無盡一熟化多熟無盡化亦然釋曰此偈顯示展轉成熟因譬如一燈傳然眾燈極大燈聚無量無數而一燈無盡諸佛亦爾一佛成熟化多成熟極大眾生聚無量無數然其化力亦復無盡偈曰巨海納眾流無厭復無溢佛界攝眾善不滿亦不增釋曰此偈顯示無厭成熟因譬如巨海廣納百川無有厭足亦無盈溢為容受故佛界亦爾常攝無量清淨善根而不滿足亦不增長由希有故已說諸佛成熟眾生次說諸佛法界清淨偈曰二障已永除法如得清淨諸物及緣智自在亦無盡釋曰此偈顯示法界性義二障已永除法如得清淨者謂清淨相由煩惱障及智障悉永盡故諸物及緣智自在亦無盡者謂自在相由於諸物及緣彼智二種自在永無盡故偈曰一切種如智修淨法界因利樂化眾生此果亦無盡釋曰此偈顯示法界因義一切種如智修淨法界因者謂為清淨法界於一切時修一切種如門智以為因故利樂化眾生此果亦無盡者謂為教化眾生於一切時與一切眾生利樂二果恒無盡故偈曰發起身口心三業恒時化二門及二聚方便悉圓滿釋曰此偈顯示法界業義發起身口心三業恒時化者謂起身業口業心業一切時教化眾生故二門及二聚方便悉圓滿者論具足二門二聚為方便故二門謂三昧門陀羅尼門二聚謂福德聚智慧聚偈曰自性及法食變化位差別此由法界淨諸佛之所說釋曰此偈顯示法界位義自性及法食變化位差別者謂自性身食身化身位差別故此由法界淨諸佛之所說者若法界不清淨此位不成故已說諸佛法界清淨次說諸佛三身偈曰性身及食身化身合三身應知第一身餘二之依止釋曰一切諸佛有三種身一者自性身由轉依相故二者食身由於大集眾中作法食故三者化身由作所化眾生利益故此中應知自性身為食身化身依止由是本故偈曰食身於諸界受用有差別眾土名身業一切皆異故釋曰食身於一切世界中諸徒眾諸剎土諸名號諸身諸業如此諸受用事悉皆不同偈曰平等微細身受用身相合應知受用身得是化身因釋曰平等謂自性身一切諸佛等無別故微細者由此身難知故受用身謂食身此身與平等身合由依起故應知受用身復是化身因者由所欲受用一切示現故偈曰化佛無量化是故名化身二身二利成一切種建立釋曰由化身諸佛於一切時化作無量差別佛由此化故名為化身二身者謂食身化身二利者謂自利他利食身以自利成就為相化身以他利成就為相如此二利一切種成就故次第建立食身及化身偈曰工巧及出生得道般涅槃示此大方便令他得解脫釋曰復次化身者於一切時教化眾生或現工巧或現出生或現得菩提或現般涅槃如是種種示大方便皆令眾生而得解脫此是他利成就相偈曰應知佛三身是佛身皆攝自他利依止示現悉三身釋曰應知此三身攝一切諸佛身示現一切自利他利依止故偈曰由依心業故三佛俱平等自性無間續三佛俱常住釋曰彼三種身如其次第一切諸佛悉皆平等由依故一切諸佛自性身平等法界無別故由心故一切諸佛食身平等佛心無別故由業故一切諸佛化身平等同一所作故復次一切諸佛悉同常住由自性常故一切諸佛自性身常住畢竟無漏故由無間常故一切諸佛食身常住說法無斷絕故由相續常故一切諸佛化身常住雖於此滅復彼現故已說諸佛身次說諸佛智偈曰四智鏡不動三智之所依八七六五識次第轉得故釋曰四智鏡不動三智之所依者一切諸佛有四種智一者鏡智二者平等智三者觀智四者作事智彼鏡智以不動為相恒為餘三智之所依止何以故三智動故八七六五識次第轉得故者轉第八識得鏡智轉第七識得平等智轉第六識得觀智轉前五識得作事智是義應知偈曰鏡智緣無分相續恒不斷不愚諸所識諸相不現前釋曰此偈顯示轉第八識得鏡智鏡智緣無分者於一切境界不作分段緣故相續恒不斷者於一切時常行不斷絕故不愚諸所識者了知一切境界障永盡故諸相不現前者於諸境界離行相緣無分別故偈曰鏡智諸智因說是大智藏餘身及餘智像現從此起釋曰此偈顯示鏡智用鏡智諸智因說是大智藏者彼平等智等諸智一切種皆以鏡智為因是故此智譬如大藏由是諸智藏故餘身及餘智像現從此起者餘身謂受用身等餘智謂平等智等由彼身像及彼智像一切皆從此智出生是故佛說此智以為鏡智偈曰眾生平等智修淨證菩提不住於涅槃以無究竟故釋曰此偈顯示轉第七識得平等智眾生平等智修淨證菩提者若諸菩薩證法現前時即得一切眾生平等智若修習此智最極清淨即得無上菩提不住於涅槃以無究竟故者由眾生無盡故無究竟無究竟故不住涅槃由此義故說為平等智偈曰大慈與大悲是二恒無絕眾生若有信佛像即現前釋曰此偈顯示平等智用大慈與大悲是二恒無絕者諸佛如來於一切時隨逐眾生何以故大慈大悲無斷絕故眾生若有信佛像即現前者如其所信隨彼現故是故或有眾生見如來青色或有眾生見如來黃色如是一切此前二智即是法身偈曰觀智識所識恒時無有礙此智如大藏總持三昧依釋曰此偈顯示轉第六識得觀智觀智於所識一切境界恒無障礙譬如大藏與一切陀羅尼門一切三昧門而為依止何以故如是二門皆從此智生故偈曰恒在大眾中種種皆示現能斷諸疑網雨大法雨故釋曰此偈顯示觀智用義如偈說此觀智即是食身偈曰事智於諸界種種化事起無量不思議為利群生故釋曰此偈顯示轉前五識得作事智彼作事智於一切世界中作種種變化事無量無邊不可思議如此等業皆為利益一切眾生故此作事智即是化身偈曰攝持及等心開法亦作事如是依四義次第四智起釋曰攝持者謂聞法攝持故等心者謂於一切眾生得自他平等故開法者謂演說正法故作事者謂起種種化業故依第一義鏡智起依第二義平等智起依第三義觀智起依第四義作事智起偈曰性別及不虛一切亦無始無別故不一依同故不多釋曰此偈顯示諸佛不一不多不一者由性別故不虛故一切故無始故無別故性別者由無邊諸佛性別若言唯有一佛而有當得菩提者是義不然故佛不一不虛者若福智聚虛則應餘菩薩不得菩提由二聚不虛故是義不然故佛不一一切者若言唯有一佛則應是佛不利益一切眾生由佛建立一切眾生作佛故是義不然故佛不一無始者若言唯有最初一佛是佛應無福智二聚而得成佛是義不然故佛不一無別者若言有別佛無福智二聚是義不然故佛不一不多者由依同故一切諸佛法身由依無漏界故已說諸佛智次說入佛方便偈曰分別若恒有真實則永無分別若永無真實則恒有釋曰若分別自性是恒有則真實自性是永無由不可得故若分別自性是永無則真實自性是恒有由可得故偈曰欲修最上修不見一切修欲得最上得不見一切得釋曰彼如是最上修彼修不可得彼如是最上得彼得不可得偈曰尊重及長時觀佛希有法緣此速得佛去佛菩提遠釋曰若有菩薩於佛世尊極生尊重及長時正勤觀佛未曾有法緣此觀心及長時精進而謂我當速得無上菩提應知如是菩薩去佛菩提則為甚遠何以故彼有慢故偈曰觀法唯分別此義如前知菩薩無分別說彼速成佛釋曰若菩薩觀一切諸法唯是分別觀彼分別亦無分別即得入彼無生忍位由如此義說得菩提已說入佛方便次說諸佛同事偈曰應知諸河水別依亦別事水少虫用少未入大海故一切入大海一依亦一事水大虫用大亦復常無盡如是諸別解別意亦別業解少利益少未入佛體故一切入佛體一解亦一意解大利益大極聚亦無盡釋曰別水譬諸菩薩別解別依譬諸菩薩別意一水譬諸如來一解一依譬諸如來一意由諸河水別故水事業亦別由水少故水虫受用亦少何以故未得同入大海故諸菩薩亦爾由解別故作業亦別由解少故利益眾生亦少何以故未得同入佛體故諸水若入大海即同一依即同一體由水一故事業亦一由水大故水虫受用亦大若諸菩薩同入佛體即同一意即同一解由解一故作業亦一由解大故利益亦大極一切眾生聚亦無有盡如是已說諸佛體用次說一偈勸進悕求偈曰無比圓白法眾生利樂因樂住無盡藏智者應求發釋曰無比圓白法者由佛自利成就故眾生利樂因者由佛利他成就故樂住無盡藏者由佛善根無過無上是無盡樂藏故智者應求發者有智之人應求如此最勝樂住而發大菩提心故菩提品究竟釋曰已說無上菩提隨順菩提者所謂信此信相今當說偈曰已生及未生正受及似受他力亦自力有迷亦不迷現前不現前聽法及求義觀察等十三分別於信相釋曰信相差別有十三種一者已生信謂過去現在信二者未生信謂未來信三者正受信謂內信四者似受信謂外信五者他力信謂麁信由善友力生故六者自力信謂細信由自力生故七者有迷信謂惡信由顛倒故八者不迷信謂好信由無倒故九者現前信謂近信由無障故十者不現前信謂遠信由有障故十一者聽法信謂聞信由聞生故十二者求義信謂思信由思生故十三者觀察信謂修信由修生故已說信相差別次說信種差別偈曰可奪間無間有多亦有少有覆及無覆相應不相應有聚亦無聚極入亦遠入復此十三義分別於信種釋曰信種差別亦有十三一者可奪信謂下品信二者有間信謂中品信三者無間信謂上品信四者多信謂大乘信五者少信謂小乘信六者有覆信謂有障信由不能勝進故七者無覆信謂無障信由能勝進故八者相應信謂熟修信由恒行及恭敬行故九者不相應信謂不熟修信由離前二行故十者有聚信謂有果信由能得大菩提故十一者無聚信謂無果信由不能得大菩提故十二者極入信謂功用信從初地至七地故十三者遠入信謂極淨信從八地至佛地故已說信種次說信障難偈曰多忘亦懈怠行迷并惡友善羸及邪憶放逸復少聞聞喜及思喜因定增上慢應知此等過障礙於信相釋曰障者相違義多忘者於已生信為障懈怠者於未生信為障行迷者於正受似受信為障如先所受能受執著故惡友者於他力信為障以倒法令受故善羸者於自力信為障邪憶者於不迷信為障放逸者於現前信為障少聞者於聽法信為障不聽了義故聞喜者於求義信為障少思惟故思喜及定慢者於觀察信為障少修及不細觀察故問何障障信種偈曰不厭及不習有厭亦有覆無應及無聚應知障信種釋曰不習者於可奪信有聞信為障不厭者於小信為障不厭生死故有厭者於大信為障厭生死故有覆者於無覆信為障無應者於相應信為障無聚者於有聚信為障已顯示信障難次讚歎信功德偈曰信有大福德不悔及大喜不壞將堅固進位并得法自利與他利亦復速諸通以此諸功德讚歎信利益釋曰大福德者讚現在信不悔者讚過去信不追變故大喜者讚正受信及似受信定相應故不壞者讚友力信正道不壞故堅固者讚自力信不退捨故進位者讚不迷信現前信聽法信求義信觀察信有間信得法者讚無間信自利者讚少信他利者讚多信速通者讚諸自分信謂無覆信相應信有聚信極入信速入信偈曰狗龜奴王譬次第譬四信習欲習諸定自利利他人釋曰譬如餓狗求食無厭諸習欲人信亦復如是於一切時種種信故譬如盲龜水中藏六諸習外定人信亦復如是唯知修習世間定故譬如賊奴畏主勤作諸自利人信亦復如是為怖生死勤方便故譬如大王自在詔勅諸利他人信亦復如是增上教化無休息故菩薩自解諸信復廣分別令他得解如是勸諸眾生生大乘信已讚信功德次遮下劣心偈曰人身及方處時節皆無限三因菩提得勿起下劣心釋曰人身及方處時節皆無限者得無上菩提有三因無限一者人身無限由人道眾生得無限故二者方處無限由十方世界得無限故三者時節無限由盡未來際剎那剎那得無限故三因菩提得勿起下劣心者由此三因無限是故諸菩薩於無上菩提不應退屈起下劣心已遮下劣心次顯福德勝偈曰得福由施彼非由自受用依他說大乘不依自義法釋曰得福由施彼非由自受用者譬如以食施彼則得大福由利他故非自受用能得大福由自利故問若爾菩薩云何得福答依他說大乘不依自義法諸菩薩如是依他說大乘經得大福德不依自利說小乘經得大福德已說勝福次說得果偈曰大法起大信大信果有三信增及福增得佛功德體釋曰大法起大信大信果有三者謂有智人於大乘聖法而生大信由此大信得三種果問得何等果答信增及福增得佛功德體此明一得大信果信增長故二得大福果福增長故三得大菩提果功德無等及佛體大故明信品究竟釋曰如是已說種種信次說以信求諸法偈曰三藏或二攝成三有九因熏覺寂通故解脫生死事釋曰三藏或二攝者三藏謂修多羅藏毘尼藏阿毘曇藏或二謂此三由下上乘差別故復次為聲聞藏及菩薩藏問彼三及二云何名藏答由攝故謂攝一切所應知義問云何成三答成三有九因立修多羅者為對治疑惑若人於義處處起疑為令彼人得決定故立毘尼者為對治受用二邊為離樂行邊遮有過受用為離苦行邊聽無過受用立阿毘曇者為對治自心見取不倒法相此能示故復次立修多羅者為說三學立毘尼者為成戒學心學由持戒故不悔由不悔故隨次得定立阿毘曇者為成慧學不顛倒義此能擇故復次立修多羅者為正說法及義立毘尼者謂成就法及義由勤方便煩惱滅故立阿毘曇者為通達法及義由種種簡擇此為方便故由此九因故立三藏問別用如此通用云何答熏覺寂通故解脫生死事此明解脫生死是其通用由聞故熏由思故覺由止故寂由觀故通由此四義生死諸事永得解脫偈曰經律阿毘曇是各有四義具解成種智一偈得漏盡釋曰若略說三藏一一各有四義若菩薩能了此義則成就一切種智若聲聞能了一偈則得諸漏永盡問云何一一四種義偈曰依故及相故法故及義故如是四種義是說多羅義釋曰修多羅有此四義一依二相三法四義依者是處是人是用謂隨是何國土隨是何諸佛隨是何眾生如來依此三種說修多羅相者謂世諦相及第一義諦相法者謂陰界入緣生諦食等法義者謂釋所以偈曰對故及數故伏故及解故如是四種義是說毘曇義釋曰阿毘曇有此四義一對二數三伏四解對者是向涅槃法諦菩提分解脫門等說故數者是相續法於一一法色非色可見不可見等差別無量說故伏者是勝上法於諍論眾中決判法義退彼說故解者是釋義法由阿毘曇修多羅義易可解故偈曰罪起淨出故人制解判故四義復四義是說毘尼義釋曰毘尼有二種四義初四義者一罪二起三淨四出罪者罪自性謂五聚罪起者罪緣起此有四種一無知二放逸三煩惱疾利四無恭敬心淨者罪還淨由善心不由治罰出者罪出離此有七種一者悔過謂永遮相續二者順教謂與學羯磨治罰三者開許謂先時已制後時更開四者更捨謂僧和合與學者捨是時先犯還得清淨五者轉依謂比丘比丘尼男女轉根出不共罪六者實觀謂法憂陀那由勝觀察七者性得謂見諦時細罪無體由證法空法爾所得復四義者一人二制三解四判人者謂犯罪人制者謂依彼犯人大師集眾說彼過失制立學足解者謂如所制更廣分別判者謂云何得罪云何不得罪如是應持已說求法次說求緣偈曰佛說所緣法應知內外俱得二無二義二亦不可得釋曰佛說所緣法應知內外俱者佛說一切所緣法有三種一內二外三俱彼能取自性身等為內所取自性身等為外合二自性為俱得二無二義二亦不可得者於此內外二緣如其次第得無二義問云何得答若所取義與能取義無別觀若能取義與所取義無別觀復次合二為一由於內外二緣得如如故如是彼二無有二義則此二緣亦不可得問已說得緣云何得智偈曰三緣得三智淨持意言境了別義光已安心唯有名釋曰三緣謂如前說內外俱三境三智謂聞思修三慧由依三緣能得三慧問云何得答若於三緣淨持意言境即得聞慧意言者分別也淨者信決定持者擇彼種由此得聞慧若於三緣了別義光已即得思慧謂知義及光不異意言由此得思慧若於三緣安心唯有名即得修慧謂知義及光但唯是名由此得修慧如先所說二緣不可得是故應知彼三緣者是聞思修三慧依止已說求緣次說求作意偈曰最初謂種性所作及依止信安及欲生依定亦依智別緣種種緣通達及修種自性與功力領受及方便自在小大等如是有十八盡攝諸作意行者應勤修釋曰十八種作意者一種性作意二所作作意三依止作意四信安作意五欲生作意六依定作意七依智作意八別緣作意九種種緣作意十通達作意十一修種作意十二自性作意十三功力作意十四領受作意十五方便作意十六自在作意十七小作意十八大作意種性作意者由聲聞等三乘性定故所作作意者由福智二聚圓滿故依止作意者由在家出家迫迮不迫迮差別故信安作意者念佛相應故欲生作意者隨念佛時信心相應故依定作意者有覺有觀等三三昧相應故依智作意者從聞思修方便次第生故別緣作意者此有五種於修多羅憂陀那伽陀阿波陀那一受二持三讀四思五說故種種緣作意者此有七種名緣句緣字緣人無我緣法無我緣色緣無色緣色緣謂身緣無色緣謂受心法緣通達作意者此有四種一通達物謂知苦體二通達義謂知苦無常空無我義三通達果謂知解脫四通達覺謂知解脫智修種作意者此有四種修及三十七種修四種修者謂人無我種修法無我種修見種修智種修三十七種修者謂不淨苦無常無我四種修是名四念處種修復次得習斷對治四種修是名四正勤種修復次為對治知足亂疑掉動沈沒四障故欲進念慧四種修是名四神足種修復次住心者為成就出世間故起信勤不忘心住簡擇五種修是名五根種修復次如是五修能治五障即名為力是名五力種修復次於菩提正憶簡擇勇猛慶悅調柔心住平等七種修是名七覺分種修復次得決定故成淨持地業思惟分別故聖所受三戒能持故先所得道勤習故法住相不忘故無想心住轉依故如是八種修是名八道分種修自性作意者此有二種一奢摩他二毘鉢舍那此二是道自性故功力作意者力有二種一拔除熏習二拔除相見領受作意者諸佛菩薩教授所有法流悉受持故方便作意者於定所行處方便有五一解數方便於名句字數悉通達故二解具方便具有二種一分量具所謂諸字二非分量具所謂名句等三解分別方便分別二種一依名分別義二依義分別名非分別者字也四解次第方便謂先取名後轉取義五解通達方便通達有十一種一通達客塵二通達境光三通達義不可得四通達不可得不可得五通達法界六通達人無我七通達法無我八通達下劣心九通達高大心十通達所得法十一通達所立法自在作意者自在三種一惑障極清淨二惑智二障極清淨三功德極清淨小作意者謂初清淨大作意者謂後二清淨已說求作意次說求真實義偈曰離二及迷依無說無戲論三應及二淨二淨三譬顯釋曰離二及迷依無說無戲論者此中應知三性俱是真實離二者謂分別性真實由能取所取畢竟無故迷依者謂依他性真實由此起諸分別故無說無戲論者謂真實性真實由自性無戲論不可說故三應及二淨二淨三譬顯者三應謂初真實應知第二真實應斷第三真實應淨二淨謂一者自性清淨由本來清淨故二者無垢清淨由離客塵故此二清淨由三種譬喻可得顯現謂空金水如此三譬一則俱譬自性清淨由空等非不自性清淨故二則俱譬無垢清淨由空等非不離客塵清淨故偈曰法界與世間未曾有少異眾生癡盛故著無而棄有釋曰法界與世間未曾有少異者非法界與世間而有少異何以故法性與諸法無差別故眾生癡盛故著無而棄有者由眾生愚癡熾盛於世間無法不應著而起著於如如有法不應捨而棄捨已說求真實次說求真實譬喻偈曰如彼起幻師譬說虛分別如彼諸幻事譬說二種迷釋曰如彼起幻師譬說虛分別者譬如幻師依呪術力變木石等以為迷因如是虛分別依他性亦爾起種種分別為顛倒因如彼諸幻事譬說二種迷者譬如幻像金等種種相貌顯現如是所起分別性亦爾能取所取二迷恒時顯現偈曰如彼無體故得入第一義如彼可得故通達世諦實釋曰如彼無體故得入第一義者如彼謂幻者幻事無有實體此譬依他分別二相亦無實體由此道理即得通達第一義諦如彼可得故通達世諦實者可得謂幻者幻事體亦可得此譬虛妄分別亦爾由此道理即得通達世諦之實偈曰彼事無體故即得真實境如是轉依故即得真實義釋曰彼事無體故即得真實境者若人了彼幻事無體即得木等實境如是轉依故即得真實義者若諸菩薩了彼二迷無體得轉依時即得真實性義偈曰迷因無體故無迷自在行倒因無體故無倒自在轉釋曰迷因無體故無迷自在行者世間木石等雖復無體而為迷因若得無迷行則自在不依於他倒因無體故無倒自在轉者如是依未轉時雖復無體而為倒因若得轉時由無倒故聖人亦得自在依自在行偈曰是事彼處有彼有體亦無有體無有故是故說是幻釋曰是事彼處有彼有體亦無者此顯幻事有而非有何以故有者是幻像事彼處顯現故非有者彼實體不可得故有體無有故是故說是幻者如是有體與無體無二由此義故說彼是幻偈曰無體非無體非無體即體無體體無二是故說是幻釋曰無體非無體非無體即體者此顯幻事非有而有何以故非有者彼幻事無體由無實體故而有者彼幻事非無體由像顯現故無體體無二是故說是幻者如是無體與體無二由此義故說彼是幻偈曰說有二種光而無二光體是故說色等有體即無體釋曰說有二種光而無二光體者此顯虛妄分別有而非有何以故有者彼二光顯現故非有者彼實體不可得故是故說色等有體即無體者由此義故故說色等有體即是無體偈曰無體非無體非無體即體是故說色等無體體無二釋曰無體非無體非無體即體者此顯虛妄分別非有而有何以故非有者彼二光無體由無實體故而有者彼二光非無體由光顯現故是故說色等無體體無二者由此義故故說色等無體與體而無有二問體與無體何不一向定說而令彼二無差別耶偈曰有邊為遮立無邊為遮謗退大趣小滅遮彼亦如是釋曰如其次第一為遮有邊二為遮無邊三為遮趣小乘寂滅是故不得一向定說問云何遮有邊答有邊為遮立此明由於無體知無體故不應安立有問云何遮無邊答無邊為遮謗此明由於有體知世諦故不應非謗無問云何遮趣小乘寂滅答退大趣小滅遮彼亦如是此明由彼二無別故不應厭體入小涅槃偈曰色識為迷因識識為迷體色識因無故識識體亦無釋曰色識為迷因識識為迷體者彼所迷境名色識彼能迷體名非色識色識無體故識識體亦無者色識無故非色識亦無何以故由因無故彼果亦無偈曰幻像及取幻迷故說有二如是無彼二而有二可得釋曰幻像及取幻迷故說有二者迷人於幻像及取幻由迷故說有能取所取二事如是無彼二而有二可得者彼二雖無而二可得由迷顯現故問此譬欲何所顯偈曰骨像及取骨觀故亦說二無二而說二可得亦如是釋曰骨像及取骨觀故亦說二者觀行人於骨像及取骨由觀故說有能觀所觀二事無二而說二可得亦如是者彼二雖無而二亦可得由觀顯現故問如是觀已何法為所治何法為能治偈曰應知所治體謂彼法迷相如是體無體有非有如幻釋曰應知所治體謂彼法迷相者此中應知所治體即是法迷相法迷相者謂如是如是體故如是體無體有非有如幻者如是體說有者由虛妄分別故說非有者由能取所取二體與非體無別故如是有亦如幻無亦如幻說此相如幻偈曰應知能治體念處等諸法如是體無相如幻亦如是釋曰應知能治體念處等諸法者此中應知能治體即是諸法諸法者謂佛所說念處等法如是如是體故如是體無相如幻亦如是者彼體亦如幻何以故如諸凡夫所取如是如是有體故如諸佛所說如是如是無體故如是體無相而佛世尊示現入胎出生踰城出家成正覺如是無相而光顯現是故如幻問若諸法同如幻以何義故一為能治一為所治偈曰譬如強幻王令餘幻王退如是清淨法能令染法盡釋曰譬如強幻王令餘幻王退者彼能治淨法亦如幻王由能對治染法得增上故彼所治染法亦如幻王由於境界得增上故如是清淨法能令染法盡者如彼強力幻王能令餘幻王退菩薩亦爾知法如幻能以淨法對治染法是故無慢問世尊處處說如幻如夢如焰如像如影如響如水月如化如此八譬各何所顯偈曰如幻至如化次第譬諸行二六二二六一一一有三釋曰如幻至如化次第譬諸行者幻譬內六入無有我等體但光顯現故夢譬外六入所受用塵體無有故焰譬心及心數二法由起迷故像復譬內六入由是宿業像故影復譬外六入由是內入影內入增上起故響譬所說法法如響故水月譬依定法定則如水法則如月由彼澄靜法顯現故化譬菩薩故意受生不染一切所作事故二六二二六一一一有三者初二六謂內六入外六入彼幻夢二譬所顯二謂心及心數彼炎譬所顯復二六謂內六入外六入彼像影二譬所顯一一一謂說法三昧受生彼響月化三譬所顯已說真實義次求能知智偈曰不真及似真真及似不真如是四種智能知一切境釋曰不真及似真真及似不真者不真謂不真分別智由不隨順出世智分別故似真謂非真非不真分別智從初極通達分由隨順出世智故真謂出世無分別智證真如故似不真謂非分別非不分別智即出世後得世智故如是四種智能知一切境者由此四智具足知一切境界已說求智次說求染污及清淨偈曰自界及二光癡共諸惑起如是諸分別二實應遠離釋曰自界及二光癡共諸惑起者自界謂自阿𪏭耶識種子二光謂能取光所取光此等分別由共無明及諸餘惑故得生起如是諸分別二實應遠離者二實謂所取實及能取實如是二實染污應求遠離偈曰得彼三緣已自界處應學如是二光滅譬如調箭皮釋曰得彼三緣已自界處應學者三緣謂內外俱如前說自界謂諸分別應如是解處謂名處此名處應安心應學謂修止觀二道如是二光滅譬如調箭皮者謂分別二種光息譬如柔皮熟䩕令軟亦如調箭端曲令直轉依亦爾若止若觀一一須修得心慧二脫則二光不起如是清淨應求至得釋曰已說求染淨次說求唯識偈曰能取及所取此二唯心光貪光及信光二光無二法釋曰能取及所取此二唯心光者求唯識人應知能取所取此之二種唯是心光貪光及信光二光無二法者如是貪等煩惱光及信等善法光如是二光亦無染淨二法何以故不離心光別有貪等信等染淨法故是故二光亦無二相偈曰種種心光起如是種種相光體非體故不得彼法實釋曰種種心光起如是種種相者種種心光即是種種事相或異時起或同時起異時起者謂貪光瞋光等同時起者謂信光進光等光體非體故不得彼法實者如是染位心數淨位心數唯有光相而無光體是故世尊不說彼為真實之法已說求唯識次說求諸相偈曰所相及能相如是相差別為攝利眾生諸佛開示現釋曰相有二種一者所相二者能相此偈總舉餘偈別釋偈曰共及心及見及位及不轉略說所相五廣說則無量釋曰共及心及見及位及不轉者所相有五一者色法二者心法三者心數法四者不相應法五者無為法彼共者謂色法心者謂識法見者謂心數法位者謂不相應法不轉者謂虛空等無為法略說所相五廣說則無量者彼識常起如是五相此五所相是世尊略說若廣說者則有無量差別已說所相諸相次說能相諸相偈曰意言與習光名義互光起非真分別故是名分別相釋曰能相略說有三種謂分別相依他相真實相此偈顯示分別相此相復有三種一有覺分別相二無覺分別相三相因分別相意言者謂義想義即想境想即心數由此想於義能如是如是起意言解此是有覺分別相習光者習謂意言種子光謂從彼種子直起義光未能如是如是起意言解此是無覺分別相名義互光起者謂依名起義光依義起名光境界非真唯是分別世間所謂若名若義此是相因分別相如此三種相悉是非真分別是名分別相偈曰所取及能取二相各三光不真分別故是說依他相釋曰此偈顯示依他相此相中自有所取相及能取相所取相有三光謂句光義光身光能取相有三光謂意光受光分別光意謂一切時染污識受謂五識身分別謂意識彼所取相三光及能取相三光如此諸光皆是不真分別故是依他相偈曰無體體無二非寂靜寂靜以無分別故是說真實相釋曰此偈顯示真實相真實謂如也此相有三種一自相二染淨相三無分別相無體體無二者是真實自相無體者一切諸法但分別故體者以無體為體故無二者體無體無別故非寂靜寂靜者是真實染淨相非寂靜者由客塵煩惱故寂靜者由自性清淨故以無分別故者是真實無分別相由分別不行境界無戲論故已說三種能相復次偈曰應知五學境正法及正憶心界有非有第五說轉依釋曰彼能相復有五種學境一能持二所持三鏡像四明悟五轉依能持者謂佛所說正法由此法持彼能緣故所持者即正憶念由正法所持故鏡像者謂心界由得定故安心法界如先所說皆見是名定心為鏡法界為像故明悟者出世間慧彼有如實見有非有如實見非有有謂法無我非有謂能取所取於此明見故轉依者偈曰聖性證平等解脫事亦一勝則有五義不減亦不增釋曰聖性證平等解脫事亦一者聖性謂無漏界證平等者諸聖同得故解脫事亦一者諸佛聖性與聲聞緣覺平等由解脫同故勝則有五義不減亦不增者雖復聖性平等然諸佛最勝自有五義一者清淨勝由漏習俱盡故二者普遍勝由剎土通淨故三者身勝由法身故四者受用勝由轉法輪受用不斷故五者業勝由住兜率天等現諸化事利益眾生故不減者謂染分減時不增者謂淨分增時此是五種學地解相似彼解脫所相法及三種能相法故已說所相能相次說求解脫偈曰如是種子轉句義身光轉是名無漏界三乘同所依釋曰如是種子轉者阿梨耶識轉故句義身光轉者謂餘識轉故是名無漏界者由解脫故三乘同所依者聲聞緣覺與佛同依止故偈曰意受分別轉四種自在得次第無分別剎土智業故釋曰意受分別轉四種自在得者若意若受若分別如此三光若轉即得四種自在問何者為四答次第無分別剎土智業故一得無分別自在二得剎土自在三得智自在四得業自在偈曰應知後三地說有四自在不動地有二餘地各餘一釋曰應知後三地說有四自在者謂不動地善慧地法雲地成就彼四種自在不動地有二餘地各餘一者不動地有第一無分別自在第二剎土自在由無功用無分別故由剎土清淨故善慧地有第三智自在由得四辯善巧勝故法雲地有第四業自在由諸通業無障礙故偈曰三有二無我了入真唯識亦無唯識光得離名解脫釋曰復有別解脫門三有二無我了入真唯識者由知二無我為方便故菩薩於三有中分別人法皆無有體是故無我如是知已亦非一向都無有體取一切諸法真實唯識故亦無唯識光得離名解脫者菩薩爾時安心唯識識光亦無即得解脫何以故由人法不可得離有所得故偈曰能持所持聚觀故唯有名觀名不見名無名得解脫釋曰復有別解脫門能持所持聚者能持謂所聞法所持謂正憶念聚謂福智滿由先聚力故而有所持觀故唯有名者但有言說無有義故復次唯名者唯識故復次唯名者非色四陰故觀名不見名無名得解脫者復次觀所觀名復不見名由義無體故又不見識故又不見非色四陰故如是名亦不可得離有所得故故名解脫偈曰我見熏習心流轉於諸趣安心住於內迴流說解脫釋曰復有別解脫門我見熏習心流轉於諸趣者有二種我見滋灰故言熏習由此熏習為因是故流轉生死安心住於內迴流說解脫者若知所緣不可得置心於內攝令不散即迴彼流說名解脫已說求解脫次求無自體偈曰自無及體無及以體不住如執無體故法成無自體釋曰自無及體無及以體不住者自無謂諸法自然無由不自起故不自起者屬因緣故體無謂諸法已滅者不復起故及以體不住者現在諸法剎那剎那不住故此三種無自體遍一切有為相是義應知如執無體故法成無自體者如所執著實無自體由自體無體故如諸凡夫於自體執著常樂我淨如是異分別相亦復無體是故一切諸法成無自體偈曰無自體故成前為後依止無生復無滅本靜性涅槃釋曰無自體故成前為後依止者由前無性故次第成立後無生等問此云何答無生復無滅本靜性涅槃若無性則無生若無生則無滅若無滅則本來寂靜若本來寂靜則自性涅槃如是前前次第為後後依止此義得成已說求無自性次說求無生忍偈曰本來及真實異相及自相自然及無異染污差別八釋曰有八種無起法名無生法忍一者本來無起由生死非有本起故二者真實無起由法無先後異先起法無故三者異相無起由非舊種處更得起故四者自相無起由分別性畢竟不起故五者自然無起由依他性自性不起故六者無異無起由真實性非有異體起故七者染污無起由盡智時染污諸見不復起故八者差別無起由諸佛法身非有差別起故此八無起法說名無生法忍已說求無生忍次說求一乘偈曰法無我解脫同故性別故得二意變化究竟說一乘釋曰此中八意佛說一乘一者法同故謂聲聞等人無別法界由所趣同故故說一乘二者無我同故謂聲聞等人同無我體由趣者同故故說一乘三者解脫同故謂聲聞等人同滅惑障由出離同故故說一乘四者性別故謂不定三乘性人引入大乘故說一乘五者諸佛得同自意故謂諸佛得如此意如我所得一切眾生亦同我得由此意故故說一乘六者聲聞得作佛意故謂諸聲聞昔行大菩提聚時有定作佛性彼時佛加故勝攝故得自知作佛意由此人前後相續無別故說一乘七者變化故謂佛示現聲聞而般涅槃為教化故如佛自說我無量無數以聲聞乘示現涅槃由離此方便更無方便化小根人入大乘故理實唯一故說一乘八者究竟故謂至佛體無復去處故說一乘如是處處經中以此八意佛說一乘而亦不無三乘問若爾復有何義以彼彼意而說一乘偈曰引接諸聲聞攝住諸菩薩於此二不定諸佛說一乘釋曰彼彼意有二義一為引接諸聲聞故二為攝住諸菩薩故若諸聲聞於自乘性不定佛為引接彼人令入大乘故說一乘若諸菩薩於自乘性不定佛為攝住彼人令不退大乘故說一乘偈曰聲聞二不定見義不見義見義不斷愛斷愛俱軟根釋曰聲聞不定復有二種一者見義乘彼見諦發大乘故二者不見義乘彼不見諦發大乘故見義復有二種一者斷愛彼已離欲界欲故二者不斷愛彼未離欲界欲故此中見義二人應知具足軟品由根鈍故偈曰二得聖道人迴向於諸有迴向不思議二生相應故釋曰如是見義得聖道二人能以聖道迴向諸有如是迴向名不思議生由以聖道迴向生故如此二人與二生相應問何者二生偈曰願力及化力隨欲而受生願力不斷愛化住阿那含釋曰二生者一願自在生二化自在生初是未離欲人後是阿那含人問如此二人云何軟品偈曰由二樂涅槃數數自厭故二俱說鈍道久久得菩提釋曰由此二人先有樂滅心故恒起自厭心故是故彼道說為鈍道由不能速得無上菩提故偈曰所作未辦人生在無佛世修禪為化故漸得大菩提釋曰所作未辦人者謂見諦未斷愛未得阿羅漢果人此人生在無佛世界生已自能勤修諸禪為變化故此人依止此化漸漸更得無上菩提如此三位如佛勝鬘經說如是聲聞次得緣覺後得作佛如大譬中說一者先見諦位二者佛空時生自能修禪捨於生身而受化身三者當得無上菩提已說求一乘次說求明處偈曰菩薩習五明總為求種智解伏信治攝為五五別求釋曰菩薩習五明總為求種智者明處有五一內明二因明三聲明四醫明五巧明菩薩學此五明總意為求一切種智若不勤習五明不得一切種智故問別意云何答解伏信治攝為五五別求如其次第學內明為求自解學因明為伏外執學聲明為令他信學醫明為所治方學巧明為攝一切眾生已說求明處次說求長養善根所謂作意滿足諸波羅蜜此作意有四十四種初謂知因作意乃至最後謂知我勝作意此等作意今當顯說偈曰知因及念依共果與信解四意隨次第修習諸善根釋曰此偈有四種作意一知因作意二念依作意三共果作意四信解作意菩薩最初住性而作是念我今自見波羅蜜性知可增長是名知因作意次作是念我今已發大心諸波羅蜜決定當得圓滿何以故以此大心為依止故是名念依作意次作是念我已發心為利自他勤修諸波羅蜜此果若共即願受之若不共他即願不受是名共果作意次作是念我今勤行自他利時應通達涅槃真實方便所謂不染三輪如過去諸佛曾解未來諸佛當解現住諸佛今解我皆正信是名信解作意如是後後作意應知次第亦爾偈曰得喜有四種二惡不能退應知隨修意此復有四種釋曰此偈有三種作意一得喜作意二不退作意三隨修作意菩薩次作是念我今信解諸波羅蜜得四種喜謂障斷喜聚滿喜攝自他二利喜與依報二果喜是名得喜作意次作是念我今為成就自他佛法修行諸波羅蜜時雖遇惡人違逆惡事逼惱終無退心是名不退作意次作是念我今為得無上菩提於諸波羅蜜應起四種隨修所謂應懺悔六波羅蜜諸障應隨喜六波羅蜜諸行應勸請六波羅蜜法義應以六波羅蜜迴向無上菩提是名隨修作意偈曰淨信及領受樂說與被鉀起願亦悕望方便復七種釋曰此偈有七種作意一淨信作意二領受作意三樂說作意四被鉀作意五起願作意六悕望作意七方便作意菩薩次作是念我今應於諸波羅蜜法義起深信力持是名淨信作意次作是念我今於諸波羅蜜法義應一向起求不生誹謗是名領受作意次作是念我今應以諸波羅蜜法義開示他人是名樂說作意次作是念我今應令諸波羅蜜滿足起大勇猛是名被鉀作意次作是念我今為滿足諸波羅蜜願值滿足諸緣是名起願作意次作是念我今求正成就緣是名悕望作意次作是念我今思惟諸波羅蜜業伴方便是名方便作意此中被鉀作意起願作意悕望作意教授中當分別偈曰勇猛及憐愍如是二作意應知二差別一一有四種釋曰此偈有二種作意一勇猛作意二憐愍作意此二各有四種差別菩薩思惟方便已次作是念我今應起四種勇猛為堅牢故為成熟故為供養故為親近故為堅牢者六六波羅蜜修所謂六施乃至六智六施謂施施乃至施智戒等六種亦復如是為成熟者以諸波羅蜜為攝物方便成熟眾生為供養者以檀為利益供養以戒等為修行供養為親近者親近不倒教授諸波羅蜜人是名勇猛作意次作是念我今應起四無量心諸波羅蜜現前時應起慈心慳等現前時應起悲心他人諸波羅蜜現前時應起喜心他人信諸波羅蜜時應起無染心是名憐愍作意偈曰有羞亦有樂及以無屈心修治與稱說此復為五種釋曰此偈有五種作意一有羞作意二有樂作意三無屈作意四修治作意五稱說作意菩薩次作是念若我於諸波羅蜜懈怠不作及以邪作應起深慚愧等應轉檀等不轉是名有羞作意次作是念我今於所緣諸波羅蜜境界應持心不亂是名有樂作意次作是念我今於退諸波羅蜜方便作怨家想是名無屈作意次作是念我今於諸波羅蜜相應諸論應善集修治是名修治作意次作是念我今為生他解應如其根器應讚揚諸波羅蜜法義是名稱說作意偈曰依度得菩提非隨自在等過惡及功德此二亦應知釋曰此偈有二作意一依度作意二應知作意菩薩如前稱揚已次作是念我今依止諸波羅蜜得大菩提非依自在天等是名依度作意次作是念我今應知障諸波羅蜜過惡及諸波羅蜜功德是名應知作意偈曰喜集及見義樂求求四種平等無分別現持當緣故釋曰此偈有三種作意一喜集作意二見義作意三樂求作意菩薩知已次作是念我應歡喜聚集福智二聚是名喜集作意次作是念我今見諸波羅蜜自性能得無上菩提利益是名見義作意次作是念今見是利應起四求一求平等止觀雙修故二求無分別三輪清淨故三求現持求持能成諸度法義故四求當緣求未來成就諸度緣故是名樂求作意偈曰七非有取見四種希有想翻此非希有此想亦有四釋曰此偈有三種作意一見非有取作意二希有想作意三非希有想作意菩薩樂求已次作是念七種非有取我今應見一非有為有非有取二過失非失非有取三功德非德非有取四非常為常非有取五非樂為樂非有取六非我為我非有取七寂滅非滅非有取如來為對治此七非有取次第說空等三三昧及說四種法優陀那是名見非有取作意次作是念我今於諸波羅蜜應起四種希有想所謂大想廣想不求報恩想不期果報想是名希有想作意次作是念翻此希有於諸波羅蜜亦有四種非希有想所謂由諸波羅蜜廣大故能得無上菩提能住自他平等能不求一切世間供養能不求過諸世間勝身勝財是名非希有想作意偈曰離墮眾生邊大義及轉施究竟與無間如是復五種釋曰此偈有五種作意一離邊作意二大義作意三轉施作意四究竟作意五無間作意菩薩次作是念我今應以諸波羅蜜於一切眾生轉是名離邊作意次作是念我今應以諸波羅蜜廣饒益一切眾生是名大義作意次作是念我今所有諸波羅蜜功德願施一切眾生是名轉施作意次作是念願一切眾生所有諸波羅蜜三處究竟謂菩薩地究竟如來地究竟利益眾生究竟是名究竟作意次作是念我應修習諸波羅蜜於一切時無有間斷是名無間作意偈曰方便恒隨攝心住不顛倒於退則不喜進則歡喜生釋曰此偈有三種作意一隨攝作意二不喜作意三歡喜作意菩薩次作是念我今應住不顛倒心於佛所知應以諸波羅蜜恒時隨攝是名隨攝作意次作是念我今於退屈諸波羅蜜者不應生悅是名不喜作意次作是念我今於增進諸波羅蜜者應生慶悅是名歡喜作意偈曰相似不欲修真實欲修習不隨及欲得欲得有二種釋曰此偈有四種作意一不欲修作意二欲修作意三不隨作意四欲得作意菩薩次作是念我今於相似諸波羅蜜不應修習是名不欲修作意次作是念我今於真實諸波羅蜜應勤修習是名欲修作意次作是念我今於諸波羅蜜障礙作意應斷是名不隨作意次作是念我今欲得授記位諸波羅蜜欲得決定地諸波羅蜜是名欲得作意偈曰定作未來行常觀他行滿信解自第一知體無上故釋曰此偈有三種作意一定作作意二觀他作意三我勝作意菩薩次作是念我見當來諸趣以智方便一切波羅蜜決定當行是名定作作意次作是念我今應觀十方諸大菩薩諸波羅蜜得滿足時願我亦得滿足同一事故是名觀他作意次作是念我今自信所行諸波羅蜜於諸行中最為第一何以故我觀此體更無上故是名我勝作意偈曰以此諸作意修習於諸度菩薩一切時善根得圓滿釋曰此偈總結前義應知已說求長養善根次說求法差別偈曰求法謂增長上意及廣大有障亦無障及以諸神通無身亦有身得身及滿身多慢及少慢及以無慢故釋曰求法有十三種差別一者增長求謂以正聞增長信故二者上意求謂在佛邊受法流故三者廣大求謂得神通菩薩具足遠聞諸佛法故四者有障求謂初增長信者故五者無障求謂上意求者故六者神通求謂廣大求者故七者無身求謂聞思慧無法身故八者有身求謂修慧有多聞熏習種子身故九者得身求謂初地至七地十者滿身求謂八九十地十一者多慢求謂信行地十二者少慢求謂初七地十三者無慢求謂後三地已說求法差別次說求法因緣偈曰為色為非色為通為正法相好及病愈自在無盡因釋曰求法有四因緣一為色二為非色三為神通四為正法為色者相好因故為非色者滅煩惱病因故為神通者自在因故為正法者無盡因故如梵天王問經說菩薩求法具足四想一者如妙寶想難得義故二者如良藥想除病義故三者如財物想不散義故四者如涅槃想苦滅義故由法是相好莊嚴因故如妙寶想由法是滅煩惱病因故如良藥想由法是神通自在因故如財物想由法是正法無盡因故如涅槃想已說求法因緣次說求遠離分別偈曰無體體增減一異自別相如名如義者分別有十種釋曰有十種分別一者無體分別二者有體分別三者增益分別四者損減分別五者一相分別六者異相分別七者自相分別八者別相分別九者如名起義分別十者如義起名分別般若波羅蜜經中為令諸菩薩遠離此十種分別故說十種對治為對治無體分別故經言有菩薩菩薩為對治有體分別故經言不見菩薩等為對治增益分別故經言舍利弗色自性空為對治損減分別故經言非色滅空為對治一相分別故經言若色空非色為對治異相分別故經言空不異色色不異空空即是色為對治自相分別故經言此色唯名為對治別相分別故經言色不生不滅非染非淨等為對治如名起義分別故經言名者作客故如名義不應著為對治如義起名分別故經言一切名不可見不可見故如義名不應著已說求遠離分別次說求法大偈曰菩薩勝勇猛二求得真實隨順諸世間功德如海滿釋曰求法有三種大一者方便大由最上精進求世諦第一義諦真實不顛倒故二者他利大由作世間依怙以第一義安置故三者自利大由一切功德如海滿足故述求品究竟釋曰已說求法次應以法為人演說偈曰難得復不堅愍苦恒喜施況以法利世增長亦無盡釋曰此偈先遮法慳難得復不堅者謂身命財愍苦恒喜施者菩薩尚能於一切時捨此三種不堅之法施諸苦厄眾生由慈悲故況以法利世增長亦無盡者何況大法得之不難而生慳悋是故菩薩應以此法廣利世間何以故法得增長亦無盡故已遮法慳次說利益偈曰自證不可說引物說法性法身寂滅口悲流如蟒吸釋曰自證不可說引物說法性者世尊不說自所證法由不可說故為引接眾生復以方便而說法性問云何方便答法身寂滅口悲流如蟒吸諸佛以法性為身寂滅為口極廣清淨離二障故以大慈悲流出教網引接眾生譬如大蟒張口吐涎吸引諸物一切諸佛身口悲同引接亦爾大悲無盡由畢竟故偈曰彼修得果故修說非無義但聞及不聞修說則無理釋曰彼修得果故修說非無義者諸佛以方便說自所證引接世間由能行者修力自在而得果故是故彼修及佛所說得非無義但聞及不聞修說則無理者若但聞法得見真義彼修則無利益若不聞法得入於修彼說則無利益已說說法利益次說說法差別偈曰阿含說證說謂口謂通力通力謂相好餘色及虛空釋曰諸菩薩說法有二種差別一者阿含說謂以口力而說二者證說謂以通力而說通力說復有多種或相好說或樹林說或樂器說或空中說已說說法差別次說說法成就偈曰無畏及斷疑令信亦顯實如此諸菩薩說成就應知釋曰諸菩薩說法成就由四種義一者無畏二者斷疑三者令信四者顯實如梵天王問經說菩薩四法具足則能開於廣大法施何等為四一者攝治妙法二者自慧明淨三者作善丈夫業四者顯示染淨此中第一多聞故得無畏第二大慧故能斷疑第三不依名利故令他信受第四由通達世諦第一義諦故能顯二種真實謂染相真實淨相真實偈曰美語及離醉無退無不盡種種及相應令解非求利及以遍教授復次成就說釋曰美語者他瞋罵時不惡報故離醉者醉有二種一他稱讚時醉二自成就時醉謂家色財等成就生愛喜故離者如此二醉於心滅故無退者不懈怠故無不盡者離於法慳一切說故種種者不重說故相應者不違現比量故令解者字句可解故非求利者不為財利令彼信故遍教授者被三乘故已說說法成就次說語成就偈曰不細及調和善巧亦明了應機亦離求分量與無盡釋曰不細者遍徒眾故調和者悅可意故善巧者開示字句分明故明了者令易解故應機者隨宜說故離求者不依名利說故分量者樂聞無厭故無盡者不可窮故已說語成就次說字成就偈曰舉名及釋義隨乘亦柔軟易解而應機出離隨順故釋曰舉名者相應諸字句不違驗故釋義者釋言諸字句不違理故隨乘者隨乘諸字句不違三乘故柔軟者離難諸字句不違於聲故易解者聚集諸字句得義易故應機者應物諸字句逗機宜故出離者不在諸字句向涅槃故隨順者正行諸字句隨順八支聖道故偈曰菩薩字成就如前義應知聲有六十種是說如來事釋曰如來有六十種不可思議音聲如佛祕密經中說寂靜慧如來具足六十種聲語所謂潤澤柔軟可意意樂清淨如是廣說此中潤澤聲者眾生善根能持攝故柔軟聲者現前聞法得樂觸故可意聲者由善義故意樂聲者由善字故清淨聲者無上出世後得故無垢聲者諸惑習氣不相應故明亮聲者字句易解故善力聲者具足功德破諸外道惡邪見故樂聞聲者信順出離故不絕聲者一切外道無能斷故調伏聲者貪等煩惱能對治故無刺聲者制戒樂方便故不澁聲者令犯戒人得正出故善調聲者教化教授故悅耳聲者亂心對治故身倚聲者能引三摩提故心了聲者能引毘鉢舍那故心喜聲者善斷疑故喜樂生聲者決定拔邪故無熱惱聲者信受不悔故能持智聲者成就聞因智依止故能持解聲者成就思因智依止故不隱覆聲者不慳法而說故可愛聲者令得自利果故渴仰聲者已得果人深願樂故教勅聲者不思議法正說故令解聲者思議法正說故相應聲者不違驗故有益聲者如其所應教示導故離重聲者不虛說故師子聲者怖外道故象聲者振大故雷聲者深遠故龍聲者令信受故緊那羅聲者歌音美故迦陵頻伽聲者韻清亮故梵聲者出遠去故命命鳥聲者初得吉祥一切事成故天王聲者無敢違故天鼓聲者破魔初故離慢聲者讚毀不高故入一切聲者入毘伽羅論一切種相故離不正聲者憶不忘故應時聲者教化事一切時起故無羞聲者不依利養故不怖聲者離慚羞故歡喜聲者聞無厭故隨捨聲者一切明處善巧入故善友聲者一切眾生利成就故常流聲者相續不斷故嚴飾聲者種種顯現故滿足聲者一音無量聲說法故眾生根喜聲者一語無量義顯現故不毀呰聲者如所立義信順故不增減聲者應時量說故不躁急聲者不疾疾說故遍一切聲者遠近徒眾同依止故一切種成就聲者世間法義皆譬喻令解故已說字成就次說說法大偈曰開演及施設建立并總舉別說與斷疑略廣皆令解釋曰開演者謂言說也施設者謂諸句也建立者謂善相應也如是分別開示如其次第總舉別說斷疑使義淺近易解令聽受者於所說法得決定故略者一說彼利根人速得解故廣者重說彼鈍根人遲得解故偈曰說者及所說受者三輪淨復離八種過說者淨應知釋曰說者及所說受者三輪淨者何等三輪一是說者謂諸佛菩薩二是所說謂總說名字等諸種三是受者謂前略說得解人廣說得解人復離八種過說者淨應知者說者清淨應知復離八種過失問何者八耶偈曰懈怠及不解拒請不開義及以不斷疑斷疑不堅固厭退及有悋如是八種過諸佛無彼體故成無上說釋曰八種過者一懈怠二不解義三拒請四不開義五不斷疑六斷疑不決定七心有厭退不一切時說故八有悋不盡開示故一切諸佛如是八過悉皆遠離是故得成無上說法已說說法大次說義成就偈曰此法隨時善生信喜覺因義正及語巧能開四梵行釋曰此法隨時善生信喜覺因者隨時善謂初中後善如其次第聞思修時為信因故為喜因故為覺因故為覺因者定心觀察此法道理得如實智故義正及語巧能開四梵行者義正謂善義及妙義與世諦第一義諦相應故語巧謂易受及易解由文顯義現故由此故能開示四種梵行問何者四耶偈曰不共他相應具斷三界惑自性及無垢是行為四種釋曰四梵行者一者獨二者滿三者清四者白不共他相應者是獨義由此行不共外道同行故具斷三界惑者是滿義由此行具斷三界煩惱故自性者是清義由此行是無漏自性淨故無垢者是白義由此行在漏盡身種類得無垢淨故已說說法義成就次說說法節偈曰所謂令入節相節對治節及以祕密節是名為四節釋曰諸佛說法不離四節一者令入節二者相節三者對治節四者祕密節間此四節依何義偈曰聲聞及自性斷過亦語深次第依四義說節有四種釋曰令入節者應知教諸聲聞入於法義令得不怖說色等是有故相節者應知於分別等三種自性無體無起自性清淨說一切法故對治節者應知依斷諸過對治八種障故如大乘中說受持二偈得爾所功德皆為對治故說此對治後當解祕密節者應知依諸深語由迴語方得義故如大乘經偈說不堅堅固解善住於顛倒為煩惱所惱速得大菩提此節中不堅堅固解者不堅謂諸眾生其心不亂於此不亂作堅固解此解最勝能得菩提亂者心馳堅著不能至得菩提故此是第一句義善住於顛倒者顛倒謂常樂我淨執若人能於顛倒中解無常無樂無我無淨善住不退即能速得菩提不爾不得故此是第二句義為煩惱所惱者長時勤修難行苦行由極疲倦能得菩提不爾不得故此是第三句義已說說法節次說說法意偈曰平等及別義別時及別欲依此四種意諸佛說應知釋曰諸佛說法不離四意一平等意二別義意三別時意四別欲意平等意者如佛說往昔毘婆尸佛即我身是由法身無差別故如是等說是名平等意別義意者如佛說一切諸法無自性故無生故如是等說是名別義意別時意者如佛說若人願見阿彌陀佛一切皆得往生此由別時得生故如是說如是等說是名別時意別欲意者彼人有如是善根如來或時讚歎或時毀呰由得少善根便為足故如是等說是名別欲意已說說法意次說受持大乘功德偈曰輕佛及輕法懈怠少知足貪行及慢行悔行不定等如是八種障大乘說對治如是諸障斷是人入正法釋曰此二偈顯示大乘斷障功德障有八種一者輕佛障二者輕法障三者懈怠障四者少知足障五者貪行障六者慢行障七者悔行障八者不定障為對治輕佛障故大乘經說往昔毘婆尸佛即我身是為對治輕法障故大乘經說於無量恒河沙佛所修行大乘乃得生解為對治懈怠障故大乘經說若有眾生願生安樂國土一切當得往生稱念無垢月光佛名決定當得作佛為對治少知足障故大乘經說有處讚歎檀等行有處毀呰檀等行為對治貪行障故大乘經說諸佛國土極妙樂事為對治慢行障故大乘經說或有佛土最勝成就為對治悔行障故大乘經說或有眾生於佛菩薩起不饒益事得生善道為對治不定障故大乘經說諸佛授記聲聞當得作佛及說一乘是名受持大乘得離八障偈曰若文及若義二偈勤受持功德數有十是名勝慧者善種得圓滿死時歡喜勝受生隨所欲念生智亦成生生恒值佛聞法得信慧遠離於二障速成無上道釋曰此三偈顯示受持大乘集得功德此功德有十種一者成就一切善根種子圓滿依止二者臨命終時得無上喜悅三者於一切處得隨願受生四者於一切生處得自性念生智五者所生之處恒得值佛六者恒在佛邊聞大乘法七者成就增上信根八者成就增上慧根九者得遠離惑智二障十者速得成就無上菩提若人於一切大乘經典若文若義乃至一句正勤受持則得如是十種功德此中應知於現在世得初二種功德於未來世得餘八種功德漸漸增勝已說持法功德次說說法功德偈曰慧善及不退大悲名稱遠巧便說諸法如日朗世間釋曰若諸菩薩具足五因名善說法一者不倒說由慧善故二者恒時說由不退故三者離求說由大悲故四者令信說由名稱遠故五者隨機說由巧便故由此五因能善說法導引眾生多生恭敬譬如日出照朗世間弘法品究竟釋曰已說菩薩弘法次說菩薩隨法修行此中隨修有知義有知法有隨法有同得有隨行今當次第顯示偈曰於二知無我於三離邪正菩薩如是解是名知義人釋曰此偈明菩薩知義於二知無我者謂於人法二種而知無我由知能取所取無有體故於三離邪正者三謂三種三昧即空無相無願由空三昧知無有體解分別性故由無相無願三昧知無自體由解依他真實性故離邪正者此三三昧引出世智故不邪是世間故不正菩薩如是解是名知義人者菩薩若知人法二種無我能知三種三昧離邪離正如此則名知義偈曰如是知義已知法猶如栰聞法不應喜捨法名知法釋曰此偈明菩薩知法初學菩薩得知義已次應知法謂能知修多羅等經法猶如栰喻不得但聞而生歡喜何以故是法應捨譬如栰故是名知法偈曰凡夫有二智即通二無我為成彼智故如說隨法行釋曰此偈明菩薩隨法凡夫有二智者謂知義智知法智即通二無我者由此二智故亦能通達人法二種無我為成彼智故如說隨法行者菩薩為成就彼二種智應如所說法隨順修行是名隨法偈曰成就彼智時出世間無上凡住初地者所得皆同得釋曰此偈明菩薩同得成就彼智時出世間無上者由彼智體最勝故初地謂歡喜地一切住歡喜地菩薩所得功德彼初入地人亦皆同得故偈曰見道所滅惑應知一切盡隨次修餘地為斷智障故應知諸地中無分別建立次第無間起如是說隨行釋曰此二偈明菩薩隨行此中見道所滅煩惱入初地時一切悉盡是故修習餘地但為斷於智障然於諸地各有二智一無分別智二地建立智菩薩若在正觀於剎那剎那得爾所法而不分別是名無分別智菩薩出觀後分別觀中所得法如是如是分數是名地建立智如此二智不得並起及間餘法起恒無間行是名菩薩隨行菩薩能如是隨行有四種不放逸輪一者勝土輪二者善人輪三者自正輪四者先福輪如此四輪今當次第說偈曰易求及善護善地亦善伴善寂此勝土菩薩則往生釋曰此偈明勝土輪土勝有五因緣一者易求謂四事供身不難得故二者善護謂國王如法惡人盜賊不得住故三者善地處所調和無疫癘故四者善伴謂同戒同見為伴侶故五者善寂謂晝日無喧夜絕聲故偈曰多聞及見諦巧說亦憐愍不退此丈夫菩薩勝依止釋曰此偈明善人輪善人亦具五因緣一者多聞成就阿含故二者見諦得聖果故三者巧說能分別法故四者憐愍不貪利故五者不退無疲倦故偈曰善緣及善聚善修及善說善出此五種是名自正勝釋曰此偈明自正輪自正亦具五因緣一者善緣妙法為緣故二者善聚福智具足故三者善修止觀諸相應時修故四者善說無求利故五者善出所有上法恭敬修故偈曰可樂及無難無病與寂靜觀察此五種宿植善根故釋曰此偈明先福輪先福亦具五因緣一者可樂二者無難三者無病四者三昧五者智慧第一事由住勝土為因第二事由值善人為因後三事由自正成就為因已說四種不放逸輪次說煩惱出煩惱偈曰遠離於法界無別有貪法是故諸佛說貪出貪餘爾釋曰如佛先說我不說有異貪之法能出於貪瞋癡亦爾由離法界則別無體故是故貪等法性得貪等名此說貪等法性能出貪等此義是經旨趣偈曰由離法性外無別有諸法是故如是說煩惱即菩提釋曰如經中說無明與菩提同一此謂無明法性施設菩提名此義是經旨趣偈曰於貪起正思於貪得解脫故說貪出貪瞋癡出亦爾釋曰若人於貪起正思觀察如是知已於貪即得解脫故說以貪出離於貪出離瞋癡亦復如是已說煩惱出煩惱次說遠離二乘心偈曰菩薩處地獄為物不辭苦捨有發小心此苦則為劇釋曰菩薩慈悲為諸眾生入大地獄不辭大苦若滅三有功德起小乘心菩薩以此為苦最為深重問此義云何偈曰雖恒處地獄不障大菩提若起自利心是大菩提障釋曰菩薩雖為眾生長時入大地獄不以為苦何以故於廣淨菩提不為障故若起異乘樂涅槃心即為大苦何以故於大乘樂住而為障故此偈顯前偈義應知已說遮二乘心次說遮怖畏心偈曰無體及可得此事猶如幻性淨與無垢此事則如空釋曰無體及可得此事猶如幻者一切諸法無有自性故曰無體而復見有相貌顯現故曰可得諸凡夫人於此二處互生怖畏此不應爾何以故幻相似故譬如幻等實無有體而顯現可見諸法無體可得亦爾是故於此二處不應怖畏性淨與無垢此事則如空者法界本來清淨故曰性淨後時離塵清淨故曰無垢諸凡夫人於此二處互生怖畏此不應爾何以故空相似故譬如虛空本性清淨後時亦說離塵清淨法界性淨及以無垢亦復如是是故於此二處不應怖畏復次更有似畫譬喻能遮前二怖畏偈曰譬如工畫師畫平起凹凸如是虛分別於無見能所釋曰譬如善巧畫師能畫平壁起凹凸相實無高下而見高下不真分別亦復如是於平等法界無二相處而常見有能所二相是故不應怖畏此中復有似水譬喻能遮後二怖畏偈曰譬如清水濁穢除還本清自心淨亦爾唯離客塵故釋曰譬如清水垢來則濁後時若清唯除垢耳清非外來本性清故心方便淨亦復如是心性本淨客塵故染後時清淨除客塵耳淨非外來本性淨故是故不應怖畏偈曰已說心性淨而為客塵染不離心真如別有心性淨釋曰譬如水性自清而為客垢所濁如是心性自淨而為客塵所染此義已成由是義故不離心之真如別有異心謂依他相說為自性清淨此中應知說心真如名之為心即說此心為自性清淨此心即是阿摩羅識已遮怖畏次遮貪罪偈曰菩薩念眾生愛之徹骨髓恒時欲利益猶如一子故釋曰諸菩薩愛諸眾生此名為貪餘如偈說偈曰由利群生意起貪不得罪瞋則與彼違恒欲損他故釋曰若謂菩薩愛諸眾生起貪名罪者此義不然何以故此貪恒作利益眾生因故偈曰如鴿於自子普覆生極愛如是有悲人於生愛亦爾釋曰譬如鴿鳥多貪愛念諸子最得增上如是菩薩多悲愛諸眾生增上亦爾偈曰慈與瞋心違息苦苦心反利則違無利無畏違畏心釋曰菩薩於諸眾生由得慈心故與瞋心相違由得息苦心故與作苦心相違由得利益心故與無利心相違由得無畏心故與作畏心相違是故菩薩起如是貪不得名罪已遮貪罪次說修行差別偈曰善行於生死如病服苦藥善行於眾生如醫近病者善行於自心如調未成奴善行於欲塵如商善販賣善行於三業如人善浣衣善行不惱他如父於愛子善行於修習如鑽火不息善行於三昧如財與信人善行於般若如幻師知幻是名諸菩薩善行諸境界釋曰諸菩薩修行有九種差別一者善行生死譬如病久服苦澁藥但為差病不生貪染菩薩亦爾親近生死但為思惟策勵非為染著二者善行眾生譬如良醫親近病者菩薩亦爾有大悲故不捨煩惱病苦眾生三者善行自心譬如有智之主善能調服未成就奴菩薩亦爾善能調伏未調伏心四者善行欲塵譬如商人善於販賣菩薩亦爾於檀等諸度增長資財五者善行三業譬如善浣衣師能除穢垢菩薩亦爾修治三業能令清淨六者善行不惱眾生譬如慈父愛於小兒雖穢不惡菩薩亦爾眾生加損未甞瞋惱七者善行修習譬如鑽火未熱不息菩薩亦爾修習善法曾無間心八者善行三昧譬如出財得保信人日日滋益菩薩亦爾修習諸定不亂不味功德增長九者善行般若譬如幻師知幻非實菩薩亦爾於所觀法得不顛倒是名菩薩修行差別已說修行差別次說三輪清淨偈曰常勤大精進熟二令清淨淨覺無分別漸漸得菩提釋曰常勤大精進熟二令清淨者菩薩以大精進力勤行自他二利是故眾生及自並得成熟是名清淨淨覺無分別漸漸得菩提者淨覺謂法無我智此智不分別三輪謂修者所修正修故得清淨由此淨故漸漸得成無上菩提隨修品究竟釋曰已說菩薩隨修次說如來教授偈曰行盡一僧祇長信令增上眾善隨信集亦具如海滿釋曰行盡一僧祇長信令增上者若諸菩薩行行盡一阿僧祇劫爾時長養於信方至上品問獨信增耶答眾善隨信集亦具如海滿謂於信增時一切眾善隨信聚集亦得具足如大海水湛然圓滿偈曰聚集福德已佛子最初淨極智及軟心勤修諸正行釋曰聚集福德已者如前所說聚集故佛子最初淨者令護清淨故及於大乘作正直見不顛倒受義故極智者得多聞故軟心者離諸障故勤修諸正行者有堪能故偈曰自後蒙諸佛法流而教授增益寂靜智進趣廣大乘釋曰自後蒙諸佛法流而教授者此諸菩薩從此已後蒙諸佛如來以修多羅等法而為說之譬如為說十地經增益寂靜智進趣廣大乘者此菩薩若得教授則增益奢摩他智於廣大乘而能進修如是得教授已次起六種心偈曰想名及了句思義亦義知法總亦義求六心次第起釋曰六心者一根本心二隨行心三觀察心四實解心五總聚心六悕望心想名者謂根本心初於修多羅等法觀察無有二義唯想名聚故了句者謂隨行心次隨諸句決了差別及次第故思義者謂觀察心次於彼義內正思惟故義知者謂實解心於彼思義如實知故法總者謂總聚心更聚前法復總觀故義求者謂悕望心於彼義趣求得意故如是起六心已次起十一種作意偈曰有求亦有觀一味將止道觀道及二俱拔沈并抑掉正住與無間於中亦尊重置心一切緣作意有十一釋曰十一種作意者一有覺有觀作意二無覺有觀作意三無覺無觀作意四奢摩他作意五毘鉢舍那作意六二相應作意七起相作意八攝相作意九捨相作意十恒修作意十一恭敬作意有求者謂有覺有觀作意此作意以意言相續觀察諸法有觀者謂無覺有觀作意此作意雖離於覺亦以意言相續觀察諸法一味者謂無覺無觀作意此作意離於意言而相續觀察諸法止道者謂奢摩他作意此作意但緣諸法名觀道者謂毘鉢舍那作意此作意但緣諸法義二俱者謂二相應作意此作意能一時緣名義拔沈者謂起相作意此作意若緣名心沈即能策起抑掉者謂攝相作意此作意若緣義心散即能攝持正住者謂捨相作意此作意若心平等能住捨心無間者謂恒修作意此作意能依正住修習無廢尊重者謂恭敬作意能於習時尊重名義如是起十一種作意已復應修習九種住心偈曰繫緣將速攝內略及樂住調厭與息亂或起滅亦爾所作心自流爾時得無作菩薩復應習如此九住心釋曰九種住心者一安住心二攝住心三解住心四轉住心五伏住心六息住心七滅住心八性住心九持住心此九住教授方便應知繫緣者謂安住心安心所緣不令離故速攝者謂攝住心若覺心亂速攝持故內略者謂解住心覺心外廣更內略故樂住者謂轉住心見定功德轉樂住故調厭者謂伏住心心若不樂應折伏故息亂者謂息住心見亂過失令止息故或起滅亦爾者謂滅住心貪憂等起即令滅故所作心自流者謂性住心所作任運成自性故爾時得無作者謂持住心不由作意得總持故如是修習得住心已次令此心得最上柔軟偈曰下倚修令進為進習本定淨禪為通故當成勝軟心釋曰下倚修令進為進習本定者菩薩得住心時應知已得下品身倚心倚為增進此倚更修根本禪定問更修本定為何功德答淨禪為通故當成勝軟心諸菩薩為起諸神通故為欲成就最勝柔軟心故是故進修本定問起諸神通欲何所作勝柔軟心復云何成偈曰起通遊諸界歷事諸世尊最上軟心得供養諸佛故釋曰起通遊諸界歷事諸世尊者諸菩薩欲往無量世界欲經無量劫數欲歷無量諸佛欲承事供養及聞正法為此事故起諸神通問何故作此事答最上軟心得供養諸佛故由供養諸佛為因故更得成就第一勝柔軟心如是得勝心已便得諸佛之所稱揚偈曰未入淨心前五種稱揚得器體成淨故堪進無上乘釋曰未入淨心前五種稱揚得者謂此菩薩於淨心地前先得如來稱揚其五種功德問此稱揚於菩薩有何利益答器體成淨故堪進無上乘此菩薩得如來稱揚已便成就清淨器體於無上乘則堪進入問如來稱揚彼菩薩何等五功德偈曰念念融諸習身倚及心倚圓明與見相滿淨諸法身釋曰五功德者一者融習二者身倚三者心倚四者圓明五者見相融習者一一剎那消融一切習氣聚故身倚者修習輕安遍滿身故心倚亦爾圓明者圓解一切種空離分數故見相者見無分別相為後清淨因故滿淨諸法身者為滿為淨一切種法身常作如是五因故問何時滿何時淨答十地時滿佛地時淨此中應知五種功德前三是奢摩他分後二是毘鉢舍那分菩薩於此時中於世間法皆得具足如是得稱揚已次起通達分善根偈曰爾時此菩薩次第得定心唯見意言故不見一切義釋曰此菩薩初得定心離於意言不見自相總相一切諸義唯見意言此見即是菩薩煖位此位名明如佛灰河經中所說明此明名見法忍偈曰為長法明故堅固精進起法明增長已通達唯心住釋曰此中菩薩為增長法明故起堅固精進住是法明通達唯心此通達即是菩薩頂位偈曰諸義悉是光由見唯心故得斷所執亂是則住於忍釋曰此中菩薩若見諸義悉是心光非心光外別有異見爾時得所執亂滅此見即是菩薩忍位偈曰所執亂雖斷尚餘能執故斷此復速證無間三摩提釋曰此中菩薩為斷能執亂故復速證無間三摩提問有何義故此三摩提名無間答由能執亂滅時爾時入無間故受此名此入無間即是菩薩世間第一法位隨其次第說煖等諸位已次說見道起偈曰遠離彼二執出世間無上無分別離垢此智此時得釋曰遠離彼二執者所執能執不和合故出世間無上者得無上乘故無分別者即彼二執分別無故離垢者見道所斷煩惱滅故菩薩爾時名遠塵離垢得法眼淨偈曰此即是轉依以得初地故後經無量劫依淨方圓滿釋曰此即是轉依以得初地故者此離垢即是菩薩轉依位何以故得初地故問依極淨耶答後經無量劫依淨方圓滿非於此初即得極清淨由後經無量阿僧祇劫此依方得清淨圓滿故偈曰爾時通法界他自心平等平等有五種五無差別故釋曰爾時通法界他自心平等者菩薩於初地即得通達平等法界由此通達故能觀他身即是自身亦得心平等問此時得幾種心平等答平等有五種五無差別故何謂為五一者無我平等謂於自他相續不見有我無差別故二者有苦平等謂於自他相續所有諸苦無差別故三者所作平等謂於自他相續欲作斷苦無差別故四者不求平等謂於自他所作不求反報無差別故五者同得平等如餘菩薩所得我得亦爾無差別故偈曰諸行虛分別淨智了無二解脫見所滅如是說見道釋曰諸行虛分別淨智了無二者此中菩薩於三界諸行唯見不真分別以極淨智了彼無二淨智者出世間故無二者二執無故彼無二體即法界也解脫見所滅如是說見道者謂解脫見道所滅煩惱法界即是解脫若見解脫滅煩惱時說名菩薩初得見道偈曰無體及似體自性合三空於此三空解此說名解空釋曰三空者一無體空謂分別性彼相無體故二似體空謂依他性此相如分別性無體故三自性空謂真實性自體空自體故此偈顯菩薩得空解脫門偈曰應知緣無相悉盡諸分別此中無願緣不真分別盡釋曰此偈上半顯得無相解脫門下半顯得無願解脫門應知此中菩薩具得三解脫門偈曰此時所得法一切菩提分應知彼菩薩同得如見道釋曰一切菩提分者謂四念處等彼菩薩得見道時亦得此法偈曰覺世唯諸行無我唯苦著無義自我滅大義依大我釋曰覺世唯諸行無我唯苦著者此菩薩覺諸世間但是諸行實無有我眾生計著唯著苦耳無義自我滅者謂染污身見滅故大義者利益一切眾生故大我者以一切眾生為自己故此中菩薩滅自我見依大我見作眾生利益事是謂大義依大我偈曰無我復我見無苦亦極苦益彼不求報以利自我故釋曰此中諸菩薩無我者謂無自身無義我見復我見者謂有他身大義我見無苦者謂無自身所起諸苦亦極苦者謂有他身所起諸苦益彼不求報者無悕望故何以故以利自我故諸菩薩利益眾生時即是利益自我是故無外希望偈曰自脫心最上他縛即堅廣苦邊不可盡如是應勤作釋曰自脫心者謂滅自見道所斷煩惱故最上者此解脫由無上乘故他縛即堅廣者由一切眾生相續所起煩惱故苦邊不可盡者眾生界無邊如虛空故如是應勤作者眾生如是苦菩薩應為眾生斷苦作邊作已復作不應休息故偈曰自苦不自忍豈忍他諸苦此生及窮生翻彼謂菩薩釋曰眾生於一期生苦及窮生死際不可思議苦無能忍受者此菩薩翻彼不能忍受悉能為之忍受故言翻彼謂菩薩偈曰於他行等愛利彼不退轉希有非希有他利自利故釋曰於他行等愛利彼不退轉者菩薩於一切眾生行平等愛心無有差別若求樂利益若行樂利益若求行時利益之心無有退轉希有非希有他利自利故者此不退轉事於諸世間希有最上然此希有亦非希有何以故他得益時即是菩薩自得益故偈曰餘地說修道二智勤修習無分別建立淨法及眾生釋曰餘地者謂後九地問餘地何所修答二智勤修習二智者一無分別智二如所建立智無分別智謂出世智如所建立智謂後得世智問此二智有何功能答淨法及眾生此中無分別智成熟佛法是其功能如所建立智成熟眾生是其功能偈曰修位二僧祇最後得受職入彼金剛定破諸分別盡釋曰修立二僧祇最後得受職者二僧祇謂第二及第三大劫阿僧祇最後謂究竟修於此修位方便受職問受職已更何所作答入彼金剛定破諸分別盡問因何義故名金剛定答分別隨眠此能破故是故此定名金剛喻偈曰轉依究竟淨成就一切種住此所作事但為利群生釋曰轉依究竟淨者謂永離一切煩惱障及智障故成就一切種者謂得一切種智由無上故住此所作事者謂住此位中乃至窮眾生生死際示現成道及現涅槃故問此事何所為答但為利群生如此等事一向但為利益一切眾生故自下次明因大教授得大義利偈曰牟尼尊難見常見得大義以聞無等法淨信資養心釋曰此偈明菩薩因大教授常得現前見佛常聞無等正法常起極深淨信遍滿於心此明初時得大義利偈曰若於教授中法門如欲住如人拔險難佛勸亦如是釋曰若於教授中法門如欲住者有諸菩薩於教授時中或於如來法門心欲樂住也如人拔險難佛勸亦如是者譬如有人墮在深坑有能捉髮懸擲高岸佛勸亦爾若彼菩薩樂住寂滅深坑諸佛如來強能置之佛果高岸此明次時得大義利偈曰世間極淨眼勝覺無分別譬如大日出除幽朗世間釋曰若諸菩薩成佛時永退一切世間法故眼得最極清淨爾時名得無分別勝覺譬如日輪大出能除幽暗照朗世間此明畢竟時得大義利如是廣說已次以一偈總結前義偈曰佛子善集滿成就極廣定恒受尊教授能窮功德海釋曰此偈義如文顯現教授品究竟釋曰已說如來大教授菩薩起業以方便為伴今當說偈曰譬如大地種任持四種物如是三種業建立一切善釋曰此偈顯示菩薩集起業方便譬如大地種任持四種物者何謂四物一者大海二者諸山三者草木四者眾生是謂四物如是三種業建立一切善者海等四物譬一切善法如是菩薩三業能聚集一切諸善所謂檀等諸波羅蜜及一切菩提分法偈曰難行業能行應形無量劫身口心自性拔彼不退轉釋曰此偈顯示菩薩救他業方便難行業能行應形無量劫者何謂難行業謂眾生欲得小乘出離菩薩於彼極生大苦欲令彼轉異乘心故變種種形於無量世界經無量劫數而能久受勤苦作種種難行業身口心自性拔彼不退轉者謂菩薩為拔彼故雖復處處久受勤苦三業自性終無退屈偈曰如人怖四害深防為自身菩薩畏二乘護業亦如是釋曰此偈顯示菩薩自護業方便如人怖四害深防為自身者何謂四害一者毒物二者兵仗三者惡食四者怨仇是謂四害深防者為利益自身故菩薩畏二乘護業亦如是者毒等四害譬二乘人諸業方便菩薩怖畏此故深自防護起二乘心何以故由斷大乘種故大乘善根未起令不起故已起復令滅故及與佛果作障礙故偈曰作者業所作三輪不分別得度淨業海功德無有邊釋曰此偈顯示菩薩清淨業方便作者業所作三輪不分別者何謂三輪一者作者二者業三者所作是謂三輪不分別者此三不可得故由此故三輪得清淨三輪清淨故業清淨得度淨業海功德無有邊者到業彼岸故功德無邊者由無盡故業伴品究竟釋曰已說起業方便業所聚集諸波羅蜜今當說此中先說憂陀那偈偈曰數相次第名修習差別攝治障德互顯度十義應知釋曰此中六波羅蜜應知有十種義一制數二顯相三次第四釋名五修習六差別七攝行八治障九功德十互顯此中有六偈制立六波羅蜜數唯有六偈曰資生身眷屬發起初四成第五惑不染第六業不倒釋曰此偈顯示為攝自利三事故立波羅蜜數唯有六一者增進二者不染三者不倒彼初四波羅蜜如其次第能令四事增進一資生成就由布施故二自身成就由持戒故三眷屬成就由於忍辱行忍辱者多人愛故四發起成就由於精進一切事業因此成故第五禪波羅蜜能令煩惱不染折伏煩惱由此力故第六般若波羅蜜令業不顛倒一切所作如實知故偈曰施彼及不惱忍惱是利他有因及心住解脫是自利釋曰此偈顯示為攝二利六事故立波羅蜜數唯有六初為攝利他三事故立前三波羅蜜令起正勤如其次第一者施彼二者不惱三者忍彼惱後為攝自利三事故須立後三波羅蜜令起正勤如其次第一者有因由依精進故二者心住由心不定令定故三者解脫由心已定令解脫故偈曰不乏亦不惱忍惱及不退歸向與善說利他即自成釋曰此偈顯示為攝利他六事故立波羅蜜數唯有六菩薩行六波羅蜜時如其次第於彼受用令不乏故不惱彼故忍彼惱故助彼所作令不退故以神通力令歸向故以善說法斷彼疑故菩薩如是利他即是自利為他所作即自所作由此因緣得大菩提故偈曰不染及極敬不退有二種亦二無分別具攝大乘因釋曰此偈顯示為攝大乘四因故立波羅蜜數唯有六一者不染二者極敬三者不退四者無分別菩薩修行施時於財不染無顧戀故受持戒時於諸學處起極敬故行忍辱精進時此二不退忍於眾生非眾生所作苦得不退故精進於修行善時得不退故行禪定般若時此二無分別奢摩他毘鉢舍那平等所攝故如此四因攝一切大乘因盡偈曰不著及不亂不捨亦增進淨惑及智障是道皆悉攝釋曰此偈顯示為攝大乘六道故立波羅蜜數唯有六問道者何義答有方便者為道此中檀波羅蜜於諸資財不著為道由施時於境離染著故尸波羅蜜於諸境界不亂為道由求受戒時一切心亂攝令住故及比丘住護者求境界時一切業亂不能轉故羼提波羅蜜於諸眾生不捨為道由一切不饒益事不生厭故毘梨耶波羅蜜於修諸善增長為道由精進發起令增上故禪波羅蜜於煩惱障令清淨為道般若波羅蜜於智慧障令清淨為道如是六種道攝一切大乘道盡偈曰為攝三學故說度有六種初三二初一後二二一三釋曰此偈顯示為攝三種增上學故立波羅蜜數唯有六此中立初三波羅蜜為攝初一戒增上學戒有二種謂聚及眷屬尸羅為聚檀及羼提為眷屬何以故施於求受時資財不悋故忍於護持時打罵不報故此中立後二波羅蜜如其次第為攝心慧二增上學此中立第四一波羅蜜應知具攝三增上學由一切三學精進為伴故已制六波羅蜜數次顯六波羅蜜相偈曰分別六度體一一有四相治障及合智滿願亦成生釋曰諸菩薩修諸波羅蜜一一皆有四相一治障二合智三滿願四成生治障者檀等六行如其次第對治慳貪破戒瞋恚懈怠亂心愚癡故合智者悉與無分別智共行由通達法無我故滿願者施於求財者隨其所欲而給與之戒於求戒者隨其所欲以身口意護而教授之忍於悔過者與之歡喜精進於作業者隨欲助之定於學定者隨欲授法智於有疑者隨欲決斷成生者先以施攝後以三乘法隨其所應而成熟之先安立於戒等中後以三乘成熟亦爾已顯六波羅蜜相次說六波羅蜜次第偈曰前後及下上麁細次第起如是說六度不亂有三因釋曰六波羅蜜次第有三因緣一前後二下上三麁細前後者謂依前後得起何以故由不顧資財故受持戒行持戒已能起忍辱忍辱已能起精進精進已能起禪定禪定已能解真法下上者前者為下後者為上下者施上者戒乃至下者定上者智麁細者前者為麁後者為細麁者施細者戒乃至麁者定細者智何故麁易入易作故何故細難入難作故已說六波羅蜜次第次釋六波羅蜜名偈曰除貧亦令凉破瞋與建善心持及真解是說六行義釋曰能除貧窮故名施能令清凉故名戒由具戒者於境界相中煩惱熱息故能破瞋恚故名忍忍破瞋恚能令盡故能建善故名進建立善法由此力故能持心故名定攝持內意故能解真法故名慧曉了第一義諦故已釋六波羅蜜名次說修習六波羅蜜偈曰物與思及心方便并勢力當知修六行說有五依止釋曰諸菩薩修習諸波羅蜜有五依止一者物依止二者思惟依止三者心依止四者方便依止五者勢力依止物依止修諸波羅蜜有四種一者依止因依種性力而修習故二者依止報依自身成就力而修習故三者依止願依昔願力而修習故四者依止數依智慧力而修習故思惟依止修諸波羅蜜亦有四種一者信思惟於諸波羅蜜相應教而生信心故二者味思惟於諸波羅蜜中見功德味故三者隨喜思惟於一切世界一切眾生所有諸波羅蜜皆生隨喜故四者悕望思惟於自身及他未來所有勝波羅蜜起悕望故心依止修諸波羅蜜有六種一者無厭心二者廣大心三者勝喜心四者勝利心五者不染心六者善淨心何謂修檀六種心若菩薩以滿恒河沙數世界七寶及以身命於一剎那施一眾生如是乃至盡眾生界所願成熟無上菩提者以此門施心無厭足如是相心是名修檀無厭心若菩薩如是相施從初相續乃至成佛無剎那頃有絕有減如是相心是名修檀廣大心若菩薩以施攝他時生極重歡喜過於受者得財時生喜如是相心是名修檀勝喜心若菩薩以施攝他時見他受物極饒益我非我自用為極饒益何以故由施攝他令我成就無上菩提因故如是相心是名修檀勝利心若菩薩如是廣施不求報恩及以果報如是相心是名修檀不染心若菩薩如是廣施所生福聚所得果報願施一切眾生非為自受又與一切眾生共之迴向無上菩提如是相心是名修檀善淨心何謂修戒等六種心若菩薩有恒河沙數自身一一身復有恒河沙數劫壽一一壽中復乏一切資生於此乏中復有火聚遍滿三千大千世界菩薩以此多身經此多壽在此火聚起四威儀於一剎那但修一戒如是乃至盡諸戒聚乃至盡諸智聚能得無上菩提者菩薩修之心無厭足如是相心是名修戒等無厭心若菩薩從初修戒乃至修智極坐道場無有間斷如是相心是名修戒等廣大心若菩薩修戒等攝他時生極重歡喜過於受攝者得利益時生喜如是相心是名修戒等勝喜心若菩薩修戒等攝他時見他得利極饒益我非我自利為極饒益如是相心是名修戒等勝利心若菩薩修戒等時不求報恩及以果報如是相心是名修戒等不染心若菩薩廣修戒等所生福聚所得果報願施一切眾生非為自受又與一切眾生共之迴向無上菩提如是相心是名修戒等善淨心方便依止修諸波羅蜜有三種三種者即是三輪清淨此清淨由無分別智為方便故以此方便一切作意悉得成就勢力依止修諸波羅蜜亦有三種一者身勢力二者行勢力三者說勢力身勢力者應知是佛自性身及受用身行勢力者應知是佛化身以此化身於一切相為一切眾生示現一切善行故說勢力者謂演說六波羅蜜一切種時無滯礙故釋曰已說修習六波羅蜜次說六波羅蜜差別六波羅蜜差別各有六義一者自性二者因三者果四者業五者相應六者品類偈曰施彼及共思二成亦二攝具住不慳故法財無畏三釋曰此偈明檀波羅蜜六義施彼者是施自性由以己物施諸受者故共思者是施因由無貪善根與思俱生故二成者是施果由財成就及身成就故言身成就者具攝命等五事如五事經中說施食得五事一者得命二者得色三者得力四者得樂五者得辯二攝者是施業由自他二攝滿足及大菩提滿足故具住不慳故者是施相應由具足住不慳人心中故法財無畏三者是施品類品類有三一者法施二者財施三者無畏施故如是六義智者應知應習偈曰六支滅有邊善道及持等福聚具足故二得為二種釋曰此偈明尸波羅蜜六義六支者是戒自性由住具戒乃至受學諸學足故滅有邊者是戒因滅是涅槃為求涅槃度諸有邊受行戒故善道者是戒果善道及不悔等次第五心住因戒得故持等者是戒業戒有三能一者能持由能任持一切功德如大地故二者能靜由能止息一切煩惱火熱故三者無畏由能不起一切怖憎等諸罪緣起豈畏起諸罪故福聚具足故者是戒相應由一切時身口意業皆行善行故二得為二種者是戒品類二得謂受得及法得受得者攝波羅提木叉護法得者攝禪護及無流護故偈曰不報耐智性大悲及法依五德并二利具勝彼三種釋曰此偈明羼提波羅蜜六義不報耐智性者是忍自性一不報二耐三智此三次第是三忍自性不報者是他毀忍自性耐者是安苦忍自性智者是觀法忍自性大悲及法依者是忍因一大悲為因二法依為因法依者謂受戒及多聞故五德者是忍果如經中說忍得五種果一得少憎愱二得不壞他意三得喜樂四得臨終不悔五得身壞生天二利者是忍業由三忍故能作自利利他二種業如經偈說作彼二義自利利他若知他瞋於彼自息具勝者是忍相應忍難行故名最勝具足最勝名相應如經中說忍最上難行故彼三種者是忍品類彼人有三品一他毀忍二安苦忍三觀法忍故偈曰於善於正勇有信有欲故念增及對治具德彼七種釋曰此偈明毘梨耶波羅蜜六義於善於正勇者是精進自性遮餘業中勇猛故言善除外道解脫中勇猛故言正有信有欲故者是精進因由信及求精進得起故念增者是精進果念定等功德復由精進起故對治者是精進業如經中說起精進者能得樂住不雜諸惡不善法故具德者是精進相應由具無貪等功德故彼七種者是精進品類彼人有七品精進一學戒精進二學定精進三學慧精進四身精進五心精進六無間精進七尊重精進偈曰心住及念進樂生亦通住諸法之上首彼種三復三釋曰此偈明禪波羅蜜六義心住者是定自性由心住內故念進者是定因有念故於緣不忘依進故禪定得起樂生者是定果離退方便離果不虛故通住者是定業通謂五通住謂三住聖住天住梵住禪定能令五通及三住皆得自在住故諸法之上首者是定相應如經中說三摩提者諸法上首故彼種三復三者是定品類彼人有二種三品一者有覺有觀無覺有觀無覺無觀三品故二者喜俱樂俱捨俱三品故偈曰正擇與定持善脫及命說諸法之上首彼亦有三種釋曰此偈明般若波羅蜜六義正擇者是慧自性由離邪業及世間所識業正擇出世間法故定持者是慧因由定持慧如實解法故善脫者是慧果謂於染污得善解脫何以故由世間出世間大出世間正擇故命說者是慧業由慧命及善說慧命者以彼無上正擇為命故善說者正說正法故諸法之上首者是慧相應如經中說般若者一切法中上故彼亦有三種者是慧品類彼人有世間出世間大出世間三品正擇故已說六波羅蜜差別次說六波羅蜜攝行偈曰一切白淨法應知亂定俱六度總三雙是類皆悉攝釋曰一切白淨法者謂檀等諸行法應知彼行法總攝有三種一者亂二者定三者俱彼亂者以前二波羅蜜攝施戒不定故定者以後二波羅蜜攝禪及實慧定故俱者以中二波羅蜜攝忍及精進定不定故已說六波羅蜜攝行次說六波羅蜜治障偈曰檀離七著故不著說七種應知餘五度障治七皆然釋曰檀離七著故不著說七種者彼檀著有七種一資財著二慢緩著三偏執著四報恩著五果報著六障礙著七散亂著此中障礙著者謂檀所對治貪隨眠不斷故散亂著者散亂有二種一下意散亂求小乘故二分別散亂分別三輪故由菩薩行檀時遠離此七著故說七不著應知餘五度障治七皆然者應知戒等五波羅蜜亦各有七著離七著故亦各說七不著此中有差別者翻檀波羅蜜離資財著即是戒等五波羅蜜離第一著所謂戒離破戒著忍離瞋恚著精進離懈怠著禪定離亂心著智慧離愚癡著戒等離障礙著者彼障隨眠皆斷除故戒等離分別著者隨其三輪不分別故已說六波羅蜜治障次說六波羅蜜功德此中先說利他功德偈曰恒時捨身命離求愍他故因施建菩提智攝施無盡釋曰此偈顯示檀波羅蜜利他功德恒時捨身命者謂諸菩薩一切時施自身命與一切求者故離求愍他故者不求報恩及以愛果由大悲為因故因施建菩提者因是施已建立一切眾生於三乘菩提故智攝施無盡者此施由無分別智所攝乃至無餘涅槃其福無盡無窮利益一切眾生故偈曰恒時守禁勤離戒及善趣因戒建菩提智攝戒無盡釋曰此偈顯示尸波羅蜜利他功德恒時守禁勤者菩薩有三聚戒一律儀戒二攝善法戒三攝眾生戒初戒以禁防為體後二戒以勤勇為體諸菩薩一切時恒守護故離戒及善趣者謂不著得戒及不求愛果故偈曰恒時耐他毀離求畏無能因忍建菩提智攝忍無盡釋曰此偈顯示羼提波羅蜜利他功德恒時耐他毀者諸菩薩於一切時若一切眾生以一切極惱事來毀菩薩菩薩悉能忍受故離求畏無能者不求報恩不求善趣不為怖畏不為無能故偈曰恒時誓勤作殺賊為無上因進建菩提智攝進無盡釋曰此偈顯示毘梨耶波羅蜜利他功德恒時誓勤作者諸菩薩無比修精進有二自性一弘誓為自性二勤方便為自性殺賊為無上者菩薩修精進但為殺自他煩惱賊為得無上菩提故偈曰恒時習諸定捨禪下處生因定建菩提智攝定無盡釋曰此偈顯示禪波羅蜜利他功德恒時習諸定者諸菩薩攝無邊三摩提而修習故捨禪下處生者棄捨無上禪樂住來就下劣處受生何以故由大悲故偈曰恒了真餘境佛斷尚不著因智建菩提悲攝智無盡釋曰此偈顯示般若波羅蜜利他功德恒了真餘境者了真謂第一義諦平等相人法二無我智故餘境謂無邊名相等差別故佛斷尚不著者佛斷謂涅槃諸菩薩修般若尚不著佛涅槃何況求生死此中前五波羅蜜以無分別智攝故乃至無餘涅槃功德無盡般若波羅蜜以大悲攝故恒不捨眾生功德無盡六偈別說利他功德已次以一偈總說前義偈曰廣大及無求最勝與無盡當知一一度四德悉皆同釋曰四功德者一廣大功德二無求功德三最勝功德四無盡功德前六偈第一句顯廣大功德利多眾生故第二句顯無求功德第三句顯最勝功德第四句顯無盡功德復次六波羅蜜復有清淨功德偈曰得見及遂願并求合三喜菩薩喜相翻彼退悲極故釋曰此偈顯示檀波羅蜜清淨功德彼乞求者於菩薩生三喜一得見時生喜二遂願時生喜三求見求遂時生喜由不見不遂時不生喜故菩薩一切時於乞求者翻彼三喜亦生三喜一得見彼時生喜二遂彼願時生喜三求見求遂彼時生喜此中應知彼求者三喜不如菩薩三喜何以故菩薩大悲具足故偈曰自身財眷屬由悲恒喜施彼三遠離行何因不禁守釋曰此下顯示尸波羅蜜清淨功德此偈明遠離身三惡行菩薩於自身自財自眷屬中由大悲故尚恒歡喜好施於他況於他身他財他眷屬中三種遠離行而不禁守耶偈曰不顧及平等無畏亦普施悲極有何因惱他而妄語釋曰此偈明遠離妄語惡行凡起妄語有四因緣一為自利戀身命故二為利他利所愛故三為怖畏懼王法故四為求財有所須故菩薩則不爾一者不顧不戀身命故二者平等他身與自得等心故三者無畏離五怖故四者普施以一切物施一切故菩薩悲愍恒深復有何因而起妄語偈曰平等利益作大悲懼他苦亦勤成熟生極遠三語過釋曰此偈明遠離餘三語惡行菩薩於一切眾生恒作平等利益豈欲壞他眷屬而作兩舌菩薩大悲恒欲拔除一切眾生之苦於他苦中極生怖懼豈欲為苦於他而作惡口菩薩恒行正勤恒欲成熟一切眾生豈欲不成熟他而作綺語是故菩薩能極遠離此三語過偈曰普施及有悲極善緣起法何因不能耐意地三煩惱釋曰此偈明遠離意三惡行菩薩由普施一切物故離貪煩惱由大悲故離瞋煩惱由極善緣起法故離邪見煩惱如是等破戒對治差別是菩薩戒清淨功德偈曰損者得益想苦事喜想生菩薩既如是忍誰何所忍釋曰此偈顯示羼提波羅蜜清淨功德損者得益想者菩薩於彼不饒益者得饒益想應須忍辱何以故為成忍辱因故苦事喜想生者菩薩於受苦事中更生喜想何以故成就利他因故菩薩既無不饒益想起處及苦想起處於誰邊起忍於何事起忍偈曰菩薩他想斷愛他過自愛於他難行事精進即無難釋曰此偈顯示毘梨耶波羅蜜清淨功德菩薩為他難行精進而得不難何以故他想斷故及一切時生於他愛過自愛故菩薩如是為他精進豈復難行是故精進清淨偈曰少樂二自樂著退盡癡故是說三人禪菩薩禪翻彼釋曰此偈顯示禪波羅蜜清淨功德少樂者謂世間禪二自樂者謂聲聞禪及緣覺禪著者若世間禪著自見若二乘禪著涅槃退者謂世間禪盡者謂二乘禪無餘涅槃時盡故癡者彼三人禪如其所應有染癡無染癡故菩薩禪翻彼者謂翻彼三人禪何以故多樂自樂他樂故不著不退無盡無癡故是謂禪定清淨功德偈曰暗觸及二燈如是三人智譬如日光照菩薩智無比釋曰此偈顯示般若波羅蜜清淨功德譬如暗中以手觸物凡夫人智亦如是何以故得少境故不明了故不恒定故譬如二燈室中照物聲聞人智及緣覺智亦如是何以故得少境故漸明了故未極淨故譬如日光照物菩薩智亦如是何以故得遍滿故以明了故極清淨故如是無比是謂菩薩般若清淨功德復次六波羅蜜後有八種無上功德偈曰依類緣迴向因智田依止如是八種勝無上義應知釋曰八無上者一依二類三緣四迴向五因六智七田八依止問此八於六度云何得無上答檀依者以依菩薩故檀類者此有三種一物施以捨自身命故二無畏施以救濟惡道生死畏故三法施以說大乘法故檀緣者以大悲為緣起故檀迴向者以求大菩提故檀因者以先世施業熏習種子為因故檀智者以無分別智觀察三輪不分別施者受者財物故檀田者田有五人一求人二苦人三無依人四惡行人五具德人應知此中以具德勝人為無上檀依止者由三種依止故一依止信向二依止思惟三依止三昧依止信向者如分別修中信思惟所說依止思惟者如分別修中味思惟隨喜思惟希望思惟所說依止三昧者謂依金剛藏等定如勢力依止修中所說如是依等無上故檀得無上如檀八無上戒等五波羅蜜八無上應知亦爾此中戒品類無上者謂菩薩戒忍品類無上者謂來殺菩薩者卑下劣弱精進品類無上者謂修諸波羅蜜所對治斷禪品類無上者謂菩薩三摩提智品類無上者謂緣如如境戒等由勝田無上者謂大乘法餘六無上如檀中說復次檀及精進復有不共差別功德問檀差別云何偈曰施一令得樂多劫自受苦尚捨為愛深何況利翻彼釋曰若諸菩薩施一眾生令其得樂自身多劫受貧窮苦尚施無悋由愛深故愛深者謂悲差別何況施一眾生令其得樂自身多劫獲大福利也偈曰乞者隨所欲菩薩一切捨彼求為身故利彼百種施釋曰此偈上半總說謂隨彼所求菩薩悉捨下半解釋謂彼乞者為自利故一切欲得菩薩為利他故百種悉捨偈曰捨身尚不苦何況餘財物出世喜得故起苦是無上釋曰菩薩捨身時由心故不生苦此心顯示菩薩出世間何以故得歡喜故問此喜從何得答從起苦得是故起苦是菩薩無上是故菩薩在出世間上偈曰乞者一切得得喜非大喜菩薩一切捨喜彼喜大故釋曰乞者所須菩薩皆施乞者得喜此喜非是大喜問何故答由菩薩一切皆捨喜彼得財此喜為大奪彼喜故偈曰乞者一切得有財非見富菩薩一切捨無財見大富釋曰此偈顯菩薩財無盡差別偈曰乞者一切得非大饒益想菩薩一切捨得大饒益想釋曰此顯菩薩大悲差別偈曰乞者自在取如取路傍果菩薩能大捨餘人無是事釋曰此顯菩薩無著差別問說檀不共功德差別已精進不共功德差別復云何偈曰勝因依業種對治等異故如是六種義精進有差別釋曰精進有六種差別一勝差別二因差別三依止差別四業差別五種差別六對治差別此偈總舉餘偈別釋偈曰白法進為上進亦是勝因及得諸善法進則為依止釋曰此偈說精進勝差別因差別依止差別白法進為上者說最勝差別由於一切善法中說精進為最勝故進亦是勝因者說因差別由說精進是無上因故及得諸善法進則為依止者說依止差別由依止精進得一切善法故偈曰現樂與世法出世及資財動靜及解脫菩提七為業釋曰此偈說精進業差別此業差別有七種一得現法樂住二得世間法三得出世間法四得資財五得動靜動靜者由是世間不究竟故六得解脫解脫者由斷身見故七得菩提菩提者由大菩提故偈曰增減及增上捨障亦入真轉依與大利六說精進種釋曰此偈說精進種差別種差別有六種一增減精進謂四正勤二惡法減二善法增故二增上精進謂五根由於解脫法為增上義故三捨障精進謂五力由彼障礙不能礙故四入真精進謂七覺分由見道建立故五轉依精進謂八聖道分由修道是究竟轉依因故六大利精進謂六波羅蜜由自利利他故偈曰種復有五異弘誓將發行無下及不動第五說無厭釋曰五異者一弘誓精進謂欲發起行故二發行精進謂現行諸善故三無下精進謂得大果下體無故四不動精進謂寒熱等苦不能動故五無厭精進謂不以少得為足故此五種如經中所說有弘誓精進有現起精進有勇猛精進有堅固精進有不捨佛道精進於諸善法中如其次第應知偈曰三種下中上由依三乘爾亦二下上覺利有小大故釋曰彼精進依人差別復說三種及二種三種者依三乘行人差別如其次第下中上精進故問何因復二種答下上覺故下覺者依二乘行人上覺者依大乘行人如其次第說於小利及大利故何以故為自利故為他利故偈曰財著煩惱著厭著知足著四著不能退對治分四種釋曰此偈說精進對治差別由對治四著有四不退說四種對治差別問此云何答檀等諸行由四著為礙故而不得行一者財著於財極悋故二者煩惱著於財起染故三者厭著於檀等行有退屈故四者知足著於少施等喜滿足故行精進者對治如此四著能得不退故說四種對治差別已說六波羅蜜功德次說六波羅蜜互顯偈曰相攝及差別依法亦為因六度互相成一切種分別釋曰六波羅蜜相成自有四義一相攝二差別三依法四為因相攝者無畏施攝戒忍二度由此二度能與無畏故法施攝定智二度由此二度能與法故俱施攝精進一度由此一度能行二施故問戒攝幾種答攝善法戒一切檀等皆攝如是忍等互攝如其所應作差別者檀等六種即為六施謂施施戒施乃至般若施於他相續建立檀等故依法者所有諸經所有檀等諸義顯示所有檀等諸義所有諸經顯示處處相攝應知為因者謂檀為戒等因何以故不顧財者能行戒等故戒亦施等因何以故比丘受護者能捨一切所有受故住戒者能具足忍等故又受攝善法戒為檀等故如是忍等互為因如其所應作如是說六波羅蜜義已次說四攝行偈曰布施將愛語利行并同利施平及彼說建立亦自行釋曰四攝者一布施攝二愛語攝三利行攝四同利攝施平者即布施攝彼說者謂愛語攝說彼波羅蜜義故建立者謂利行攝建立眾生於波羅蜜中故自行者謂同利攝建立他已自亦如是行故問何故說此四攝體答此說攝他諸方便偈曰攝他四方便即是四攝性隨攝亦攝取正轉及隨轉釋曰布施者是隨攝方便由財施隨他身起攝故愛語者是攝取方便由無知疑惑者令受義故利行者是正轉方便由此行諸善轉故同利者是隨轉方便菩薩自如說行眾生知已先未行善亦隨行故問四攝業云何偈曰令器及令信令行亦令解如是作四事次第四攝業釋曰布施者能令於法成器由隨順於財則堪受法故愛語者能令於法起信由教法義彼疑斷故利行者能令於法起行由如法依行故同利者能令彼得解脫由行淨長時得饒益故是為四攝業問世尊亦說二攝此云何偈曰四體說二攝財攝及法攝財一法有三次第攝四攝釋曰此四攝體世尊餘處說為二攝謂財攝法攝即以二攝攝於四攝財攝攝初一攝法攝攝後三攝問云何攝後三答法有三種一所緣法二所行法三所淨法如其次第攝後三攝應知偈曰下中上差別如是四攝種倍無及倍有亦純合三益釋曰四攝種差別有三謂下中上由諸菩薩攝三乘人差別故由此三種差別次第復有三益一倍無益二倍有益三純有益倍無益者謂解行地菩薩攝倍有益者謂入大地菩薩攝純有益者謂八地已上菩薩攝由彼決定能令眾生成就故偈曰菩薩欲攝眾依此四方便大利及易成得讚三益故釋曰若諸菩薩欲攝徒眾者一切皆須依此四攝以為方便何以故由一切大利得成就故由是樂易方便故由得諸佛稱揚故偈曰四攝於三世恒時攝眾生成就眾生道非餘唯四攝釋曰此四攝於三世中已攝當攝現攝一切眾生是故此四攝是成熟眾生道非餘諸道餘道無體故別說六度四攝已次以一偈總結前義偈曰不著及寂靜能耐將意勇不動并離相亦攝攝眾生釋曰此偈上三句結六度義下一句結四攝義偈義如前解菩薩以此六行行此四攝顯示六波羅蜜成就自利利他四攝成就亦爾是故如其次第先說六度後說四攝度攝品究竟釋曰已說業所聚集諸行未說供養如來此供養今當說偈曰依物緣迴向因智田依止如是八供養供養諸如來釋曰略說供養如來有八種何謂為八一者依供養二者物供養三者緣起供養四者迴向供養五者因供養六者智供養七者田供養八者依止供養問此八義云何偈曰現前不現前衣服飲食等深起善淨心為滿於二聚常願生佛世三輪不分別成熟諸眾生最後十一種釋曰此二偈八句顯示前八義應知現前不現前者謂依供養依現在及過去未來諸佛而供養故衣服飲食等者謂物供養以衣服等而供養故深起善淨心者謂緣起供養以深淨信心而供養故為滿於二聚者謂迴向供養為滿福智二聚而供養故常願生佛世者謂因供養由有宿願願生佛世令我有益不虛供養故三輪不分別者謂智供養設供受供供具三事不可得故成熟諸眾生者謂田供養眾生為田教彼供養令種善根故最後十一種者謂依止供養此依止有十一種一者依止物由依財物而供養故二者依止思惟由依味思惟隨喜思惟希望思惟故三者依止信由信大乘發菩提心故四者依止願由發弘誓願故五者依止悲由憐愍眾生故六者依止忍由難行能行故七者依止行由諸波羅蜜故八者依止正念由如法不倒故九者依止正見由如實覺了故十者依止解脫由聲聞煩惱滅故十一者依止真實由得大菩提故問供養種差別云何偈曰因果及內外麁細與大小亦遠近差別是名供養種釋曰世等差別為供養種差別彼過去為因現在為果現在為因未來為果如是因果謂去來今應知內者自供養外者令他供養麁者利供養細者隨順供養小者劣供養大者勝供養有慢者為劣無慢者為勝三輪不分別故遠者欲後時供養近者即今時供養復次隔世供養者為遠無間供養者為近復次發願於未來欲供養者為遠發願於現在即供養者為近問何等供養如來為最上供養偈曰供養諸如來最上由自意信心通方便和合五勝故釋曰五種自意供養如來應知此供養為最上供養何謂為五一者淨信二者深心三者神通四者方便五者和合淨信者於大乘法說供養處生淨信故深心者此心有九種一味心二隨喜心三希望心四無厭心五廣大心六勝喜心七勝利心八無染心九善淨心此九心如修諸波羅蜜中說神通者謂依虛空藏等諸三摩提故方便者謂無分別智方便攝故和合者謂一切諸大菩薩和合一果入一切果故供養品究竟釋曰已說供養如來云何親近善知識偈曰如前供養佛略說有八種親近於善友應知八亦然釋曰應知親近善知識亦有依等八種問此中八義復云何偈曰調靜除德增有勇阿含富覺真善說法悲深離退減釋曰此偈顯示第一依親近若善知識具足十種功德者應堪親近何謂為十一者調伏二者寂靜三者惑除四者德增五者有勇六者經富七者覺真八者善說九者悲深十者離退調伏者與戒相應由根調故寂靜者與定相應由內攝故惑除者信念與慧相應煩惱斷故德增者戒定慧具不缺減故有勇者利益他時不疲惓故經富者得多聞故覺真者了實義故善說者不顛倒故悲深者絕希望故離退者於一切時恭敬說故偈曰敬養及給侍身心亦相應願樂及以時下心為緣起釋曰此偈上半顯示物親近下半顯示緣起親近物親近有三一者財謂恭敬供養二者身謂隨順給侍三者心謂給侍時身心相應緣起親近亦有三種一者願樂二者知時三者除慢偈曰為離於貪著為求隨順行隨順如所教以此令彼喜釋曰此偈上半顯示迴向親近下半顯示因親近迴向親近者不為貪著利養故但為隨順修行故因親近者菩薩如所教授隨順修行為親近善知識因何以故菩薩以此隨順令彼善知識心生歡喜故偈曰善解於三乘自乘令成就成生及淨土為法不為財釋曰此偈顯示智田依止三種親近善解於三乘自乘令成就者顯示智親近善解三乘者由智故成生及淨土者顯示田親近田有二種一眾生田二佛土田問此二云何名田答自所聞法於眾生相續中而建立故隨所住佛土修清淨因故為法不為財者顯示依止親近菩薩但以法利具足為依止是故親近善知識不以財利具足為依止故問親近善知識種差別云何偈曰因果及隨法內外與麁細勝劣亦遠近是謂種差別釋曰因果差別者謂過去親近為因現在親近為果現在親近為因未來親近為果隨法差別者謂善知識所流法門隨其差別而修行故內外差別者自親近為內令他親近為外麁細差別者自聽為麁內心思惟為細勝劣差別者有慢親近為劣無慢親近為勝遠近差別者現在趣中親近為近生報趣中親近為遠復次生報趣中親近為近後報趣中親近為遠復次無間親近為近隔世親近為遠復次願於現在親近為近願於未來親近為遠問何等親近善知識得為最上偈曰親近善友勝自意五如前信心通方便和合等別故釋曰如前供養諸佛由五種自意故得為最勝謂淨信深心神通方便和合此中親近善知識最勝亦爾由淨信者於大乘經說親近處生淨信故由深心者心亦九種謂味心乃至善淨心親近修行故由神通者謂依虛空藏等三摩提而親近故由方便者謂依無分別智攝故由和合者諸大菩薩以一果入一切果故親近品究竟釋曰菩薩所修四梵住此云何偈曰梵住有四種一一有四相治障與合智轉境及成生釋曰梵住者謂四無量即慈悲喜捨此中應知菩薩四無量一一各有四種相一治障由所治斷故二合智得無分別智對治勝故三轉境由眾生緣法緣無緣故四成生由作勝業成就眾生故問何等眾生為眾生緣何等法及無緣為法緣及無緣偈曰樂苦喜煩惱如是眾生緣法緣說彼法無緣即彼如釋曰四種眾生聚是眾生緣一求樂眾生聚二有苦眾生聚三有喜眾生聚四煩惱眾生聚慈者於求樂眾生聚起與樂行悲者於有苦眾生聚起拔苦行喜者於有喜眾生聚起不離行捨者於諸受起煩惱眾生聚起令離行是名眾生緣法緣者即是說彼四種梵住法說名法緣無緣者即是彼如以無分別故說名無緣偈曰及彼如義故忍位得清淨身口業所攝亦盡諸煩惱釋曰彼四種行應知無緣慈者以如緣故八地無生法忍時得一切善根亦得圓滿彼清淨故及慈所依身口二業所攝者諸煩惱亦盡如煩惱所緣說意自體諸煩惱斷斷所緣故如是修多羅中說問彼四梵住何等行差別偈曰有動及不動亦噉及不噉應知四梵住如是行差別釋曰彼四梵住應知有四種行差別一者動二者不動三者噉四者不噉動者退分可退故不動者住分及勝分不可退故噉者染污貪著樂味無大心故不噉者不染污也此退等行是梵住差別諸菩薩住不動及不噉中不住於動及噉中問梵住種差別云何偈曰前六及前二下地亦下心相似等為下翻下則為上釋曰下上差別者彼不定地自性前六品為下一切定地前二品亦為下謂軟軟軟中下地亦為下謂下七地菩薩觀上地故下心亦為下謂諸聲聞故相似亦為下謂未得無生法忍菩薩故如所說下翻此下則為上應知問此四梵住能得幾果偈曰所生欲界報滿聚亦成生不離及離障具足五為果釋曰菩薩住諸梵住為因具得五果一者欲界眾生中生是果報果二者二聚圓滿是增上果三者成熟眾生是丈夫果四者一切生處不離梵住是依果五者所生之處恒離彼障是相離果問此梵住中有何等事是菩薩相偈曰設遇重障緣及以自放逸欲知菩薩相梵心無退轉釋曰菩薩有二事梵心不動應知是為菩薩相一者設遇重障因緣心終無異是菩薩相二者設自放逸謂能治不現前時心亦無異是菩薩相況無量現前時問梵住障礙云何偈曰四梵有四障瞋惱憂欲故菩薩具此障多種過失起釋曰彼四梵所對治具有四障如其次第一瞋二惱三憂四欲由如此障梵無體故若有此四復生多種過失問多失云何偈曰如是諸煩惱起則有三害自害亦害彼及以尸羅害釋曰此偈顯示三害過失一自害謂自苦思作二他害謂他苦思作三尸羅害謂俱苦思作偈曰有悔亦失利失護及師捨治罰并惡名如是六呵責釋曰此偈顯示得六種呵責過失一者自呵責由有憂悔故二者他呵責由失利養故三者天呵責由失擁護故四者大師呵責由大師所捨故五者梵行呵責由智慧梵行人如法治罰故六者十方人呵責惡名流出故偈曰後身諸難墮梵住今亦退心數亦苦得復次三過生釋曰此偈顯示後得三種過失一者墮難由此惡業得後世惡報故二者退行由已得退及未得退退失現在未來梵住故三者苦生由心數法從彼生大憂苦故問已說過失何者是功德偈曰善住梵住人遠離彼諸惡生死不能污不捨濟群生釋曰住梵住者得二功德一者捨煩惱如前所說過失悉遠離故二者不捨眾生為成熟眾生生死不能污故問已知功德此功德云何知最尊最上偈曰如人有一子有德生極愛菩薩於一切起梵勝過彼釋曰由過此譬則顯示菩薩四種梵住最尊最上問大悲以何等眾生為所緣偈曰熾然及怨勝苦逼亦闇覆住險將大縛食毒并失道復有非道住及以瘦澁者如此十眾生大悲心所緣釋曰菩薩大悲略以十種眾生為境界一是熾然眾生謂樂著欲染者二是怨勝眾生謂修善時為魔障礙者三是苦逼眾生謂在三塗者四是闇覆眾生謂恒行不善者由不識業報故五是住險眾生謂不樂涅槃者由生死險道不斷絕故六是大縛眾生謂外道僻見者由欲向解脫為種種僻見堅縛所縛故七是食毒眾生謂噉定味者譬如美食雜毒則能害人善定亦爾為貪所著則便退失八是失道眾生謂增上慢者由於真實解脫道中而迷謬故九是非道住眾生謂於下乘不定者由有退故十是瘦澁眾生謂諸菩薩於二聚未滿者如此十種眾生是菩薩大悲所緣境界已說大悲境界次說大悲得果偈曰障斷及覺因與樂亦愛果自流五依故是人去佛近釋曰障斷者是相離果彼障斷故覺因者是增上果利益眾生故與樂者是丈夫果丈夫所作故愛果者是果報果得可愛報故自流者是依果與未來勝悲故如是五果皆依大悲所得當知如此菩薩去佛菩提則為不遠已說大悲得果次說大悲不住偈曰生死苦為體及以無我性不厭亦不惱大悲勝覺故釋曰一切生死以苦為體以無我為性菩薩於苦得如實知於無我得無上覺如是得知覺已由大悲故於生死不生厭離由勝覺故亦不為煩惱所惱是故菩薩得不住涅槃亦不住生死已說大悲不住次說大悲功德偈曰見苦自性時知苦生悲苦亦知捨方便恒修不厭生釋曰菩薩觀世間苦見其自性時即生悲苦如彼遠離方便亦求如實知知已恒修不厭是名大悲功德已說大悲功德次說大悲差別偈曰自性與數擇宿習及障斷應知菩薩悲如此四差別釋曰此大悲隨其次第有四差別一者自性成自然故二者數擇見功德過失故三者宿習由先世久修故四者障斷由得離欲斷所治惱障清淨故復有六種差別偈曰非等亦非常非深亦非順非道非不得翻六悲如是釋曰翻非大悲六種差別即是大悲六種差別一者平等二者常恒三者深極四者隨順五者淨道六者不得平等者於樂受等眾生所有諸受皆知是苦故常恒者乃至無餘涅槃亦無盡故深極者入地諸菩薩得自他平等故隨順者於一切眾生苦如理拔濟故淨道者所對治惱得斷除故不得者得無生法忍時諸法不可得故已說大悲差別次說大悲如樹偈曰悲忍思願生成熟次第說大根至大果悲樹六事成釋曰此大悲樹應知以六事成就一者大悲二者忍辱三者思惟四者勝願五者勝生六者成熟此即是根莖枝葉華果六位問此事云何答此樹以大悲為根以忍辱為莖以利益眾生思惟為枝以勝生願為葉以所得勝生為華以成熟眾生為果問何故六事先後如此偈曰無悲則無忍如是六次第勝生若不得成熟眾生無釋曰若無大悲則不能起大苦難行忍若無大苦難行忍則不能起利益眾生思惟若無利益眾生思惟則不能起勝生願若無勝生願則不能向勝生處若不向勝生處則不能成熟眾生問前後相似如此成立相似復云何偈曰根生以慈潤莖擢以樂廣念正則增枝願續則長葉內緣成為華外緣成為果當知悲根等如是次第成釋曰此中成立相似者悲以慈潤能令滋生由有慈者見他苦已生悲苦故是故以悲為根忍以樂想能令抽擢由菩薩利他苦生樂想樂想生已能令忍辱得廣大故是故以忍為莖思以正念能令增進由忍廣已能於利他事中起正念故是故以思為枝願以相續能令長成由前滅後生譬如葉長落故抽新是故以願為葉生以內緣成為實由自身成熟則受生不虛是故以生為華成熟者以外緣成為實由他身成熟則利益不虛是故以成熟眾生為果如是次第成立應知已說大悲如樹次讚大悲功德偈曰大悲利益作誰於他不起於苦勝樂生樂生由悲故釋曰此義如偈所說已讚大悲功德次說大悲無著偈曰菩薩悲自在寂靜尚不住世樂及身命此愛云何起釋曰一切世間皆愛世樂及自身命一切聲聞緣覺雖不愛世樂及自身命而於涅槃起住著意菩薩不爾大悲自在故於涅槃尚不住何況住彼二愛中已說大悲無著次說大悲愛勝偈曰貪愛非無障世悲亦世間菩薩悲愛起障盡亦過世釋曰悲愛最勝自有二義一者障盡二者過世愛親等貪則自體是障行世間悲體雖非障而是世間菩薩悲愛自體障盡而復過世故為最勝問云何障盡偈曰有苦及無智大海及大闇拔濟以方便云何不障盡釋曰有苦為大海無智為大闇能拔濟方便是大悲此悲愛則障盡問云何過世偈曰羅漢及緣覺如是悲愛無何況餘世間豈得不過世釋曰阿羅漢辟支佛尚無大悲愛況餘世間而有可得若如是者豈不過世乎已說大悲愛勝次說大悲無厭偈曰得悲諸菩薩捨苦而起苦彼初起苦怖證時欣樂甚釋曰捨苦者謂諸菩薩以大悲故欲捨他苦而起苦者由捨他苦則起自苦彼初起苦怖者彼初謂信行地菩薩彼於起苦中而生怯怖由自他平等未見故由苦如實未觸故證時欣樂甚者證時謂淨心地菩薩彼於起苦中生極欣樂由見自他平等故由苦如實已觸故已說大悲無厭次說大悲苦勝偈曰悲苦最希有苦勝一切樂更樂悲生故辦非有況餘釋曰悲苦最希有者謂從他苦而生大悲從大悲而生自苦如是悲苦有何希有而得過此故為最希有苦勝一切樂者即此悲苦勝於一切世間之樂問何故答更樂悲生故此諸菩薩更以悲苦為樂由此苦從大悲生故辦非有況餘者彼樂所作已辦者尚無況餘世間而得有也已說大悲苦勝次說大悲施勝偈曰施與悲共起能令菩薩樂三界中樂受比此無一分釋曰若布施與大悲俱生則能起菩薩勝樂於三界中所作諸樂欲比大悲施所作樂無有一分而得相似已說大悲施勝次說大悲忍苦偈曰生死苦自性不捨由悲故起苦利他因云何捨不習釋曰一切苦悉入生死苦中諸菩薩不捨生死由大悲故菩薩起苦是利他因菩薩不捨生死時即是不捨一切苦已說大悲忍苦次說大悲施果偈曰悲施財三果悲者恒增長愛生及攝生資生復三樂釋曰悲施財三果悲者恒增長者謂菩薩大悲能增長三種果一者增悲由修習故能令自體增長二者增施由悲自在故能令施得增長三者增財由施自在故能令財得增長愛生及攝生資生復三樂者從是三果復生三樂一者從悲為因生愛生樂二者從施為因生攝生樂三者從財為因生資生樂已說大悲增果次說大悲勸進偈曰悲長及施增成生亦樂起牽來復將去大悲勸如是釋曰大悲勸進菩薩行六種功德大悲義言菩薩汝修習我令我滋長汝捨資財令施增進汝應以施成熟眾生汝應以施令自樂起汝若施者招引大菩提二聚及餘令向己來汝若施者將導二聚及餘令向大菩提去已說大悲勸進次說大悲樂勝偈曰苦者悲諸苦不施云何樂以令自樂故施樂拔他苦釋曰苦者悲諸苦者諸菩薩以悲起諸苦是故名苦者不施云何樂者菩薩大悲故以他苦為自苦若不施他樂云何得自樂以令自樂故施樂拔他苦者若菩薩施眾生樂拔眾生苦時即是菩薩自作樂已說大悲樂勝次說大悲教授偈曰悲者教自施施彼勿自求施報願不受有願還以施釋曰此偈教行無求施悲者教自施施彼勿自求者大悲義言汝施施他時莫求自樂他樂若無自樂亦無何以故樂不別故施報願不受有願還以施者若我施果亦願不受設有果時還以布施偈曰施及於施果普施於一切彼樂我樂故施彼我無須釋曰此偈教行施果施謂施及施所得果普施一切眾生何以故悲者以彼樂為自樂故是故菩薩所有施果皆應布施一切眾生大悲作如是教授偈曰輕財而以施來多復來好不用而自來還用展轉施釋曰此偈教行厭財施若人厭財而行施者是人雖不欲財而財自來極廣極妙道理如此以大心故若有如此還用布施是則資財來而復來菩薩則施而復施何以故非求自樂欲令施施無窮故偈曰悲者以大悲盡施及常施應作如是施慎勿求施果釋曰此偈教行無間施應知偈曰若我不樂施施果不施時施無一剎那以無施愛故釋曰此偈教行無厭施應知偈曰不作不與果與果與作者是汝觀恩過與我不相似釋曰此偈教行捨恩施菩薩語施云若人行汝者汝方與果是汝待報恩過失我則不爾是汝不與我相似復次若人行汝者汝但與此人果汝則是待報恩者我則不爾所行施果與一切眾生是汝不與我相似已說大悲教施次說大悲行施偈曰無障及淨句利彼亦自量無求與無著悲者如是施釋曰無障者謂不奪他物行施故淨句者以如法財行施謂不以毒物兵杖酒等施故利彼者以施攝他時置於善根故自量者不令自眷屬有乏少故無求者謂前眾生或無心求或無口求見彼乏少自然而施及不簡福田故無著者不求報恩及以果報故偈曰盡廣勝常喜離著亦清淨迴向於二處菩提及善根釋曰盡者內外物施故廣者多物施故勝者妙物施故常者恒施故喜者離瞋施故謂乞求者作不饒益時忍而喜施離著者無希望故如前無著說清淨者以如法故如前淨句說迴向菩提者迴向大菩提故迴向善根者迴向隨順善根器故已說大悲行施次說大悲受用差別偈曰有財而自用及用施眾生得喜施喜勝三樂養心故釋曰菩薩自受用財生喜及用財布施眾生生喜二喜相比施喜為勝何以故三樂養心故三樂者一布施喜二攝他喜三菩提聚滿足喜已說大悲受用差別次說大悲增長諸度偈曰慳惡瞋放逸緣著及邪著如是六蔽者悲令六度增釋曰慳者少物不能捨故惡者破戒及惱他故瞋者於少不饒益起大瞋故放逸者於諸善法不勤行故緣著者五欲亂心故邪著者外道無慧故如是住六蔽者大悲憐愍為說過失令六波羅蜜而得增長說大悲增長諸度已此大悲從四緣生亦應顯示偈曰苦樂不苦樂因力及善友自體相續流大悲四緣義釋曰苦樂不苦樂者顯示緣緣具緣三受三苦俱起悲故問捨受云何苦答由行苦故因力者顯示因緣善友者顯示增上緣自體相續流者顯示次第緣問大悲如是生已云何得平等偈曰行相及思惟隨順與離障不得亦清淨六義悲平等釋曰大悲平等有六種一者行相平等由三受位眾生平等知是苦故二者思惟平等由平等憐愍故三者隨順平等由平等救濟故四者離障平等由平等不惱故五者不得平等由自他及悲三輪平等不可得故六者清淨平等由八地無生忍時平等得故問如是別說大悲已此四梵住云何修習得令無上偈曰慈等令無上自意修亦五信心通方便和合如前說釋曰如前供養諸佛親近善友皆由五種自意修習得令無上梵住亦爾由淨信者於大乘經說梵住處生淨信故由深心者以九種心修梵住故由神通者依虛空等定而修習故由方便者依無分別智所攝故由和合者以一果入一切果故梵住品究竟釋曰諸菩薩有羞相此中應說偈曰治障及合智緣境亦成生菩薩有羞相如是四差別釋曰此偈顯示菩薩有羞有四種相一自性二伴類三境界四作業治障者謂離無羞此即是羞自性合智者與無分別知相應此智是羞伴類緣境者菩薩以小無障眾生為可羞境即是聲聞緣覺小者對大乘故無障者破煩惱障故成生者菩薩有羞以建立眾生為業此是有羞四種相問諸菩薩有羞於何行中起偈曰菩薩於六度障增及治減不勤亦勤行於此有羞起釋曰諸菩薩於四事中極生羞恥一者於諸度障增時極生羞恥二者於諸障治減時極生羞恥三者修諸度懈怠時極生羞恥四者隨順煩惱法勤行時極生羞恥所謂諸根常開而不禁守問菩薩有羞種差別云何偈曰六品及二品七地與二乘亦似則為下反此應知上釋曰六品者不定地中前六品有羞為下二品者諸定地中前二品有羞為下七地者菩薩十地中前七地有羞為下二乘者謂下心眾生有羞為下由有增上慢故亦似者謂未得無生忍菩薩彼有羞亦為下翻此諸下有羞應知即是諸上有羞問何法是有羞障及彼障有幾過失偈曰無羞惑不斷三害及六呵墮難退苦三如前十二失釋曰無羞者是菩薩有羞障若有此障則煩惱不斷煩惱不斷則先生三害一自害謂不正思惟由自惱故二他害謂瞋及捨由惱他故問瞋者惱眾生可爾捨者云何惱眾生答菩薩應化眾生捨而不化是謂為惱俱害者謂破尸羅由惱自他故起三害已即於現法得六呵責由疑悔失利失護棄捨治罰惡名故隨其次第得六種呵責所謂自呵責乃至十方人呵責如是已後復有三種過失生一退墮諸難處二退失已得未得善法三從彼生大苦受是謂無羞生十二種過失問已知障及過失何者是有羞功德偈曰此等一切惡菩薩若有羞當知一切盡起彼對治故天人聰慧生速滿於二聚成生不退轉離不離為果釋曰初偈顯示有羞離過功德如前過失菩薩有羞一切不有故後偈顯示有羞集得功德具足聚集五勝果故天人聰慧生者是得果報果謂常生天上及以人中恒得聰慧故速滿於二聚者是得增上果謂得大菩提二聚故成生不退轉者是得丈夫果丈夫所作故離者是得相離果離彼障故不離者是得依果一切生處不離彼障對治故問有羞功用譬喻云何偈曰有衣翻有垢凡夫無慚故天衣更無垢菩薩有慚爾菩薩慚具足如空不可污欲勝諸菩薩亦以慚莊嚴譬如慈母愛慚護眾生然觀生及化生此事由慚起釋曰此中第一偈顯示慚如衣服何以故有慚者過垢不能污故第二偈上半顯示慚如虛空何以故有慚者雖值世間八法不被染故第二偈下半顯示慚如莊嚴何以故有慚者端正勝餘菩薩故第三偈顯示慚如慈母何以故有慚者擁護生死一切過失如象馬軍觀生化生由此起故衣服譬顯慚能對治住諸煩惱虛空譬顯慚能對治染著八法莊嚴譬顯慚能隨順同行慈母譬顯慚能成熟眾生問菩薩行慚有何相偈曰不忍及不行亦忍及亦行當知此四種是說行慚相釋曰此偈顯示四種行慚相一不忍二不行三忍四行何以故有慚者於一切過惡有前二相不忍故不行故於一切功德有後二相忍故行故問云何慚羞得無上偈曰教習於慚羞亦起五自意信法等別故無上如前知釋曰如前知者於大乘經說慚羞處生淨信故以九種深心修習故依虛空等定修習故由無分別智攝故以一果入一切果故已說菩薩有羞次說菩薩無畏偈曰諸菩薩無畏體相及差別堅固與殊勝今當次第解釋曰菩薩無畏有四義解釋一體相二差別三堅固四殊勝問體相云何偈曰進定慧三起勇健勤猛作是說無畏相亦顯於眾名釋曰精進禪定般若此三若起是無畏體相勇健勤猛此四顯無畏眾名問此三於何行中無畏偈曰諸有所作中下動愚則畏離三三決定是名無畏安釋曰菩薩於諸所作中其心若下若動若愚則生怖畏何以故下心者於彼無勤修故動心者於彼心不住故愚心者於彼無方便故彼三對治隨其次第即是精進禪定般若是故精進等三若得決定則名無畏問云何決定答此三對治任運現前是名決定問已說體相云何差別偈曰自性及大願不顧及不退聞深亦能化置彼於佛身亦行諸苦行不捨於生死生死不能染此十是差別釋曰此二偈隨其次第說無畏有十種差別一者自性謂性成就得無畏故二者大願謂發菩提心得無畏故三者不顧謂勤自利時不顧身命得無畏故四者不退謂勤利他時有違逆者得無畏故五者聞深謂聽實義時得無畏故六者能化謂難化眾生以通力化得無畏故七者置彼於佛身謂建立眾生於大菩提得無畏故八者亦行諸苦行謂行種種難行苦行得無畏故九者不捨生死謂故意受生得無畏故十者生死不能染謂處染不染得無畏故問已說差別云何堅固偈曰惡朋及重苦聞深不能退譬如螽翅風不動須彌海釋曰菩薩無畏於三緣得不動一遇惡朋二遭重苦三聞深法譬如螽蟖振羽不能蕩海搖山彼之三緣不能動菩薩心亦復如是是故菩薩無畏得堅固問已說堅固云何殊勝偈曰諸說無畏中菩薩無畏上相異堅殊勝與彼不相似釋曰由前三義勝故菩薩無畏於諸說無畏中最為殊勝已說菩薩無畏次說菩薩不退偈曰不退諸菩薩品類有三事於聞進苦故慚勇為依止欲樂大菩提是說不退性未成成極成差別諸地顯釋曰此二偈顯示不退品類依止自性差別彼品類有三種一聞法無厭不退二恒大精進不退三生死苦惱不退依止有二種一慚二勇有慚者不退退者可羞恥故有勇者不退退者非猛健故自性謂欲樂大菩提欲樂若迴即得退故差別有三種一未成謂信行地菩薩不退二成謂初地至七地菩薩不退三極成謂八地已上菩薩不退已說菩薩不退次說菩薩知法偈曰知法知法業知相知無盡得果及二門成生亦住法釋曰知法者謂知五明處一內明二因明三聲明四醫明五巧明知此五論是謂知法知法業者謂知自利利他以此為業知內論者為自修及為他說知因論者為申己義及屈他義知聲論者為自善音令他信受知醫論者為除他疾知巧論者為令他解知論相者謂知此五論得有五因是菩薩知論相一聞得二持得三誦得四思得五通得菩薩先於論有聞聞已受持持已習誦誦已正思思已通達通達者知此是功德此是過失此是善語此是惡語知無盡者謂如此知乃至無餘涅槃亦無盡故得果者謂自知得一切種智故二門者一三昧門二陀羅尼門知論菩薩以三昧門成熟眾生隨彼化攝故以陀羅尼門成熟佛法隨所得法皆能持故已說菩薩知法次說菩薩知世間偈曰身知亦口知及以實諦知菩薩知世間最勝餘無等釋曰菩薩有三種知世間一身知世間二口知世間三諦知世間問云何身知云何口知偈曰身知則舒顏口知則先語為令成器故正法隨修行釋曰舒顏者謂熙怡歡笑此是身知世間先語者謂慰問讚美此是口知世間問此知何所為答為令成器故問令成何器答正法隨修行令成此器故問云何諦知世間偈曰二知知世生二知知世滅為息復為得諦知勤修行釋曰二知知世生者知苦集二諦則知世間常生由生及生方便故二知知世滅者知滅道二諦則知世間可滅由滅及滅方便故問知諦世間復何所為答為息復為得諦智勤修行息者苦集諦得者滅道諦諸菩薩為息苦集諦為得滅道諦故觀諸諦修智具足如是知世間即是知世間業已說菩薩知世間次說菩薩修習四量偈曰能詮及義意了義亦無言當知此四種是說四量相釋曰能詮者如來所說十二部經此法為量非人為量義意者謂文中所以此義為量非語為量了義者謂世間可信及佛所印可此了義為量非不了義為量無言者謂出世證智此智為量非識為量問世尊何故說此四量偈曰謗法及非義邪思與可言遮此四事故次第說四量釋曰說能詮法為量遮謗說人說義意為量遮非義文句說了義為量遮邪思倒解說智為量遮可言智問依此四量有何功德偈曰信心及內思正聞與證智菩薩不可壞依量功德爾釋曰依第一量則信心不可壞依第二量則正思不可壞依第三量則正聞不可壞依第四量則世智不可壞已說菩薩修習四量次說菩薩四無礙解偈曰於門相言智通達無比倫此即是菩薩四種無礙解釋曰第一者謂知門智能知義中所有名門差別故第二者謂知相智能知此義屬此名故第三者謂知言智能知異土言音故第四者謂知智智能知自能說法故知此四種是無礙解偈曰能說及所說說具合三事四二復二種次第三事因釋曰能說所說說具此三事各有因緣能說有四因緣一教授智二成熟智三聚滿智四令覺智所說有二因緣一法二義四智於此二有用故說具有二因緣一言二智由此二得成說故偈曰舉法及釋法令解與避難建立四無礙以是義應知釋曰舉法者以門故釋法者以相故令解者以言故避難者以智故應知此中以所說法及義以說具言及智次第建立四無礙解問云何名無礙解無礙解有何業偈曰內證及外覺故稱無礙解能斷一切疑此即是彼業釋曰此偈上半立名下半顯業名者由諸菩薩初以出世間智內證諸法得平等如解後以後得世智外覺諸法法門差別由此道理故名無礙解業者復由此解能斷一切眾生一切疑網此名為業已說菩薩四無礙解次說菩薩二聚功德偈曰福智為二聚勝報亦不污一切諸菩薩勝相皆如此釋曰福智為二聚者二聚謂福聚及智聚勝報亦不污者諸菩薩由福聚故於生死中作勝報成就因由智聚故於彼勝報作不染污因是故菩薩勝相無等問二聚攝六度云何偈曰初二為福體第六即是智餘三二聚因五亦成智聚釋曰初二為福體者應知施戒二波羅蜜為福聚體第六即是智者應知般若波羅蜜即為智聚體餘三二聚因者應知忍辱精進禪定三波羅蜜通為二聚因由俱作故五亦成智聚者復由般若能迴向故一切諸波羅蜜皆成智聚問云何名聚云何聚業偈曰正修及數修資善名為聚自利與他利成就則名業釋曰此偈上半釋名下半顯業名者三婆羅名為聚三者正修義婆羅者數修義由正修及數修善法則得資長由資長故名聚業者由此聚故則能成就自他二利是名為業問二聚種差別云何偈曰入地入無相及入無功用受職并究竟二聚次第因釋曰此中種差別者彼信行地聚為入地因六地中聚為入無相因無相者第七地所攝聚彼相不起故第七地聚為入無功用因第八第九地聚為入受職因第十地聚為入究竟因究竟者佛地所攝故已說菩薩二聚功德次說菩薩修習四念處偈曰依止及對治入諦與緣緣作意并至得隨順亦隨轉覺境及受生限極將最上長時與後證勝修十四種釋曰此二偈明菩薩四念處有十四種勝修一依止勝修二對治勝修三入諦勝修四緣緣勝修五作意勝修六至得勝修七隨順勝修八隨轉勝修九覺境勝修十受生勝修十一限極勝修十二最上勝修十三長時勝修十四後證勝修依止勝修者謂依大乘經起聞思修慧為自體故對治勝修者謂能對治不淨苦無常無我法想四倒由入身等法無我故入諦勝修者謂如其次第次第入苦集滅道諦故自入他入如中邊分別論說緣緣勝修者謂緣一切眾生身等為境界故作意勝修者謂身等不可得故至得勝修者謂身等不離不合故隨順勝修者謂得諸障對治能對治彼障故隨轉勝修者謂凡夫二乘所修念處亦攝隨轉為教授故覺境勝修者謂知身如幻色相似故知受如夢皆邪覺故知心如空自性淨故知法如客客謂纏垢譬如虛空有烟雲塵霧故受生勝修者謂故意受生成就轉輪王等最勝身受心法亦不染故限極勝修者謂修下品念處亦過餘人修最上品自性利故最上勝修者謂能不作功用總別修習四念處故長時勝修者謂修至無餘涅槃亦無盡故後證勝修者謂十地及佛地中皆可得故已說菩薩修習四念處次說菩薩修習四正勤偈曰三捨及入地住寂與得記成生亦受職淨土并圓滿釋曰菩薩為對治四念處障故修習四正勤若廣說此對治則有十種差別由對治十行障故十行者一捨著行謂受有中勝報而不染著二捨蓋行謂離一切障蓋三捨下行謂離二乘作意四入地行謂入初六地五住寂行謂入第七地六得記行謂入第八地七成生行謂入第九地八受職行謂入第十地九淨土行謂第八第九第十三地十圓滿行謂入佛地菩薩為對治此十行障故修習四正勤是為廣說差別問此十差別修義云何偈曰依止於欲故起勤起精進攝心與正持十治修如是釋曰修義者謂依欲起勤依勤起精進攝心正持是名修義此中有平等修有有相修有精進修平等修者由正勤能令止觀平等故有相修者由止舉捨三相合修故精進修者為斷止觀中沒掉二障起精進故問云何起精進答謂攝心及正持攝心者謂奢摩他正持者若心平等則如是住如是正持以此三修修前十行是名修正勤已說菩薩修習四正勤次說菩薩修習四神足偈曰分別四神足略以三事解依止及方便亦成就應知釋曰此中略以三事分別四神足一依止二方便三成就問云何依止偈曰禪定所依止差別有四足一欲二精進三心四思惟釋曰應知禪波羅蜜所依止有此四足差別問云何方便偈曰起作及隨攝繫縛并對治隨次八斷行三一二二成釋曰起作及隨攝繫縛并對治者方便亦有四種一起作方便二隨攝方便三繫縛方便四對治方便問此四種方便各以何等行成答隨次八斷行三一二二成八斷行者一信二欲三勤四猗五念六智七思八捨此中隨其次第以信欲勤三行成立起作方便由信起欲由欲起勤如是次第故以猗一行成立隨攝方便由猗息已定得生故以念智二行成立繫縛方便由正念故心於定中不離所緣由正智故心離所緣覺已隨攝以思捨二行成立對治方便由思故對治沒纏由捨故對治掉纏此二是諸煩惱對治故問云何成就偈曰能見及能授遊戲亦遊願自在并得法成就此六種釋曰六成就者一能見成就二能授成就三遊戲成就四遊願成就五自在成就六得法成就能見成就者謂五眼肉眼天眼慧眼法眼佛眼此成就故能授成就者謂六通依此能教授故如其次第身通往彼所天耳通聞其音而為說法他心通知障有無為之除斷宿住通知過去行借力令知使其生信天眼通知死此生彼令其生厭漏盡通為之說法令得解脫遊戲成就者此有多種謂變化等諸定遊願成就者謂入願力遊諸願果謂放光發聲等此不可數廣如十地經說自在成就者謂十自在亦如十地經說得法成就者謂得力無所畏及不共法已說菩薩修習四神足次說菩薩修習五根偈曰覺行聞止觀信等根所緣增上是根義成就利益故釋曰信根以菩提為所緣進根以菩薩行為所緣念根以聞大乘法為所緣定根以奢摩他為所緣慧根以如實智為所緣問云何是根義答此信等於所緣增上故名為根能成就利益故已說菩薩修習五根次說菩薩修習五力偈曰應知信等根垂入於初地如前五根障能羸故名力釋曰此中五根臨入初地時能令不信懈怠失念亂心無知羸劣故名為力已說菩薩修習五力次說菩薩修習七覺分偈曰菩薩入初地建立於覺分諸法及眾生於此得平等釋曰諸菩薩入初地時覺彼法故建立覺分問云何覺答於一切法及自他身得平等解如此名覺如其次第法無我及人無我故偈曰譬如輪王行七寶為先導菩薩趣正覺七分常圓滿釋曰此明諸菩薩七覺分與轉輪聖王七寶相似問何分與何寶相似偈曰念伏於諸境擇法破分別進速無餘覺明增喜遍身障盡猗而樂諸作從定生隨時所欲住棄取皆由捨釋曰第一念覺分與輪寶相似未降國土輪能降故未伏境界念能伏故第二擇法覺分與象寶相似諸國勍敵象能摧故分別勝怨擇能破故第三精進覺分與馬寶相似大地闊邊馬速窮故真如極際進速覺故第四喜覺分與珠寶相似珠光燭幽王歡極故法明破暗心喜滿故第五猗覺分與女寶相似王受快樂女摩觸故智脫障惱猗息惡故第六定覺分與藏臣寶相似王有所須從臣出故智有所用從定生故第七捨覺分與兵寶相似主兵閱眾棄弱取強隨轉輪聖王所住不疲倦故菩薩修行棄惡取善隨無分別智所住無功用故成立七覺分與七寶相似其義如此偈曰依止及自性出離與功德第五說不染此分有三種釋曰七覺分如其次第念是依止分一切菩提分依此而行故擇是自性分一切菩提以此為自體故進是出離分以此能令菩薩至究竟故喜是功德分以此能令心樂滿故猗定捨三是不染分猗是不染因故定是不染依止故捨是不染自性故已說菩薩修習七覺分次說菩薩修習八正道分偈曰一轉如前覺立分二亦然次三三業淨後三三障斷釋曰一轉如前覺者第一分如前位中如實覺後時隨轉說名正見立分二亦然者第二分如前位中自所立分而解入佛經中如佛所立為他分別名正思惟次三三業淨者次三謂正語正業正命三業謂語業身業俱業如其次第以次三正攝此三業故後三三障斷者後三謂正勤正念正定三障謂智障定障自在障如其次第以後三正治此三障由修正勤長時不退屈故智障斷由修正念掉沒無體故定障斷由修正定勝德成就故自在障斷如是建立八正道分應知釋曰已說菩薩修習道分次說菩薩修習止觀偈言安心於正定此即名為止正住法分別是名為觀相釋曰安心於正定此即名為止者謂心依正定而不見心非無正定而立止故是名止相正住法分別是名為觀相者謂依正住分別法體是名觀相問此二行云何修偈曰普欲諸功德是二悉應修一分非一分修有單雙故釋曰普欲諸功德是二悉應修者若人遍欲求諸功德是人於止觀二行悉應修習如經中說佛告諸比丘若有所求云何令得諸比丘離欲離惡不善法乃至廣說諸比丘有二法應須修習所謂止觀一分非一分者一分謂或止或觀非一分謂止觀合問何故答修有單雙故單修者一分或止修或觀修雙修者非一分謂止觀合修問此二行云何種差別復云何業偈曰能通及能出無相亦無為淨土及淨果是二即為業釋曰此偈上半明種差別下半明業此二法在信行地名依止修若入大地復有四種差別一能通修謂入初地二能出修謂入乃至六地於彼六地出有相方便故三無相修謂入第七地四無為修謂入後三地作功用修名有為後三地不作功用故名無為此五是種差別淨土者依後三地修淨土行淨果者作轉依行此二淨即是彼業已說菩薩止觀次說菩薩修習五種巧方便偈曰自熟與成生速果并作業生死道不絕說此為五巧釋曰五種巧方便者一自熟佛法以無分別智為巧方便二成熟眾生以四攝法為巧方便三速得菩提以懺悔隨喜請轉法輪生起勝願為巧方便四作業成就以二門為巧方便二門者謂陀羅尼門及三昧門以此二門能成就利益眾生業故五生死道不絕以無住處涅槃為巧方便問云何巧差別云何巧業偈曰菩薩巧無等差別依諸地能成自他利說是名為業釋曰此偈上半明巧差別下半明巧業差別者此五方便於諸菩薩最上無等何以故於諸地中不與二乘共故是故差別業者能成就自身他身一切利益是名為業已說菩薩巧方便次說菩薩陀羅尼偈曰業報及聞習亦以定為因依止此三行持類有三種釋曰陀羅尼品類有三種一報得由先世業力得故二習得由現在聞持力而得故三修得由依定力得故問云何種差別偈曰二小一為大一大復三種地前與地上不淨及淨故釋曰二小一為大者於彼三種品類中報得及習得應知此二為小修得者應知此一為大一大復三種者於彼大種類中應知復有三種謂軟中上未入地菩薩所有為軟以入不淨地菩薩所有為中謂初七地入清淨地菩薩所有為上謂後三地問云何業偈曰應知諸菩薩恒依陀羅尼聞法及持法作業皆如是釋曰此中應知諸菩薩依止陀羅尼恒開示妙法及常受持以此為業已說菩薩陀羅尼次說菩薩起諸願偈曰思欲共為體智獨是彼因諸地即為地二果亦為果應知差別三種種大清淨此業有二種自利與利他釋曰此二偈以六義分別諸願一自性二因三地四果五差別六業彼思欲相應共為自性以智為因諸地為地二果為果謂即果及未來果以諸願為因心得遂故心遂者如心所欲皆成就故又以願力遊諸願果所謂身放光明口發音響乃至廣說差別有三種一種種謂信行地願如是如是欲得故二廣大謂入地菩薩十大願故三清淨謂後後諸地轉轉清淨乃至佛地極清淨故是名差別彼業二種一自利成就二利他成就是名為業已說菩薩諸願次說菩薩修習三三昧偈曰應知二無我及以二我依二依常寂滅三定所行境釋曰三三昧有三種所行一人法二無我是空三昧所行二彼二執所依五取陰是無願三昧所行三彼依畢竟寂滅是無相三昧所行彼三種所取體為三種境界彼三種能取體為三種三昧是名三三昧問三三昧名義云何偈曰空定無分別無願厭背生無相恒樂得彼依常寂滅釋曰空定無分別者無分別義是空三昧義由人法二我不分別故無願厭背生者厭背義是無願三昧義由厭背我執所依故無相恒樂得彼依常寂滅者樂得義是無相三昧義由樂得彼所依畢竟寂滅故問三三昧云何起偈曰應知及應斷及以應作證次第空等定修習有三種釋曰應知及應斷及以應作證者應知謂人法二無我應斷謂二我執所依應證謂彼依畢竟寂滅次第空等定修習有三種者此中為知人法二無我故修空三昧為斷彼二執所依故修無願三昧為證彼依畢竟寂滅故修無相三昧已說菩薩修習三三昧次說菩薩四法憂陀那偈曰如前三三昧四印為依止菩薩如是說為利群生故釋曰四法印者一者一切行無常印二者一切行苦印三者一切法無我印四者涅槃寂滅印此中應知無常印及苦印為成無願三昧依止無我印為成空三昧依止寂滅印為成無相三昧依止菩薩說此四印為三三昧依止皆為利益諸眾生故問何等是無常義乃至何等是寂滅義偈曰無義分別義不真分別義息諸分別義是名四印義釋曰此中諸菩薩以無義是無常義由分別相畢竟常無故以分別義是無我義由分別相唯有分別此二是分別相由無體故不真分別義是苦義由三界心心法為苦體故此是依他相息諸分別義是寂滅義此是真實相復次應知依他相復以剎那剎那壞為無常義問云何成立剎那壞義偈曰由起及從因相違亦不住無體與相定隨轉并滅盡變異因亦果執持與增上隨淨及隨生成義有十五釋曰此二偈以十五義成立剎那剎那滅義一由起二從因三相違四不住五無體六相定七隨轉八滅盡九變異十因十一果十二執持十三增上十四隨淨十五隨生由此十五義剎那壞義可得成立第一由起者諸行相續流名起若無剎那剎那滅義而有諸行相續流名起者不然若汝言物有暫時住後時先者滅後者起名相續者則無相續由暫住時後起無故第二從因者凡物前滅後起必籍因緣若離因緣則無體故若汝言彼物初因能生後時多果者不然初因作業即便滅盡豈得與後諸果作因若汝言初因起已更不起者建立此因復何所用若汝言起已未滅後時方滅者彼至後時誰為滅因第三相違者若汝復執是能起因復為滅因者不然起滅相違同共一因無此理故譬如光暗不並冷熱不俱此亦如是是故起因非即滅因若如汝執諸行起已非即滅者則違阿含及道理違阿含者佛語諸比丘諸行如幻是壞滅法是暫時法剎那不住違道理者諸修行人於諸行生滅中思惟剎那剎那滅若不如是於臨終時見彼滅相則無厭惡離欲解脫是則同餘凡夫第四不住者若汝言諸行起已得有住者為行自住得因他住若行自住何故不能恒住若因他住彼住無體何所可因二俱不爾是故剎那剎那滅義得成第五無體者若汝執住因雖無壞因未至是故得住壞因若至後時即滅非如火變黑鐵者不然壞因畢竟無有體故火變鐵譬我無此理鐵與火合黑相似滅赤相似起能牽赤相似起是火功能實非以火變於黑鐵又如煎水至極少位後水不生亦非火合水方無體第六相定者佛說有為法有為相一向決定所謂無常汝執諸行起已非即滅者是有為法則有少時而非無常便墮非一向相第七隨轉者若汝言若物剎那剎那新生者云何於中作舊物解應說由相似隨轉得作是知譬如燈焰相似起故起舊燈知而實差別前體無故第八滅盡者若汝言云何得知後物非前應說由滅盡故若住不滅則後剎那與初剎那住無差別由有差別故知後物而非前物第九變異者若汝言物之初起非即變異者不然內外法體後邊不可得故由初起即變漸至明了譬如乳至酪位酪相方現而變體微細難可了知由相似隨轉謂是前物以是故剎那剎那滅義得成第十因者若汝許心是剎那滅彼心起因謂眼色等諸行彼果剎那滅故因亦剎那由不可以常因起無常果故第十一果者彼眼等諸行亦是心果是故剎那滅義得成由不可以無常因起常果故第十二執持者若汝言云何得知眼等諸行亦是心果應說由心執持得增長故第十三增上者又如佛說心將世間去心牽世間來由心自在世間隨轉識緣名色此說亦爾故知諸行是心果第十四隨淨者淨是禪定人心彼人諸行隨淨心轉如經中說修禪比丘具足神通心得自在若欲令木為金則得隨意故知諸行皆是心果第十五隨生者如作罪眾生所得外物一切下劣作福眾生所得外物一切妙好故知諸行皆是心果因是剎那果非剎那無此道理由因自在故如是總成立一切內外諸行是剎那已次別成立內法是剎那偈曰初起及續起長起及依起變起與熟起劣起亦勝起明起無明起及以異處起種起無種起像起十四起釋曰此二偈以十四種起成立內法諸行是剎那義一者初起謂最初自體生二者續起謂除初剎那餘剎那生三者長起謂眠食梵行正受長養故生四者依起謂眼等諸識依止眼等根生五者變起謂貪等染污令色等變生六者熟起謂成胎嬰兒童子少壯中年老位等生七者劣起謂諸惡道生八者勝起謂諸善道生九者明起謂欲界後二天及色界無色界一切天生十者無明起謂除前明處所餘諸處生十一者異處起謂此處死彼處生十二者種起謂除阿羅漢最後五陰生十三者無種起謂前所除最後五陰生由後生種子無故十四者像起謂入解脫禪者定自在力故諸行像生問復以何因成立此十四種起偈曰續異及斷異隨長亦隨依住過及去過無住無無死亦有隨心相行者應當知如此九種因成前十四起釋曰此二偈以九種因成立前十四起九種因者一續異二斷異三隨長四隨依五住過六去過七無住八有死九隨心第一續異者此因成立第一初起若最初起時因體無差別者則後時諸行相續而起亦無差別因體無差別故由因有差別故後餘諸行剎那得成第二斷異者此因成立第二續起若一一剎那無差別因者則後時斷差別亦不可得由斷有差別故諸行剎那此義得成第三隨長者此因成立第三長起能令諸行圓滿故名為長若無剎那而有諸行長養者不然由彼住故若諸行得住則不得漸大圓滿非謂長養第四隨依者此因成立第四依起若執能依不住所依得住者不然如人乘馬人去馬不去無有此理如是識依於根識有剎那依無剎那不然亦爾第五住過者此因成立六起謂變起熟起劣起勝起明起無明起成立變起熟起者若執諸行初起即住不滅者不然無變起故謂貪等變色永不可得由初無變後亦爾故若初無變後諸熟位亦不可得由先有變後方熟故成立劣起勝起剎那亦爾若執諸行得住而有善惡熏習次第與果者不然諸行不住次第相續各得與果此義可爾成立明起無明起剎那亦爾若諸行得住則明起亦無不住則有由心轉故無無明起亦爾後時無變異故第六去過者此因成立第十一異處起若執諸行往餘處名去者不然我今問汝諸行去作為起已將諸行往餘處為不起將諸行往餘處若起已將往者此處起已餘處不起此即是住而言去者是義相違若不起將往者不起則本來無去而言去者此語無義又復若諸行去作住此處即作所作令諸行去是亦不然住則不得到餘處故若諸行到餘處方作所作是亦不然無有離去而有諸行到餘處故若此處住若餘處住離諸行外畢竟求作不可得是故不異諸行相續而有去作去既無體則剎那義成若汝言若實無去云何世人見去應說由無間相續假說名去實無去體若汝言復有何因諸行得相續去應說因緣無量有心力自在如威儀等去有宿業自在如中陰中去有手力自在如放箭擲石去有依止自在如乘車乘船去有使力自在如風吹物去有自體自在如風性傍去火性上去水性下去有術力自在如依呪依藥在空而去有磁石自在能令鐵去有通力自在如乘通去如是等有無量因緣能令諸行相續假說名去是義應知第七無住者此因成立第十二種起若諸行得住餘時更有種子起者不然剎那剎那無餘因故若諸行不住後種子起是義可然第八有死者此因成立第十三無種起若無剎那而有死時無種起者不然先有種起後命終時方無種起是亦不然由一一剎那因無體故是故死心剎那不可得成第九隨心者此因成立第十四像起由心自在剎那剎那彼像得起若無剎那而像得起無此理故問如是別成立內有為法剎那已復有何因能成立外法四大及六種造色是剎那耶偈曰由滋及由涸性動增亦減二起與四變薪力及漸微亦說隨心起及以難問成一切諸外法無非剎那體釋曰此二偈以十四因成立外法是剎那水有二因一滋二涸若無剎那水或時滋長或時乾涸不可顯現若人作如是問既無剎那水有何因而滋復有何因而涸彼則不能答今見水有滋涸故知剎那是水滋涸因風有三因一性動二增盛三減息若風性住則無動時行無體故亦無增盛亦無減息由彼住故地有六因謂二起四變二起者由水由風地起可得謂劫生時彼地是水風果故知地亦是剎那四變者由四所作地變可得一業力所作由眾生業力有差別故二人功所作由掘鑿等故三諸大所作由火水風故四時節所作由時改轉異相現故若無剎那四變不可得因無體故如地有六因知是剎那色香味觸六因亦爾是故亦是剎那火有一因所謂薪力薪力火增故火得起已共火起薪即不得住火燒薪已火亦不住若火不由薪後時無薪火應久住由隨同義故火聲在後說聲有一因所謂漸微譬如鍾聲後時漸微可得若無剎那後時小聲無可得理法入色有一因謂隨心起如受戒時隨心下中上起心因剎那故彼果亦剎那是故外法剎那亦成復次總由難問故我今問汝何故欲得諸行無常不欲得諸行剎那滅若汝言一一剎那滅不可知者不然譬如燈焰於不動位彼剎那亦不可知汝何故不欲令彼體無剎那若汝言燈焰體有剎那細故不可覺者諸行亦爾何故不欲令有剎那若汝言燈焰與諸行不相似者不然不相似有二種一自性不相似二時分不相似若此自性不相似者此譬得成非自體為譬故非如以燈喻燈以牛喻牛譬則不成若取時分不相似者此譬亦成由燈焰及諸行皆剎那相似故若非剎那譬則不成今更問汝如人乘乘其乘住時其人去不答不若爾者所依根住能依識去亦無道理若汝言何故現見燈焰念念滅燈炷如是住應說汝見非見由炷相續剎那剎那有壞有起汝不如實知故若汝言諸行剎那如燈焰者世人何故不知應說由諸行是顛倒物故相續剎那隨轉此不可知而實別別起世人謂是前物生顛倒知若不爾則無無常常倒倒體若無染污亦無復從何處而有解脫由是難問則諸行剎那成成立無常義已次成立無我義問人者為可說有為可說無偈曰人假非實有言實不可得顛倒及染污染因成立故釋曰人假非實有者可說人是假名有非實體有若如此則不墮一向執離有無故問人是實有云何知無答言實不可得由彼人不如色等有實可得非覺智證故問人非覺智不證佛又說我者現在可得汝言不可得者不然答此言可得非實可得由顛倒故佛說無我計我是名顛倒問云何知是顛倒答由染污故身見是染污所謂我我所執若不顛倒則非染污問云何知我執是染污答染污因故由我執為因貪等染污得起是故知是染污問如汝所許於色等五陰說人假有此人與陰為一為異偈曰假人與實陰不可說一異若說一異者則有二過生釋曰假人與陰不可說一不可說異若說一異二過則生二過者若說人與陰一陰即是人及人是實若說人與陰異陰雖非人人亦是實以是故人是施設有一異不可說是故如來止記論成偈曰若執人是實一異應可說一異不可說此說則無理釋曰若人違大師教執有實人是實人與陰一異則應可說而執與陰一異不可說此說則無道理若汝言人不可說如火與薪非異非不異者不然偈曰異相及世見聖說亦不然火薪非不說有二可得故釋曰異相者火謂火大薪謂餘大各有別相是故火與薪異世見者世人離火見薪謂可燒木等亦離薪見火如風吹焰去是故火與薪異聖說亦不然者佛世尊無處說火之與薪一異不可說是故汝執火薪一異不可說此說無道理若汝言非離薪見火風即是薪者不然有二可得故由火之與風二相別故復次偈曰二有故識起人緣則非義好滅及惡生言生復非理釋曰若人執人有實謂見者聞者覺者識者食者知者說者若爾彼眼等識起為以人為緣說人是作者為以人是主說人是作者若以人為緣者二有故識起人緣則非義由人於識起中無有少力可見故若以人是主者好滅及惡生言生復非理若人為主已生所愛識應畢竟令不滅不應令滅未生不愛識應畢竟令不生不應令生以是故汝不應執人是見者乃至識者復次偈曰汝執實人中何業可成立無實強令實違佛三菩提釋曰若人是實有汝以何業可得成立凡是實有必有事業如眼等淨色以見等事業可得成立人無是等事業可得成立是故人非實有復次汝於無實人中強欲令有實人即違如來三種菩提一者甚深菩提二者不共菩提三者出世菩提若見實人則非甚深菩提則非不共外道菩提則非世間不習菩提是故此執是世間所取是外道著處是生死恒習復次若人是見者乃至識者眼等諸根為有功用為無功用若有功用為自然起為由人起問彼何所疑偈曰若用自然起即有三過生若以人為緣眼等則無用釋曰若言眼等功用自然起者人於眼等不作事業則有三種過生若言以人為緣功用得起者眼等諸根則一向無有功用問何者是功用自然起三過偈曰人非作者故用非常起故起非一時故自起則不然釋曰若眼等功用不待人作自然而起則人非作者云何名見者乃至識者此是第一過失若眼等功用自然起則應常起不應起時非常此是第二過失若眼等功用常起則起應一時云何不得並起此是第三過失由此義故若言自然起者不然問以人為緣復有何過偈曰人住用先無人壞則人斷更有第三體為緣無此義釋曰若言人住與功用為緣者人既常有何故功用先無後有是義不然若言人壞為緣者人壞則墮無常是亦不然若言更有第三不住不壞人為緣者無有此義如是依道理說實人不可得復次偈曰諸法無我印及說真實空有我有五過是故知無我釋曰法印經中佛說一切法無我真實空經中佛說有業有報作者不可得捨前陰起後陰起滅唯法增五經中說若執有我有五過失一者墮於見處起我見命者見二者同於外道三者僻行邪行四者於空不欲不信不住五者聖法不得清淨如是依阿含說有實人亦不可得問若無實人云何世尊處處經中而說有人謂知者負擔者及建立隨信行等人耶偈曰由依染淨法位斷說有異行異相續異無實假說人釋曰由依染污法及清淨法有位差別及斷差別故建立假人有差別若無假人差別則不可說有行差別及相續差別如知經中說何等諸法謂染污法何等為知謂清淨法如負擔經中說何者負擔謂染污法何者棄擔謂清淨法若無行差別及相續差別則不可說此二法為知者負擔者菩提分法多位差別謂方便道見道修道究竟道若無行及相續差別則不可說彼菩提分法有隨信行等人差別由無實人約法差別可得假說以此道理故知所說但是假人若佛意不說是假人說實人則無用由起眾生我見故偈曰不為起我見由見已起故無始已習故無用應解脫釋曰佛不應為起眾生我見說有實人由眾生我見先已起故亦不為令眾生數習我見說有實人由眾生我見先已習故亦不為令我見眾生得解脫故說有實人一切無功用者皆應自然得解脫故以是故一切未見諦者有我見而無解脫非如苦體先時不見後時方見人不如是非先不見後時方見又如苦體先時不見後亦不見即無解脫人體亦爾先時亦見後時亦見則無解脫若實有我則決定有我所從此二執即起我愛及餘煩惱如是則無解脫以是故不應欲得有實人以我見等過皆悉起故如是別說菩提分已次總結前義偈曰慚羞等功德菩薩常具足自利既不捨亦令他利成釋曰此義如前所顯略說覺分品究竟釋曰已說菩薩諸覺分次說菩薩諸功德偈曰捨身及勝位忍下亦長勤不味不分別六行說希有釋曰此偈顯示行希有檀行者若能施自身命則為希有餘非希有戒行者若能棄捨勝位慕道出家則為希有餘非希有忍行者若能不顧身命忍於下劣眾生則為希有餘非希有精進行者若能長時正勤乃至窮生死際而不斷絕則為希有餘非希有禪行者若能於勝定樂而不噉味不彼受生則為希有餘非希有慧行者若能起無分別智則為希有餘非希有若聲聞人分別四諦而有厭離菩薩則不爾是名六種行希有偈曰生在如來家得記并受職及以得菩提四果說希有釋曰此偈顯示果希有菩薩有四種果一者入初地時生如來家是須陀洹果二者於第八地中而得授記是斯陀含果三者於第十地中而得受職是阿那含果四者佛地是阿羅漢果前三是學果第四是無學果已說菩薩希有次說菩薩非希有偈曰離欲與得悲勝修及平等依此修諸度是行非希有釋曰若菩薩已得離欲而行布施非為希有不染於物物易捨故若菩薩已得大悲而持戒忍辱非為希有若菩薩已得勝修謂第八地由無功用無分別故行後三度非為希有若菩薩已得自他平等心行一切諸度亦非希有由利他時即如自利無有退屈心故已說菩薩非希有次說菩薩平等心偈曰菩薩愛眾生不同生五愛自身與眷屬子友及諸親釋曰此偈顯示菩薩於諸眾生得平等心眾生有五種愛心不得平等一愛自身二愛眷屬三愛兒子四愛朋友五愛諸親由此五愛不得平等亦非畢竟如人或時亦行自害菩薩愛眾生心則平等由不捨不退故偈曰無偏及無犯遍忍起善利禪亦無分別六度心平等釋曰此偈顯示菩薩行六度得心平等無偏者是布施心平等於諸求者不墮愛憎故無犯者是持戒心平等乃至微細戒行亦不缺故遍忍者是忍辱心平等普於勝劣眾生皆能忍故起善利者是精進心平等為起一切善根及起自他一切種利而勤行故禪亦者是學定心平等菩薩修定亦為起諸善根及為起諸利益而精進故無分別者是修慧心平等從初發心乃至究竟所行諸度皆三輪清淨故是名諸度心平等已說菩薩平等心次說菩薩饒益眾生事偈曰令器及令禁耐惡與助善入法亦斷疑六行饒益事釋曰此偈顯示諸菩薩以六波羅蜜饒益諸眾生令器者以施饒益令彼得成修善器故令禁者以戒饒益隨其堪能而令持故耐惡者以忍饒益能受眾生違逆事故助善者以進饒益佐助眾生營善業故入法者以定饒益迴邪入正通力能故斷疑者以智饒益若凡若聖所有疑網皆除故已說菩薩六度饒益次說菩薩七似饒益一似母饒益二似父饒益三似善友饒益四似同侶饒益五似健奴饒益六似闍梨饒益七似和上饒益問云何似母饒益偈曰等心生聖地長善防諸惡教習以多聞五業如慈母釋曰譬如慈母於子作五種饒益業一懷胎二出生三長養四防害五教語菩薩饒益眾生五業亦爾一等心向眾生二生之於聖地三長養諸善根四防護諸惡作五教習以多聞是名菩薩五種似母業問云何似父饒益偈曰令信令戒定令脫令勸請亦為防後障五業如慈父釋曰譬如慈父於子作五種饒益業一下種子二教工巧三為娉室四付善友五為絕債不令後償菩薩五業亦爾一令起信以為聖體種子二令學增上戒定以為工巧三令得解脫喜樂以為娉室四令勸請諸佛以為善友五為遮諸障閡以為絕債是名菩薩五種似父業問云何似善友饒益偈曰祕深及呵犯讚持與教授令覺諸魔事五業如善友釋曰譬如善友於己作五種饒益業一密語為覆二惡行令斷三善行稱譽四所造佐助五遮習惡事惡事四種一射獵二姦非三耽酒四博戲菩薩五業亦爾一非器者祕其深說二犯戒者如法呵責三具戒者以善稱譽四修行者教令速證五魔事者即令覺知是名菩薩五種似善友業問云何似同侶饒益偈曰與樂及與利樂恒利亦恒及以不離散五業如同侶釋曰譬如有智同侶於己作五種饒益業一與樂二與利三恒與樂四恒與利五不乖離菩薩五業亦爾一與不顛倒樂世間成就者名樂由此得樂受故二與不顛倒利出世成就者名利由此對治煩惱病故餘三可解是名菩薩五種似同侶業問云何似健奴饒益偈曰成生開出要忍害與二成示以巧方便五業如健奴釋曰譬如健奴為主作五種饒益業一極諸所作二得不欺誑三忍諸打罵四作事精好五解巧方便菩薩五業亦爾一成熟眾生二開示出要三忍諸惡事四與世間樂五與出世利是名菩薩五種似健奴業問云何似闍梨饒益偈曰遍授及示要舒顏亦愛語不求彼恩報五業如闍梨釋曰得無生忍者說為闍梨譬如闍梨於弟子作五種饒益業一教其諸法二示其速要三身知舒顏四口知愛語五心無悕望菩薩五業亦爾應知問云何似和上饒益偈曰令滿及令脫斷障與世樂及與出世利五業如和上釋曰譬如和上於弟子作五種饒益業一度令出家二與其受戒三禁斷諸過四攝持以財五教授以法菩薩五業亦爾一令滿二聚二令得解脫三令斷諸障四與世間樂五與出世利是名菩薩五種似和上業已說菩薩七似饒益次說眾生六種報恩偈曰不著及不犯知作亦善行如是修六度是報菩薩恩釋曰如菩薩饒益眾生眾生報菩薩恩亦如是不著者布施報恩不犯者持戒報恩知作者修忍報恩菩薩愛忍彼知而作即是報恩善行者行餘三度報恩以精進行定慧即得解脫故後三度合名善行已說眾生六種報恩次說菩薩五種希望偈曰六增及六減成生與進地大覺是五處希望有五種釋曰諸菩薩於五處常起希望一希望六度增長二希望六蔽損減三希望成熟眾生四希望勝進諸地五希望無上菩提是名五種希望已說菩薩五種希望次說菩薩四種不空果偈曰斷怖與發心除疑亦起行四事化眾生必定不空果釋曰諸菩薩四業利益眾生必不空果一為說深法必得不怖二令發菩提心必得佛果三為之斷疑必無重起四為說六度必能修習是名四業不空果已說菩薩四種不空果次說菩薩六種正行偈曰離求離後有遍起諸功德修禪捨無色智合方便行釋曰離求者布施正行不望報故離後有者戒忍正行不求後有故遍起諸功德者精進正行修禪捨無色者禪定正行智合方便行者般若正行三輪清淨為般若迴向菩提為方便如寶積經說施不求報如是廣說已說菩薩六種正行次說菩薩六度進退分偈曰著財與毀禁慢下將墮善噉味亦分別是退翻為進釋曰六度所對治是退分因翻彼所對治即是能對治應知即是進分因已說菩薩六度進退分次說菩薩六度真似功德偈曰假許及詐相誑喜亦偽勤身靜口善說是似翻即真釋曰假許者是似布施謂語求者言所有恣取而彼來即悋詐相者是似持戒謂覆藏諸惡而詐善威儀誑喜者是似忍辱謂甘言虛悅而規害待時偽勤者是似精進謂虛說我求佛果而實心希世報身靜者是似禪定謂身口端默而惡覺擾心口善說者是似般若謂為他巧說而身自不行此六是不真行翻此不真行即為真行已說菩薩真似功德次說菩薩為眾生除六蔽偈曰與彼六度行除彼六蔽障菩薩化眾生地地皆如是釋曰眾生有六蔽能障彼六波羅蜜所謂慳貪破戒嗔恚懈怠亂心愚癡菩薩如其次第給其所須令行布施乃至令行般若使彼眾生得除六障即是與施乃至與智已說菩薩除眾生六蔽次說諸佛授菩薩記偈曰授記有二種人別及時別轉記及大記此復為二種釋曰授記有二種一人差別二時差別人差別授記有四種一未發心授記謂性位二已發心授記三現前授記四不現前授記時差別授記有二種一有數時授記二無數時授記復次更有二種授記一轉授記二大授記轉授記者謂記彼菩薩後於如是如來如是時節當得授記問云何大授記偈曰八地得無生斷慢斷功用諸佛及佛子一體同如故釋曰大授記者謂在第八地中得無生忍時由斷自言我當作佛慢故及斷一切分別相功用故得一切諸佛菩薩同一體故問云何同一體答不見諸佛諸菩薩與自己身而有差別何以故同一如故偈曰剎土及名號時節與劫名眷屬并法住記復有六種釋曰復有此六種授記一者於如是剎土二者有如是名號三者經如是時節四者有如是劫名五者得如是眷屬六者如是時節正法住世已說諸佛授記次說菩薩六種決定偈曰財成及生勝不退與修習定業無功用六事決定成釋曰菩薩由六度增上得六種決定一者財成決定由施常得大財成就故二者生勝決定由戒常得隨意受生故三者不退決定由忍諸苦常不退故四者修習決定由進恒時習善無間息故五者定業決定由禪成就眾生業永不退故六者無功用決定由智得無生忍無分別智自然住故已說菩薩六種決定次說菩薩六種必應作偈曰供養及學戒修悲亦勤善離諠深樂法六事必應作釋曰諸菩薩為成就六度故於諸地中決定應作六事一者必應供養此為成就檀度若不長時供養則檀度不得圓滿供養義如供養品說二者必應學戒此為成就戒度若不長時學戒則戒度不得圓滿三者必應修悲此為成就忍度若不長時忍諸不饒益事則忍度不得圓滿四者必應勤善此為成就進度若心放逸不修諸善則進度不得圓滿五者必應離諠此為成就禪度若在聚落多諍擾心則禪度不得圓滿六者必應樂法此為成就智度若不遍歷諸佛聽法無厭如海納流無時盈溢則智度不得圓滿已說菩薩六種必應作次說菩薩六種必常作偈曰厭塵及自省耐苦修善法不味不分別六行必常起釋曰諸菩薩為成就六度故必應常作六事一者厭塵謂知五欲過失譬如糞穢雖少亦臭布施果報雖多亦苦由不著故能行三施此事常修則檀度圓滿二者自省謂晝夜六時常自省察所作三業知過則改此事常修則戒度圓滿三者耐苦若有他來作諸不饒益事及自求法忍諸寒熱等苦此事常修則忍度圓滿四者修善善謂六波羅蜜於諸地中此事常修則進度圓滿五者不味謂不噉禪中勝樂恒來欲界受生此事常修則禪度圓滿六者不分別謂於三輪異相不起分別此事常修則智度圓滿已說菩薩六種必常作次說菩薩六度勝類偈曰法施及聖戒無生起大乘定悲如實智六行此為勝釋曰施有多種以法施而為最上戒有多種以聖人所愛無流戒而為最上忍有多種以八地無生忍而為最上精進有多種以起大乘度脫眾生而為最上定有多種以出世第四禪與大悲合者而為最上智有多種以如實通達諸法智而為最上已說菩薩六度勝類次說四種假建立偈曰立法及立諦立理亦立乘五七四三種建立假差別釋曰四種假建立者一法假建立二諦假建立三道理假建立四乘假建立問各有幾種答法假建立有五種差別諦假建立有七種差別道理假建立有四種差別乘假建立有三種差別法假建立五種者偈曰所謂五明處皆是大乘種修多祇夜等類有差別故釋曰法假建立五種即是五明論此五皆是大乘修多羅祇夜等種類差別五明處如覺分品說諦假建立七種者偈曰輪轉及空相唯識與依止邪行亦清淨正行如七種釋曰七種差別即是七如一輪轉如二空相如三唯識如四依止如五邪行如六清淨如七正行如輪轉如者謂生死即是三界心心法此從分別起此分別復從因緣起不從自在等因生亦非無因生由分別境界空故一切時但有分別依他二性輪轉空相如者謂法無我一切諸法同一空如以為相故唯識如者謂無分別智依止如者謂苦諦此有二種一器世間二眾生世間邪行如者謂集諦此即是愛清淨如者謂滅諦此有二種一煩惱障淨二智障淨正行如者謂道諦如此七種如名諦假建立此中應知三種如是分別依他二性謂輪轉如依止如邪行如四種如是真實性謂空相如唯識如清淨如正行如故分別依他二性攝者即是世諦真實性攝者即是真諦道理假建立四種者偈曰正思正見果擇法現等量亦說不思議道理有四種釋曰道理假建立有四種一相待道理二因果道理三成就道理四法然道理相待道理者所謂正思由待正思出世正見方始得起離正思惟更無別方便故因果道理者所謂正見及果成就道理者所謂以現等量簡擇諸法法然道理者所謂不可思議處此法已成故如問何故正思能起正見此已成就不應更思何故正見能斷煩惱及得於滅此已成就不可更思諸如是義悉是法然道理如此四種名道理假建立乘假建立三種者偈曰心說行聚果五各下中上依此三品異建立有三乘釋曰依五義三品建立三乘五義者一心二說三行四聚五果三品者謂下中上若聲聞五事俱下心下者求自解脫說下者說自利法行下者行自利行聚下者福智狹小但三生等果下者得聲聞果若緣覺乘五事俱中若菩薩乘五事俱上心上者謂四種恩心如金剛波若經說說上者如其恩心作如是說法行上者如其說法作如是行行聚上者如其行行得如是聚滿果上者如其聚滿得無上菩提復次若聲聞乘從他聞法內自思惟以分別智得果若緣覺乘不從他聞內自思惟亦以分別智得果若菩薩乘不從他聞以無分別智得果此三種名乘假建立已說四種假建立次說菩薩四種求知偈曰名物互為客二性俱是假二別不可得是名四求義釋曰諸菩薩四種求諸法一名求二物求三自性求四差別求名求者推名於物是客此謂名求物求者推物於名是客此謂物求自性求者推名自性及物自性知俱是假此謂自性求差別求者推名差別及物差別知俱空故悉不可得此謂差別求說四求已次分別四如實知偈曰真智有四種名等不可得二利為大業成在諸地中釋曰諸菩薩於諸法有四種如實知一緣名如實知二緣物如實知三緣自性如實知四緣差別如實知如實知者由知一切名等皆不可得故二利為大業成在諸地中者諸菩薩於諸地中起自利利他大事此名如實知業偈曰住持及受用種子合三因依止及心法亦種為彼縛釋曰三因者一住持因二受用因三種子因住持因者謂器世界受用因者謂五欲境界種子因者謂阿梨耶識由此識是內外諸法種子因故此三因如繩即是能縛問此縛縛何等物答依止及心法亦種為彼縛所縛亦有三種一依止二心法三阿梨耶識問依止是何等答是眼等六根問阿梨耶識是何等答是三界內外諸法種子此中但有阿梨耶識可縛無人我可縛此名如實知繫縛偈曰安相在心前及以自然住一切俱觀察至得大菩提釋曰安相在心前者安相謂聞思修慧方便人所緣起分別故名安相及以自然住者彼相謂自性現前非分別故名自然住一切俱觀察者彼二所緣非所緣體無分別故以此方便為諸相對治彼二應次第觀察謂先觀安相後觀自然住相此二皆非緣體彼起四倒即得隨滅至得大菩提者若修行人但觀察人相唯得聲聞緣覺菩提若觀察一切法相即得無上菩提如是隨其所縛而得解脫此名如實知解脫問此解脫由何所知由何所盡偈曰若智緣真如遠離彼二執亦知熏聚因依他性即盡釋曰若具知三性即盡依他性若智緣真如者是知真實性遠離彼二執者是知分別性亦知熏聚因者是知依他性依他性即盡者由知三性即熏習聚盡熏習聚者謂阿梨耶識問此盡有何功德偈曰緣彼真如智觀察無異相有非有現見想作自在成釋曰觀察無異相者別相及如無差別見故此說二乘與菩薩差別二乘相及無相差別而見如是見已悉捨於相於無相界起作意緣入無相三昧菩薩則不爾於真如外不見別有諸相於無相界亦見無相由菩薩智無種種相修故有非有現見者有名真如境界非有名相境界皆現見故想作自在成者謂欲作神通等事一切皆由憶想分別而成此是如實知利益問凡夫及菩薩二見云何顯示偈曰覆實見不實應知是凡夫見實覆不實如是名菩薩釋曰凡夫無功用不見真如見不真實相菩薩無功用見真如不見不真實相問已知差別云何轉依及得解脫偈曰不見見應知無義有義境轉依及解脫以得自在故釋曰無義境界謂諸相此即不見有義境界謂真如此即見如是說名轉依見所執境界無體及見真如有體如是說名解脫何以故以得自在故自在者謂隨自意轉自然不行諸境界如經說若有相則被縛若被縛則無解脫不行一切境界即是解脫問云何如實知淨土方便偈曰眾生同一種地境皆普見此即淨土障應知亦應捨釋曰眾生同一種地境皆普見者器世界是大境界一切眾生同見一種類皆言此是大地故此即淨土障者由作此見即與淨土方便而為障礙應知亦應捨者菩薩知此想為障礙已即應勤捨此想是名對治已說菩薩四種如實知次說菩薩五種無量偈曰應化及應淨應得亦應成應說此五事菩薩五無量釋曰五事無量者一應化事無量由攝一切眾生界故二應淨事無量由攝一切器世界故三應得事無量由攝一切法界故四應成事無量由攝一切可化眾生故五應說事無量由攝十二部經是化眾生方便故已說菩薩五種無量次說菩薩說法有八果偈曰發心及得忍淨眼與盡漏法住學亦斷受用為八果釋曰菩薩若勤說法能得八果一諸聽法者或發菩提心二或得無生忍三或於諸法遠塵離垢得法眼淨此謂下乘所攝四或得諸漏盡五令正法久住由此正說得展轉受持故六未學義者令得學義七未斷疑者令得斷疑八已斷疑者令得受用正法無障大喜味已說菩薩說法有八果次說大乘七大義偈曰緣行智勤巧果事皆具足依此七大義建立於大乘釋曰若具足七種大義說為大乘一者緣大由無量修多羅等廣大法為緣故二者行大由自利利他行皆具足故三者智大由人法二無我一時通達故四者勤大由三大阿僧祇劫無間修故五者巧大由不捨生死而不染故六者果大由至得力無所畏不共法故七者事大由數數示現大菩提大涅槃故已說大乘七大義次說八法攝大乘偈曰性信心行入成淨菩提勝如是八種事總攝諸大乘釋曰此以八事總攝一切大乘八事者一種性如性品說二信法如信品說三發心如發心品說四行行如度攝品說五入道如教授品說六成熟眾生謂初七地七淨佛國土謂第八不退地八菩提勝謂佛地菩提有三種謂聲聞菩提緣覺菩提佛菩提佛菩提大故為勝於此佛地示現大菩提及大涅槃故已說八法攝大乘次說菩薩五人差別偈曰信行及淨行相行無相行及以無作行差別依諸地釋曰菩薩有五人差別一信行人謂地前一阿僧祇劫二淨心行人謂入初地三相行人謂二地至六地四無相行人謂第七地五無作行人謂後三地已說菩薩五人差別次說菩薩諸相差別偈曰不著及清淨降嗔與勤德不動并見實有欲名菩薩釋曰此偈以自利門說菩薩相不著者是能行施不著諸欲故清淨者是能持戒降嗔者是能忍辱勤德者是能精進不動者是能習定見實者是能修智有欲者是能起願樂大菩提故行此七事說名菩薩相偈曰隨攝及無惱耐損并勇力不放逸多聞利彼名菩薩釋曰此偈以利他門說菩薩相隨攝者是施恒以四攝攝眾生故無惱者是戒自信於他不起惱害見故耐損者是忍他來違逆不懷加報意故勇力者是進在苦度眾生無有退屈心故不放逸者是定不著禪味來就下處生故多聞者是智能斷一切眾生疑故如是勤行利他是菩薩相偈曰厭財及捨欲忘怨亦勤善巧相無惡見內住名菩薩釋曰此偈以住功德門說菩薩相厭財者住施功德知慳財過墮於惡道來貧窮故捨欲者住戒功德若著五欲不能出家受持戒故忘怨者住忍功德他來損己不懷不報故懷報者如似畫石不懷報者如似畫水一墮惡道一生善趣勤善者住進功德為自他二利恒行六波羅蜜故巧相者住定功德善能分別止舉捨三相故無惡見者住智功德一切諸相不可得故內住者住願功德內謂大乘論住不動故偈曰具悲亦起慚耐苦及捨樂持念并善定不捨名菩薩釋曰此偈以不退門說菩薩相具悲者是施不退愍他苦人能行施故起慚者是戒不退觀此世他世及法人不造諸非故耐苦者是忍不退風雨寒熱等及他違損事一切皆忍故捨樂者是進不退能行正勤人不著自樂故持念者是定不退能善攝心人由念力故善定者是慧不退無分別智具足故不捨者是願不退不捨大乘故偈曰除苦不作苦容苦不畏苦脫苦不思苦欲苦名菩薩釋曰此偈以離苦門說菩薩相除苦者是施施他物時除他貧窮故不作苦者是戒戒自居時不作苦惱他故容苦者是忍自他利時諸苦能受故不畏苦者是進行難行時恒得不退故脫苦者是定離欲欲界時解脫苦苦故不思苦者是慧三輪清淨時不起分別故欲苦者是願為化眾生樂住生死故偈曰樂法及性法呵法亦勤法自在法明法向法名菩薩釋曰此偈以攝法門說菩薩相樂法者是施愛施等法故性法者是戒自性護持故呵法者是忍譏嫌瞋法故勤法者是進勤行大乘法故自在法者是定諸禪自在故明法者是慧無上般若具足故向法者是願一向樂大菩提故問云何名法答由一切諸波羅蜜法皆隨轉故偈曰財制護善樂法乘於此七七種不放逸是故名菩薩釋曰此偈以不放逸門說菩薩相一財不放逸此由布施不施不堅施則堅固故二制不放逸此由持戒如佛說應作者作不應作者不作故三護不放逸此由忍辱護自他心無兩害故四善不放逸此由精進常起正勤行六度故五樂不放逸此由修定諸禪樂受不味著故六法不放逸如實真法此能知故七乘不放逸此由大願魔王來壞其菩提心亦不退故偈曰不遂及小罪不忍退亦亂小見及異乘七羞名菩薩釋曰此偈以有羞門說菩薩相一不遂羞羞慳貪故二小罪羞羞微細罪見怖畏故三不忍羞羞不忍故四退羞羞懈怠故五亂羞羞退定故六小見羞羞餘小執通達法無我故七異乘羞羞起小乘心捨大菩提故偈曰今世後世捨起勤亦得通等說及大果七攝名菩薩釋曰此偈以攝生門說菩薩相一今世攝謂以布施攝現在眾生二後世攝謂以持戒攝未來眾生得勝生處方能攝故三捨攝謂以忍辱攝有惱亂眾生四起勤攝謂以精進攝懈怠眾生五得通攝謂以禪定攝他方眾生往彼化故六等說攝謂以智慧攝下中上眾生等心為說無增減故七大果攝謂以大願若得佛果攝諸眾生無有餘故此諸偈義以異門說六度及大願是菩薩相應知已說菩薩諸相差別次說菩薩諸名差別偈曰應知諸菩薩亦名摩訶薩亦名有慧者亦名上成就亦名降伏子亦名降伏持亦名能降伏亦名降伏牙亦名為勇猛亦名為上聖亦名為導師亦名大名稱亦名為有悲亦名大福德亦名自在行亦名正說者釋曰此十六名皆依義立一切菩薩總有此名若人聞有此名應知即是菩薩已說菩薩諸名差別次說菩薩諸義差別偈曰實覺大義覺一切覺恒覺及以方便覺五覺名菩薩釋曰由有五覺故名菩薩一者實義覺覺人法無我故二者大義覺覺自他義故三者一切覺覺一切種義故四者恒覺雖現涅槃覺無盡故五者方便覺覺隨物機而作方便故偈曰隨我及小見及以諸識身亦於虛分別四覺名菩薩釋曰復由四覺名為菩薩一隨我覺由覺心故心謂阿梨耶識二小見覺由覺意故意謂與我見等四惑相應緣阿梨耶識者三識身覺由覺識故識謂六識身四虛分別覺由覺不真分別故不真分別者即前心意識一切菩薩唯覺此是不真分別故偈曰無境及真義永無亦圓滿亦說不可得五覺名菩薩釋曰復由五覺名為菩薩一無境覺覺依他性故二真義覺覺真實性故三永無覺覺分別性故四圓滿覺覺一切境一切種故五不可得覺覺三輪清淨故三輪者一應覺謂菩薩境二依覺謂菩薩身三覺性謂菩薩智此三不可得故名不可得覺偈曰成就及處所胎藏隨次現及以斷深疑五覺名菩薩釋曰復由五覺名為菩薩一成就覺謂成佛果二處所覺謂住兜率天宮三胎藏覺謂入母胎四隨次現覺謂出胎受欲出家修行成道五斷深疑覺謂為諸眾生轉大法輪偈曰得不得及住於自亦於他有說與無說有慢及慢斷未熟亦已熟如此十一種一切皆能覺是故名菩薩釋曰復由十一種覺故名菩薩得不得及住者如其次第過去未來現在覺於自亦於他者謂內覺外覺有說與無說者謂麁覺細覺有慢及慢斷者謂劣覺勝覺未熟亦已熟者謂遠覺近覺未熟者覺彼久遠方覺已熟者覺彼於近即覺功德品究竟釋曰已說菩薩功德次說菩薩五種相偈曰內心有憐愍愛語及勇健開手并釋義此五菩薩相釋曰菩薩有五種相一憐愍二愛語三勇健四開手五釋義憐愍者以菩提心攝利眾生故愛語者令於佛法得正信故勇健者難行苦行不退屈故開手者以財攝故釋義者以法攝故此五種相應知初一是心後四是行已說菩薩五種相次說菩薩在家出家分偈曰菩薩一切時恒居輪王位利益眾生作在家分如此釋曰菩薩在家恒作輪王化行十善離於十惡此是利益偈曰受得及法得及以示現成三種出家分在於一切地釋曰菩薩出家有三分一受得分謂從他受護二法得分謂得無流護三示現分謂變化作受得分謂信行地法得分及示現分謂入大地偈曰應知出家分無量功德具欲比在家分最勝彼無等釋曰二分挍量出家分勝由無量功德具足故已說菩薩在家出家分次說菩薩五種極大心偈曰愛果及善根涅槃欲令得未淨淨極淨謂在諸地中釋曰五極大心者一樂極大心二利極大心三未淨極大心四已淨極大心五極淨極大心愛果者謂樂極大心令諸眾生得後世愛果故善根者謂利極大心令諸眾生現行諸善及得涅槃故未淨者謂未淨極大心即信行地菩薩淨者謂已淨極大心即初地至七地菩薩極淨者謂極淨極大心即後三地菩薩已說菩薩五種極大心次說菩薩四種攝眾生偈曰欲樂及平等增上與徒眾四心於諸地攝受一切生釋曰四種攝眾生者一欲樂心攝由以菩提心攝故二平等心攝由入初地得自他平等心攝故三增上心攝由居主位以自在力攝故四徒眾心攝由攝成自弟子故已說菩薩四種攝眾生次說菩薩四種受生偈曰業力及願力定力亦通力依此四種力菩薩而受生釋曰四種受生者一業力生二願力生三定力生四通力生業力生者謂信行地菩薩業力自在隨所欲處而受生故願力生者謂入大地菩薩願力自在為成熟他受畜生等生故定力生者謂得定菩薩定力自在捨於上界下受生故通力生者謂得神通菩薩通力自在能於兜率天等示現諸相而受生故已說菩薩四種受生次說菩薩十一住相偈曰證空證業果住禪住覺分觀諦觀緣起無相無功用化力淨二門及以菩提淨以此諸所說立地相應知釋曰十一住者即十一地住者名地故證空者顯初住相多住人法二無我故證業果者顯第二住相證業及果不壞能護戒故住禪者顯第三住相能生欲界而不退禪故住覺分者顯第四住相能入生死而不捨覺分故觀諦者顯第五住相以明教化惱唯惱心以我無故觀緣起者顯第六住相能不起染心而依緣起受生故無相者顯第七住相行雖功用而上參一道多住無相故無功用者顯第八住相雖淨佛土而無起作多住無功用故化力者顯第九住相四辯自在能成熟一切眾生故淨二門者顯第十住相三昧門陀羅尼門極清淨故淨菩提者顯第十一住相一切智障斷究竟故已說菩薩十一住相次說菩薩依地立名偈曰初三三行淨次三三慢斷後三覺捨化第十有四名釋曰於十地中建立十菩薩名初三三行淨者初地名見淨菩薩得人法二見對治智故第二地名戒淨菩薩微細犯垢永無體故第三地名定淨菩薩諸禪三昧得不退故次三三慢斷者第四地名斷法門異慢菩薩於諸經法破起差別慢故第五地名斷相續異慢菩薩入十平等心於一切相續得平等故第六地名斷染淨異慢菩薩如性本淨客塵故染能住緣起法如不起黑白差別見故後三覺捨化者第七地名得覺菩薩住無相力能念念中修三十七覺分故第八地名行捨菩薩住無功用無相故亦名淨土菩薩方便行與不退地菩薩合故第九地名化眾生菩薩能成熟一切眾生故第十有四名者一名大神通菩薩得大神通故二名滿法身菩薩具無量三昧門陀羅尼門故三名能現身菩薩住兜率天等示相身故四名受職菩薩於諸佛所得受職故已說菩薩依地立名次說菩薩隨地修學及學果偈曰隨次依前六見性修三學隨次依後四得果有四種釋曰隨次依前六見性修三學者菩薩於初地通達真如第二地學增上戒第三地學增上心第四第五第六地學增上慧慧有二境一法實謂苦等四諦二緣起謂逆順觀十二因緣此二境亦在第二第三地中是故彼地亦增上慧建立然第四地中菩提分慧增上第五地中諦觀慧增上第六地中緣起觀慧增上故此三地建立增上慧學隨次依後四得果有四種者依第七地得無相有功用住為第一果依第八地得無相無功用住為第二果依第九地得成熟眾生為第三果依第十地得二門成熟為第四果已說隨地修學及學果次說菩薩隨地修習無流五陰偈曰見性淨三身亦在前六地餘地淨餘二遠離五障故釋曰初地見性如前解第二地中戒身清淨第三地中定身清淨第四第五第六地中慧身清淨後四地及佛地解脫身解脫知見身清淨由離五障故五障者第七地中以執相無知為障第八地中以功用無知為障第九地中以不能化生無知為障第十地中以未淨二門無知為障佛地中以礙障無知為障謂此無知能礙聲聞緣覺境界智諸佛知一切境無礙由解脫此障故已說菩薩隨地修無流五陰次說菩薩隨地成就未成就偈曰未成就成就成復未成成如地建立知分別無分別釋曰未成就成就者彼信行地是未成就自餘諸地是名成就成復未成成者於前成就地中復有未成就成就七地已還名未成就有功用故八地已上是名成就無功用故問前說歡喜地亦是成就此義云何答如地建立知分別無分別此由於地建立中知唯分別於此分別亦無分別所執能執俱無體故約此義故說名成就偈曰應知諸地中修習及成就此二不思議諸佛境界故釋曰菩薩於諸地中各有修習及成就應知地地皆不可思議由諸菩薩內自證覺是諸佛所知非餘人境界故已說菩薩隨地成就未成就次說菩薩入地十種相偈曰明信及無劣無怯亦無待通達及平等離偏亦離著及以知方便亦在聖眾生如此十種相地地皆圓滿釋曰入地菩薩地地皆有十相何者為十一明信二無劣三無怯四無待五通達六平等七離偏八離著九知方便十聖眾生明信者於自地得明於諸法中除無知故於他地得信於後諸地生願樂故無劣者聞深妙法不驚怖故無怯者行難行行極勇猛故無待者起自地行不待教故通達者他地方便能起故平等者普於眾生同自心故離偏者耳聞毀譽無高下故離著者得輪王等位無愛染故知方便者知諸法不可得為佛方便故聖眾生者諸佛徒眾恒在生故此等十相地地皆具應知已說菩薩入地十種相次說菩薩地中十度相偈曰有欲無六障其次無亂慧不漂亦不迴事友及供養迴向將生勝修善與戲通功德藏如是佛子十六相釋曰諸菩薩於諸地中得十度有十六相何者十六一有欲樂行諸度故二無慳離施障故三無違離戒障故四無恚離忍障故五無懈離進障故六慈悲離定障故慈悲能與樂拔苦是瞋惱對治由定得故七無惡慧離慧障故惡慧有三謂自性分別隨憶分別顯示分別此能斷故八無亂慧離異乘心故九不漂不為人天勝樂醉其心故十不迴不為不成就苦及難行苦退其心故十一事友依佛所示善知識聞大乘故十二供養供養三寶故十三迴向善巧方便故十四生勝此顯願波羅蜜相離八難處不離諸佛菩薩故十五修善此顯力波羅蜜相無間修諸善根故十六戲通此顯智波羅蜜相遊戲諸大神通功德故菩薩若得此相則為一切眾中上首是名佛子十六相已說菩薩地中十度相次說菩薩度度五功德偈曰地地昇進時度度有五德二及二及一應知止觀俱釋曰地地昇進時度度有五德者菩薩於一一地修一一度於一一度皆具五種功德何者為五一滅習二得猗三圓明四相起五廣因滅習者一一剎那滅除依中習氣聚故得猗者離種種相得法樂故圓明者遍知一切種不作分段故相起者由入大地無分別相生故廣因者為滿為淨一切種法身福聚智聚攝令增長故二及二及一應知止觀俱者此中應知初二功德是奢摩他分次二功德是毘鉢舍那分第五功德是俱分已說菩薩度度五功德次釋菩薩十地名偈曰見真見利物此處得歡喜出犯出異心是名離垢地求法持法力作明故名明惑障智障薪能燒是焰慧難退有二種能退故難勝不住二法觀恒現名現前雜道隣一道遠去名遠行相想無相想動無不動地四辯智力巧說善稱善慧二門如雲遍雨法名法雲釋曰見真見利物此處得歡喜者菩薩於初地中一見真如謂見自利昔曾未見今時始見去菩提近故二見利物謂見利他一一剎那能成熟百眾生故由此二見起勝歡喜故名歡喜地出犯出異心是名離垢地者菩薩於二地中出二種垢一出犯戒垢二出起異乘心垢由出二垢故名離垢地如十地經說我等應得應淨一切種智故勤精進求法持法力作明故名明者菩薩於三地中得三昧自在力於無量佛法能求能持得大法明為他作明由能以法自明明他故名明地惑障智障薪能燒是焰慧者菩薩於四地中以菩提分慧為焰自性以惑智二障為薪自性此地菩薩能起慧焰燒二障薪故名焰慧地難退有二種能退故難勝者菩薩於五地中有二種難一勤化眾生心無惱難二眾生不從化心無惱難此地菩薩能退二難於難得勝故名難勝地不住二法觀恒現名現前者菩薩於六地中依般若力能不住生死涅槃二法如此觀慧恒現在前故名現前地雜道隣一道遠去名遠行者菩薩於七地中近一乘道故名遠去問誰是遠去答功用方便究竟此遠能去由此遠去故名遠行地相想無相想動無不動地者菩薩於八地中有相想及無相有功用想二想俱不能動由無此動故故名不動地四辯智力巧說善稱善慧者菩薩於九地中四無礙慧最為殊勝於一剎那頃三千世界所有人天異類異音異義異問此地菩薩能以一音普答眾問遍斷眾疑由此說善故名善慧地二門如雲遍雨法名法雲者菩薩於十地中由三昧門及陀羅尼門攝一切聞熏習因遍滿阿梨耶識中譬如浮雲遍滿虛空能以此聞熏習雲於一一剎那於一一相於一一好於一一毛孔雨無量無邊法雨充足一切可化眾生由能如雲雨法故名法雲地問釋別名已云何名住云何名地偈曰為集諸善根樂住故說住數數數無畏復以地為名釋曰為集諸善根樂住故名住者諸菩薩為成就種種善根於一切時樂住一切地是故諸地說名為住數數數無畏復以地為名者步彌耶名為地步者數數義彌者實數義耶者無畏義諸菩薩欲進上地於一一地中數數斷障礙數數得功德是名數數義地以十數為量諸菩薩於一一地中知斷爾所障礙知得爾所功德知此不虛是名實數義上地是無畏處諸菩薩畏於自地中退失自他利功德進求上地是名無畏義由此三義故名為地已說菩薩十地名次說菩薩四種得地差別偈曰由信及由行由達亦由成應知諸菩薩得地有四種釋曰四種得地者一由信得二由行得三由通達得四由成就得由信者以信得諸地故如信地中說由行者以正行得諸地故諸菩薩於大乘法有十種正行一書寫二供養三流傳四聽受五轉讀六教他七習誦八解說九思擇十修習此十正行能生無量功德聚此行得地故名行得通達者通達第一義諦乃至七地名通達得成就者八地至佛地名成就得已說菩薩四種得地差別次說菩薩四種修行差別偈曰諸度諸覺分諸通及諸攝為大亦為小俱入亦俱成釋曰總說一切菩薩行不過四種一波羅蜜行二菩提分行三神通行四攝生行說波羅蜜行為求大乘眾生說菩提分行為求小乘眾生說神通行為令二種眾生得入佛法說攝生行為令二種眾生成熟佛法行住品究竟釋曰已說菩薩行住次說禮佛功德偈曰合心及離心不離利益心憐愍諸眾生救世我頂禮釋曰此偈禮如來無量勝功德合心者是慈心由與樂故離心者是悲心由拔苦故不離心者是喜心由恒悅故利益心者是捨心由無染故偈曰一切障解脫一切世間勝一切處遍滿心脫我頂禮釋曰此偈禮如來三處勝功德一切障解脫者顯解脫勝由一切惑障一切智障得解脫故一切世間勝者顯制入勝由心自在隨其所緣隨意轉故一切處遍滿者顯遍入勝由一切境中智遍滿故由此三義心於三處而得解脫故說心解脫偈曰能遮彼惑起亦能害彼惑染污諸眾生悲者我頂禮釋曰此偈禮如來無諍勝功德能遮彼惑起者一切眾生應起煩惱如來凡所作業能令不起亦能害彼惑者彼惑若已起如來亦能令起對治方便若餘人無諍但能令他緣自不起煩惱而不能令他起對治如來無諍則不爾非但令彼不起亦能令彼起對治是故為勝染污諸眾生悲者我頂禮者如來無諍三昧於一切染污眾生偏起憐愍是故於彼名為悲者偈曰無功用無著無礙恒寂靜能釋一切疑勝智我頂禮釋曰此偈禮如來願智勝功德如來願智由五事勝一於起無功用二於境不著三於中無礙四恒時寂靜五能釋眾疑由此五義是故為勝餘人願智一非無功用作意起故二非無著假定力故三非無礙少分知故四非恒靜非常定故五不釋疑有無知故偈曰所依及能依於言及於智說者無礙慧善說我頂禮釋曰此偈禮如來無礙勝功德所說有二種一所依謂法二能依謂義說具有二種一方言二巧智如來於此所說及說具慧常無礙是故為勝說者即顯無礙業開示有方故名善說偈曰能去及能聞知行知來去令彼得出離教授我頂禮釋曰此偈禮如來神通勝功德能去者是如意通能往彼彼所故能聞者是天耳通能聞彼彼音故知行者是他心通能知彼人心行差別故知來者是宿住通能知彼人前世從此因來故知去者是生死通能知彼人今世從此因去故令彼得出離者是漏盡通能如實為彼說法故偈曰眾生若有見知定是丈夫深起淨信心方便我頂禮釋曰此偈禮如來相好勝功德一切眾生若有見者即知如來是大丈夫及於如來起淨信業由以相好為方便故偈曰取捨住變化定智得自在如此四清淨世尊我頂禮釋曰此偈禮如來清淨勝功德清淨四種一身清淨二緣清淨三心清淨四智清淨取捨住者顯身清淨能於自身壽中若取若捨若住得自在故變化者顯緣清淨能於諸境轉變起化得自在故定者顯心清淨能於諸定出入得自在故智者顯智清淨能知諸境無礙得自在故偈曰方便及歸依清淨與出離於此破四誑降魔我頂禮釋曰此偈禮如來力勝功德魔依四事破壞眾生何者四事一依方便誑惑眾生言受用五塵得生善道不墮惡道二依歸依誑惑眾生言自在天等是歸依處餘處則非三依清淨誑惑眾生言世間諸定唯此清淨餘非清淨四依出離誑惑眾生言小乘道果唯此出離非有大乘佛為破魔四事顯己十力一以是非智力破魔第一事由善方便可得生天非惡方便故二以自業智力破魔第二事由自業生天非依自在天等力故三以禪定智力破魔第三事由具知禪定解脫三昧三摩跋提故四以後七智力破魔第四事由下根等令離上根等安置故偈曰於智亦於斷於離亦於障能說自他利摧邪我頂禮釋曰此偈禮如來無畏勝功德於智者是說一切智無畏於斷者是說漏盡無畏於離者是說盡苦道無畏於障者是說障道無畏此中智及斷是說自利功德離及障是說利他功德若諸外道難言瞿曇非具一切智非盡一切漏說道不能盡苦說障不能妨道如來於此四難而能摧伏故名無畏偈曰在眾極治罰自無所護故離二染正住攝眾我頂禮釋曰在眾極治罰自無所護故者此禮如來不護勝功德若自有所護在眾不能說極治罰故離二染正住者此禮如來念處勝功德離二染者無喜憂故正住者不忘念故由此二種功德勝故能攝於一切徒眾此即是業偈曰行住一切處無非一切智由斷一切習實義我頂禮釋曰此偈禮如來斷習勝功德如來於一切處一切時行住等事無非一切智威儀由具斷一切煩惱習故若無一切智者煩惱雖盡而習不盡於行住時或逢奔車逸馬即被損害由非一切智威儀故如來無此事由實有一切智故偈曰利益眾生事隨時不過時所作恒無謬不忘我頂禮釋曰此偈禮如來不忘勝功德如來作利益眾生事恒得其時不過其時此是不忘法業如來所作一切時皆實不虛此是不忘法自性偈曰晝夜六時觀一切眾生界大悲具足故利意我頂禮釋曰此偈禮如來大悲勝功德如來以大悲故晝夜六時觀察眾生誰退誰進未起善根者令其得起已起善根者令其增進雖日六時而實一切時恒轉法輪由大悲具足故此即大悲業於一切眾生常起利益意此是大悲自性偈曰由行及由得由智及由業於一切二乘最上我頂禮釋曰此偈禮如來不共勝功德如來有十八不共法一身無失二口無失三念無失四無異想五無不定心六無不知已捨七欲無減八精進無減九念無減十慧無減十一解脫無減十二解脫知見無減十三智知過去無著無礙十四智知未來無著無礙十五智知現在無著無礙十六身業隨智慧行十七口業隨智慧行十八意業隨智慧行此中由行者攝初節六不共由得者攝第二節六不共由智者攝第三節三不共由業者攝第四節三不共一切聲聞緣覺於餘一切眾生為上如來由此四事不共故於彼上復上故名最上偈曰三身大菩提一切種得故眾生諸處疑能除我頂禮釋曰此偈禮如來種智勝功德三身者一自性身二受用身三化身此說種智自性問此智於一切境知一切種復云何答一切眾生於一切處生疑此智能斷此說種智業偈曰無著及無過無穢亦無息無動無戲論清淨我頂禮釋曰此偈禮如來度滿勝功德無著者於諸資財無所染故無過者於身等業永無垢故無穢者世法諸苦不濁心故無息者少有所得不即住故無動者心恒寂靜不散亂故無戲論者一切法中所有分別皆不行故如來此六圓滿具離六障故名清淨偈曰成就第一義出離一切地於他得尊極解脫諸眾生無盡等功德現在皆具足世見眾亦見不見人天等釋曰此二偈禮如來佛相勝功德此中略說佛相有六種一體二因三果四業五相應六差別由此六種表知是佛故說佛相成就第一義者此是體相由真如最清淨第一義成就故出離一切地者此是因相由出離一切菩薩地故於他得尊極者此是果相由於一切眾生中得第一故解脫諸眾生者此是業相由能令一切眾生得解脫故無盡等功德現世皆具足者此是相應相世見眾亦見不見人天等者此是差別相世見者謂種種世界皆見此是化身眾亦見者謂佛大弟子眾亦見此是受用身不見者謂人天等一切時不見此是自性身此即三身差別敬佛品究竟大乘修多羅莊嚴論極清淨時說已究竟
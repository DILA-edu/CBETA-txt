爾時世尊重說頌言愚分別有為空無常剎那分別剎那義如河燈種子諸有為法猶如幻夢愚夫妄計而起常見佛為說空無常剎那以不了故復計無常作剎那想如河燈也一切法不生寂靜無所作諸事性皆離是我剎那義以一切法剎那流轉必無自性無自性故即是無生若非無生則不流轉契無生者方見剎那故淨名云不生不滅是無常義生無間即滅不為凡愚說是間相續法諸趣分別起言諸生法即是無生寂滅之相愚人不信故不得為愚人說是間若計定有剎那相續法者則有六趣妄想生無明為其因心則從彼生未能了色時中間何所住明妄心識從彼無明生也若妄心未生未能分別色時中間則無法夫何所住耶無間相續滅而有別心起不住於色時何所緣而生言無間相續前念滅已後念續生若不住色時無有所緣則無生也若緣彼心起其因則虛妄因妄體不成云何剎那滅後念以從前念滅處起故不是如實因生因既虛妄體不成立則名無生故不得言剎那滅壞修行者正受金剛佛舍利及以光音宮世間不壞事對凡夫妄計一切法剎那故說此正受等法為非剎那如來圓滿智及比丘證得諸法性常住云何見剎那如來正智滿足及諸比丘證得八地諸法實性云何見剎那非剎那也乾城幻等色何故非剎那大種無實性云何說能造不了諸法如幻夢等取於種種差別形相剎那不住何言非耶大種虛妄無實自性故不得說為能作者此偈應在六度章前恐翻譯誤因佛應化隨宜說法意趣難解故大慧於此略舉十則以請會通是故法華經云雖說種種道其實為一乘爾時大慧菩薩摩訶薩阿耨多羅三藐三菩提記如上章言聲聞緣覺執著涅槃希求自樂修六度不得佛何故不定種性中云住三昧樂聲聞畢竟當得如來之身與諸菩薩等無差別五種性中既有三乘所乘不一入滅正受中何故復言六地菩薩與聲聞緣覺同入滅盡三昧求那譯本有此與諸菩薩等無差別八字此下既有答文恐但脫落何故復說無般涅槃法眾生得成佛道剎那章言七識非流轉不受苦樂非涅槃因七識者是一切眾生識也故問無般涅槃法眾生云何得成佛道又何故說從初得佛至般涅槃於其中間不說一字佛言不說一字不答一字何故佛四平等中有語平等也又言如來常在於定無覺無觀恒河沙章謂佛不起一念分別何得善知根性為眾生說法又言佛事皆是化作既言一切諸法自相共相是化佛說即是化佛化作佛事何故餘經言應化非真佛亦非說法者又言諸識剎那變壞剎那章中佛說諸識剎那不住何故上言知依諸業攝受生死又言金剛神常隨衛護恒沙章言如來最勝超諸世間非喻所及即是不可見相何須金剛力士守護又言前際不可知而說有般涅槃恒沙章中生死本際不可知何故復言有眾生般涅槃斯則有終時可知如有終則有本際也又現有魔及以魔業云何不離如是諸過恒沙偈言悉離一切過何故如來而有此諸過也謂佛初成道第六天魔興四兵持苦具詣樹下嬈如來旃遮婆羅門女繫木盂謗於佛孫陀利女外道殺以謗佛又佛曾乞食周遍不得空鉢而還等即等餘不能備舉者如食於馬麥頭背俱痛調達申越闍王逆害刺傷足設火坑毒飯等事佛言諦聽當為汝說授聲聞記是祕密說為聲聞證無餘涅槃自謂是佛故佛方便與授記莂言住三昧樂聲聞畢竟當得如來之身自令覺非是佛進向大乘無餘涅槃初心菩薩樂聲聞法者亦令捨是心進修大行及變化佛與化聲聞記法性如來無有是事此皆方便祕密所說此答第一問大慧佛與二乘無差別者意識捨離是時初斷惑智二障亦名煩惱所知二障成唯識云由斷續生煩惱障故證真解脫由斷礙解所知障故得大菩提言煩惱障者謂執遍計所執實我薩迦耶見而為上首百二十八根本煩惱及彼等流諸隨煩惱此皆惑亂有情身心能障涅槃名煩惱障亦名惑障言所知障者謂執遍計所執實法薩迦耶見而為上首見疑無明愛恚慢等障於智用於所知境無顛倒性而不能了能障菩提名所知障亦名智障如是二障分別起者即見所斷任運起者即修所斷二乘但能斷煩惱障解脫生死處與佛不異故言佛與二乘而無差別非是智障斷處不異此答第二問也然上四卷中約本末相依以明二障此約二執以明二障故文少異藏識習滅法障解脫方得永淨明七轉識諸法障礙藏識習氣等是一切眾生妄體虛假無常非涅槃因不能成道若七識滅於一切法障中得解脫藏識習滅究竟清淨即是妄想滅名為涅槃名成佛道此答第三問大慧我依本住法作是密語先具如是諸文字故言依本然常住之法如來密意故作是說雖有語平等但言語生滅無有自性此答第四問大慧如來正知無有妄念不待思慮然後說法如來悲智常現前故不待思慮得為眾生而演說法此答第五問如來久已斷四種習離二種死除二種障佛言四住煩惱無明習氣斷故名真佛化佛者方便現形以化眾生非真佛也此答第六問大慧意及意識眼識等七凡愚不知妄著於空言七種識妄想習氣為因是剎那無常性離善無漏非流轉法不能往來六道如來藏常故能持生死流轉是涅槃苦樂之因愚夫不覺妄計言空此答第七問大慧變化如來金剛力士自證聖智所行之境化佛方便隨眾生相現同人法故假於守護真實如來離一切根量即是不可見相不假守護是一切化佛隨人善根生不從實業生非是真佛然依真起化亦不離真佛如陶家輪等眾事和合而有所作化佛亦爾眾生輪轉眾相具足還說自共相法不說真佛自證聖智所行境界此答第八問復次大慧諸凡愚人此分別即得解脫言凡夫見此身滅不見未來生故起斷見不覺藏識念念流注故起常見自心妄分別想是其生死本際是故本際不可得也滅妄分別名為解脫此答第九問四種習斷離一切過化佛隨眾生所宜方便示現種種過惡真實如來四住煩惱及無明習氣悉斷無如是過此答第十問爾時世尊重說頌言三乘及非乘無有佛涅槃悉授如來記說離眾過惡言非乘者無般涅槃法眾生也成就究竟智及無餘涅槃誘進怯劣人依此密意說欲彼成就究竟種智斷所知障證佛無餘大般涅槃誘怯劣者故隱覆說諸佛所得智演說如是道唯此更非餘故彼無涅槃如來證智雖說種種道其實為一乘更無餘法而彼聲聞計所得涅槃自謂是佛者非真涅槃也以上三偈並頌第一問答略該餘問答欲色有諸見如是四種習意識所從生藏意在其中三界生死見思無明悉是眾生心意意識展轉為因熏習發現此頌第十問答也見意識眼等無常故斷滅迷意藏起常邪智謂涅槃此頌第九問答如文可知爾時大慧菩薩摩訶薩食不食肉功德過失如來在鬼王宮中說法諸夜叉等念食時欲至非肉不食欲令諸鬼生慈心故請如來說食不食肉功德過失即是會上一切諸佛心佛心者慈悲是也我及諸菩薩摩訶薩究竟當成無上正覺世間眾生生死輪轉怨結相連墮諸惡趣受大苦惱皆由食肉更相殺害增長煩惱不得出離能捨肉味求於法味慈心相向清淨明了如實修行即得阿耨多羅三藐三菩提世尊路迦耶等而許自他俱食肉耶大慧舉邪況正以明食肉之過謂諸外道尚有遮禁況復如來世間救護而許自他而食肉耶路迦耶者未見譯文善哉世尊具大慈悲聞已奉行廣為他說嘆佛世尊具大慈悲拔苦與樂願為解說我等奉行亦令一切永不食肉爾時大慧菩薩重說頌言菩薩摩訶薩志求無上覺為我具開演葱等五辛臭惡不淨生噉生瞋熟食發婬酒亂靜性損眾善生諸惡是故辛酒俱障善業爾時佛告大慧菩薩摩訶薩言說其少分有無量因緣不應食肉自下如來為之略說大慧一切眾生從無始來為修慈行不應食肉梵音旃陀羅此謂殺人畜者大慧夫食肉者身體臭穢若言許食此人謗我如來常說凡所飲食作食子肉想餘食者尚然況於弟子而聽食肉大慧淨美食者非諸惡習虎狼性者心所愛重言佛唯許食習聖人所應食者餘皆不聽大慧過去有王名師子生我許聲聞食如是肉言世無有肉不是殺生而可食者以是義故佛許聲聞食如是肉耶言不聽許也大慧未來之世有愚癡人凡是肉者一切悉斷明有說言佛毘尼中聽食肉者悉是謗如來也昔於餘經說遮十種許三種者以眾生惡習既久而其情欲不可輒去是漸禁絕就其情而制之令其修習今於此會一切種一切時開遮方便一切悉斷是謂最後清淨明誨言遮十種者人蛇象馬龍狐猪狗師子獼猴也許三種者不見不聞不疑也謂肉有二者他殺自死見聞疑者所謂他殺不見聞疑者所謂自死或云許五種謂不見聞疑外加鳥殘自死共成五種雖云三五不同俱不出自死肉之一義也大慧我不曾許弟子食肉況食血肉不淨之食一切有情皆依食住謂食以資益諸根大種心心所法能生喜樂相續執持總有四種一者段食變壞為相謂欲界繫香味觸三於變壞時能為食事二者觸食觸境為相謂有漏觸纔取境時攝受喜等能為食事三意思食希望為相謂有漏思與欲俱轉希可愛境能為食事四者識食執持為相謂有漏識由段觸思勢力增長能為食事此四能持有情身命令不壞斷故名為食段食唯於欲界有用觸意思食雖遍三界而依識轉隨識有無此對有情飲食血肉是故且言不食段食於義四種悉應斷故下言法身非雜食者謂超情識是四俱無大慧聲聞緣覺及諸菩薩作是說者無有是處三乘聖人皆以法喜禪悅為食也如來法身無雜食者如智論云除諸法實相餘皆魔事則煩惱爾炎現行種習悉已斷故種智圓明無緣悲心觀於眾生如一子想豈許弟子而食子肉復自食子肉耶爾時世尊重說頌言悉曾為親屬眾穢所成長恐怖諸含生是故不應食此一行偈於上諸因緣中略頌其三也一切肉與葱韮䔉及諸酒於中大驚怖自下諸偈多示其過悉令遠離少頌長行言當離麻油者外國風俗擣麻使生虫合壓之規多汁益肥如何可食及孔隙諸床多有虫聚皆不可坐臥飲食生放逸放逸生邪覺生死不解脫放逸者大隨煩惱中之一也飲酒食肉心多放逸諸惡覺觀等悉隨生長是故生死輪轉不得捨離為利殺眾生以財取諸肉食者我訶責既無想教求則三淨肉非有凡諸肉者皆殺命而得如何可食更互相食噉死墮惡獸中斯皆食肉報旃茶羅即旃陀羅也食已無慚愧生生常顛狂我皆制斷肉象脇大雲涅槃央掘摩皆經名也先說見聞疑已斷一切肉以其惡習故愚者妄分別佛先所說見聞疑殺不許食者已是悉斷然惡習愚夫不知教意妄起分別謂聽食肉如貪障解脫肉等亦復然知量而行乞言凡食淨食尚如服藥想如食子肉想何況食肉是故比丘少欲知足而行乞食以斷貪愛食肉背解脫及違聖表相令眾生生怖是故不應食背正解者由無慈慧虧利自他及違聖人護生儀表安住慈心者我說常厭離師子及虎狼應共同遊止既心無害物假使猛獸如虎狼師子者而常馴伏若於酒肉等一切皆不食必生賢聖中豐財具智慧此一偈明不食果報謂必生賢聖諸佛會中豐足法財具佛種智爾時佛告大慧菩薩摩訶薩言即說呪曰怛姪他覩吒覩吒莎訶天台於妙法蓮華經陀羅尼品皆以四悉檀翻名釋義陀羅尼此翻總持總持惡不起善不失又翻能遮能持能持善能遮惡此能遮邊惡能持中善眾經開遮不同或專用治病如那達居士或專護法如此文或專用滅罪如方等或通用治病滅罪護經如請觀音或大明呪無上明呪無等等明呪則非治病非滅罪非護經若通方者亦應兼若論別者幸須依經勿乖教也次釋義云諸師或說呪者是鬼神王名稱其王名部落敬主不敢為非故能降伏一切鬼魅或云呪者如軍中之密號唱號相應無所訶問若不相應即執治罪若不順呪者頭破七分若順呪者則無過失或云呪者密默治惡惡自休息譬如微賤從此國逃彼國訛稱王子彼國以公主妻之多瞋難事有一明人從其國來主往說之其人語主若當瞋時說偈偈云無親遊他國欺誑一切人麁食是常事何勞復作瞋說是偈時默然瞋歇後不復瞋是主及一切人但聞斯偈皆不知意呪亦如是密默遮惡餘無識者或云呪者是諸佛密語如王索先陀婆一切群下無有能識唯有智臣乃能知之呪亦如是祇是一法遍有諸力病愈罪除善生道合為此義故皆存本音譯人不翻意在此也惡世弘經喜多惱難以呪護之使道流通也今此楞伽經如來所說陀羅尼亦專護法使道流通或又云凡呪文自古不翻有五意一是諸佛祕密語法唯佛能知二是總持門含多義故三或是鬼神名呼之勅以守護修行人故四或是諸佛祕密印如王印信所往無不遵奉五不思議力所加持故受持密誦滅罪生福此與天台意同異可知大慧未來世中若有善男子善女人即說呪曰怛姪他莎訶大慧若有善男子善女人一切文句悉已具足夜叉此云捷疾鬼亦云苦活羅剎此云可畏亦云食人鬼此二部是北方毘沙門天王之所領者爾時世尊欲重宣此修多羅中諸廣義故而說頌言諸法不堅固皆由分別生以分別即空所分別非有言一切法皆非堅實者謂從分別想念而生也若能了悟分別識空則知諸法本來寂滅若生若滅俱是分別分別若亡法非生滅金剛三昧經亦云法從分別生還從分別滅滅諸分別法是法非生滅由虛妄分別是則有識生八九識種種如海眾波浪此又言九識者即密嚴經以第九為純淨識也諸經論中復指真如為第九識皆名異體同謂真一俗八二合說也然此真如即識實性非是依他別有體故亦非體類別有九識但是第八具分賴耶開而為二以有漏分為染無漏分為淨通七轉識故言九識如下偈云顯示阿賴耶殊勝之藏識離能取所取我說為真如此開之者即偈頌五對義中長合偈離也又此緣起諸識應以四句辨之一以識實性唯不生滅如水濕性二七轉識皆生滅如眾波浪三第八阿賴耶識亦生滅亦不生滅如海含動靜故前偈云阿賴耶如海轉識同波浪四無明倒執非生滅非不生滅如起浪猛風非水非浪故前偈云譬如巨海浪斯由猛風起今此品經凡六百六十有六偈重頌經中諸廣義也如下偈云涅槃有六諸色有八諸蘊及佛各二十四此類名數頗多前諸品內並無文者即五對義中長無偈有也其中要義未見經論及章疏解釋者不敢臆說併俟來哲餘四對中所未釋者亦爾習氣常增長盤根堅固依轉依即解脫轉依之義前已略釋識論又云菩薩從前見道起已為斷餘障復數修習無分別智乃至捨彼二麁重故便能證得廣大轉依依謂依他即依他起與染淨法為所依故染謂虛妄遍計所執淨謂真實圓成實性轉謂二分轉捨轉得由數修習無分別智斷本識中二障麁重故能轉捨依他起上遍計所執及能轉得依他起中圓成實性由轉煩惱得大涅槃轉所知障證無上覺或依即是唯識真如生死涅槃之所依故愚夫顛倒迷此真如故無始來受生死苦聖人離倒悟此真如便得涅槃畢竟安樂謂數修習無分別智斷本識中二障麁重故能轉滅依如生死及能轉證依如涅槃故云及離智所知轉依即解脫得如幻三昧超過於十地眾聖之所行問既唯一性無有二者何故此經及諸修多羅說有三性該攝一切答應知三性雖隨相分各具二義本末相收唯一性故妄計二義者一情有二理無緣起二義者一似有二無性圓成二義者一不變二隨緣由圓成中不變緣起無性妄計理無由此三義故三性一際無有異也故經云一切眾生即涅槃不復更滅此則不壞末而常本也由圓成中隨緣緣起似有妄計情有由此三義亦無異也故經云法身流轉五道名曰眾生此則不動本而常末也是故真該妄末妄徹真源性相融通無有二也故云我唯說一性自性無有二問既不壞三性而說一性如何此經及諸修多羅又說一切法皆無自性答應知如來密意說故故唯識云即依此三性立彼三無性故佛密意說一切法無性初則相無性次無自然性後由遠離前所執我法性此言三性三無性不是依圓體亦無但無計執之妄情是故皆言無自性是知究竟指歸唯一實性故次偈云此諸法性義亦即是真如常如其性故即唯識實性故智論云除諸法實相餘皆魔事如四大不調變吐見螢光不生亦不滅愚夫所見隨妄緣故謂有生滅故圓覺云一切眾生於無生中妄見生滅如實觀者了妄即真故不生不滅故前經云即說此妄名為真如也然不生滅義三性不同謂妄計性無體可生可滅依他起性即生不生即滅不滅圓成實性自體本有不待新生盡未來際究竟常住永不斷滅若以三性相對各約自相論者即妄計之法妄生妄滅圓成真心不生不滅依他有二謂相同妄計似生似滅性同圓成不生不滅故華嚴經云一切法不生一切法不滅以依他緣起無別自性全同圓成能悟此旨諸大乘經說一切法不生不滅究竟常住等皆無餘蘊也常行無分別遠離心心法是則名為識梵阿賴耶此云藏識謂第八根本識而能含藏積集世出世間諸法種故故云藏識說名心然此識具能藏所藏執藏義故謂與雜染互為緣故有情執為自內我故由是三義得藏識名若是菩薩至第八地及二乘無學人但有能所二藏無執藏故故此本識通有三位及七種名如別章說焚音末那此云染污意謂第七傳送識與四惑俱名為染污恒審思量名之為意故云思量以為意又標意名為簡心識積集了別劣餘識故標心識名應知亦爾前六轉識隨六根境種類異故謂名眼識乃至意識或名色識乃至法識謂於六境了別名識然此隨境立大識名依五色根未自在說若得自在諸根互用一根發識了一切境但可隨根立名而無相濫亦云心積集義意思量義識了別義各分二種積集二者一集行相二集種子初通諸識後唯第八思量二者一無間意二現思量初通諸識後唯第七了別二者一細二麁細通諸識麁唯前六故華嚴云諸業虛妄積集名心末那思量意識分別眼等五識了境不同愚癡凡夫不能知覺若依小乘教但說有六識義分心意識於阿賴耶唯得其名若大乘權教於阿賴耶但得一分生滅之義而於真性未能融通即說真如凝然不作諸法此經如實說故謂依如來藏故有生死依如來藏故有涅槃論云自性清淨心為無明所染有其染心雖有染心恒常不變是謂真妄和合非異非同能成一心二諦之門不墮斷常有無之見心常為無說意具二種行迷惑見毛輪此言惡習熏於心所現種種相又云無明熏於心所現諸眾生則知有情眾生無情器界皆由無明熏習而有故智覺云於一圓湛析出根塵聚內四大為身分外四大為境若離熏習之緣決定無法可得言熏習者通有二種一習熏謂熏心體成染淨識等二資熏謂現行心境及諸惑相資等故起信論云有四種法熏習義故染法淨法起不斷絕云何為四一者淨法名為真如二者一切染因名為無明三者妄心名為業識四者妄境所謂六塵熏習義者如世衣服初非香臭隨以物熏則有彼氣此亦如是真如淨法實無於染但以無明而熏習故則有染相無明染法實無淨業但以真如而熏習故則有淨用云何熏習起染法不斷所謂以有真如法故有於無明以有無明染法因故即熏習真如以熏習故則有妄心以有妄心即熏習無明不了真如法故不覺起念現妄境界以有妄境界染法緣故即熏習妄心令其念著造種種業受於一切身心等苦云何熏習起淨法不斷所謂以有真如法故能熏習無明以熏習因緣力故則令妄心厭生死苦樂求涅槃以此妄心有厭求因緣故即熏習真如自信己性知心妄動無前境界修遠離法以如實知無前境界故種種方便起隨順行不取不念乃至久遠熏習力故無明則滅以無明滅故心無有起以心無起故境界隨滅以因緣俱滅故心相皆盡名得涅槃成自然業乃至廣說愚夫亦如是妄取諸境界無境但是心問既無境但是心邪見外境者應一切時一切處皆見有色或皆不見何故於有色時處眼則見色餘無色時處則不見耶答如人夢中所見境界諸物雖一切是無從於虛妄夢想心起然亦不如見有物處見無物處或先見後不見或初不見後見非處處皆見亦非一期長見故識論云於有色處眼則見色餘無色處不見色者此義不然何以故以彼夢中於無色處則見有色於有色處不見有色心識變起一切諸法無而見有亦復如是問若爾何故多人同處同時皆同於有處見有無處見無有時見有無時見無耶答譬如百千餓鬼同依業力皆於無膿血猛火等處同時而見豈清河流水實有猛火耶故云無境但是心識如理正觀察能所取皆滅常住於無念聖人內證常住無念者謂真心無念佛教所宗故起信云以一切法本來唯心實無於念而有妄心不覺起念見諸境界故說無明若能觀察知心無念即得隨順入真如門是故學者雖明悟修行期圓種智唯以無念為宗但得無念則愛惡自然淡薄悲智自然增明罪業自然銷除功行自然精進於解則見諸相非相於行則名無修而修障習盡時生死即絕生滅滅已寂滅現前應用無窮名之為佛迷惑因相應執世間為實眾生眼識生此段末一偈如來順小乘機說眾生眼識具根境等五種緣時從藏識生然八識皆藉緣方生舉一例諸故但言眼識若約大乘義於八識中眼識一種藉九緣生謂一空二明三根四境五作意六根本七染淨八分別九種子耳識唯藉八緣而起九中除明鼻舌身三各藉七緣識方得轉八中除空第六意識依五緣生七中除染淨及分別第七識四緣生五中除根本或三緣生以根與境並屬第八第八識四緣生五中除根本以第七識即所依根故若加等無間緣即如次十九八六四五諸緣而生如有頌云眼識九緣生耳識唯從八鼻舌身三七後三五三四若加等無間於前各增一故唯識偈云依止根本識諸識隨緣現或俱或不俱如波濤依水意識常現起除生無想天及無心二定睡眠與悶絕取者能所取名事俱無有我說是唯心問十二有支因緣是一切眾生流轉三世因果法何得言無唯是一心耶答本來無故只由一念無明風鼓動真如海遂成十二緣起作流轉之根由若了之為佛智海之波瀾昧之作生死河之漩洑故華嚴云不了第一義號曰為無明因不了之所盲成惑業之眾苦了無明之實性成涅槃之妙心若迷為惑業則成三道一無明愛聚三支是煩惱道二行有二支是業道三識名色六入觸受生死七支是苦道若悟為三因佛性一識名色六入觸受生死是正因佛性二無明愛取是了因佛性三行有是緣因佛性如是等義唯是一心隨迷悟緣派成多種雖成多種不離一心故大集經云十二因緣一人一念悉皆具足但隨一境一念起處無不具足且如眼見色不了名無明生愛惡名行是中心意名識色共識行即名色六處生貪名六入色與眼作對名觸領納名受於色纏綿名愛想色相名取念色心起名有心生名生心滅名死乃至耳聞聲意知法於一念中一一如是一日一夜凡起幾念幾念織幾十二因緣成六趣無窮之生死是知生死無體全是如來藏第一義心迷悟昇沈了不可得故起信云所謂一切境界唯心妄起故有若心離於妄動則一切境界滅唯一真心無所不遍豈非唯一心乎
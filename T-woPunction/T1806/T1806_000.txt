四分戒本出曇無德部律稽首禮諸佛及法比丘僧今演毘尼法令正法久住戒如海無涯如寶求無厭欲護聖法財眾集聽我說欲除四棄法及滅僧殘法障三十捨墮眾集聽我說毘婆尸式棄毘舍拘留孫拘那含牟尼迦葉釋迦文諸世尊大德為我說是事我今欲善說諸賢咸共聽譬如人毀足不堪有所涉毀戒亦如是不得生天人欲得生天上若生人中者常當護戒足勿令有毀損如御入險道失轄折軸憂毀戒亦如是死時懷恐懼如人自照鏡好醜生欣慼說戒亦如是全毀生憂喜如兩陣共戰勇怯有進退說戒亦如是淨穢生安畏世間王為最眾流海為最眾星月為最眾聖佛為最一切眾律中戒經為上最如來立禁戒半月半月說已前偈文法護尊者所作為廣略二教通序前開持毀之言以成說聽之本也和合已下二教大宗自分三分序正流通和合時有與同師知識別部說戒法當尊重承事恭敬布薩一處住和合說戒違者與罪佛言有三種和合一應來者來二應與欲者與欲三現前得訶者不訶反此別眾也僧集會時有比丘說戒日若在界內若有戒場不往說戒處佛言應求應喚是我所教若出界外若往而不坐者如法治之自今已去隨所住處有一比丘至說戒日當先至布薩堂中掃灑敷座具水然燈并舍羅等若有客來四人若過作自說戒乃至一人心念清淨若有非法別眾說戒者如法治之未受大戒者出時有比丘令餘人遮說戒事佛並令至不見聞處餘人未受戒者非人來者聽之又不應在尼前作也不來諸比丘說欲及清淨時說戒日有病比丘若看病者及三寶事不來聽戒佛言應與欲及清淨隨其廣略若不現身相不口說者不成若病重者昇至僧中恐病增動若出界作以無方便可得別眾羯磨說戒故也比丘尼眾遣何人來耶佛言若有者即應起白言比丘尼僧和合禮比丘僧足廣如刪補羯磨中若無來者答云無尼請教誡也今僧和合何所作為彼應答言說戒羯磨佛言若說戒日不得在房比座相撿來不來者應先白已然後說戒若癡比丘言先不誦或有忘者不成說戒當依能誦戒者比丘五夏當誦使利若詣比近學誦戒序乃至餘法還至本處次第說之不應重誦若不得者但說法誦經從座而起不者如法治也大德僧聽今僧十五日布薩說戒若僧時到僧忍聽布薩說戒白如是佛言當隨王者若十四日若十五日應作數法若黑若白各有十五隨月稱之若得四人應作此白三人以下當三語說戒也諸大德我今欲說波羅提木叉佛言新受者未聞戒不知何學聽集一處和合說之波羅提木叉者戒也自攝持威儀住處行根面首集眾善法三昧成就當結當說當發起演布開現反覆分別故也諸比丘共集在一處佛言同羯磨者集在一處乃至應訶者不訶是名如法若眾大聲小敷妙高座立上而說八難餘緣隨時略說若客舊外集數有少多說過此序告淨便聽餘廣如律汝等諦聽善思念之佛言端意專心而聽法也若自知有犯者即應自懺悔佛言謂所犯事未懺悔也有二種智人有罪能見見罪能如法懺悔若欲悔者當詣清淨比丘說犯名字如法除已方得聞戒乃至於罪有疑亦如是說若僧並犯無人可懺不問識疑白懺後說不犯者默然默然者知諸大德清淨佛言無犯者有二種若本不犯若犯已懺也若有他問者亦如是答佛言如二比丘相問答也如是比丘在眾中乃至三問憶念有罪不懺悔者得故妄語妄語者佛說障道法佛言僧說戒時默妄語故犯突吉羅言障道者障於四禪三空四果告諸比丘如彼大海不受死屍設有漂出我法亦爾不受死屍謂死屍者非沙門梵行自言沙門梵行犯戒惡法不清淨穢污邪見覆藏內懷腐爛外現完淨如空中樹雖在眾坐常遠離眾眾亦遠彼故知懺罪方成聞戒也若彼比丘憶念有罪欲求清淨者應懺悔懺悔得安樂佛言以清淨戒學故便得清淨定慧名得禪果為安樂也諸大德我已說戒經序今問諸大德是中清淨不三說諸大德是中清淨默然故是事如是持自此已前廣教之別序也後說之文即廣教之正宗也諸大德是四波羅夷法半月半月說戒經中來初大婬戒佛在毘舍離國時須提那子持信出家後還本村與其故二共行不淨諸比丘察知已言當於如來清淨法中於欲無欲能斷渴愛破壞巢窟除眾結縛愛盡涅槃云何乃作如是惡事以過白佛即集眾僧知時義合取自言已佛訶責云汝所為非非威儀非沙門非淨行非隨順行所不應為告諸比丘我無數方便說斷欲法越度愛結又說此欲如火如炬乃至如刀如戟如是訶已此為癡人多種有漏最初犯戒今當結戒集十句義一攝取於僧二令僧歡喜三令僧安樂四未信者令信五已信令增長六難調者調順七慚愧者安樂八斷現在有漏九斷未來有漏十正法久住諸戒例爾下並略之欲說戒者當如是說若比丘佛言若比丘者名字比丘相似比丘自稱比丘乞求比丘著割截衣比丘破結使比丘善來比丘受大戒白四如法成就得處所比丘是中比丘者若受大戒白四如法成就得處所住比丘法中是比丘義也共比丘佛言若共餘比丘受大戒白四羯磨乃至住比丘法中者是謂共比丘義也同戒佛言我為諸弟子結此戒已寧死不犯是中共餘比丘一戒同戒等戒是名同戒義也若不還戒佛言若有比丘不樂梵行聽捨戒還家復欲出家於佛法中修梵行者應度出家得受大戒云何不名捨戒若自顛狂心亂痛惱瘂聾又向如是人前及中邊人等互捨不成若戲若眠若無知人若自不語若前人不解並不成捨若言我捨佛捨法捨僧和尚戒律我受家法等是名捨戒也戒羸不自悔佛言云何戒羸不捨戒若有比丘常懷愁憂不樂梵行厭比丘法意欲在家便言我念父母婦兒親里村落城邑園田家業我欲捨佛乃至學事等是也若作是思我今捨戒是戒羸而捨也犯不淨行佛言是婬欲法也男則二道女則三道若從道入道從道入非道從非道入道若限齊若盡入乃至入如毛頭者皆波羅夷乃至共畜生佛言可得行婬處者是也有三種行婬人非人畜生趣復有五種婦童女二形黃門男子比丘婬心向前境三處二處初入便犯有隔亦犯若向睡眠若死未壞若多未壞於三處二處行婬初入便犯如是廣說若比丘為怨家將至前所強持令入三處二處始入覺樂犯不樂不犯有隔無隔亦同上若為怨家強捉比丘行不淨行覺樂不樂有隔無隔亦如上也是比丘波羅夷佛言譬如斷人頭不可復起比丘亦如是犯此法者不復成比丘故名也若方便欲行不淨成者波羅夷不成者偷蘭遮若教比丘行若作教者偷蘭遮不作突吉羅除比丘比丘尼餘眾相教作不作盡突吉羅若屍半壞若一切壞若骨間若地孔泥孔行不淨者並偷蘭若道作道想若疑若非道想並波羅夷若非道道想道疑並偷蘭遮比丘尼波羅夷式叉摩那沙彌沙彌尼突吉羅滅擯是謂為犯不犯者若睡眠無所覺知不受樂一切無有婬意不犯者最初未制戒癡狂心亂痛惱所纏不共住佛言有二共住同一羯磨同一說戒不得於此二事中住故名不共住也二大盜戒佛在羅閱城有檀尼迦在閑靜處草屋坐禪為人持去乃作全成瓦屋佛令打破便詐宣王教取彼要材為王臣人民訶責無使入村勿復安止比丘以過白佛因斯如上制戒若比丘其義如上在村落村有四種一者四周牆二者柵籬三者籬牆不周四者四周屋也若閑靜處即村外靜地也處者若地中若地上處若乘若擔若空若架上若村若阿蘭若若田處若處所若船若水若私度關塞不輸稅若取他寄信物若取水若楊枝若園果草木若無足眾生若二足四足多足若同財業若共要若伺候若守護若邏道是名處也不與他不捨也若他物想他所護想有主想非己物非暫用非同意故也盜心取賊心取也有五種黑闇心邪心曲戾心恐怯心常有盜他心又五種取決定取恐怯取寄物取見便取倚託取或依親友強力若以言辭辯說誑惑而取者是隨不與取法以王立法若取五錢若直五錢物罪應至死佛隨王法盜滿制重也若為王得自在不屬人王大臣種種大臣輔佐王者所捉若殺若縛若驅出國汝是賊汝癡汝無所知是比丘波羅夷比丘如上諸處得物盜直五錢若過五錢波羅夷方便偷蘭遮若取減五錢偷蘭遮不得者突吉羅教人盜取彼若得物俱波羅夷若受教者自取異物若異處取物取者犯重教者偷蘭若為取物使無盜心教者波羅夷受使者不犯若教人取物謂遣盜取受教者犯重教者無犯有主想犯重若疑偷蘭無主物有主想疑偷蘭比丘尼等四眾並如上戒不犯者與想取己有想糞掃想暫取想親厚意想者是也不共住義如上解三大殺戒佛在毘舍離為諸比丘說不淨觀彼習定已厭患身命歎死勸死難提比丘受雇殺人居士驚怖佛知此事便說禪法比丘修習並證上果因訶上過而制此戒若比丘故自手斷所謂行殺也若自殺若教殺若遣使殺若往來使殺若重使殺若展轉使殺若求男子殺若教人求男子殺若求持刀人殺若教人求持刀人殺若身現相若口說若身口現相若教使歎若遣書若教遣書若坑陷若倚撥若與藥若安殺具及餘方便殺者是也人命從初識至後識而斷其命持刀與人歎譽死快勸死咄男子用此惡活為寧死不生作如是心思惟種種方便歎譽死快勸死是比丘波羅夷若作如上殺人方便不死偷蘭若殺非人若畜生有智解於人語若能變形方便殺者並偷蘭不死者突吉羅畜生不能變形若殺波逸提實人人想波羅夷非人想疑偷蘭四眾犯相如上不犯者擲刀杖瓦石誤著而死若營事作房誤墮木石而死若扶將病人入房往反一切無害心而死者是不共住四大妄語戒佛在毘舍離時世穀貴乞食難得婆求河邊有安居者便共稱歎得上人法信心居士減分施之後往佛所因問訶責而制此戒若比丘實無所知謂實無知見法自稱言我得上人法自稱說有信戒施聞智慧辯才過人人法者人陰人界人入也上人法者諸法能出要成就也我已入聖智勝法自言有念在身若正憶念若堅持戒若有欲若不放逸若精進若得定若正受若有道若有修若有慧若有見若有得若有果我知是我見是若言天龍鬼神來供養我若得不淨觀四禪四空定等彼於異時若問若不問欲自清淨故作是說我實不知不見言知言見意欲以後悔前用實轉虛由口造業言了結重除增上慢比丘慢心自謂得道後勤精進證增上果生疑白佛便言增上慢人為不犯是比丘波羅夷若作是虛而向人說前人知者波羅夷不知者偷蘭若遣手印若遣使若書若作知相若知者其犯亦爾若於不能變形畜生向說得突吉羅下四眾如前說不犯者增上慢人若業報得若不言我得或戲笑說疾說屏說欲說此錯說彼是也不共住諸大德我已說四波羅夷法若比丘犯一一波羅夷法不得與諸比丘共住如前後亦如是是比丘得波羅夷不應共住今問諸大德是中清淨不三說諸大德是中清淨默然故是事如是持諸大德是十三僧伽婆尸沙法半月半月說戒經中來初故出不淨戒佛遊舍衛城迦留陀夷欲意熾盛身色瘦悴獨處一房好床蓐被地施敷具飯食豐足隨念弄失諸根悅豫顏色光澤諸比丘舉過白佛佛無數訶責已而制此戒若比丘故弄陰失精實心故作出不淨意前境有六若於內色外色內外色若水若風若空隨作方便若出即犯除夢中佛言亂意睡眠有五過失一者惡夢二者諸天不護三者心不入法四者不思惟明相五者於夢中失精善意睡眠有五功德即反上句也僧伽婆尸沙若方便弄不失偷蘭比丘自相教若失犯偷蘭不失突吉羅尼波逸提下三眾吉羅不犯者一切不作出精意二觸女人戒佛在舍衛國迦留比丘以佛前制便在門外伺諸婦女將至房中手捉捫摸樂者便笑有不樂瞋恚罵辱諸比丘舉過白佛便集僧制戒若比丘婬欲意愛染污心與女人謂境有四覺睡新死及少分壞身從髮至足相觸若捉摩重摩或牽或推逆摩順摩或舉或下或捉或捺若餘觸方便若捉手若髮若觸一一身分僧伽婆尸沙若觸四女著便僧殘女觸比丘動身同犯若不動身但犯吉羅先有染心偷蘭互觸有衣偷蘭俱有衣者吉羅若與二形相觸偷蘭若以欲心觸男子身或衣坐具乃至自觸及以畜生一切突吉羅尼波羅夷下三眾吉羅不犯者有所取與戲笑相觸是也三與人女麁語戒佛在舍衛國迦留陀夷聞佛已制前二戒故便於女前欲心向彼說麁語比丘舉過佛因制戒若比丘婬欲意與女人女人有智命根不斷麁惡婬欲語麁惡者非梵行也婬欲語者稱二道好惡也若求若教他求若問若答若解若說若教若罵所言求者與我二道作如是事若復作餘語如是解者是也隨說麁惡婬欲語者僧伽婆尸沙若一反麁語僧殘隨語多少說而了了者一一僧殘不了了偷蘭若與書印遣使作相令彼女知僧殘不知偷蘭除大小道說餘處偷蘭與非女人黃門二形麁語知者偷蘭畜生不能變形若向男子麁語一切吉羅尼偷蘭下三眾吉羅乃至下戒亦爾不犯者為說不淨觀若說毘尼受經問答無欲意故四歎身向人女索欲供養戒佛在舍衛國因迦留陀夷聞佛已制前三戒故伺諸婦女將入房中自讚歎身汝可持欲以供養我諸女訶怪比丘舉過佛因制戒若比丘婬欲意於女人前女人如上自歎身歎身端正好顏色我是剎帝利長者居士婆羅門大姓種言大姝我修梵行勤修離穢濁也持戒精進不缺不穿漏無染污修善法樂閑靜處時到乞食著糞掃衣作餘食法不食一坐食一揣食塚間坐樹下坐常坐隨坐持三衣唄匿多聞能說法持毘尼坐禪是也可持是婬欲法供養我如是供養第一最僧伽婆尸沙若作如上譽已供養我來不說婬欲者偷蘭餘境雜犯如前戒說不犯者若比丘語女人言此處妙尊最上此比丘精進持戒修善法汝等應以身口意業等供養於彼若女意謂為我歎身若說毘尼言次及此彼謂歎身若錯說者並不犯五媒人戒佛在羅閱祇迦羅比丘本是大臣善知俗法城中嫁娶盡往󰘟問時婚娶者逢對好惡便願迦羅受於苦樂居士譏訶比丘舉過佛因制戒若比丘往來彼此媒嫁使所應可和合者是也持男意語女持女意語男女人有二十種母護父護父母護兄護姊護兄姊護自護法護姓護宗親護自樂為婢與衣婢與財婢同業婢水所漂婢不輸稅婢放去婢客作婢他護婢邊方得婢是也男子亦有二十種並同上列若為成婦事若為私通乃至須臾頃僧伽婆尸沙若初受語吉羅往說不報偷蘭若還報者僧殘若遣使若書指印現相隨媒多少說而了了隨其往反一一僧殘若不了者偷蘭除二道說餘身支節而媒嫁者偷蘭若媒非人黃門二根者偷蘭若媒畜生及人男者吉羅若持他書往而不看若為白衣作餘使者吉羅比丘尼同犯不犯者若男女先通後離還合若為父母疾患繫閉看書持往信心精進俗人亦爾若為佛法比丘使亦同六無主不處分過量房戒佛在羅閱祇聽諸比丘作私房室曠野比丘便作大房乞求煩多惱亂居士乞既難得遂斫神樹神及比丘以事白佛因往曠野訶責引喻便制此戒若比丘自求彼處處乞索也作屋屋者房也無主彼無有主若一若二若眾多也自為己不為他作當應量作是中量者長十二佛磔手內廣七磔手當將諸比丘指授處所彼比丘看無難無妨處已到僧中脫革屣偏露右肩禮上座足右膝著地合掌白言大德僧聽某甲比丘自乞作屋無主自為己我今從眾僧乞知無難處無妨處如是再三也彼比丘當指示處所爾時眾僧觀此比丘若可信者即聽使作若不可信者眾僧往看若僧不去應遣僧中可信者看若有妨難不應處分無者應與眾中應差堪能作羯磨者若上座若次座若誦律若不誦律應作白言大德僧聽某甲比丘自乞作屋無主自為己今從僧乞處分無難無妨處若僧時到僧忍聽當與某甲比丘處分無難無妨處白如是大德僧聽某甲比丘自求作屋無主自為己從僧乞處分無難無妨處僧今與某甲比丘處分無難無妨處誰諸長老忍僧與某甲比丘處分無難無妨處者默然誰不忍者說僧已忍與某甲比丘處分無難無妨處竟僧忍默然故是事如是持彼作房者應知初安石及土塹泥團乃至最後泥治訖者是也無難處有虎狼師子諸獸者下至蟻子若不為此諸蟲獸所惱應治平地若有石樹株杌荊棘使人掘出若有坑溝渠陂池當使填滿若畏水淹漬當豫設堤防若地為人所認當共斷當無使他有語是謂難處也無妨處謂通草車迴轉往來者若比丘有難處妨處自求作屋無主自為己不將諸比丘指示處所若過量作者僧伽婆尸沙若彼作房於妨難二處者二突吉羅不處分過量二僧殘互相有無者隨其所犯若使他作成犯亦爾為他作成者二偷蘭二吉羅若以繩絣地作受教者過量作者犯殘不還報又不問彼並犯吉羅比丘尼偷蘭不犯者如量作減量作僧處分無難處無妨處如法絣作若為僧為佛圖講堂草庵葉庵小容身屋若作多人住屋如法者是七有主為已不處分造房戒佛在拘睒彌國時憂填王為闡陀造屋便斫路中神樹路人訶已比丘舉過佛訶責已若斫神樹吉羅便制此戒若比丘欲作大房大房者多用財物也有主反上無主是也為己作當將餘比丘往指授處所彼比丘如上知已應至僧中禮上座足等從僧三乞文同於上以有主為異彼比丘應指授處所僧應觀察若有信者有智慧即信彼而與白二若不信者如上進止無難處謂師子羆熊等獸也若不為彼而所嬈者應如上平治乃至畏識認應先斷了無妨處中間容草車迴轉者若比丘有難處有妨處作大房有主為己作不將餘比丘往指授處所者僧伽婆尸沙辨相開通如前房戒唯無過量為異也八無根波羅夷謗戒佛在羅閱祇尊者沓婆得羅漢已手出火光為僧知事佛讚第一慈地眾中次得惡房又得惡食便令姝尼對僧重謗問取自言比丘舉過因制此戒若比丘瞋恚所覆故有十惡法因緣故瞋隨十事中以二事而生瞋也非波羅夷比丘以無根波羅夷法謗謂根有三見聞疑也見根者見犯梵行見偷五錢見斷人命若他見從彼聞是謂見根聞犯梵行聞偷五錢聞斷人命聞自言得上人法若彼說從彼聞是謂聞根疑根二種從見生者見與婦女入林出林無衣裸形不淨污身捉刀血污惡人為伴是也從聞生者若在闇地聞動床聲聞轉側聲若身動聲若共語聲若聞我犯非梵行聲乃至若聞我得上人法聲除此三根更以餘法謗者是無根也欲壞彼清淨行謂言眾僧滅擯此人我得安樂住若於異時若問若不問佛勅比丘問能謗者此事實不若以無根謗他獲大重罪也知此事無根說彼比丘言沓婆清淨人無如是事我瞋恚故作是說由前次得惡房惡食懷瞋恨故便謗彼耳若比丘作是語者僧伽婆尸沙若以無根四事加謗說而了了僧殘不了偷蘭若指印書使知相了與不了其犯亦爾十三難事謗者同犯除此非比丘法更以餘無根法謗隨前所犯若謗比丘尼亦同前犯謗下眾者突吉羅尼犯僧殘不犯者三根說實戲笑說若疾說獨說靜處及錯說等九假根波羅夷謗戒佛在羅閱祇慈地比丘見羊行婬便言此羝羊者沓婆也其母羊者即慈地尼便語比丘我今親見非前無根比丘詰問便自臣伏舉過白佛而制此戒若比丘以瞋恚故如上所說於異分事中取片異分者若假異罪異趣異人若本在家若假響非波羅夷比丘以無根波羅夷法謗欲壞彼清淨行彼於異時若問若不問知是異分事中取片是比丘自言我瞋恚故作是語者僧伽婆尸沙辨相開通並同前戒十破僧違諫戒佛在彌尼樓國度八釋子詣瞻波國並證增上地唯提婆達得神足證佛還羅閱祇提婆教人害佛事發惡名流布利養斷絕便別眾食為佛訶責因即破僧舉過設諫而制此戒若比丘欲壞言破壞者有十八事法非法律非律犯不犯若輕若重有殘無殘麁惡非麁惡常所行非常所行制非制說非說是也和合一羯磨同說戒僧四比丘若五若十乃至無數也方便受壞和合法堅持不捨謂住十八法而破僧也彼比丘應諫是比丘言大德莫壞和合僧莫方便壞和合僧莫受壞僧法堅持不捨大德應與僧和合歡喜不諍同一師學如水乳合於佛法中有增益安樂住應語彼言可捨此事莫令僧作訶諫而犯重罪若用語者善若不用語復令餘比丘尼優婆塞優婆夷若王若大臣種種異道沙門婆羅門求若餘方比丘聞知其人信用語者應求諫之是屏諫也是比丘如是諫時堅持不捨拒屏諫也彼比丘應三諫捨此事故乃至三諫捨者善彼比丘應集僧羯磨如諫作白已應更求乃至一羯磨二羯磨亦爾不捨者拒僧諫也後戒例爾僧伽婆尸沙若僧諫時白二竟捨犯三偷蘭乃至白竟捨者犯一偷蘭白未竟捨但一吉羅若未白前受破僧法堅持不捨並犯吉羅尼同僧殘不犯者初諫便捨若立非羯磨作訶諫者若非法非律非佛所教若破惡友知識若欲破僧者若作非法者若為僧塔和尚闍梨知識作損減破者不犯十一助破僧違諫戒佛在羅閱祇時提婆達故執五法盡形乞食著糞掃衣常受露坐不食穌鹽魚及肉以教比丘眾僧諫時伴黨比丘助破諫僧比丘舉過佛訶責已因制此戒若比丘有餘伴黨若一二三乃至無數言其伴者四人若過有二順從法順從者以法教授增戒增心增慧諷誦承受也衣食順從者給與衣被食飲床臥具醫藥彼比丘語是比丘大德莫諫此比丘此比丘是法語比丘律語比丘此比丘所說我等喜樂此比丘所說我等忍可此謂助伴黨惡諫僧言調達者具明法律我今喜樂云何設諫為此過本也彼比丘言大德莫作是說言此比丘是法語比丘律語比丘此比丘所說我等喜樂此比丘所說我等忍可然此比丘非法語比丘非律語比丘大德莫欲壞和合僧汝等當樂欲和合僧大德與僧和合歡喜不諍同一師學如水乳合於佛法中有增益安樂住此謂諸善比丘以法屏諫調達所說人法俱非勿妄受也是比丘如是諫時堅持不捨彼比丘應三諫捨是事故乃至三諫捨者善不捨者僧伽婆尸沙辨相如上十二污家擯謗違諫戒佛在舍衛國阿濕婆等䩭連聚落行惡污家比丘舉過令舍利弗等往彼擯舉當作法時謗僧不受以過白佛訶諫制戒若比丘依聚落村有四種如上若城邑住言屬王也污他家家者有男有女污家者有四種一者依家污家一家得物又與一家所得物處聞之不喜所與物處思當報恩即作是言有與我者我當報之若不與我我何故與二者依利養污家如法得利及鉢中餘或與一居士得者生念當報其恩若不與我我何故與三者依親友污家若比丘依王大臣或為一居士或不為一居士便生念言其為我者我當供養不為我者我不供養四者依僧伽藍污家若比丘取僧華果與一居士不與一居士彼有得者思當供養若不與者我不供養也行惡行彼比丘作如是等非法行也自種華樹自溉灌自摘華自作華鬘以線貫繫自持與人若復教人作如上事村有婦女同床坐同器飲食言語戲笑或自歌舞倡伎或他作己唱和或作俳說或彈鼓簧吹唄作眾鳥鳴或走或揚跛行或嘯或自作弄身或受雇戲笑是也污他家亦見亦聞行惡行亦見亦聞時有比丘於彼止宿著衣持鉢入村乞食法服齊整行步庠序低目直前不左右顧視以次行乞居士見已自相謂言此是何人低目而行既不顧視亦不言笑不相周接善言問訊我等不應與其飲食不如阿濕婆等與人周接及上所言應與供養時彼乞食困乃得之往至佛所問言住止樂不僧和合不不以飲食為苦耶彼具白佛便遙訶責令往設擯諸比丘當語是比丘言大德污他家行惡行污他家亦見亦聞行惡行亦見亦聞大德汝污他家行惡行今可遠此聚落去不須住此時舍利弗為諸居士說法令得信樂食訖集僧為彼比丘作舉作憶念便與罪如上作羯磨已驅出聚落當作法時便起謗言餘同犯者不驅而獨驅我便作是言是比丘語彼比丘作如是語大德諸比丘有愛有恚有怖有癡有如是同罪比丘有驅者有不驅者時舍利弗還白世尊具陳謗事佛便遙訶令作訶諫諸比丘諫言大德莫作是語有愛有怖有恚有癡有如是同罪比丘有驅者有不驅者而諸比丘不愛不恚不怖不癡大德污他家行惡行污他家亦見亦聞行惡行亦見亦聞是比丘如是諫時堅持不捨彼比丘應三諫捨此事故乃至三諫捨者善不捨者僧伽婆尸沙若未白前言僧有愛恚怖癡若不看書持往及為白衣信使一切突吉羅尼同僧犯不犯者初語時捨非法訶諫若得衣食與父母與病人與小兒與妊身人與牢獄繫人與寺中客作者若種華果自取華乃至教人貫華持供養佛法僧者一切不犯若人欲打被賊虎狼恐怖難處若擔刺來於中走避者不犯若渡河溝渠坑跳躑者不犯若同伴在後還顧不見而嘯喚者不犯若為父母若為病人若繫閉牢獄若篤信優婆塞有病若在獄看書持往若為塔僧病比丘事持書往反如是不犯十三惡性拒僧違諫戒佛在拘睒彌國尊者闡陀惡性拒諫反言我應教諸大德何以故我聖主得正覺故比丘舉過白佛便訶責已而制此戒若比丘惡性不受人語不忍受人教誨也於戒法中以戒律如法教授者有七犯聚波羅夷僧伽婆尸沙波逸提波羅提提舍尼偷蘭遮吉羅惡說諸比丘如法諫已如法如律如佛所教自身不受諫語言諸大德莫向我說若好若惡我亦不向諸大德說若好若惡諸大德且止莫數諫我此正諫戒所為事也下二諫中條而誨喻彼比丘諫是比丘言大德莫自身不受諫語大德自身當受諫語大德如法諫諸比丘諸比丘亦當如法諫大德如是佛弟子眾得增益展轉相諫展轉相教展轉懺悔是比丘如是諫時堅持不捨彼比丘應三諫捨是事故乃至三諫捨者善不捨者僧伽婆尸沙若未白前惡性不受人語一切吉羅尼同僧犯不犯者若初諫便捨非法訶諫非法非律非佛所說者若為無知人訶諫時應語彼言汝和尚阿闍梨所行亦爾汝當更學問誦經若其事如是若錯說者皆不犯諸大德我已說十三僧伽婆尸沙法九戒初犯四至三諫若比丘犯一一法知而覆藏應強與波利婆沙行波利婆沙竟增上與六夜摩那埵行摩那埵已應與出罪應二十僧中出是比丘罪若少一人不滿二十眾出是比丘罪不得除諸比丘亦可訶此是時今問諸大德是中清淨不三說諸大德是中清淨默然故是事如是持諸大德是二不定法半月半月說戒經中來屏處不定戒佛在舍衛國迦留陀夷先俗友婦齋優婆私形並端正各有繫意時到詣彼共屏覆坐說非法語毘舍佉母闚見起過疾往白佛因訶制戒若比丘共女人人女有智未命終也獨一比丘一女人在屏處屏有二種一者見屏若塵若霧若黑闇中不相見也聞屏者乃至常語不聞聲處覆處上有物作蓋也障處若樹若牆若籬若衣及餘物障可作婬處坐得容行婬處也說非法語說婬欲法有住信憂婆私謂信佛法僧歸佛歸法歸僧不殺不盜不邪婬不妄語不飲酒善憶持事不錯所說實而不妄於三法中以一一法說若波羅夷若僧伽婆尸沙若波逸提是坐比丘自言我犯是罪於三法中應一一治若波羅夷若僧伽婆尸沙若波逸提如住信憂婆私所說應如法治是比丘是名不定法是中自言所趣向處所到處若坐若臥若作若不自言並如憂婆私所說治也露處不定戒佛在舍衛國迦留陀夷初犯此戒緣如前戒但以露處二罪為異若比丘共女人在露現處謂無牆壁及餘物障不可作婬處坐不容行婬處也作麁惡語說婬欲不淨行讚歎二道好惡也有住信憂婆私於二法中以一一法說若僧伽婆尸沙若波逸提是坐比丘自言我犯是事於二法中應一一治若僧伽婆尸沙若波逸提如住信憂婆私所說應如法治是比丘是名不定法是中若自言所趣向處所到處若坐若臥或不自言並如憂婆私所說治是中無定法故言不定也諸大德我已說二不定法今問諸大德是中清淨不三說諸大德是中清淨默然故是事如是持諸大德是三十尼薩耆波逸提法半月半月說戒經中來初畜長衣過限戒佛在舍衛國聽持三衣不得有長六群比丘畜多長衣或旦起衣或中時衣或晡時衣彼常經營莊嚴衣服積而藏舉比丘舉過佛便訶已因開重制若比丘衣已竟三衣是也迦絺那衣已出謂出功德衣外持也畜長衣衣有十種長衣者長如來八指若廣四指是不淨施得畜若過十日初制畜長因阿難得一貴糞掃衣欲奉迦葉恐犯故以迦葉十日當還因聽畜長齊十日尼薩耆波逸提不犯有八若不得衣若淨施若遣與人若失衣若故壞若作非衣若親友意若忘去反上並是尼薩耆若捨墮衣不捨更貿餘衣一尼薩耆波逸提一突吉羅此捨墮衣應捨與僧乃至一人不得別眾捨不成捨突吉羅比丘尼同犯下三眾乃至下戒並犯吉羅不犯者十日內若轉淨施若遣與人若賊奪想若失想若燒想漂想若奪衣失衣取著若他與作被若付衣者遠行水陸道斷如是不淨施不與人皆不犯二離衣宿戒佛在舍衛國六群持衣囑親友往人間行彼為出衣曬之比丘問言佛聽畜三衣不得有長此是誰衣具答被訶白佛竟因制此戒若比丘衣已竟迦絺那衣已出並是上解三衣中僧伽梨欝多羅僧安陀會衣者有十種也離一一衣異處宿不失衣者僧伽藍裏有一界失衣者僧伽藍裏有若干界如是樹場車船村舍堂庫倉界別亦爾此僧伽藍四種如上樹者與人等量足蔭加坐場者洽五穀處車者若迴轉處船界亦爾村者四種堂者相多敞露庫者積藏諸物倉者儲積米穀阿蘭若者無界八樹中間間別七弓弓長中肘四肘量也伽藍界者此伽藍界非彼伽藍界非彼樹界乃至庫藏倉界餘者作句亦如是僧伽藍界者在伽藍邊中人用石若磚擲所及處是名衣界乃至庫藏界亦爾比丘置衣在伽藍中乃至在樹下宿明相未出若捨衣若手捉衣若至擲石所及處若不捨衣若不手捉衣若不至擲石所及處明相出隨所離衣尼薩耆波逸提也除僧羯磨時比丘得乾痟病糞掃僧伽梨極重有因緣事人間遊行不堪持行以事白佛佛令三乞已白二離尼薩耆波逸提除三衣已若離餘衣吉羅尼同僧犯不犯者僧作羯磨明相未出若手捉衣若捨衣若至擲石所及處若奪想若水陸道斷急難若賊惡獸強者所執或命梵難若不捨衣及不至擲石及處不犯也三月望衣過限戒佛在舍衛國但三衣比丘有僧伽梨故爛十日中間便不能辦聽畜長衣為滿足故六群比丘取同衣不足者浣染點淨寄人遊行比丘舉過佛訶制戒若比丘衣已竟迦絺那衣已出若比丘得非時衣時者無迦絺那衣自恣後一月有迦絺那衣自恣後五月非時者謂過此限欲須便受受已疾成若足者善若十日中同衣足者裁割如上不者至十一日隨衣多少並犯捨墮若不足者得畜一月為滿足故若同衣不足者至十一日同衣足者即十一日應如上作違者至十二日隨衣並犯乃至二十九日亦爾至三十日若足不足同衣不同即日並如上法若過畜者尼薩耆波逸提比丘尼同犯不犯者若十日內同衣足作乃至三十日即日作衣餘有緣同長衣戒四取非親尼衣戒佛在羅閱祇蓮華色尼持食往山與諸上座彼有比丘著弊故納尼脫所著貴價換之後著弊衣為佛怪問訶彼比丘因制此戒若比丘從非親里比丘尼非親里者非父母親及非七世反上是親若非親里亦不籌量可不若是親里則便籌量知有無可取不可取若好若惡若新若故等也取衣衣有十種尼著弊衣具白世尊佛言不應如是聽畜五衣完堅者餘衣隨意淨施若與人何以故婦人著上衣服猶尚不好何況弊故也除貿易時二部僧得衣共分二部錯得佛言聽互貿衣言貿易者以衣貿衣若非衣或以非衣貿衣若鍼若筒若刀若線若小段物乃至一丸藥貿衣者是尼薩耆波逸提比丘尼吉羅不犯者從親尼邊取衣若貿易得若為僧為佛圖取者不犯五使非親尼浣故衣戒佛在舍衛國迦留陀夷及偷蘭難陀尼貌各端正俱有繫意坐失不淨污安陀會令尼浣之比丘以過白佛因訶而制若比丘令非親里如上說比丘尼若非親式叉尼沙彌尼浣染打故衣突吉羅浣故衣故衣者下至一經身著新衣浣染打者突吉羅若染若打是尼薩耆波逸提若語使浣染打若俱為者三尼薩耆波逸提互不為者隨有吉羅不犯者若病時使浣染打若為僧佛圖若借他衣浣染打者不犯六從非親俗人乞衣戒佛在舍衛國時跋難陀為人說法從索所著衣俛仰與已單衣入城便云祇桓中被賊諸俗譏嫌比丘舉過佛便制戒若比丘從非親里居士若居士婦乞衣解文如上除餘時尼薩耆波逸提比丘尼同犯餘時者若奪衣時比丘被賊剝衣裸形而行佛言不爾得突吉羅若有此者當以軟草樹葉覆形應往寺邊若取長若知友邊取若無者僧中問取可分衣若無者問取僧衣臥具若不與者自開庫看若褥敷氈被摘解取裁作衣出外乞衣若得衣已還浣染縫治安著本處若不還本處如法治失衣燒衣漂衣緣同上也是謂餘時不犯者若奪失等緣從非親乞若從親乞若從出家人乞或為他乞他為己乞或不求而得並不名犯七過分取衣戒佛在舍衛國多比丘遇賊失衣來到祇桓有信聞之多送衣與比丘言止便為供養已有三衣故不須也六群令取持以與我遂更受之比丘舉過佛因制戒若比丘失衣奪衣燒衣漂衣若失一衣不應取若失二衣餘二衣二重三重四重者應摘作僧伽梨若欝多羅僧若安多會若非親里居士居士婦並如上解自恣請多與衣若自恣多與衣者若細若薄若不牢應取作二重三重四重當安緣作當肩上揲垢膩處應安鉤紐若有餘殘語居上言此餘殘衣裁作何等若檀越言我不以失衣故與我曹自與大德耳若欲受者便應受之是比丘當知足受衣若三衣都失彼應知足受衣知足有二種在家人知足者隨白衣所與衣受之出家人知足者三衣也若過者謂失一受一都失受三之例尼薩耆波逸提比丘尼同犯不犯者若知足取衣若減知足取若多與衣若細薄不牢若二三重作有餘如上語知不犯八勸居士增衣價戒佛在舍衛國居士夫婦共議云跋難陀是我知舊持是衣價買衣與之乞食比丘聞已告知後往彼家勸令當須廣大新好堅緻俗人譏嫌比丘舉過佛便制戒若比丘居士居士婦如上說為比丘辦衣價謂以若錢若金銀真珠琉璃若玉石若瓔珞生像乃至十種衣具如是衣價與某甲比丘是比丘先不受自恣請若自恣問須何等衣佛聽比丘少欲知足索不如者到居士家作如是說善哉居士為我買如是衣與我為好故求有二種言求價者檀越與作大價衣乃至求增一錢十六分之一分言求衣者語居士言作廣長衣乃至增一線者若得衣者尼薩耆波逸提比丘尼同犯不犯者先受自恣請而往求索知足於求中減少作從親里求從出家人求或為他求他為己求若不求自得者九勸二家增衣價戒佛在舍衛國有二居士夫婦共議欲與跋難陀買衣乞食比丘聞已具告彼到二家語令共作居士譏嫌比丘舉過佛因訶制戒若比丘二居士居士婦與比丘辦衣價買如是衣與某甲比丘是比丘先不受自恣請到二居士家作如是言善哉居士辦如是衣價與我共作一衣為好故若得衣者尼薩耆波逸提戒相成犯開通並如前戒十過限急索衣戒佛在舍衛羅閱城大臣與跋難陀親厚往來遣送衣價彼將衣價付淨主已因事急索致令被罰諸俗譏嫌比丘舉過佛因制戒若比丘若王得自在無所屬若大臣在王左右若婆羅門有生婆羅門若居士除王大臣婆羅門諸在家者是居士婦在家婦人遣使為比丘送衣價如上說持如是衣價與某甲比丘彼使至比丘所語比丘言大德今為汝故送是衣價受取是比丘語彼使如是言我不應受此衣價我若須衣合時清淨當受彼使語比丘言大德有執事人不比丘應語言有若僧伽藍民若優婆塞此是比丘執事人常為諸比丘執事時彼使往執事人所與衣價已還到比丘所如是言大德所示某甲執事人我已與衣價大德知時往彼當得衣須衣比丘當往執事人所若二反三反為作憶念應語言我須衣憶念者若執事人若在家若在市肆若在作處應至彼處一反二反三反語言我今須衣與我作者是也若二反三反為作憶念得衣者善若不得衣四反五反六反在前默然立彼執事人若在家在市作處到彼前默然立執事人問何緣此立比丘報言汝自知之若彼人言今我不知餘人知者比丘當語彼人知之是默然相也若四反五反六反在前默然住得衣者善若作一反語破二反默然乃至三反語破六反默然也若不得衣過是求得衣者尼薩耆波逸提比丘尼同僧犯若不得衣從所得衣價處若自往若遣使往語言汝先遣使持衣價與某甲比丘是比丘竟不得衣汝還取莫使失此是時不犯者若遣使告知若彼言我今不須即相布施是比丘以時軟語方便索衣若為作波利迦羅故與以時軟語索若方便索得者十一綿作臥具戒佛在曠野國六群比丘至養蠶家索未成綿及已成綿并雜野蠶綿以作臥具又看暴繭居士譏嫌言害生命無有正法比丘舉過佛因制戒若比丘雜若毳若劫貝若衣及餘縷雜也野蠶綿作新臥具尼薩耆是中捨者若斧若斤剉斬和泥以塗壁也波逸提自作教他成者俱犯不成者吉羅為他作成者吉羅尼突吉羅不犯者若得已成者斧斬和泥以塗埵也十二黑毛臥具戒佛在毘舍離諸梨車子多行邪行作黑毛氈披體夜行使人不見六群比丘見便故作之梨車譏嫌比丘舉過佛因制戒若比丘以新純黑若生黑或染黑羺羊毛作新臥具者尼薩耆波逸提自作教他為他犯相並如前戒尼突吉羅不犯者若得已成者若割裁壞若細薄疊作兩重若小坐具若作褥若作󱂙作袾作攝熱巾或作裹革屣巾一切不犯十三白毛臥具戒佛在舍衛國六群比丘純以白毛作新臥具居士譏嫌如王大臣比丘舉過佛因訶制若比丘作新臥具應用二分純黑羊毛三分白或生白或染白四分尨頭上毛耳上毛若脚上毛若餘尨色毛也欲作四十鉢羅臥具者二十鉢羅黑十鉢羅白十鉢羅尨乃至作二十鉢羅臥具準上可知也若比丘不用二分黑三分白四分尨作新臥具者尼薩耆波逸提自作教他若為他作並同上也尼突吉羅不犯者若應量作若得已成者餘同前戒十四減六年臥具戒佛在舍衛國六群比丘嫌故臥具或重或輕或厚或薄不捨故者而更作新常營求藏積眾多比丘舉過佛訶制戒若比丘作新臥具持至六年若減六年不捨故而更作新若自作教他為他並同前戒除僧羯磨有比丘得乾痟病糞掃臥具重不堪持行佛言從僧三乞更作新者當白二與之也尼薩耆波逸提尼犯吉羅不犯者僧聽及滿六年減六年捨故更作新若得已成者若無若他與作俱不犯十五不揲坐具戒佛在舍衛遣人請食常法請後遍行諸房見故坐具處處狼藉無人收攝由諸比丘嫌其厚薄輕重更作新者乃制故者揲新六群違制比丘舉過佛制此戒若比丘作新坐具當取故者縱廣一磔手揲新者上以壞色故彼作新坐具時若故者未壞未有穿孔當取浣染治之牽挽令舒裁取方一磔手揲著新者上若揲邊中央以壞色故也若作新坐具不取故者縱廣一磔手揲新者上用壞色者尼薩耆波逸提自作教他為他成犯如上尼犯吉羅不犯者裁取故者揲新者上若彼自無更作新者若他為作若得成者若純故者並不犯十六持羊毛過限戒佛在舍衛國時跋難陀得羊毛貫杖頭而行居士譏言販賣羊毛比丘舉過佛因制戒若比丘道路行得羊毛若無人持得自持乃至三由旬若道行若住處得羊毛若須應取無人持自持至三由旬若有人者語言我有此物助我持乃至彼處比丘於此中間不得佐持者吉羅若令尼四眾持過三由旬吉羅除羊毛若持餘衣若麻等吉羅若擔餘物杖頭者吉羅若無人持自持過三由旬尼薩耆波逸提比丘尼吉羅不犯者若持至三由旬若減三由旬有人語持中間不助使尼四眾齊三由旬若擔毳莊毳繩若擔頭上毛作󱂙巾者得十七使非親尼浣羊毛戒佛在迦維羅衛六群比丘取羊毛使尼浣染擗之時姨母尼為染毛故污色在手住佛所禮足而立佛知故問訶而制戒若比丘使非親里比丘尼浣染擗羊毛者尼薩耆波逸提比丘尼吉羅成犯開通如浣故衣戒也十八畜錢寶戒佛在羅閱城有一大臣為跋難陀留其食分兒以五錢取食跋難陀來取錢寄市肆上居士共嫌比丘訶責王共臣論佛廣說喻因訶制戒若比丘自手捉錢上有文像若金銀若教人捉若置地受尼薩耆是中捨者彼有信樂守園人若優婆塞當語言此是我所不應汝當知之若彼取還與比丘者當為彼人物故受勅淨人使掌之若得淨衣鉢應持貿易受持之若彼優婆塞取已與比丘淨衣鉢者應取持之波逸提比丘尼同犯若不語彼人知是看是突吉羅不犯者若語言知是看是如上捨法若彼人不肯與衣者餘比丘當語言佛有教為淨故與汝應還他物若又不與自往語言佛教比丘作淨與汝汝應與僧塔和尚知識及本施主不欲令失彼信施故也十九貿錢寶戒佛在羅閱祇時跋難陀往市肆上以錢易錢居士譏嫌言善能賣買比丘聞告佛訶制戒若比丘種種賣買者若已成金未成金已成未成金銀亦三種錢唯一種交互相易錢者八種金銀銅鐵白鑞鈆錫木錢胡膠八種錢也尼薩耆波逸提比丘尼同犯餘捨法開通索寶方便並如前戒不犯者若以錢寶貿瓔珞具以錢易錢為佛法僧者是二十販賣戒佛在舍衛國時跋難陀往無住處村以生薑易食食已持去舍利弗後至乞食檀越以跋難陀事徵之慚愧無言又共外道博衣悔而不得比丘舉過佛因制戒若比丘種種以時藥易時非時七日盡形波利迦羅如是互易乃至以衣易衣販賣謂價直一錢數數上下增賣者價直一錢言直三錢重增賣者價直一錢言直五錢買亦如是犯也尼薩耆波逸提比丘尼同犯不犯者聽五眾出家人共易應自審定不相高下如市道法不得與餘人貿易令淨人貿若悔聽還若酥油相易者不犯二十一畜鉢過限戒佛在舍衛六群畜鉢惡者置之常覓好鉢畜之遂多居士遊觀便譏似陶師瓦肆無異比丘舉過佛便訶責而制此戒若比丘畜長鉢有六種鐵鉢黑鉢赤鉢蘇摩國鉢鳥伽羅國鉢憂伽賒國鉢大要有二鐵鉢泥鉢大者三斗小者一斗半此是鉢量如是應持應淨施不淨施淨施不淨施相對八門如長衣戒不異也齊十日時阿難得貴價鉢欲奉迦葉以常用故十日當還恐犯捨墮以事白佛便開制至於十日過者尼薩耆波逸提尼同犯辨相開通如長衣戒二十二非分乞鉢戒佛在舍衛國跋難陀鉢破求多鉢畜居士計會乃知多受便譏嫌言受取無厭比丘以過白佛因訶制戒若比丘畜鉢減五綴不漏相去兩指間一綴也更求新鉢為好故若滿五綴不漏更求新者吉羅尼薩耆是中捨者於此住處僧中捨鉢已單白受懺便說罪名種相責心生厭離鉢若好者應奪留置取最下不如者與之便作單白以鉢次第向上座易之持上座鉢與次座若與彼比丘如是展轉乃至下座也波逸提比丘尼同犯彼比丘應往僧中捨展轉取最下鉢與之令持乃至破應持此是時僧以下鉢白二與彼應守護不得著瓦石落處倚杖刀下著懸物下道中石上果樹下及不平地不得著戶牖內戶扉下若床下床角除暫著不得著兩床間及立蕩鉢乃至足令破彼不應故壞故失非鉢用者吉羅不犯者若五綴漏若減漏求新者若從親索若從出家人索若為他他為己不求而得若施次得若自有價買畜者皆不犯二十三乞縷使非親織師戒佛在舍衛國跋難陀縫僧伽梨乞線遂多持線使織自作繀看織居士譏嫌比丘舉過訶制此戒若比丘自乞縷線彼在處處乞縷線者十種衣縷使非親里織師織作衣若織師與線者俱親里不犯與線者非親吉羅看織自織作繀吉羅也尼薩耆波逸提比丘尼同犯不犯者二俱親里若自織作鉢囊革屣囊針氈禪帶腰帶帽袜攝熱巾裹革屣巾者得也二十四勸織師增縷戒佛在舍衛國居士出線與織師為跋難陀作衣彼後至家擇取好線與織師織又許與價居士譏嫌比丘舉過佛因訶制若比丘居士居士婦使織師為比丘織作衣彼比丘先不受自恣請若居士與比丘貴價衣聽少欲知足索不如者隨意也便往織師所語言此衣為我作與我極好織令廣大堅緻我當多少與汝價是比丘與價乃至一食直若得衣者尼薩耆波逸提若求衣不得突吉羅尼同犯不犯者減少求從親里索出家人索他為己者是也二十五奪比丘衣戒佛在舍衛國難陀弟子善能勸化跋難陀意欲共遊行便先與衣餘比丘言彼癡不知誦戒說戒布薩羯磨後去不隨彼即奪衣比丘訶舉佛因制戒若比丘先與比丘衣後瞋恚若自奪若教人奪還我衣來不與汝若瞋自奪及教人奪而藏者犯奪未藏者吉羅若著樹上架上床上及餘著處離處犯墮取不離處者吉羅彼若還衣若取衣者尼薩耆波逸提尼同僧犯不犯者不瞋恚言我悔不與汝還我衣來彼知心悔可即還衣若餘人言此比丘欲悔還他衣若借他衣著無道理還奪不犯恐失恐壞若彼人破戒破見破威儀若被舉滅擯應擯若為此事命梵難一切奪取不藏舉者皆不犯二十六畜七日藥過限戒佛在舍衛比丘秋月風病動形枯生瘡佛言有酥油生酥蜜脂聽有病緣時非時服佛在羅閱祇畢陵伽徒眾大畜流漫道俗譏責白佛訶制若比丘有病謂醫教服爾所種藥殘藥酥油生酥蜜石蜜齊七日得服八門句義如前衣戒若過七日服者尼薩耆此應捨樂與僧已白治罪竟還彼藥法至第七日捨與比丘彼應取食若過七日酥油塗戶嚮蜜石蜜與守園人減七日者白二還之比丘當取塗脚然燈用波逸提比丘尼同犯不犯者如上捨用等差別也二十七過前求雨衣過前用戒佛在舍衛毘舍佉母請佛及僧婢白時到見諸比丘裸浴因發八願為佛所讚六群常求比丘舉過佛因制戒若比丘春殘一月在當求雨浴衣雨衣者比丘用雨中浴衣有十種彼應三月十六日求也半月應用浴四月一日應用若比丘過一月前求雨浴衣三月十六日前求雨衣過半月前用浴謂四月一日前用也尼薩耆波逸提比丘尼吉羅不犯者若捨作餘用若著而浴若浣若舉者是不犯二十八過前受急施衣過後畜戒佛在毘蘭若聽受夏衣六群常乞衣常受衣跋難陀異處安居異處受衣佛在舍衛安居中大臣為安居施佛因開而制戒若比丘十日未竟夏三月謂七月六日已後十五日已前是也諸比丘得急施衣若受便得不受便失故名急也衣者有十種比丘知是急施衣當受受已乃至衣時應畜衣時者自恣竟不受迦絺那衣一月受衣五月若自恣十日在得急施衣受已至一月五月畜乃至明日自恣應受一月五月外更增九日也若過畜者尼薩耆波逸提謂急施衣若過前若過後並犯墮比丘尼同犯不犯者不過前不過後不犯若奪衣失衣過前取不犯若寄衣比丘遠行水陸道斷過後不犯二十九蘭若有疑離衣過限戒佛在舍衛比丘蘭若處為賊所打并奪什物佛令留一一衣置村舍內六群寄衣遊行同徒舉過佛困制戒若比丘夏三月竟後迦提一月滿謂八月半後在阿蘭若去村五百弓遮摩羅國弓長四肘用中肘量也若有疑疑有賊盜恐懼處中有恐怖賊盜比丘在如是處住三衣中欲留一一衣置村舍內村者聚也諸比丘有因緣離衣宿乃至六夜若彼有緣離衣宿第七夜明相未出前若捨若捉衣若至擲石所及處反上成犯若過者尼薩耆波逸提開緣如前離衣戒三十迴僧物戒佛在舍衛居士飯僧施衣跋難陀聞語言施僧者多今可施我居士後見長老比丘威儀具足便即悔歎比丘舉過佛因制戒若比丘知不知非犯是僧物有三種僧物者已許僧為僧者為僧故作未許僧已與僧者已許僧已捨與僧物者下至飲水器也自求入己者若許僧轉與塔若許四方僧轉與現在僧若僧尼若異處若反上交互若疑想並突吉羅尼薩耆波逸提不犯者若不知若作不許想若許少勸令多許少人勸與多人勸與好物若言戲若錯說者並不犯諸大德我已說三十尼薩耆波逸提法今問諸大德是中清淨不三說諸大德是中清淨默然故是事如是持諸大德是九十波逸提法半月半月說戒經中來初故妄語戒佛在釋翅瘦釋子象力善能談論與外道論議不如時便反前語若僧中問復違反語梵志譏無正法比丘舉過白佛因制此戒若比丘知謂見聞觸知及不見知八種見者眼識能見乃至意識能知不見者除眼識餘五識是如是類反也而妄語者若境界是見聞觸知若想若疑便言不見聞觸知波逸提乃至不見聞等亦類上也若本作妄語念及妄時不憶是妄語者吉羅若前後不憶正妄語時知者波逸提若所見異所忍異所欲異所觸異所想異所心異如此諸事皆是妄語說戒時乃至三問憶念罪不說突吉羅波逸提若說不了吉羅尼同犯三眾吉羅不犯者不見言不見乃至知言知等八種若意有見想便說者不犯二行罵戒佛在舍衛六群於斷事人前種類罵彼忘失前後慚愧不語比丘以過白佛便引牯牛以譬畜生得毀不堪進力等便制此戒若比丘種類有多種卑姓家生行業亦卑伎術工巧亦卑或言汝犯過或言多結使或言盲瞎等語也毀呰語者如上六種罵餘比丘若面罵喻罵自比罵者墮說不了突吉羅波逸提若說善法而面罵者言汝是阿蘭若乃至坐禪若喻罵者言汝似坐禪也若自比罵者言我非也說了不了並吉羅尼墮三眾吉羅不犯者相利故說為法為律為教授故為親厚故或戲或失口或錯誤者是三兩舌語戒佛在舍衛六群傳他彼此語令眾鬪諍不能除滅比丘以過白佛便引野干鬪亂二獸況復於人便訶責已而制此戒若比丘兩舌語語謂鬪亂十眾欲離彼此等也波逸提不犯者破惡知識惡伴黨和尚同師知識親友數數語者無義無利欲方便作無利義破如是人者不犯四共人女宿戒佛在舍衛阿那律行寄婬女舍宿女裸身來嬈尊者升空彼慚愧懺悔說法得道比丘舉過佛便訶制此戒也若比丘與婦女人女有知命根不斷同室四周牆障上有覆也或前敞無壁或雖覆而不遍或覆遍而有開處也宿者若前後至或俱至若亞若臥隨脇著地隨轉側並犯也波逸提若非人女畜生女黃門若二根人同宿吉羅晝日女立比丘臥者吉羅不犯者不知彼室內有女若室無覆若半障少障若盡障若半覆障作句準上若病臥被縛命梵難等並開五共未受具人宿過限戒佛在曠野城六群共長者講堂宿時亂心睡形露為彼調弄白佛因制佛在拘睒彌便開二三宿重結此戒也若比丘與未受大戒人除比丘比丘尼餘未受大戒人是也共宿同室宿如前說過二宿至三宿若共二宿若三宿明相未出應起避去至第四宿若自去若使未受者去波逸提若與非人畜生男共過三宿一切突吉羅開緣並同前戒六共未受具同誦戒佛在曠野城六群比丘與諸長者講堂誦經語聲高大亂坐禪者比丘舉過白佛因制此戒若比丘與未受大戒人如上共誦謂誦句義句味字義也非句義亦爾言句義者同誦不前不後也非句義者如一人說諸惡莫作未竟第一人抄同句味者眼無常等非句味者抄前也字義者同誦阿字也非字義者抄前阿字也法者謂佛聲聞仙人諸天所說正法波逸提若共誦一說二三說若口授書授若不了了及非人畜生並突吉羅若師不教言我說竟汝可說師吉羅不犯者我說竟汝說一人誦竟一人書若同業同誦或戲笑語獨語錯說彼此皆不犯也七說麁罪戒佛在羅閱城有波利婆沙摩那埵比丘在下行坐六群比丘以所犯事向白衣說之有過者及餘比丘皆慚比丘舉過佛故訶制若比丘知他不知者開有麁惡罪四波羅夷僧伽婆尸沙也向未受大戒人說除僧羯磨波逸提除麁罪以餘罪說者自說麁罪餘人罪一切吉羅不犯者若不知若眾曾差若非麁想若白衣先已聞者不犯八實得道向白衣說戒佛在毘舍離以前大妄語緣集僧訶責已便制此戒若比丘向未受大戒人說過人法言我見是我知是實者波逸提並如上初篇若言業報若戲錯並不犯九獨與女人說法戒佛在舍衛迦留陀夷在姑前與兒婦耳語說法因姑譏問比丘舉過佛因制斷後開五六語及有智男過限說等若比丘與女人如上說法過五色受想行識無我也六語眼耳鼻舌身意無常也除有智男子解麁惡不麁惡事也波逸提若說不了吉羅若向非人畜生說過亦爾不犯者若五六語有智男前過說若無有智男前問應答廣說若授優婆夷五戒乃至說五戒法與受八關齋說八關齋法八聖道十不善法女人問義不解廣說並得十掘地戒佛在曠野城六群為佛修治講堂周匝自掘地長者譏嫌不知正法斷他命根白佛因制後教人治講堂言掘是置是長者重譏比丘舉過佛重制戒若比丘自手掘若用鋤钁椎打乃至指爪搯傷打杙入地地上然火及有地想地若未掘若已掘地若四月被雨漬還如本若教人掘者若不教言看是知是突吉羅也波逸提下二眾吉羅下篇同此不犯者若語言知是看是若曳材木若扶籬正若反塼石取牛屎取崩岸土若鼠壤土除經行處土及屋內土若來往經行掃地不故掘一切不犯十一壞生種戒佛在曠野城集僧告言有一比丘修治屋舍而自斫樹非沙門法訶責制戒若比丘壞若斫截墮落並名為壞也鬼神非人是也村一切草木是鬼畜所依村有五種根種枝種節種覆羅種子子種波逸提若生主想自斷教他斷自炒煮若教人並墮生疑者吉羅草木七種色自壞教他壞者墮生疑及想吉羅若釘杙著生草樹上若以火等並墮若斷多分生草木者墮斷半乾生者及不言知是看是一切吉羅不犯者若言看是知是若斷乾枯草木若於生草木上曳材曳竹正籬障撥塹石取牛屎若生草覆道以仗遮開若以瓦石拄之而斷傷草木若除經行地土若掃經行地若以杖築地而誤撥生草斷者無犯十二餘語惱觸戒佛在拘睒毘國闡陀比丘犯罪餘比丘問以餘事答以過白佛便訶已作餘語白後便惱僧喚來不來乃至不應語而語以過白佛訶已作觸惱白因此故制也若比丘妄作餘語僧未白前作餘語者汝向誰說為說何事為論何理為我說為餘人說我不見此罪者一切吉羅若作白已如是語者犯墮也惱他者如前緣中乃至不應語而語一切吉羅白已作者波逸提也波逸提若上座喚不來吉羅不犯者重聽不解前語有參錯汝向誰說乃至我不見此罪若作非法無利益羯磨不與和合喚來不來若為作非法羯磨若不欲知教言莫來便來若一坐食若不作餘食法食若病喚起不起命梵等難教莫起便起若惡心問不與說若作非法事便訶語者若小語若錯說一切不犯十三嫌罵知事戒佛在羅閱城沓婆摩比丘僧差知事慈地比丘齊眼見處譏嫌之以過白佛便訶制戒後便於聞處罵以過重白佛便乘前重制若比丘嫌謂面見不聞處言有愛恚怖癡也罵背面耳聞於不見處而設罵也波逸提若不受上座教嫌罵吉羅不犯者實有事恐後悔恨語令如法發露便言有愛等若戲錯說者並不犯十四露地敷僧物戒佛在舍衛長者請僧十七群比丘取僧坐具露敷經行望食時到不收往食為風塵坌蟲鳥壞污以過白佛訶已制戒若比丘取僧眾僧物為僧屬僧三種也繩床有五種旋脚直脚曲脚入梐無脚木床亦如上說若臥具或用坐或用臥坐褥擬常用坐露地敷若教人敷捨去不自舉不教人舉波逸提彼以僧物付知事云我今付授汝守護看若都無人當舉屏處若無屏處必知無壞當持麁者覆好者上若即時還便應去隨雨中疾及時還者應往也彼次第作如是方便應去若不作者初出門墮若方便還悔一切吉羅若二人同坐下座應收不者犯二罪上座犯一墮若俱不收二俱墮餘床踞床机等不收及臥具表裏一切吉羅若露敷僧物而入房思惟吉羅不犯者僧物露敷去時語舊住人摩摩帝經營人令知如上方便一切不犯十五覆處敷僧物戒佛在舍衛客比丘在邊房敷臥具宿不語便去臥具爛壞蟲嚙色變見過白佛因制此戒若比丘僧房中敷僧臥具謂繩床木床臥褥坐具枕地敷下至臥氈若自敷若教人敷若坐若臥去時不自舉不教人舉彼應語舊住比丘言與我牢舉若無人不畏失當移床離壁高榰床脚持枕褥臥具置裏以餘麁者重覆若恐壞敗取臥具等置衣架上豎床而去若不如是出界墮罪欲去還悔吉羅若即還不久聽二宿在界外第三宿明相未出不自往不遣使掌護者犯墮波逸提不犯中如上方便已在界外水陸道斷命梵等緣者開十六強敷坐戒佛在舍衛六群十七群同道行至無住處十七群自求住處彼六群知求得宿處強在中間敷臥具宿比丘以過白佛因制此戒若比丘知不知者開先比丘住處後來強於中間若頭邊若脚邊若兩脇邊敷臥具草敷葉敷下至地敷臥氈止宿念言彼若嫌迮者自當避我去作如是因緣非餘非威儀波逸提謂隨轉側脇著床結墮不犯者先不知若語已住先與開間若間寬廣不相妨閡若親舊人教言但敷我自語主若倒地若病轉側墮上若力勢所持若被繫閉命梵二難並不犯十七牽他出房戒佛在舍衛六群十七群同道行至小住處十七群於先入寺掃灑令淨六群知得好處驅起牽出比丘以過白佛便制此戒若比丘瞋他比丘不喜僧房舍中若自牽出教他牽出若自作教人牽隨所牽多少隨出房隨犯若牽多人出一戶若牽一人出多戶皆犯多墮若一人出一戶一墮若持他物出若擲著戶外閉他戶外皆突吉羅波逸提不犯者無恚心隨次出若遣未受具出若破戒見威儀及為舉擯因此故命梵難驅出者並開十八坐脫脚床戒佛在舍衛比丘在重屋上住坐脫脚床脚脫墮比丘上壞身出血仰面恚罵比丘舉過佛訶而制若比丘若房謂僧房若私房若重閣上謂立頭不至上脫脚繩床若木床脫脚者脚入梐若坐若臥者隨脇著床隨轉側也波逸提除脫脚床已若在獨坐床或一板床俗床一切吉羅不犯者若坐旋脚直脚曲脚無脚床若床支大若脫脚床安細腰若重屋板覆刻木作華覆若厚覆若板床坐若脫床脚坐者並開十九用蟲水戒佛在拘睒毘闡陀起屋蟲水和泥教人和長者見嫌無有正法害眾生命比丘舉過佛因制戒若比丘知不知不犯水有蟲若澆泥若草若教人澆者若以草土擲蟲水中若蟲酪漿清酪漿若酢以澆泥草一切皆墮教人亦同波逸提不犯者不知有蟲作無蟲想若蟲大以手動水令蟲去若漉水灑地若教人漉者一切無犯二十覆屋過限戒佛在拘睒毘闡陀起房重覆不止屋便摧破居士嫌言檀越雖與受者應知足比丘舉過佛因制戒若比丘作大房舍多用財物戶扉窓牖及餘莊飾具刻鏤彩畫指授覆苫有二種縱覆橫覆也齊二三節若過者彼比丘指授三節未竟當至不見聞處若不至不見聞處三節竟墮波逸提若互捨見聞處吉羅不犯者如上指授離遠者開二十一輒教授尼戒佛在舍衛大愛道尼來請教授佛令差往僧次般陀往彼說法六群次往向說世論愛道白佛便羯磨差而制戒也若比丘僧一說戒一羯磨不差不於僧中白二羯磨教授八不可違法律具出文比丘尼者波逸提若於說戒時座上問答已若僧差若隨尼請彼比丘剋時到尼亦剋時迎若違俱犯吉羅若聞來者當出半由旬迎供給所須不者吉羅若僧不差非教授日與說八不違法吉羅若不差與說法者墮若僧病不和合眾不滿應遣人禮拜問訊尼眾病等亦遣禮拜問訊若不吉羅比丘尼等二眾吉羅不犯者比丘尼眾如上方便已而為水陸道斷諸難不容禮拜問訊者並開二十二為尼說法至暮戒佛在舍衛難陀僧差教授尼已默然而住愛道重請說至日暮尼出祇桓城塹中宿為俗所譏比丘白佛佛便訶制若比丘為僧差一教授一羯磨教授眾僧中差白二羯磨比丘尼乃至日暮者彼為僧差教授尼日未暮當還除教授若受經若誦經若問若以餘事乃至日暮除尼若為婦女餘人受經等至暮一切突吉羅也波逸提尼等吉羅不犯者教授尼至日未暮便休除婦女已為餘人若船濟處說法尼自聽者若與估客夜說法若尼寺中若因人請值說便聽者開二十三譏訶教授者戒佛在舍衛尼聞教授師來出迎供給六群生嫉云彼無實但為食故教授尼也比丘以過白佛因而制戒若比丘語諸比丘作如是語諸比丘為飲食故教授比丘尼者波逸提若說不了了吉羅比丘尼等吉羅不犯者其事實爾為飲食供養故教授為飲食故教誦經受經若問若戲若錯說者一切不犯二十四與非親尼衣戒佛在舍衛乞食比丘威儀具足尼見生善而數請比丘不受後僧分衣便以衣與尼尼輒受之彼嫌責尼數數向人說比丘以過白佛訶制此戒若比丘與非親里如上解比丘尼衣十種如上除貿易以衣易衣易非衣易針易刀若縷線下至藥草一斤波逸提比丘尼等吉羅不犯者與親里尼衣共相貿易若與塔與佛與僧無犯二十五為非親尼作衣戒佛在舍衛迦留陀夷為作大衣便裁作婬像成已付尼令在眾後著之生俗譏笑諸尼以過白佛因制此戒若比丘與非親里比丘尼作衣者波逸提彼比丘隨刀截多少隨一縫一針皆墮若復披看牽挽熨治以手摩捫若捉角頭挽方正安揲若安緣若索線若續線一切吉羅尼等吉羅不犯者與親里尼作與僧作若為塔若借著浣染治還主者一切開二十六與尼坐戒佛在舍衛迦留陀夷與倫蘭難陀尼俱貌端正各有欲意在門外坐居士共嫌鴛鴦為喻比丘聞告佛因制戒若比丘與比丘尼一處者一是比丘一是比丘尼在屏有二種見屏處者若塵霧烟雲黑闇不見也聞屏處者乃至不聞常語聲障若樹若牆若籬若衣若復以餘物障處坐者若第三人盲而不聾聾而不盲若立住者一切吉羅波逸提尼等吉羅不犯者若比丘有伴若有知人有二不盲不聾不聾不盲若行過倒地若病若力勢所持命梵等難者並開二十七與尼同行戒佛在舍衛六群比丘與六群尼人間遊行居士譏嫌比丘舉過佛便訶制若比丘與比丘尼期言共至某村城國土同一道行村間有分齊行處是從一村乃至一村隨分齊眾多界一一墮非村若空處行乃至十里墮若減一村減十里多村間同一界行及方便共期一切突吉羅除異時波逸提異時者與估客行若疑疑有賊劫盜畏怖怖有賊劫盜是謂異時尼等吉羅不犯者不共期大伴行疑恐怖處若往彼得安隱若力勢所持命梵等難者並開二十八與尼同乘舟戒佛在舍衛六群比丘與六群尼同乘船上水下水居士共嫌比丘舉過白佛因制此戒若比丘與比丘尼共期同乘一船上水下水若入船裏墮餘方便吉羅除直渡波逸提尼等吉羅不犯者不期若直渡彼岸若入船船師失濟上水下水若往彼岸不得安隱或為力勢所持命梵難緣無犯二十九受尼讚食戒佛在舍衛有居士請舍利弗等露敷好座倫蘭難陀尼見已妄言所請並是下賤我若請者則調達等龍中之龍食還具說佛因訶制此戒若比丘知不知不犯比丘尼讚歎教化謂阿練若乞食人乃至持三衣讚偈多聞法師持律坐禪也因緣得食從旦至中得食食除檀越先有意者波逸提謂咽咽結墮除飲食得䞋身衣燈油吉羅尼等吉羅不犯者若不知若檀越先有意若無教化想若尼自作若檀越令尼經營若不故教化而乞食與者無犯也三十與女人同行戒佛在舍衛國婦與姑諍還毘舍離時阿那律欲往彼國此女為伴夫便逐得打阿那律幾斷命根比丘以事白佛便訶制此戒若比丘與婦女如上共期同一道行乃至村間波逸提若村裏一界行及尼等四眾一切吉羅不犯者先不知不共期須往彼得安若力勢諸難者開三十一食處過受戒佛在舍衛時拘薩羅國有無住村居士作住處常供一食六群數受居士言我本周給一宿住者比丘舉過白佛因而制戒若比丘施一處食在中一宿也食者乃至時食無病病者離彼村增劇者比丘應一食若過受者咽咽結墮除食已受餘󰍺身衣燈油盡突吉羅波逸提尼同犯不犯者宿受病過受食若居士請住我為沙門釋子故設此食若檀越次第請食若兒女妹婦次第請或今日受此人食明日受彼人食若道斷等難者三十二背請戒佛從羅閱祇人間遊行至阿那頻陀國因沙㝹施粥便開食粥因食濃粥又因節會檀越送食又後受請俗譏道訶佛因制戒若比丘展轉謂是請也有二種若僧次請別請食飯󰉓乾飯等除餘時波逸提餘時者病時不能一坐食好食令足施衣時自恣竟無迦絺那衣一月有衣五月若復有餘施食及衣也是謂時若不捨前請受後請咽咽墮若不捨後請受前請咽咽吉羅不犯者病時施衣時若一日之中有多請自受一請餘者當施與人言長老我應往彼今布施汝若與非食或不足或無請食者或食已更得食或一處有前食後食皆開三十三別眾食戒佛在羅閱祇提婆達多教人害佛復教阿闍世殺父惡名流布利養斷絕與五比丘乞食比丘以過白佛便訶己制戒若比丘別眾若四人若過四人也食飯󰉓乾飯等也除餘時波逸提餘時者病時下至脚跟劈也作衣時自恣竟無迦絺那衣一月有衣五月乃至衣上作馬齒一縫施衣時同前戒也道行時下至半由旬內有來有去乘船時下至半由旬內乘船上下者大眾集時食足四人長一人為患五人十人乃至百人長一人為患也沙門施食時在此沙門釋子外諸出家者及從外道出家者是此是時若無別眾食緣當起白言我於此別眾食中無因緣欲求出若餘人無緣亦聽使出若二人三人隨意食四人若過應分作二部更互入食若有別眾因緣欲入尋起白言我有別眾食因緣欲求入佛言當隨上座次入有緣不說吉隨別眾食咽咽結墮尼同犯不犯者如上具列開緣若二人三人更互食若說有因緣去者開三十四取歸婦估客食過限戒佛在舍衛婦人將還夫家以其辦食頻施比丘經時不反夫還別取婦又有商客食分數施遂為賊劫比丘以過白佛因制戒若比丘至白衣家有男有女請比丘與󰉔󰉓飯若比丘須者當二三鉢受還至僧伽藍中應分與餘比丘食若不持食還者告諸比丘某家有歸婦食有賈客道路糧若食者食已應出持還者齊二三鉢若持一鉢二鉢來者一一示告語乃至已持三鉢來慎勿持還若比丘無病謂不能一處坐食好食竟過兩三鉢受持還僧伽藍中出彼門犯墮方便悔者吉羅不分與餘比丘食者而獨食者吉羅波逸提若不問歸婦賈客路食若不語餘比丘吉羅不犯者兩三鉢受若病過受問已共分使知村處若自送尼寺中得受若送尼寺中得受無犯三十五足食戒佛在舍衛說一食法五種食中令飽足後猶憔悴佛言聽瞻病者又食病人殘食又開作餘食法有貪餮者不知食法因制此戒若比丘食竟或時受請食者五種之中若食一一食若飯󰉓乾飯等食飽足者不作餘食法彼持食還作法言大德我足食已知是看是作餘食法彼應取少許食已當語彼言我止汝取食之彼不作者而食者波逸提是中行住坐臥各作句數犯足如律法闍尼食有根枝葉華果油胡麻黑石蜜磨細末食彼比丘足已不作餘食法得而食之咽咽墮若食已為他作若知他足食已作自手捉食作持食置地作使淨人作淨人前作以不好食覆上作若持去並不成餘食法吉羅尼等四眾吉羅不犯者食作非食想不受餘食法並反上制文若病不作法病人殘食不作餘食法若已作餘食法無犯三十六勸犯足食戒佛在舍衛兄弟同作比丘其一貪餮嗜食不知足食不足食餘食不餘食得而食之彼以過責此心懷恚見彼食已便強勸食又以過責比丘舉過佛因制戒若比丘知不知不犯他比丘足食已食有五種如上若受請亦有五種如上不作餘食法殷勤請與食長老取是食以是因緣非餘若先不知不足食想若與令棄若與令舉若遣令與人若未作法令作若病人殘食若已作法食不令他犯欲使他犯若彼受食之咽咽二俱墮若與食彼棄之或受而舉置若受與餘人若彼受已作法食若病人食欲令他犯持病人殘食與若作餘食法已與欲令他犯如上緣一切與者吉羅波逸提尼等四眾突吉羅三十七非時食戒佛在羅閱城時人民節會難陀跋難陀二釋子共看伎并受飲食向暮還山迦留陀夷夜入城乞食女人雷電中見稱言鬼鬼比丘以過白佛訶制此戒若比丘非時時者明相出乃至日中按此時為法四天下食亦爾非時者從日中乃至明未出也受食有二種佉闍尼食如上蒲闍尼五種食亦如上也食者波逸提彼非時受食食咽咽墮若非時過非時七日過七日並墮盡形壽藥無因緣服者吉羅不犯者作黑石蜜法爾故有病者服吐下藥日時過煮麥令皮不破漉汁飲又喉中哯出咽者無犯三十八食殘宿食戒佛在羅閱祇迦羅坐禪乞食疲苦食先得者比丘於小大食上不見覓之具說所由比丘白佛佛便訶言汝雖少欲後來眾生相法而行因即制戒若比丘殘宿今日受已至明日於一切沙門釋子受大戒者皆不清淨食有二種非正食者根食乃至細末食正食者飯󰉓至肉也而食者舉宿而食咽咽墮非時七日過限亦墮盡形壽藥無病因緣而服者吉羅波逸提不犯者宿受食與父母若塔舍作人計價與後乞食比丘從作人邊乞得者若鉢盂孔罅食入如法洗之餘不出者得若宿受酥油灌鼻若隨唾出棄餘者得三十九不受食戒佛在舍衛城人為父母等於四衢道頭乃至廟中祭祀供養糞掃衣乞食比丘自取食之居士共嫌比丘以過白佛便制此戒若比丘不受不與食者未受者是受有五種手與手受手與持物受持物與手受若持物授持物受若遙過物與者受者俱知中間無所觸閡得墮手中是也復有五種身衣曲肘器與還以上四受若有因緣置地與是為五種也食佉闍尼食根至細末磨又云飯󰉓乾飯等若藥奢耶尼食者酥油生酥蜜石蜜著口中若不與食自取著口中咽咽墮非時七日若過限亦墮盡形藥無因緣不受而食者突吉羅除水及楊枝波逸提若不犯者取淨水楊枝若不受酥油灌鼻與唾俱出餘者不犯若乞食比丘鳥銜食若風吹墮鉢中除去此食乃至一指爪可除去餘者無犯也四十索美食戒佛在舍衛跋難陀以商賈為檀越便語云欲得雜食彼商主問何患思此報言無患但意欲耳商賈譏嫌比丘以過白佛便訶制戒若比丘得好美食乳酪魚肉若比丘如此美食無病病者乃至一坐間不堪食竟自為身索者波逸提尼等吉羅不犯者病人自乞為病人乞得而食之或己為他他為己若不乞而得者不犯四十一與外道食戒佛將弟子從拘薩羅遊至舍衛佛及眾僧大得餅食令阿難分與餘乞人遂以黏餅與女人又以外道得食號禿頭居士得佛集僧以所聞告因制此戒若比丘外道男外道女裸形異學人波私波羅闍者在此眾外出家者是也自手欲與者置地與使人與之與食者佉闍尼食者根食乃至果食油食乃至磨細末食食者五種亦如上說波逸提尼等吉羅不犯者若捨著地與若使人與若與父母與塔別房作人計作食價與若力勢強奪去無犯四十二食前後至他家戒佛在舍衛長者為跋難陀故飯僧彼時欲過方來比丘食竟不足又羅閱城中大臣得果令跋難陀於僧中分後食已詣餘家比丘告二過佛雙制此戒若比丘先受請已前食明相出至食時後食從食時至日中詣餘家有男女所居也不囑授餘比丘若獨一房中囑授比近住者同一界共住也除餘時波逸提餘時者病時如上作衣時亦如上施衣時自恣後無衣一月有衣五月除此已餘時勸化作食并衣施者是也是謂時彼先受請已前後食不囑授入門犯墮餘方便吉羅不犯者如上開緣囑授比丘若無比丘不囑授至庫藏處聚落邊房若至尼寺至囑家若眾多家敷坐具請比丘若難緣者開四十三食家強坐戒佛在舍衛迦留陀夷本俗友婦齋優婆私各端正俱繫意後至其家彼婦嚴身夫主極愛比丘食已坐住其夫便瞋捨去比丘以事白佛佛因制戒若比丘在食男以女為食女以男為食家如上中有寶硨磲碼碯真珠琥珀金銀強安坐者當舒手得及戶應坐波逸提若盲聾互有吉羅不犯者若食家有寶舒手及戶處坐若有二比丘為伴有識別人或客人在一處若不盲聾或從前過不住病發倒地力勢所持或被繫命梵難故不犯也四十四食家屏坐戒佛在舍衛迦留陀夷以念前戒應手及戶處坐即在戶扉後與齋優婆私坐共語比丘聞語譏嫌白佛因訶制戒若比丘食家中有寶並如前戒在屏處若樹牆壁籬柵若衣及餘物障也坐者波逸提若在食家舒手及戶令乞食比丘見餘辨相開緣同前戒四十五獨與女人露地坐戒佛在舍衛迦留陀夷與齋優婆私露地共坐乞食比丘見嫌之具向諸比丘說以過白佛因而制戒若比丘獨一女人一比丘與女人人女有智命根不斷露地坐謂在見聞屏處波逸提辨相開緣並如前戒四十六驅他出聚戒佛在舍衛跋難陀與比丘鬪結恨在心便將至城中無食處知至祇桓日時已過便言汝大惡人令我不得食速去彼不得食乏極比丘舉過因訶責制戒也若比丘語餘比丘如是語大德共至聚落有四種村如上也當與汝食是時食彼比丘竟不教與是比丘食語言汝去我與汝一處若坐若語不樂我獨坐獨語樂以此因緣若方便捨見處至聞處吉羅互作亦爾見聞俱離方犯墮罪也非餘方便遣他去者波逸提不犯者與食遣去若病若無威儀人見不喜自送食與若破戒等若命梵難方便遣不以嫌恨故也四十七過限藥請戒佛在釋翅瘦時摩訶男請僧給藥六群嫌故求難得藥彼為市求便訶罵之而斷僧藥比丘舉過佛因制戒若比丘四月夏四月也與藥緣者藥請無病比丘病者醫所教服藥也應受若過受若夜藥有分齊夏四月應受若夜無分齊隨施時應受不論藥分齊也除常請其人作是言我常與藥也更請斷已後復更請與之分請持藥至僧伽藍中分與之盡形壽請我當盡形與藥波逸提不犯如前開也四十八觀軍戒佛在舍衛人民反叛王領六軍征伐六群觀陣波斯匿見不悅以一裹石蜜奉佛并持名禮拜彼至佛所具陳此緣因訶制戒也若比丘往觀軍陣若戲若鬪也軍者乃至一馬一車一步也除時因緣若須有白若有請喚波逸提若不避者吉羅從下至高道至非道不見吉羅方便不見亦爾若見犯墮不犯者若有事往若被請去勢力將去若先前行軍在後至便下道避若水陸道斷惡獸賊難水大漲若為力勢所繫縛或命梵等難不下道無犯四十九軍中過宿戒佛在舍衛六群有緣至軍中宿居士言我等為愛欲故有此耳沙門復此何為比丘舉過白佛因而制戒若比丘有因緣聽至軍中二宿三宿過者波逸提不犯者得二宿至第三宿明相未出離聞見處若水陸道斷命梵等難不離無犯五十觀合戰戒佛在舍衛六群有緣在軍觀諸鬪力中有一人為箭所射伴以衣舁居士見怪比丘聞告佛因制戒若比丘二宿三宿軍中住或時觀陣若觀遊軍象馬力勢者波逸提餘如前戒明之五十一飲酒戒佛在支陀國娑伽陀為佛侍者詣編髮梵志龍室宿於夜降龍明旦以示拘睒彌王後遊其國便與黑酒醉臥路中佛說十過已制戒若比丘飲酒者木酒粳米酒餘米酒大麥酒若有餘法作酒者皆是波逸提若是酒非酒色香味若非酒而有酒色香味並不得飲若酒煮和合食飲一切墮若飲甜味酒酢味酒食麴酒糟一切吉羅想疑三句墮不犯者若有病餘藥治不差以酒為藥若以酒塗瘡一切不犯五十二水中戲戒佛在舍衛十七群在阿耆羅婆提河中嬉戲澆灒渡斯匿王與末利夫人在樓上見王言看汝所事者夫人言是始出家或癡無知也即以石蜜奉佛便訶責制戒若比丘水中嬉戲放意自恣從此至彼逆流順流此沒彼出手畫水相灒乃至以鉢盛水戲者波逸提除水已若酪漿苦酒麥汁器中弄一切吉羅不犯者若道行渡水或從此岸至彼岸或水牽竹木𥱼順流上下若取石沙若失物沈入水底此沒彼出或學知浮法而擢臂畫水灒水者無犯五十三擊攊他戒佛在舍衛六群中一人擊十七群中一人幾令命終比丘以過白佛因制此戒若比丘以指手脚十指相擊攊者波逸提除手脚已若杖若拂柄戶鑰餘物擊攊吉羅不犯者若不故作若眠觸令覺若出入行來若掃地誤以杖頭觸他者無犯五十四不受諫戒佛在拘睒毘闡陀欲犯戒比丘諫言莫作此意不應爾不從他諫即犯諸罪比丘以過白佛因訶制戒若比丘不受諫者波逸提若他遮言莫作是不應爾然故作犯根本以不從語故突吉羅若自知我所作非然故作犯根本不從語者波逸提不犯者若無智人來諫報言可問汝師和尚更學問誦經知諫法若諫當用若戲笑獨語夢中語欲說此乃說彼者不犯五十五怖比丘戒佛在波羅犁毘國那迦波羅侍佛左右諸佛常法若經行時供養人在經行道頭立彼初中後夜白佛令還便反披拘執怖佛明旦集僧因制此戒若比丘恐怖他比丘者波逸提若以色聲香味觸法恐怖人彼怖以不怖皆一一墮彼不知吉羅若說色聲等六塵恐怖說而了了者波逸提不了了突吉羅不犯者或闇無火或大小便處謂是惡獸便怖乃至行聲咳聲觸聲而恐怖若以色等示人不作恐意若實有是相或夢見當死罷道失物和尚父母重病若死語彼令知若藏若誤一切無犯五十六半月浴過戒佛在羅閱祇竹園有池瓶沙王聽比丘常在中浴六群後夜入池浴王與婇女詣池相值王竟不浴大臣嫌恚比丘白佛因訶制戒若比丘半月洗浴無病比丘應受不得過謂在半月內浴名過除餘時波逸提餘時者熱時春後四十五日夏初一月病時下至身體臭穢作時下至掃屋前地風雨時下至一旋風一渧雨著身道行時下至半由旬若來若往者此是時彼若過洗遍身半身皆墮方便還悔吉羅不犯者如上開緣數洗若力勢強令洗者五十七露地然火戒佛在曠野城六群相謂我等在上座前不得隨意語言即出露地拾諸柴草然火向之株內毒蛇火氣逼出遂驚擲火燒佛講堂比丘舉過佛因訶制若比丘無病病者若須火便身是自為炙故在露地然火若教人除時因緣波逸提彼於露地若草木枝葉紵麻芻摩若牛屎糠糞󱌻中一切然者波逸提若火置草木乃至󱌻中亦墮若被燒半焦擲著火中及然炭者突吉羅若不語前人知是看是亦吉羅不犯者語言知是看是若病人自然教人然有時因緣看病人煮糜粥羹飯若在厨屋中浴室中熏鉢煮染然燈燒香一切無犯五十八藏他衣物戒佛在舍衛國居士請僧十七群持衣鉢坐具針筒一面經行彷徉而望時六群伺背取衣物藏之諸比丘察知以過白佛因訶制戒若比丘藏比丘衣鉢坐具針筒若自藏若教人藏下至戲笑者波逸提不犯者若知彼物相體而舉若在露地風雨漂漬舉之若物主慢藏衣物狼藉為誡勅故藏之若借他衣而彼不收攝恐失故舉之或以此衣鉢諸物故有命梵等難故藏一切無犯也五十九真淨施主不知輒取衣戒佛在舍衛六群真施親厚比丘衣已後不語主取著比丘以過白佛因訶制戒若比丘與比丘比丘尼式叉摩那沙彌沙彌尼衣後不語主還取著波逸提不犯者真實施語主取展轉施者隨意取之六十著衣戒佛在舍衛六群著白色衣行居士譏嫌無有正法如王大臣比丘以過白佛因制此戒若比丘得新衣若體是新衣若初從人得者應作三種壞色一一色中隨意壞若青若黑若木蘭律注云此言淨者若染作色言淨若已成色淨衣應以餘物異色趣牒一處作標識故言淨自下若衣非衣是不用物盡應點標識淨畜言重者𣰽𣯫㲩𣰆謂是衣中之重者若比丘不以三種壞色若青若黑若木蘭著餘新衣者波逸提彼不作三種色便著者墮若重輕衣不作點淨而著者吉羅若非衣鉢囊革屣囊針線囊禪帶腰帶帽󰣿攝熱巾裹革屣巾不作淨畜者吉羅若以未染衣寄白衣家吉羅不犯者得白衣染作三種色餘輕重乃至巾作淨畜也六十一故殺畜生戒佛在舍衛迦留陀夷不喜見烏竹弓射殺遂成大𧂐居士禮拜見共嫌之比丘舉過佛因制戒也若比丘故時諸比丘坐起行來多殺細小諸蟲或有作波逸提懺者或有畏慎者佛言不知不犯殺若自手斷若教他斷畜生不能變化者是命者波逸提比丘尼同犯也開緣如殺人戒六十二飲蟲水戒佛在舍衛六群取雜蟲水而飲用居士譏嫌比丘舉過白佛訶而制戒若比丘知不知有蟲不犯水除水已雜蟲漿苦酒清酪漿漬麥汁飲用同犯之有蟲飲用波逸提尼同犯不犯者先不知若無蟲想若蟲麁觸水使去若漉水飲用者無犯六十三疑惱比丘戒佛在舍衛十七群語六群言云何入初禪乃至云何得羅漢果報言汝說者便已犯波羅夷彼往餘比丘問之便訶責已佛因制戒若比丘故時眾多比丘集一處共論法律有一比丘退去心疑諸比丘與我作疑佛言不故作者不犯惱他比丘疑惱者若為生年歲若受戒若為羯磨若為犯若為法也令須臾間不樂波逸提尼同犯不犯者其事實爾不故作彼非爾許時生恐後疑悔無故受他利養受大比丘禮敬便語言汝非爾許時生如餘人生知汝非爾許時生其事實爾彼無爾許歲恐後疑悔受他利養敬奉語言汝無爾許歲如餘比丘知汝未爾許歲其事實爾若年不滿二十界內別眾恐後疑悔受利養禮敬語彼令知還本處更受戒故其事實爾白不成羯磨不成非法別眾恐後疑悔受利養禮敬語彼令知還本處更受戒故其事實爾犯波羅夷乃至惡說恐後疑悔受人利養受持戒比丘禮敬欲令知如法懺悔故語知犯乃至惡說又為性麁疎不知言語便言汝所說者自稱上人法若錯若戲笑者無犯六十四覆藏比丘罪戒佛在舍衛跋難陀與比丘親友數犯向說不語人知後跋難陀共鬪便言犯罪不忍便說比丘舉過白佛便訶而制若比丘知若不知無犯他比丘犯麁罪四波羅夷僧伽婆尸沙覆藏者若知他犯麁罪小食知食後說食後知至初夜說初夜知至中夜說一切吉羅若中夜知至後夜欲說而未說明相出波逸提除麁罪覆餘罪自覆罪除比丘尼覆餘人罪者一切吉羅波逸提尼同犯不犯者先不知不麁罪想若向人說無人向說若發心向說明相已出若命梵二難者無犯六十五度減年受具戒佛在羅閱城有十七群童子大者年十七小者十一以信出家比丘即度受大戒不堪一食夜啼佛覺問知夜過集僧便立法制戒年滿二十應受大戒佛言若年未滿二十不堪寒熱飢渴風雨蚊虻毒蟲及以惡言若身苦痛不能堪忍又不堪持戒及以一食若滿二十堪忍如上眾苦事若比丘知若不知不犯也年不滿二十受大戒者此人不得戒彼比丘可訶癡故波逸提其受戒人知年不滿和尚及僧亦知然眾中問汝年滿不報言或滿或不滿若疑若不知或默然或僧不問是中四種若知若疑和尚波逸提眾僧突吉羅若謂不知俱不犯若受三羯磨竟和尚犯墮若中間若白未竟若為作方便若剃髮若集僧和尚一切吉羅眾僧亦爾比丘尼波逸提不犯者先不知信受人語若傍人證若信父母語若受戒已疑者佛言當數胎中年月數閏月若數一切十四日說戒以為年數滿者開六十六發四諍戒佛在舍衛六群鬪諍如法滅已後更發起比丘舉過白佛故制此戒若比丘知若不知如法滅者不犯諍事有四種言諍覓諍犯諍事諍也如法懺悔已如法如律如佛所教後更發起者波逸提說不了了突吉羅除此諍若餘鬪罵發者若發已諍除二眾若餘人諍而發起者一切吉羅尼同犯不犯者若先不知若觀作不觀想若事實爾語言不善觀等若戲若錯者不犯六十七與賊期行戒佛在舍衛眾多比丘至毘舍離賈客私度關不輸王稅與比丘為伴為守關人所捉將去王所罪應至死王俗譏訶比丘舉過白佛因制此戒若比丘知若不知不結要者並不犯賊伴若作賊還若方欲去結要共同道行結要者共要至城若至村道者村間處處道乃至一村間波逸提若行至村間處處道行至一道犯無村空曠無界處共行十里者犯若共行村間半道若減十里若村內若方便共要若不去一切吉羅尼同犯不犯者若逐行安隱有所至若命梵力勢並不犯六十八說欲不障道違僧諫戒佛在舍衛阿梨吒惡見生言我知佛說行婬欲不障道比丘諫喻而猶不捨白佛問自言已令僧白四諫之便訶而制戒若比丘作如是語我知佛所說法行婬欲非障道法彼比丘諫此比丘言大德莫作是語莫謗世尊謗世尊者不善世尊不作是語世尊無數方便說犯婬欲是障道法彼比丘諫此比丘時堅持不捨彼比丘乃至三諫捨此事故若再三諫捨者善不捨者波逸提尼犯同僧餘如諫戒唯罪名優降六十九隨舉比丘戒佛在舍衛梨吒惡見生僧諫不捨佛令白四舉之六群供給所須共同羯磨比丘舉過佛因訶責故制此戒若比丘知若初不知後不犯也如是語人作如是言我聞世尊說法行婬欲者非障道法故未作法若被舉未為解如是邪見作如是見知世尊所說法非障道法而不捨眾僧訶諫而不捨惡見供給所須有二種若法若財法者教修習增上戒意智學問誦經財者供給衣服飲食床褥醫藥共同羯磨同說戒等止宿屋有四壁一切覆障或一切覆不一切障或一切障不一切覆或不盡覆不盡障言語者若比丘先入屋彼人後入若彼人先來若俱入隨脇著地一一墮波逸提尼同犯不犯者若不知若屋一切覆無四障或半障或少障或一切障無覆半覆少覆或半覆障少覆障露地若病被繫者命梵難無犯七十隨擯沙彌戒佛在舍衛跋難陀二沙彌共行不淨自謂從佛聞法行婬欲非障道比丘舉過佛令白四設諫不捨滅擯六群誘將畜養比丘舉過佛訶因制戒若比丘知沙彌作如是語我從佛聞如是法若行婬欲非障道法彼比丘諫此沙彌如是言汝莫誹謗世尊誹謗世尊者不善世尊不作是語沙彌世尊無數方便說婬欲是障道法彼比丘諫此沙彌時堅持不捨彼比丘應至再三諫令捨此事故乃至三諫而捨者善不捨者彼比丘應語此沙彌言汝自今已去不得言佛是我世尊不得隨逐餘比丘如諸沙彌得與比丘二三宿汝今無是事汝出去滅去不應住此若比丘知不知者不犯也如是眾中被擯沙彌擯者僧作滅擯白四羯磨而誘將畜養若自畜若與人畜誘者若自若教他共止宿者如上解也波逸提尼同犯開緣並如上七十一拒勸學戒佛在拘睒毘比丘如法諫闡陀時作是言我今不學此戒當問餘智慧持律者比丘舉過佛訶制戒若比丘餘比丘如法諫時如法如律如佛所教如是語我今不學此戒當難問餘智慧持律比丘者波逸提若說而不了了吉羅比丘尼同僧犯若為學故應當難問不犯者彼諫者癡不解語言汝還問和尚闍梨學問誦經若其事實爾者不犯七十二毀毘尼戒佛在舍衛比丘共集誦法毘尼六群相謂比丘共集誦律通利必數舉我言長老用學雜碎戒為誦可至十三事比丘知滅法故以過白佛便訶制此戒若比丘說戒時若自說戒時若他說戒時若誦時故作是語大德何用說此雜碎戒為若欲誦者當誦四事若必欲誦者當四事十三事餘者不須誦何以故說是戒時令人惱愧懷疑輕訶戒故波逸提若不了了吉羅毀呰毘尼者波逸提毀呰阿毘曇及餘契經者吉羅尼同犯不犯者若語言先誦阿毘曇然後誦律餘契經亦爾若有病者須差已誦律當勤求方便於佛法中成四沙門果後當誦律不欲滅法若錯說者並開七十三恐舉先言戒佛在舍衛六群中一人當說戒時自知罪障恐發舉故先詣清淨比丘所言我今始知此法戒經所載半月半月說戒經中來比丘舉過佛制此戒若比丘說戒時若自說若他說若誦戒時作如是語我今始知此法戒經所載半月半月說戒經中來餘比丘知是比丘若二若三說戒中坐何況多彼比丘無知無解若犯罪應如法治更重增無知罪重與波逸提若不與者突吉羅語言長老汝無利不善得汝說戒時不用心念用意思惟不一心兩耳聽法彼無知故波逸提尼同犯不犯者若未曾聞廣說今始聞若戲笑若錯說者開七十四同羯磨後悔戒佛在羅閱祇沓婆摩羅子知僧事外施不赴衣服破壞後僧得貴衣便白二與之六群後悔比丘白佛便訶而制戒若比丘共同羯磨已後如是言諸比丘隨親友同和尚闍梨坐起言語親厚者是也以眾僧物僧物如上物者衣鉢針筒尼師壇下至飲水器與者波逸提若說不了吉羅尼同犯不犯者其事實爾隨親友以僧物與若戲笑若錯說並開七十五不與欲戒佛在舍衛多比丘集論法毘尼六群相謂看諸比丘似為我等作羯磨從座起去比丘喚住而故去以事白佛便訶而制戒若比丘眾僧一說戒一羯磨斷事未竟有十八破僧事法非法乃至說不說不與欲若營僧事塔寺事瞻視病人者聽與欲而起去波逸提若斷事未竟動足出戶外者犯墮一足在戶內方便欲去而不去吉羅尼波逸提不犯者若與欲若口噤若作法羯磨若為僧塔寺和尚闍梨同學作損減不與欲而去者得七十六與欲後悔戒佛在舍衛六群恐舉六人相隨無由得作後時作衣僧喚受欲即與比丘作舉羯磨後六群言我以彼事與欲比丘舉過佛因訶責制戒若比丘與欲已後悔者作是言汝作羯磨非法羯磨不成我以彼事故與欲不以此事波逸提若說不了吉羅尼同犯不犯者其事實爾作非法羯磨若錯說彼此者開七十七屏聽四諍戒佛在舍衛六群聽諸比丘鬪已而向彼說令僧諍事不能除滅比丘舉過佛因訶制若比丘餘比丘共鬪諍已鬪諍有四言覓犯事也聽此語向彼說者聽者屏聽他語若聽彼語從道至非道從高至下若反上句往而聞者波逸提若不聞吉羅若方便欲去而不去共期去而不去一切吉羅若二人在闇地共語隱處共語在前行共語若不彈指謦咳驚者一切吉羅尼同僧犯不犯者若作無利非法羯磨欲知故聽七十八打大比丘戒佛在舍衛六群一人瞋恚打十七群一人被打大喚比丘聞之具說以過白佛因訶制戒若比丘瞋恚故不喜打比丘者若以手石杖等打也波逸提除杖手石若以戶鑰曲鉤拂柄香鑪柄挃者一切吉羅尼同犯不犯者有病須椎打若食咽須椎脊若共語不聞而觸令聞若睡時以身委他上若來往經行時共相觸若掃地時杖頭誤觸者開七十九搏他比丘戒佛在舍衛六群以手搏十七群其被搏者高聲大喚比丘舉過白佛因訶制戒若比丘瞋恚不喜以手搏比丘者波逸提若以兩手搏彼者犯墮若戶鑰等挃一切吉羅尼同僧犯不犯者若有緣事須舉手遮招觸者八十殘謗戒佛在舍衛六群瞋恚以無根僧殘謗十七群比丘舉過佛便訶制此戒若比丘瞋恚故以無根如上類解僧伽婆尸沙謗者波逸提尼同犯不犯者有三根若說實令悔不誹謗若戲若錯說者八十一入王宮門戒佛在舍衛末利夫人供佛奉信勸王信樂聽諸比丘入宮無障迦留陀夷到時入宮夫人拂床失衣形露比丘舉過白佛因訶制戒若比丘剎利水澆頭王種水澆者取大海水白牛右角收拾種子置金輦上諸小王輿大婆羅門以水灌王頂是剎利種如是立王故得名也若婆羅門毘舍首陀如是立者亦名灌頂也王未出王未出女未還本處也未藏寶金銀真珠硨磲碼碯水精琉璃貝玉眾寶瓔珞而未藏舉也而入若過宮門閾者波逸提若一足限外一足限內發意欲去一切吉羅除王餘粟散小王豪貴長者家入門限者一切吉羅尼同犯不犯者若有奏白被請喚若命梵難緣並開八十二捉寶戒佛在舍衛外道在道行因止息忘千兩金而去比丘見之為持去以金還之便言金少王斷罰謫奪金入官比丘舉過白佛便訶制此戒若比丘寶金銀真珠琥珀硨磲碼碯琉璃貝玉生像金銀也及寶莊飾銅鐵鉛錫白蠟以諸寶莊飾也自捉若教人捉除僧伽藍中時毘舍佉母脫寶衣佛所聽法存法忘衣比丘白佛聽為不失堅牢故舉之及寄宿處時比丘道行金師家宿成金未成金在前竟夜不眠守之白佛佛言為牢故應收舉波逸提尼同僧犯若在僧伽藍中及寄宿處捉寶及寶莊飾自捉教人捉當作是意若有主識者當取若二處得寶應捉之識囊器相數知多少若有來者問相應者與之不相應者言我不見若不知囊器裏繫相不看方圓新故者一切吉羅作如是因緣非餘不犯者若僧伽藍中寄宿處如上捉舉方便若是供養塔寺莊嚴具為牢固收舉一切不犯八十三非時入聚落戒佛在舍衛跋難陀非時入村與居士樗蒲得勝居士慳嫉故譏嫌之比丘舉過白佛訶制此戒若比丘非時時者從明相出至中時非時者從中後至明相未出也入聚落村聚有四種如上不囑比丘者時有僧塔寺事瞻病事佛言當囑比丘若獨處一房當囑授比房波逸提若初入村門犯墮一足入內及方便共期一切吉羅尼同犯不犯者若營僧塔病事囑授比丘若道由村過啟白若喚請命梵等難緣無犯八十四過量床戒佛在舍衛迦留陀夷預知佛從此道來即於道中敷高好床白言看我床座佛言當知癡人內懷弊惡集僧訶責因制此戒若比丘作繩床木床五種如上足高如來八指除入陛孔上截竟若過者波逸提若自作教他作成過犯墮若不成若為他作一切吉羅尼同犯不犯者若作足高八指若減若他施截而用之若脫脚者八十五兜羅貯蓐戒佛在舍衛六群作兜羅貯蓐居士譏以殺生無有慈心比丘舉過佛訶制戒若比丘兜羅白楊樹華柳華蒲臺華是也貯繩床木床俱有五種如上大小蓐為坐臥故成者波逸提自作教他並如上尼同犯不犯者並如上開緣所說八十六作骨牙角針筒戒佛在羅閱祇有信工師為比丘作骨牙角針筒因廢業無衣食世人譏言望其得福而反得殃比丘舉過白佛因訶制戒若比丘作骨牙角針筒刳刮成者波逸提若自作教他作成犯如上比丘尼吉羅不犯者若鐵銅鉛錫白鑞若竹若木若葦若舍羅草用作針筒不犯若作錫杖頭鏢𥎞若作傘蓋子及斗頭鏢若纏蓋斗若作鉤若刮汗刀若如意若玦紐若匕若杓若鉤衣󰚬若眼藥󱌷若刮舌刀摘齒物挑耳󱌷禪鎮熏鼻筒如是者並不犯八十七過量尼師壇戒佛在舍衛諸佛常法若不受請遍行房舍見僧臥具敷在露地不淨污之告諸比丘外道仙人離欲者尚無此事聽為障衣障臥具故作尼師壇六群大作比丘舉過佛因制戒若比丘作尼師壇敷下坐也當應量作是中量者長佛二磔手廣一磔手半時迦留陀夷身大尼師壇小對佛說之便聽更增也更增廣長各半磔手若過裁竟波逸提若廣長俱過互過自作教他作成犯墮不成吉羅為他作成不成吉羅尼吉羅不犯者若減若疊他得裁也八十八過量覆瘡衣戒佛在舍衛比丘患瘡膿血流出污僧臥具聽以大價衣覆瘡著涅槃僧至白衣家言我有患當褰涅槃僧以此覆瘡坐六群便大作比丘舉過佛因制戒若比丘作覆瘡衣有種種瘡病持用覆身也當應量作是中量者長佛四磔手廣二磔手裁竟過者波逸提若俱過互減自作教他成者犯墮不成吉羅為他作成不成吉羅尼等吉羅不犯者應量減量得已成者裁割如量疊作也八十九過量雨衣戒佛在舍衛毘舍佉母送雨浴衣佛言不得分隨上座與不足者僧次續付六群大作比丘舉過佛因制戒若比丘作雨浴衣著在雨中洗浴故也當應量作是中量者長佛六磔手廣二磔手半過者裁竟波逸提若自作教他俱過互減比丘尼開緣一同前戒九十過量三衣戒佛在釋翅瘦難陀短佛四指比丘遙見謂佛奉迎至乃知非各懷慚愧佛制難陀著黑衣六群與佛等量或過量作比丘舉過佛因制戒若比丘與如來等量作衣或過量作衣波逸提是中如來衣量者長佛九磔手廣六磔手是謂如來衣量若廣長應量互不應量並犯餘自作教他尼作並如上不犯者從他得成衣裁割如量若疊作兩重者無犯諸大德我已說九十波逸提法今問諸大德是中清淨不三說諸大德是中清淨默然故是事如是持諸大德是四波羅提提舍尼法半月半月說戒經中來一村中取非親尼食戒佛在舍衛世儉穀貴餓死無限蓮華色尼着衣持鉢入城乞食乃至三日並與比丘遂餓在道面掩泥臥俗人譏嫌比丘舉過白佛訶制此戒若比丘入村中從非親里如上所說比丘尼若無病亦如上自手取食二種食亦如上食者是比丘應向餘比丘悔過言大德我犯可訶法所不應為今向大德悔過是名悔過法若自手受咽咽犯比丘尼突吉羅不犯者受親里尼食若有病若置地若使人授若僧伽藍中與若村外與在尼寺中與如是受取不犯二食尼指授食戒佛在舍衛眾多比丘與六群白衣家食時六群尼索羹飯越次與六群比丘言與此羹與此飯比丘舉過白佛因訶制戒若比丘至白衣家內有男有女者是食如上說是中有比丘尼指示與某甲羹與某甲飯是比丘應語彼比丘尼如是言大姊且止須諸比丘食竟若無一比丘語彼比丘尼言大姊且止須諸比丘食竟者是比丘應向餘比丘悔過言大德我犯可訶法所不應為我今向大德悔過是名悔過法若不訶而食咽咽犯尼吉羅不犯者若語言大姊且止須諸比丘食竟若尼自為檀越若檀越設食令尼處分若不故作偏為彼此者不犯三受學家食戒佛在羅閱城居士夫婦俱得見諦無所愛惜乃至身肉供養既多衣食乏盡居士譏嫌比丘舉過佛令白二制斷比丘後富更解便制此戒若先作學家羯磨僧與白二羯磨家者如上若比丘於如是學家先不請若先請者聽往無病聽病比丘取是家食自手受食若置地與若使人與者聽食者是比丘應向餘比丘悔過言大德我犯可訶法所不應為我今向大德悔過是名悔過法若自手受咽咽犯尼突吉羅不犯者若先請若病若置地取若從人受若白二解已受食一切不犯四恐怖蘭若受食戒佛在釋翅瘦尼拘律園城中女人持食供養賊於道路觸嬈比丘以事白佛佛言應語令知便即制戒若比丘在阿蘭若去村五百弓遮摩羅國肘量法故也逈遠有疑恐怖處疑有賊盜恐怖若比丘在如是阿蘭若處住先不語檀越佛言應語諸婦女莫出道路有賊恐怖也若僧伽藍外不受食若已出城應語言莫至僧伽藍中道路有賊恐怖故在僧伽藍內無病若故持食來者聽病人受自手受食若有施主以食置地若教與人食者是比丘應向餘比丘悔過言大德我犯可訶法所不應為我今向大德悔過是名悔過法尼吉羅不犯者若來受教勅聽法自食令授也諸大德我已說四波羅提提舍尼法今問諸大德是中清淨不三說諸大德是中清淨默然故是事如是持諸大德是眾式叉迦羅尼法半月半月說戒經中來一齊整著涅槃僧戒佛在舍衛六群著涅槃僧不齊整故居士譏言如節會戲笑俳說人亦如王大臣比丘舉過佛因訶責制戒當齊整衣不齊相言衣下者繫帶在臍下高者褰齊膝象鼻者垂前一角多羅樹葉者垂前兩角細襵者繞腰襵皺也著涅槃僧若不齊著者故作犯應懺突吉羅以故作故犯非威儀突吉羅若不故作突吉羅比丘尼等四眾並突吉羅乃至下篇成犯相並準此式叉迦羅尼不犯者或臍中生瘡下著若膝󰈷有瘡高著若僧伽藍內若村外若作時若行道者無犯二齊整著三衣戒佛在舍衛六群不齊整著衣長者見譏自言我知正法如是有何正法著衣不齊如俗無異比丘以過白佛因觀三世而制此戒當齊整著三衣式叉迦羅尼不齊中下著者下垂過肘露脇高者過脚󰈷上象鼻者垂前一角多羅葉者垂前兩角後褰高也細襵者襵已安緣不犯者肩臂瘡下著同前開相三反抄白衣舍戒佛在舍衛六群反抄衣行入白衣舍居士譏言無有慚愧如王臣居士種比丘舉過佛訶制戒不得反抄衣或左右反抄衣著肩上也行入白衣舍村落式叉迦羅尼不犯者若脇肋邊有瘡病若僧伽藍內若在道行若作時者四不得反抄衣白衣舍坐式叉迦羅尼五衣纏頸白衣舍戒佛在舍衛六群以衣纏頸入白衣舍居士嫌言如居士長者種比丘舉過佛訶制戒不得衣纏頸總捉衣角著肩上也入白衣舍式叉迦羅尼不犯者或有病肩臂有瘡若僧寺中若村外若作時或在道行者六不得衣纏頸白衣舍坐式叉迦羅尼七覆頭白衣舍戒佛在舍衛六群以衣覆頭入白衣舍居士譏言何有正法覆頭如盜賊比丘聞之舉過佛訶制戒不得覆頭若以樹葉若碎段物若以衣覆故也入白衣舍式叉迦羅尼不犯者或有病若患寒或頭上瘡或命梵二難覆頭而走者八不得覆頭白衣舍坐式叉迦羅尼九跳行白衣舍戒佛在舍衛六群跳行入白衣舍居士譏言不慚入室如似烏雀比丘舉過佛因訶制不得跳行雙脚跳行入白衣舍式叉迦羅尼不犯者有病若為人打若有賊若惡獸若有棘刺度渠塹或度泥而跳過十不得跳行白衣舍坐式叉迦羅尼十一蹲坐白衣舍戒佛在舍衛居士請僧就舍設食六群蹲坐比座手觸却倒露形居士嫌言不慚露形似婆羅門比丘舉過佛因訶制不得白衣舍內坐蹲若在地若床上尻不至地式叉迦羅尼不犯者或時有病尻邊生瘡若有所與若禮若懺悔若受教誡者十二叉腰白衣舍戒佛在舍衛六群叉腰行入白衣舍居士譏言沙門自稱我知正法以手叉腰如人新婚得志憍放比丘舉過佛因訶制不得叉腰匡肘故也行入白衣舍式叉迦羅尼不犯者或有病脇下生瘡若僧伽藍內若村外若作時若道路行者十三不得叉腰以匡肘故妨比座比丘也白衣舍坐式叉迦羅尼十四搖身白衣舍戒佛在舍衛六群搖身入白衣舍居士譏言不慚搖身如王大臣比丘舉過佛因訶制不得搖身行左右戾身趨行也入白衣舍式叉迦羅尼不犯者或病或為人打戾身避杖或惡獸觸或逢擔刺戾身避或度坑搖身過或著衣看齊整者十五不得搖身行白衣舍坐式叉迦羅尼十六掉臂行白衣舍戒佛在舍衛六群掉臂入白衣舍居士譏言不慚掉臂如王長者比丘舉過佛訶而制不得掉臂行垂臂前却而行入白衣舍式叉迦羅尼不犯者或有病為人打舉手遮或惡獸擔刺人來舉手遮或浮渡渠以手招喚伴十七不得掉臂行白衣舍坐式叉迦羅尼十八露身白衣舍戒佛在舍衛六群不好覆身入白衣舍居士譏言所著衣服不好覆身如婆羅門比丘舉告佛因訶制好覆身入白衣舍若在村落身處處露式叉迦羅尼不犯者或有病若被繫若風吹衣離體者十九好覆身白衣舍坐式叉迦羅尼二十顧視白衣舍戒佛在舍衛六群左右顧視入白衣舍居士譏言如盜竊人比丘舉過佛因訶制不得左右顧視若在村落處處看也行入白衣舍式叉迦羅尼不犯者或有病或仰瞻日時節或命梵二難左右處處伺求便道逃走者二十一不得左右顧視白衣舍坐式叉迦羅尼二十二高聲白衣舍戒佛在舍衛六群高聲大喚入白衣舍居士譏言如婆羅門不知慚愧無有正法比丘舉過佛因訶制靜默入白衣舍是中不默者高聲大喚若囑授若高聲施食式叉迦羅尼不犯者或有病若聾不聞須高聲囑授若高聲施食若命梵二難高聲而走者二十三靜默白衣舍坐式叉迦羅尼二十四戲笑白衣舍戒佛在舍衛六群戲笑行入白衣舍居士譏言不慚戲笑如獼猴何有正法比丘舉過佛因訶制不得戲笑露齒而笑行入白衣舍式叉迦羅尼不犯者或有病或脣痛不覆齒或念法歡喜而笑者二十五不得戲笑白衣舍坐式叉迦羅尼二十六不用意受食戒佛在舍衛居士請僧設供六群不用意受食捐棄羹飯居士譏言沙門無厭貪心多受如穀貴時比丘舉過佛因訶制用意受食不用意者棄羹飯食式叉迦羅尼不犯者或時有如是病或鉢小故食時棄飯或還墮案上者二十七溢鉢受食戒佛在舍衛居士請僧六群溢鉢受食捐棄羹飯居士譏言無慚無厭如餓貪多比丘舉過因訶制戒當平鉢不平者溢鉢也受食式叉迦羅尼不犯者或時有病或鉢小或墮案上二十八溢鉢受羹戒佛在舍衛居士設供六群取飯過多不容受羹居士譏言如餓貪食人比丘舉過佛因訶制平鉢受羹溢出流污式叉迦羅尼不犯者或時有病或鉢小墮食案上平等受者二十九不等受食戒佛在舍衛居士設供手自斟酌自下飯已入內取羹還食飯已盡時與羹已復還取飯飯還羹盡譏似餓人比丘舉過因訶制戒當羹飯等食彼不等者飯至羹盡也式叉迦羅尼不犯者或有病若正須羹不須飯須飯亦爾或日時欲過或命梵二難疾食者三十不次受食戒佛在舍衛居士設供手自斟酌六群不次取食居士譏言不厭足譬如猪狗牛驢駱駝烏鳥比丘舉過佛因訶制當以次食彼不次第食者鉢中處處取食食也式叉迦羅尼不犯者或有病或患飯熱挑取冷處若日時欲過若命梵二難疾食也三十一挑鉢中食戒佛在舍衛居士設供手自下食六群受食當挑鉢中令視空相居士譏言不厭受食如牛驢馬駱駝猪狗比丘白佛因訶制戒不得挑鉢中置四邊挑鉢中央至鉢底而食式叉迦羅尼不犯者或有病患食熱開中令冷若日時欲過若命梵二難疾刳中食者三十二為己索食戒佛在舍衛居士設供六群自為索食如飢餓時居士譏言何有正法受取無厭比丘舉過佛因訶制無病有病開自為己索食不得自為己索羹飯式叉迦羅尼不犯者若病若為他他為己若不求而得者三十三飯覆羹戒佛在舍衛居士設供六群受羹居士識次取羹比丘於後以飯覆羹居士譏言受取無厭如飢餓人何有正法比丘舉過佛因訶責制戒不得以飯覆羹更望得式叉迦羅尼不犯者或有病若請食或正須羹有時正須飯者三十四嫌視比座戒佛在舍衛居士設食六群得少比座分多語居士言汝今請僧自恣多少居士有愛報言我等與比丘舉過佛因制戒不得視比座鉢中是中視者誰多誰少食式叉迦羅尼不犯者比座病若眼闇為看得食不得食淨不淨受未受者若自有病開三十五不繫鉢食戒佛在舍衛居士設食六群受已左右顧視不覺比座取鉢藏之比丘白佛因訶制戒當繫鉢想食謂非左右顧視也式叉迦羅尼不犯者或時有病比座眼闇如前方便或看日時或命梵二難欲逃避左右看視者三十六大揣食戒佛在舍衛居士設供六群大揣令口不受居士譏言不知厭足如猪狗駱駝驢牛烏鳥比丘開舉佛因制戒不得大揣飯口不容受式叉迦羅尼不犯者或有病日時欲過命梵二難疾疾食三十七大張口待食戒佛在舍衛居士設供比丘食未至先張口居士譏言不慚無厭如猪狗駱駝牛驢比丘舉過佛因訶制不得大張口待飯食飯揣未至先大張口式叉迦羅尼不犯者或時有如是病或日欲過命梵等難疾疾食者三十八含飯語戒佛在舍衛居士設食六群含飯語居士譏以猪狗駱駝烏鳥為譬比丘舉過佛因訶制不得含飯語飯在口中語不可了令人不解也式叉迦羅尼不犯者或時有病或噎而索水或命梵二難作聲食者三十九揣飯擲口中戒佛在舍衛居士請僧手自斟酌六群揣飯遙擲口中居士譏言不慚無厭如似幻師比丘舉過佛因制戒不得揣飯遙擲口中式叉迦羅尼不犯者有病若被繫縛擲口中而食者四十遺落食戒佛在舍衛居士設食六群手把飯揣齧半食居士譏言受無厭足如猪狗駱駝驢牛烏鳥比丘舉過佛因訶制不得遺落飯食半已入口半在手中式叉迦羅尼不犯者有病噉薄餅焦飯若瓜甘蔗噉菜梨果蒲桃蘂葉心者四十一頰食戒佛在舍衛居士設供六群頰食居士嫌言沙門不知慚愧如獼猴食比丘舉過佛因訶制不得頰飯食令兩頰鼓起如獼猴狀式叉迦羅尼不犯者病日時欲過或命梵難疾疾食者四十二嚼飯作聲戒佛在舍衛居士飯僧六群嚼飯作聲居士譏言如猪狗駱駝牛驢烏鳥比丘舉過佛因訶制不得嚼飯作聲食式叉迦羅尼不犯者有病嚼乾餅及焦飯芉蔗瓜果葡桃胡桃椑桃梨風梨者四十三噏食戒佛在舍衛居士設供六群大噏食居士嫌言無有慚愧食如猪狗駱駝牛驢烏鳥比丘白佛因訶制戒不得大噏飯食張口遙呼噏食式叉迦羅尼不犯者病若口痛若食羹若食乳酪漿酥毘羅漿若苦酒者四十四舐食戒佛在舍衛居士設供六群吐舌舐食居士嫌言無慚愧如猪狗駱駝牛驢烏鳥比丘舉過佛因訶制戒不得舌舐食以舌舐飯揣食式叉迦羅尼不犯者有病或被縛或手有泥及垢膩污舌舐而取四十五振手食戒佛在舍衛居士設供手自斟酌六群振手而食居士譏言無有正法如王大臣比丘舉過佛訶制戒不得振手食式叉迦羅尼不犯者有病或食中有草有蟲或手有不淨振去之或有未受食手觸而污手振去之四十六手把散食戒佛在舍衛居士設供六群手把散飯食居士嫌言食如鷄鳥比丘舉過佛因訶制不得手把散飯食散棄飯也式叉迦羅尼不犯者有病或食中有草有或有不淨污或有未受食捨棄之四十七膩手捉飲器戒佛在舍衛居士設供六群以不淨膩手捉器居士嫌言無法如王大臣比丘舉過佛因訶制戒不得污手捉飲器有膩飯著手也式叉迦羅尼不犯者有病或草上受葉上受洗手受者四十八棄洗鉢水白衣家戒佛在舍衛六群在食家棄洗鉢水飯食狼藉居士譏言多受如餓人比丘舉過佛因制戒不得洗鉢水雜飯水也棄白衣舍內式叉迦羅尼不犯者有病或時合器若澡盤承取水持棄外者四十九大小便生草上戒佛在舍衛六群大小便涕唾生草葉上居士見譏無慚愧如猪狗駱駝牛驢比丘舉過佛因訶制不得生草上大小便涕唾除病以病故不堪避佛言不犯式叉迦羅尼不犯者流墮生草葉上若鳥銜而墮者五十水中大小便涕唾戒佛在舍衛六群水中大小便涕唾居士譏言如猪狗牛驢駱駝比丘舉過佛因制戒不得淨水中大小便涕唾除病式叉迦羅尼不犯者有病或於岸上大小便流墮水中或風吹鳥銜墮者五十一立大小便戒佛在舍衛六群起過居士見嫌言此沙門無有正法立大小便如牛馬猪羊駱駝比丘舉過佛因訶制戒不得立大小便除病以病故不堪蹲也式叉迦羅尼不犯者有病被繫或脚󰈷有垢膩若污泥者五十二與不恭敬人說法戒佛在舍衛六群與不恭敬反抄衣人說法時比丘聞之少欲知慚者舉過佛因訶制戒不得與反抄衣不恭敬人說法除病式叉迦羅尼不犯者或時有如是病若為王王大臣者五十三不得為衣纏頸人說法除病式叉迦羅尼如上五十四不得為覆頭者說法除病式叉迦羅尼如上五十五不得為裹頭者說法除病式叉迦羅尼如上五十六不得為叉腰者說法除病式叉迦羅尼如上五十七不得為著革屣者說法除病式叉迦羅尼如上五十八不得為著木屐者說法除病式叉迦羅尼如上五十九不得為騎乘者說法除病式叉迦羅尼如上六十佛塔中宿戒佛在舍衛六群宿佛塔中有慚愧比丘舉過白佛因而訶制不得佛塔中止宿除為守護故式叉迦羅尼不犯者或有病若為守護故止宿或為強力者所執或命梵難故止宿者六十一藏財物佛塔中戒佛在舍衛六群藏物置佛塔中少欲比丘以過白佛因訶制戒不得藏財物置佛塔中除為堅牢故式叉迦羅尼不犯者或有病若為堅牢故藏著佛塔中或強者所執命梵二難者六十二著革屣入佛塔中戒佛在舍衛六群著革屣入佛塔中有慚比丘以過白佛因訶制戒不得著革屣入佛塔中式叉迦羅尼不犯者或有如是病或為強者所執喚入佛塔中六十三不得手捉革屣入塔中式叉迦羅尼如上六十四不得著革屣繞塔行式叉迦羅尼如上六十五不得著富羅入佛塔中式叉迦羅尼如上六十六不得手捉富羅入佛塔中式叉迦羅尼如上六十七塔下食污地戒佛在舍衛六群塔下坐食已留食及草污地而去以過白佛因制不得坐食又作塔作房若施池井施食眾僧集坐迮聽塔下坐食不應污地也不得塔下坐食留草及食污地式叉迦羅尼不犯者一坐食及不作餘食法比丘病比丘聽或時著脚邊一處出時持棄者六十八擔屍佛塔下過戒佛在舍衛六群擔屍從塔下過護塔神瞋樂學戒者以過白佛因訶而制不得擔死屍從塔下過式叉迦羅尼不犯者或有病或須此道行或為強力者所呼而去六十九不得塔下埋死屍式叉迦羅尼如上七十不得在塔下燒死屍式叉迦羅尼如上七十一不得向塔燒死屍式叉迦羅尼如上七十二不得佛塔四邊燒死屍使臭氣來入式叉迦羅尼如上七十三持死人衣床塔下過戒佛在舍衛六群持死人衣及床從塔下過住處神瞋行頭陀者以過白佛因訶制戒不得持死人衣及床從塔下過除浣染香熏式叉迦羅尼不犯者或時有如是病若糞掃衣比丘浣染香熏已持入者七十四不得佛塔下大小便式叉迦羅尼如上七十五不得向佛塔大小便式叉迦羅尼如上七十六不得繞佛塔四邊大小便使臭氣來入式叉迦羅尼如上七十七不得持佛像至大小便處式叉迦羅尼如上有三事不犯或時有如是病或時道由中過若為強力者所持去並無犯七十八不得在佛塔下嚼楊枝式叉迦羅尼如上七十九不得向佛塔嚼楊枝式叉迦羅尼如上八十不得在佛塔四邊嚼楊枝式叉迦羅尼如上八十一不得在佛塔下涕唾式叉迦羅尼如上八十二不得向佛塔涕唾式叉迦羅尼如上八十三涕唾佛塔邊戒佛在舍衛六群佛塔四邊涕唾比丘舉過佛因訶制不得佛塔四邊涕唾式叉迦羅尼不犯者有病或烏銜或為風吹去者八十四向塔舒脚戒佛在舍衛六群向塔舒脚坐樂學戒者舉過白佛因訶制戒不得向塔舒脚坐式叉迦羅尼不犯者或有病若中間有隔或為強力所持者八十五安佛下房戒佛在拘羅國六群安佛在下房己在上房住行頭陀比丘舉過白佛因訶制戒不得安佛像在下房己在上房住式叉迦羅尼不犯者或有如是病持佛像在下房己在上房住或命梵二難者八十六人坐己立不得為說法除病式叉迦羅尼如上八十七人臥己坐不得為說法除病式叉迦羅尼如上八十八人在座己在非座不得為說法除病式叉迦羅尼如上八十九人在高座己在下座不得為說法除病式叉迦羅尼如上九十人在前行己在後行不得為說法除病式叉迦羅尼如上九十一人在高經行處己在下經行處不應為說法除病式叉迦羅尼如上九十二人在道己在非道不應為說法除病式叉迦羅尼如上九十三携手道行戒佛在舍衛六群携手在道或遮他男女居士譏言無有正法如王大臣豪貴長者比丘舉過佛因制戒不得携手在道行式叉迦羅尼不犯者或時有病或比丘患眼闇須扶接者九十四上樹過人戒佛在舍衛比丘在大樹上受夏安居於樹上大小便神瞋伺便欲斷命根比丘以過白佛因制不得樹上安居及繞樹大小便若先有大小便處聽不得上樹過人除時因緣式叉迦羅尼不犯者或有病或命梵難上過人者九十五擔杖絡囊戒佛在舍衛跋難陀絡囊中盛鉢貫杖頭肩上擔居士謂是官人皆下道避比丘舉過佛因訶制不得絡囊盛鉢貫杖頭著肩上而行式叉迦羅尼不犯者或病或為強力者所逼若被縛若命梵二難者九十六為執杖不恭敬者說法戒佛在舍衛六群為不恭敬者說法諸比丘舉過佛因訶制人持杖不恭敬不應為說法除病式叉迦羅尼不犯者或時有病或為王及大臣者九十七人持劍不應為說法除病式叉迦羅尼如上九十八人持矛不應為說法除病式叉迦羅尼如上九十九人持刀不應為說法除病式叉迦羅尼如上一百人持蓋不應為說法除病式叉迦羅尼如上諸大德我已說眾式叉迦羅尼法今問諸大德是中清淨不三說諸大德是中清淨默然故是事如是持諸大德是七滅諍法半月半月說戒經中來若比丘有諍事起即應除滅佛言諍有四經言諍覓諍犯諍事諍言諍者以現前毘尼多人語二種滅滅也覓諍以現前憶念不癡罪處所四滅滅也犯諍以現前自言治草覆地三滅滅也事諍者以一切滅滅其三種諍各分上中下三品合明九種事諍一種歷上三諍隨分九品應隨現前中三種五種滅上中下品對病說藥應善觀解也應與現前毘尼當與現前毘尼佛在舍衛國時迦留陀夷與六群在河浴迦留陀夷誤著彼衣而去六群比丘後謂彼盜便不現前與滅擯羯磨迦留陀夷以緣白佛便訶責已因制此法有三種現前法毘尼人也有五種現前法毘尼人僧界也云何法現前所持法滅諍者是云何毘尼現前所持毘尼滅諍者是云何人現前言議往反者是云何僧現前應來者來應與欲者與欲得訶人不訶者是云何界現前唱羯磨作制限者是此現前法通一切羯磨若別人對首心念三種現前即得若四人五人已上僧法若作羯磨必須五法現前以羯磨所起必在作法界故唯除結界自然界中也應與憶念毘尼當與憶念毘尼佛在王舍城時沓婆摩羅子為僧知事六群中得惡房臥具惡請處起瞋謗言有愛恚怖癡遂以婬事誣謗親於眾中佛問虛實彼言我從生來乃至夢中不婬況於覺寤比丘以事詰問六群便言沓婆清淨無如是事佛言沓婆無著人不故犯戒應白四羯磨與憶念法也應與不癡毘尼當與不癡毘尼佛在王舍城時難提比丘得顛狂病行來出入不順威儀多犯眾罪比丘詰問便言癡時造罪病差不作以事白佛佛言三種狂癡一者常憶說戒常來二者不憶說戒不來三者或憶或來或不來此人應白四與不癡羯磨證知病時造過差後不造應僧清淨得足數故制應與自言治當與自言治佛在瞻波國白月十五日僧說戒時佛在眾坐默不說戒初夜已過阿難請說佛言欲令如來於不淨眾中說戒者無此理也中夜後夜請答亦爾時大目連即以天眼觀犯戒者去佛不遠內懷腐爛外現完淨即手牽出來白佛言眾已清淨應得說戒佛言自今已後不應為取自言治因制此戒應與多人語當與多人語佛在舍衛國時諸比丘於十八事諍不息遂至僧中斷不了以事白佛佛言應與多覓罪相法非法語同一處應差比丘令行舍羅行有三種一者顯露二者覆藏三者耳語若上座標首智人和尚闍梨住如法地應顯露行舍羅若住非法地者作下二法行之若非法語人多彼應作亂起去故此律本云求覓罪相意亦同之應與罪處所當與罪處所佛在釋翅瘦國時象力釋子善能論議得外道切問前後相違僧中亦爾比丘以事白佛佛言僧應白四與彼羯磨治取本罪奪三十五事若伏首本罪者應白四羯磨如法為解故立此法有本為覓罪相者意同如上而次第六滅覓諍上品藥故應與如草布地當與如草布地佛在舍衛國比丘共諍經年難滅以事白佛聽彼此二眾相對共滅應一眾中上座作白言我等行來出入多犯諸罪除遮不至白衣家餘罪共長老作草覆地滅彼一眾中上座亦如上作白已彼此和合罪諍俱滅更不相問如草覆地諸大德我已說七滅諍法今問諸大德是中清淨不三說諸大德是中清淨默然故是事如是持始從四重終此七滅諍八篇之文廣教正宗也皆謂犯略制廣補其行教有當機益諸大德我已說戒經序已說四波羅夷法已說十三僧伽婆尸沙法已說二不定法已說三十尼薩耆波逸提法已說九十波逸提法已說四波羅提提舍尼法已說眾學式叉迦羅尼法已說七滅諍法此是佛所說戒經半月半月說戒經中來此即廣教流通文也恐情疎教故總結以示之若更有餘佛法是中皆共和合應當學此謂略教之別序也創佛利機未勞麁顯直舉綱要聞皆會道忍辱第一道佛說無為最出家惱他人不名為沙門此是毘婆尸如來無所著等正覺說是戒經此賢劫前九十一劫出興于世一百年中常說此偈後方廣說譬如明眼人能避險惡道世有聰明人能遠離諸惡此是尸棄如來無所著等正覺說是戒經此賢劫前三十四劫出興于世八十年中常說此偈後方廣說不謗亦不嫉當奉行於戒飲食知止足常樂在空閑心定樂精進是名諸佛教此是毘葉羅如來無所著等正覺說是戒經此佛出世與前同劫人壽七萬歲七十年前說此略偈後方廣說譬如蜂採華不壞色與香但取其味去比丘出聚然不違戾他事不觀作不作但自觀身行若正若不正此是拘樓孫如來無所著等正覺說是戒經此佛賢劫初佛人壽六萬歲時六十年常說此偈後方廣說心莫作放逸聖法當勤學如是無憂愁心定入涅槃此是拘那含牟尼如來無所著等正覺說是戒經此賢劫中為第二佛人壽四萬歲二十年前常說此偈後方廣說一切惡莫作當奉行諸善自淨其志意是則諸佛教此是迦葉如來無所著等正覺說是戒經此賢劫第三佛人壽二萬歲二十年前說此偈後方廣說善護於口言自淨其志意身莫作諸惡此三業道淨能得如是行是大仙人道此是釋迦牟尼如來無所著等正覺於十二年中為無事僧說是戒經從此已後廣分別說此佛略教即是略之正宗也時接利根無再犯者後因重過佛止不說即以廣略二教付弟子說也諸比丘自有樂法樂沙門者有慚有愧樂學戒者當於中學此謂略教之流通分明人能護戒能得三種樂名譽及利養死得生天上當觀如是處有智應護戒戒淨有智慧便得第一道如過去諸佛及以未來者現在諸世尊能勝一切憂皆共尊敬戒此是諸佛法若有自為身欲求於佛道當尊重正法此是諸佛教七佛為世尊滅除諸結使說是七戒經諸縛得解脫已入於涅槃諸戲永滅盡尊行大仙說聖賢稱譽戒弟子之所行入寂滅涅槃世尊涅槃時興起於大悲集諸比丘眾與如是教戒莫謂我涅槃淨行者無護我今說戒經亦善說毘尼我雖般涅槃當視如世尊此經久住世佛法得熾盛以是熾盛故得入於涅槃若不持此戒如所應布薩喻如日沒時世界皆闇冥當護持此戒如犛牛愛尾和合一處坐如佛之所說我已說戒經眾僧布薩竟我今說戒經所說諸功德施一切眾生皆共成佛道斯文即法護尊者所撰為廣略二教總流通也今余所注述而不作將用塵露山海昭揚遠代同舟所存固其爾矣
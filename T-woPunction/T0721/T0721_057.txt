時夜摩天王牟修樓陀知諸天眾心生厭離復為現化令增厭離化作天眾於華葉中遊戲歌舞諸實天眾本未曾見如是天眾遊戲受樂有無量種無量差別為實天眾得離慢故時實天眾聞諸化天歌樂音聲心生羞恥止不歌舞不能遊戲不受欲樂一心正住觀化天眾見化天眾作無量種歌舞戲笑無量差別無量可愛更無相似可以譬喻時諸化天蓮華葉中歌舞遊戲種種受樂爾時天王牟修樓陀見實天眾心離憍慢善調伏已復於蓮華葉中化天歌舞有一華葉滿中化天忽然墜落墮大池中或有深沒更不復出或有涌出在於水上或如死屍浮在水上或有相抱二俱沈沒皆唱是言救我救我迭互相喚或有相抱發聲大叫或有相抱而便沈沒諸實天眾在大池岸觀諸化天見化天眾退沒亂壞極生怖畏極大愁惱爾時池中一蓮花葉既墮落已復有一蓮華葉化天滿中而復墜落墮大池中或有沈沒或有少力浮在水上發聲大叫或有沈沒不知所在或有死已沒於水下或有死已浮在水上猶如船栰或有叫喚或共天女相抱大叫或為天女兩手急抱而沒水中猶如人間在惡水中船栰壞時人皆沈沒此化天眾住花葉中與葉俱墜清淨水中沒在大池亦復如是爾時復有一蓮華葉化天滿中而復墜落墮大池中如石墮水不復更出爾時復有一蓮華葉多有化天住在其中而復墜落墮大池中迭共相抱皆大叫喚或沒半身久時叫喚然後盡沒如是百百千千有無量種安詳徐墮大池水中猶如沈石令實天眾皆悉見之無量天眾沒已不出爾時復有一蓮華葉滿中化天臨欲墮落發聲大叫如大山崩或如地動或如大海潮波之聲化天墮時出大音聲亦復如是時實天眾在彼岸上聞化天眾如是音聲見如是等諸衰惱事皆生厭離心大恐怖周匝遶池觀此化天心極厭離共相謂言如此之事本所未見有如是等一切天眾極大衰惱昔所未聞昔所未見此大怖畏作是語已或有思惟極生厭離爾時復有一蓮華葉滿中天女而復墜落墮大池中驚怖求哀唱如是言救我救我復相謂言若天放逸則得如是衰惱殃禍墜落退沒互相告已時諸實天心得調伏皆生厭離不行放逸心得隨順時夜摩天王牟修樓陀見實天眾心調伏已為利益他自隱其身入蓮花臺共諸調伏不放逸天入蓮華臺令實天眾不見天王王及天眾第一善心為利天眾皆共入於蓮花臺中餘實天眾不見其身觀諸實天作如是念彼天云何為調伏不為離慢不爾時天王知諸天眾心善調伏乃至心中不念放逸皆生怖畏今正是時應為說法而攝取之知此事已於大池中大蓮華內復作變化令生怖畏化作蓮華有無量葉及諸化天在蓮華葉墜於大池墮於水時出無量種怖畏之聲而復化作無量天眾死屍狼藉夜摩天王牟修樓陀心自思惟如是天眾極大怖畏或當馳走奔於餘地即復化現令其不去唯觀化天轉轉復生大厭離心如是一切種種化現皆悉作已與其天眾入花臺中復更觀察遍觀察已第一悲心為利天眾出蓮花臺共諸天眾出華臺已即攝神力化事皆滅安慰天眾作如是言若天放逸一切皆當得此衰惱一切怖畏放逸為本不放逸天則不怖畏不得衰惱爾時天王牟修樓陀為諸天眾以偈頌曰愚癡樂放逸常受諸苦惱若離放逸者則得常安樂一切諸苦樹放逸為根本是故欲離苦應當捨放逸爾時實天見夜摩天王牟修樓陀心皆安隱歡喜馳趣夜摩天王共相謂言我今得主夜摩天王今者坐於大蓮華臺天眾圍遶能救護我能攝受我如是各各共籌量已一切皆走向大蓮華上蓮花臺牟修樓陀天王住處師子之座與蓮華臺二俱同色夜摩天王共餘天眾住華臺中天眾到已白天王言誰令天眾如是破壞如是衰惱如是墜墮沈沒水中唱聲叫喚誰能如是與諸天眾種種苦惱爾時天王牟修樓陀告天眾曰此放逸過一切眾生必定皆有汝等天眾皆悉未知爾時天主牟修樓陀為諸天眾以偈頌曰一切諸眾生皆悉不能破一切諸業行無有能勝者能令諸世間一切皆失壞以有如是力是故名為死彼能壞世間能破陰界入死王從此世將至未來世無力能抵捍無有能救者唯有法能救是故法名救命速不久停壯色亦如是死來甚迅速不應生放逸一切眾生樂皆為無常壞命為死所滅不應樂放逸若善業盡時必至三惡趣既知如是過不應樂放逸世間屬無常皆有三毒刺有生故有死不應樂放逸死能破壞命老能令衰變病能壞安隱不應樂放逸業繩縛眾生心依繩閣道流轉三有中不應樂放逸樂者必受苦苦者苦轉勝公夫為妻子不應樂放逸母亦為妻室妻亦為怨家此等輪轉行不應樂放逸於園林山谷天女眾圍遶世間皆當盡不應樂放逸一切天受樂皆當歸破壞虛妄不可信不應樂放逸有生皆是苦是老死之器決定必當得不應樂放逸諸根難調伏無有能調者一切樂皆盡不應樂放逸少年必當老諸欲猶如夢是故有智者不應樂放逸猶如芭蕉葉如電不久住一切皆破壞不應樂放逸諸根難調伏樂著諸境界唯有智慧者能住自境界如是天王牟修樓陀以諸天眾心得厭離為利益他說如是偈爾時天王牟修樓陀復為天眾說放逸過作如是言汝等天眾云何沒在放逸闇中不見大惡不見大畏汝等皆見如是等天以放逸故皆悉破壞歸於死滅無能救者彼諸天眾一切樂具皆悉勝汝色量形貌富樂光明天女歌詠舞戲皆勝汝等現見彼諸天眾以放逸故一切磨滅汝等天眾皆應思惟遠離放逸一切世間惡龍池中放逸池中境界惡龍最為大惡諸風火惡中放逸之火與憶念風最為甚惡一切闇聚無量時集無始來集放逸闇聚最為闇冥一切求便諸惡怨中放逸大怨求境界便最為大惡諸利刀中放逸利刀最為傷害墮惡道刀一切大惡毒蛇之中放逸毒蛇貪欲之毒能殺一切愚癡眾生毒中最惡一切怨家詐親善中放逸怨家詐現親善最為大惡以起一切親故愛故一切杻械枷鎖及以繩索繫縛之中放逸繫縛最為堅固過堅難故一切曠野無水無樹無果無蔭無量眾生於中遭苦諸曠野中放逸曠野最為大惡以離樂水離善人樹離持戒蔭能與世間一切眾生無量苦惱一切不實虛妄見中妄見為實如旋火輪乾闥婆城鹿愛炎中放逸虛妄最為不實境界樂動不停不住無有如實唯虛妄見如旋火輪乾闥婆城鹿愛炎中放逸最為虛妄不實一切嶮岸顛墜之中放逸嶮岸最為可畏必定當墮大惡道故汝等天眾當知如是一切五道所攝眾生以放逸故三趣眾生行惡業故墮大惡道是故一切畏苦惱者應當勤心捨離放逸此放逸者一切苦本爾時天王牟修樓陀為諸天眾以偈頌曰不放逸得脫放逸常受苦放逸不放逸已略說其相如是天王牟修樓陀調伏諸天為說正道時諸天眾一心諦聽心調伏故折伏諸根諸根寂靜夜摩天王牟修樓陀於蓮花臺坐師子座時諸天眾白天王言願為我說畢竟利益畢竟安樂令我得此畢竟利益畢竟安樂我云何行爾時天王告諸天曰有佛世尊具一切智解脫之師一切諸過皆悉解脫一切功德皆悉具足於一切眾生中最為殊勝若能歸依則能斷除汝等苦惱佛無放逸汝當歸依能救汝等無量無邊生死怖畏爾時天眾聞天王教一切胡跪及諸天女生敬重心攝伏諸根於佛世尊生敬重心合掌頂禮受三歸依一切天眾以誠實心歸依佛歸依法歸依僧以善淨心毀呰放逸誠心悔過以見化天有無量種衰惱滅壞不能堪忍無量苦惱爾時天主牟修樓陀見諸天眾心生厭離復為化現無量神通於須臾間能示一身以為千身於千身中現百千身於須臾間於一形相現於無量種種形相於須臾間飛昇虛空種種妙寶嚴飾其身種種形服於須臾間沒於水中現一千頭種種寶冠種種寶印莊嚴其臂其身光明勝於千日於須臾間化作大山園林具足在園林中一切天眾之所圍遶天眾皆見或見在於大蓮華中無量百千光明天女之所圍遶是諸天女身出光明時實天眾皆不能觀天王之身及天女眾爾時天王牟修樓陀復現神通為令天眾離放逸故從其口中出於百千諸天大眾或有坐於七寶宮殿種種妙寶光明之身種種容服共諸天女莊嚴端正詠天歌音以為圍遶一切皆從牟修樓陀天王口出或有坐於蓮花之中如蜂歌音飲於天酒香味相應共諸天女或百或千以天衣鬘而為莊嚴身出光明皆從天王口中而出時牟修樓陀復現神通從口而出或有天眾乘七寶鳥遊戲歌詠五樂音聲共諸天女歡娛受樂從於天王口中而出天之莊嚴不得為比光明功德皆悉具足爾時天王牟修樓陀復以神力從其口中化天踊出坐於拘婆羅耶中作天伎樂出妙音聲諸天女眾之所圍遶皆飲天酒歌頌戲笑共諸天女或百或千或億百千不可喻色殊勝天女而為圍遶種種遊戲天園林中遊行空中而行道路歌頌音聲勝於實天足一百倍歌音色樂種種功德皆悉具足令天眾聞時實天眾未曾見此希有之事見已皆生希有之心或生歡喜或有生疑作是思惟此天云何從於天王口中而出甚為希有時實天眾如是思惟或共論說不知云何爾時天王牟修樓陀復現神通從其口中出化仙人種種容貌或有長髮或作螺髻或有身著樹皮之衣或有手中執持澡瓶或著天衣華鬘莊嚴或著黑色鹿皮之衣有如是等種種色貌諸大仙人從口中出或百或千出已住於虛空之中而說偈言一切眾生心如幻法不住一切必歸死有中莫放逸一切可愛中愛心轉增長終必歸破壞有中莫放逸有中更無處有生而不滅一切樂皆畏有中莫放逸一切所見中謂五欲可愛一切皆如夢有中莫放逸喜愛難調伏常為眾生怨速將入地獄有中莫放逸雖數受欲樂得已而復失必當皆壞滅有中莫放逸初中後不善能壞於世間業鎖所繫縛猶如鉤釣魚雖種種方便欲斷於業鎖一切天非天不能斷業鎖生死鎖極長首尾不可見是愛甚堅牢以縛愚癡人我及餘天眾若人阿修羅一切皆無常癡盲不能見業身遍一切常流轉諸有一切愛縛心智慧乃能斷從於愛水中生於五鑽燧覺觀風力故為時火所燒愚癡無智慧貪苦中妄樂迷故顛倒取流轉五道中喜樂於妻子及種種富樂常保此妄樂為死王將去如虎狼殺鹿害之不疲厭死王大勢力殺害亦如是一切諸有中無量多種苦為癡所迷惑而心不疲惓若人依止惡不名自愛身既不自愛身世間更何愛如是天王牟修樓陀從口所出變化仙人為實天眾除放逸故說如此偈畢竟利益爾時天王牟修樓陀復為利益神通變化從其胸中示現踊出大蓮花池甚可愛樂其池多有鵝鴨鴛鴦而為莊嚴第一清淨八功德水其蓮華池有百千億七寶蓮華以覆其上其花香氣滿百由旬其蓮華臺王在其上種種妙寶莊嚴天冠種種光明種種寶衣莊嚴其身種種寶印莊嚴其臂種種婇女而為圍遶坐師子座其諸婇女手執白拂侍立左右復有諸人讚歎王言勝妙增上猶如帝釋第二天王有如是等百千化王夜摩天王以憐愍心利益他故為令一切諸實天眾離放逸故化作帝釋轉輪聖王及餘無量百千諸王爾時天王牟修樓陀為利益故復示變化從其臍中出大蓮華廣百由旬百千億葉七寶蓮華種種寶葉多有眾蜂出歌詠音聞者心悅見之愛樂夜摩天王從其臍中所化蓮華其蓮華莖長五千由旬毘琉璃莖金剛間錯青因陀寶所共集成而以莊嚴勝天虹色甚可愛樂大蓮華內有諸化人種種衣服莊嚴其身第一勝樂執犁耕地而說偈言一切犁地者心皆希望果癡心希利故不覺當有死愚者希利心念念常增長而不覺諸行念念歸滅盡老罰時欲至能令少壯盡病苦若來至能壞於安隱此三種惡罰破壞天非天速來時欲至愚者不覺知天龍阿修羅揵闥緊那羅羅剎毘舍闍皆為老死壞能令貪愛者捨離於親里癡愛相繫縛輪轉於諸有子孫及子孫如是種子等人為愛所誑一切皆當失如是化人為利益他說如此偈時實天眾聞是偈已心念思惟於境界中不多愛樂爾時天王牟修樓陀為利天眾復作現化於其一切身分之中種種莊嚴種種容貌種種寶冠無量種色無量種形無量種相天乾闥婆若人若龍阿修羅等各以自法衣服莊嚴從天王身毛孔中出各如本色如其形相如其自法自共婇女歌舞嬉笑娛樂受樂天王受樂與人相似富樂歡悅自相愛樂歌舞嬉笑歡娛受樂復有諸龍種種莊嚴或有一頭或有二頭乃至七頭有種種色種種形相勝妙寶冠莊嚴其首種種音聲歌詠遊戲生歡喜心娛樂受樂如是勇健羅睺阿修羅等皆盡化出天帝釋樂減夜摩天共諸婇女圍遶供養第一莊嚴阿修羅女圍遶供養五樂音聲聞之可愛阿修羅王住在宮殿從於天王牟修樓陀身分而出受第一樂又復化現欝單曰人住雲鬘等十大山中富樂自在少減第二三十三天園林花池多有種種諸飲食河種種歌舞遊戲受樂從於天王牟修樓陀身中而出復化瞿耶尼人自樂成就歡喜遊戲亦復如是時實天眾見如是等無量種類無量差別夜摩天王成就如是第一神通為除放逸勝利益故作如是化非不利益令放逸天現見無常心則柔軟是故示化種種具足先示欲味後示其過令其厭欲以是因緣夜摩天王為實天眾示化欲味受種種樂歌舞遊戲衣服莊嚴飲食婇女親近供養五根受樂如心所念具足皆得是名欲味云何欲過若得欲已心生愛樂求之不得共他而有非獨屬己愛別離苦無量種苦為強力者之所侵奪復有五種強力所奪所謂王賊水火怨家復有餘苦常為怨侵常畏他奪守護怖畏或心憂愁死生貪樂身心常苦如是欲過終至於死有無量種衰惱諸苦愚癡之人於此欲過衰惱苦中不生厭離復有欲過有何等過為欲因緣母子鬪諍住不同處一切皆由欲因緣故若兄弟鬪諍互相憎嫉若打若縛一切皆由欲因緣故是為欲過若王者共諍無量國土互相攻伐互相打縛若殺若害加種種苦一切皆由欲因緣故是為欲過是故當知皆由於欲繫縛一切在於生死爾時天王牟修樓陀為實天眾化作如是無量差別人中欲過王者共諍無量方便及以餘人以欲因緣入於海中若共鬪諍若繫若縛憂悲苦惱怖畏鬪諍不饒益事一切皆由欲因緣故一切人中皆因欲過不得安隱云何天中因於欲過所謂諸天共阿修羅鬪戰相壞一切皆由欲因緣故若阿修羅共天鬪諍亦復如是由欲因緣有如是等是為欲過以此因緣牟修樓陀夜摩天王為實天眾除放逸故示如是化若諸龍等共龍鬪諍國土失壞震雷放雹一切皆由欲因緣故若諸畜生互共鬪諍殺縛捕得一切皆由欲因緣故是名欲過於鬼神中以食因緣或欲因緣互相撲打以刀相斫一切皆由欲因緣故是為欲過以此因緣夜摩天王為實天眾除放逸故示如是化於地獄中互相燒打互相殺害受諸苦惱於人中時由欲因緣造作惡業鬪諍憎嫉以其念本女色因緣共相憎嫉以是惡業墮地獄中身體裂壞如是地獄皆由欲過以此因緣夜摩天王為實天眾捨離欲故示如是化遍於五道示欲過患令厭生死示於人中所有欲味一切皆失夜摩天王為示天眾欲味欲過化作蓮花百葉墮落破壞磨滅復廣示現天人之過既示過已復示出離解脫種子利益安樂諸天眾故夜摩天王復為饒益諸天眾故示於欲過何以故聞異欲過則於生死生厭離心以異見故以此因緣為諸天眾復示欲過若天若龍阿修羅等示欲味已復示欲過於退沒時得諸衰惱是諸天人龍阿修羅於一切處受無量種諸欲樂已至於退時隨諸天等所應受者皆悉示其種種退法所謂高山嶮峻崖岸有無量種師子虎豹野狐猪兔牛驢象馬駱駝猫牛失收摩羅魚摩伽羅魚龜黿之屬或有一頭或有二頭或復多頭口中含土手中執火復有遍身煙焰俱起或有雨火或有放於金剛惡雹遍眾多處其聲虓呴甚可怖畏如一百山同時俱崩無量種類身色黤黮頭如大山色相可畏舉身髦髮焰火熾然或有百臂或有千臂於其手中或有執羂或執刀杖或執金剛見者大怖滿大山谷如是等眾從大山出走趣化天奮目大怒眼赤如血從其口中出諸火焰黃赤朱紫無量種色如黑雲中電光亂起復化死王閻羅伺命色貌可畏走向化天手捉赤繩及諸器仗所執器仗頭皆火然發大惡聲猶如震雷其身熾然滿十由旬或有伺命有一百眼或四百眼乃至千眼眼皆焰出青赤黃鴿種種雜色其火熾然至於十里種種相貌一切眾生之所怖畏醜陋可惡從化山中虓呴而出凸腹下垂脇如山谷頭如山峯或有縮咽入兩肩中或有長髮髮皆直竪咽火焰起或有長爪火焰熾然或有身毛焰然火起或有遍體大火猛熾如燒大山皆從大力化山中出放金剛雹復有死王閻羅伺命其頭狀如烏鷲鵄雕野干狐狗駱駝之面遍身火熾惡蟲覆身以怖天眾從於大黑化山中出一切疾走猶如猛風吹大黑雲熾電俱起走趣化天爾時死王閻羅伺命漸近化天捉得化天焰火鐵繩返縛其手縛已牽挽爾時化天見餘化天身被繫縛極大怖畏各各散走時死王使尋逐捉之舉置頭上昇空而去不復可見過眼境界虓呴之聲甚可怖畏或有伺命捉得化天以焰鐵繩而繫其頸入地而去復有死王閻羅伺命捉餘化天擲著水中訽㖑唱叫㖑諸化天其身不沒住在水上為諸化天而說偈言愚癡憍慢心為放逸所使樂時既已過今當就死苦無量境界林惡毒滿其中愛牙甚廣大求善應捨離不作眾善業而常癡放逸死時既已到竟為何所作沒在愛水中不能度眾苦以沒生死故永無有安樂一切有生者死常隨其後云何愚癡人而樂放逸行難知不可遮常有大勢力是大力死軍世間不覺知非是鬪戰力無方能捨離眾生放逸故不覺死怨至死使有二種遍行於世間謂老病衰壞愚癡不覺知如是死王閻羅王伺命說此偈頌呵責天眾百返千返加諸苦惱時實天眾見衰惱已得離一切放逸之心受三歸依時夜摩天王知諸天眾心已調伏復示變化令實天眾心得厭離是等化王所著天冠一切欲具皆從天王牟修樓陀身中而出共諸婇女隨順供養如前所說上色具足復為衰老之所毀壞髮白面皺遍身脈現柱杖而行羸瘦憔悴一切諸業皆不能作依他而行為諸愚人輕弄戲笑上氣不樂諸根變熟一切力盡眾所輕賤行步數倒死時將至近池而行身極羸瘦依他扶侍身色醜惡行於池側未經幾時身中多有種種病起所謂熱病下痢欬瘶盛氣噎病脈腫疽瘡癩病垂近死地身大穢惡是大惡病不可療治死相已現其王具嬰如是諸病得如是等極大苦惱然後命終既死之後膖脹臭爛多有無量百千種蟲時諸天眾見此死屍復有雕鷲諸惡貪鳥從山飛來取諸死屍而噉食之或有取屍騰空而去時諸天眾見是事已其心厭欲一心正念爾時天王為利天眾復示神化示於羅睺阿修羅王勇健阿修羅王等一切皆在大海水下至夜摩天住天王所去王不遠住在一面大聲叫呼既叫呼已顛墜墮地尋即命終如木如石不動不覺諸阿修羅王諸婇女等見是事已極生苦惱皆悉圍遶叫喚啼哭於啼哭時有鳥飛來取諸死屍猶如木石眾鳥取之不覺不動阿修羅女既啼哭已一切皆死復為雕鷲烏鵄眾鳥競共取之從空而去令諸天眾不復見之夜摩天王為利天眾示化如是啼哭悲泣爾時夜摩天王復化龍王如前所說復示無常或有龍王熱沙所燒猶如焰火如佉陀羅炭入乾草聚是諸龍王熱沙所燒亦復如是復有龍王龍女圍遶為金翅鳥搏撮將去諸龍女眾發聲大叫復有龍王為鋸所解悲聲唱叫怨心相斫互相加害如是化龍為死將去時諸天眾見是事已心極厭離時夜摩天王復化弗婆提人瞿陀尼人無量百千皆悉衰惱及諸女人亦復如是老極須臾皆歸於死既死之後多生諸蟲偃臥於地甚可惡賤時實天眾見此諸事無量差別大惡有過見死苦已皆生厭離互相謂言此諸眾生有苦而死此諸眾生老病死盡終竟不知當詣何處為誰將去一切資具皆悉無常一切諸樂皆雜有過無常不住敗壞之法不可保信一切諸法皆悉破壞無有少樂如是實天互共論說皆生厭離時夜摩天王知諸天眾心生厭離復化丈夫自在離慢決定上生謂欝單曰人少減天福受第一樂復化令作老病身死身既死已無量百千諸蟲噉食其屍若有見者皆生厭惡猶如屎聚夜摩天王為利放逸諸天眾故示如是化欝單曰人爾時天王復作化示令實天見謂中陰有無量有網化中陰有如眾生死以業因緣生於地獄餓鬼畜生人天之中化中陰有令諸天眾皆得現見無量種種心行之業有因緣生無量百千五道生死為諸實天得厭離故於大池中示如是化不可思議希有之化無等無比令天現見於池水中具見一切五道眾生以業煩惱因緣力故流轉而行從一道死復生一道輪轉生死無救無歸無有伴侶輪轉諸有輪迴地獄餓鬼畜生及以人天令實天眾見於種種生中陰有見已驚怖極生厭離復見夜摩諸天中陰之身見夜摩天以業盡故從天退墮悔火所燒貪放逸故天身則滅中陰身生足上頭下如印中陰以惡業故生地獄陰見生死業故極大怖畏共相謂言是業因緣甚大戲弄夜摩天眾時實天眾見是事已生厭離心是名見地獄中陰非生有陰牟修樓陀示如是化以何義故不示生陰以天心軟不能堪忍若見生陰不可譬喻不可說苦即失身命是故示化不示生陰是名實天觀夜摩天退欲入地獄中陰之身時夜摩天王復以希有神化中陰示夜摩天放逸過惡之所傷害以業盡故欲墮餓鬼足上頭下如印相似業繩所牽隨所作業如是成熟時實天眾復見如是第二中陰復次第三見化中陰如夜摩天復為放逸之所傷害業盡還退惡業所縛欲墮畜生足上頭下如是中陰如印所印生畜生中無量種類相似中陰是名第三道中陰有相見之怖畏復生厭離驚愕惶怖互相觀視以偈頌曰微細難解知遍行一切處是業使眾生流轉於諸趣若人謗賢聖好行邪見業不信於業果死則入地獄若人內懷惡以法諂誑人世間所不愛死則入地獄若人著欲樂常行於惡業以樂誑其心死則入地獄若得畢竟樂乃得名安隱若樂有苦報是不名為樂放逸諸天眾退失夜摩天若法具足者智者所讚歎遊戲園林中樂見諸天女欲境無厭足以是故退沒以樂增長故渴愛轉增長智慧人所說斷愛為第一我見世中陰今生大厭離誰當救護我令我得解脫時諸天眾見如是等種種中陰生厭離心時夜摩天王牟修樓陀知諸天眾心調伏已皆滅化天示以自身寂滅莊嚴諸天見之其心安隱往詣天王到已圍遶住在一面心生敬重歡喜踊躍作如是念我今得主時實天眾見無量惡皆生厭離
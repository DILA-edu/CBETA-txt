瑜伽本經都十萬偈有十八會初會經名一切如來真實攝其經說五部佛部金剛部寶部蓮花部羯磨部彼五部主各有四菩薩以為眷屬前右左背而安列四內供養各屬四部次第應知四外供養亦屬四部四門鉤索鎖鈴四部次第應知又有四方賢劫中十六大菩薩表賢劫中一切菩薩又外有五類天一一類有四天總有二十天并妃后復有五類成二十五類者上界四天住虛空四天遊虛空四天地居有四天居地底四天瑜伽部曼茶羅有四一金剛界二降三世三遍調伏四一切義成就此四曼茶羅表毘盧遮那佛內四智菩薩謂金剛灌頂蓮花羯磨為四智又四智謂大圓鏡平等性妙觀察成所作為四智矣又一一曼茶羅建立六曼茶羅所謂大曼茶羅三昧耶曼茶羅法曼茶羅羯磨曼茶羅四印曼茶羅一印曼茶羅唯降三世曼茶羅具十曼茶羅餘皆具六曼茶羅一切印契一切法要以四智印攝盡大智印以五相成本尊瑜伽三昧耶印法智印羯磨智印又瑜伽中四種眼熾盛眼忿怒眼慈悲眼又一切如來教集瑜伽中一百二十種護摩依二十五種爐於護摩爐中契印幖幟各異所求迅速成辦世間出世間成就果報諸會浩汗文義稍多恐文繁且略指方隅依毘盧遮那成道經大本十萬偈可有三百卷經唐國所譯略本七卷此經中說一百六十心十緣生句及五輪地輪水輪火輪風輪空輪也此經中二種修行菩提心以為因大悲以為根本方便為究竟依勝義世俗二諦若依勝義修行建立法身曼茶羅是故此經中說先稱虛空中曼茶羅是故觀本尊法身遠離形色猶如虛空住如是三摩地若依世俗諦修行依四輪以為曼茶羅本尊聖者若黃色住地輪曼茶羅聖者若白色住水輪曼茶羅聖者若赤色住火輪曼茶羅聖者若青若黑住風輪曼茶羅大曼茶羅安於八葉蓮花臺五佛四菩薩安於臺葉中曼茶羅外又有三種曼茶羅一者一切如來曼茶羅二者釋迦牟尼曼茶羅三者文殊師利曼茶羅此曼茶羅名為大悲胎藏曼茶羅若弟子受灌頂法小曼茶羅極微妙委曲餘部所不代此中修行供養兼存二種法謂事與理為二也此經中護摩火天有四十種就中一十二種火為最勝爐形及木有乳果類苦練所用各不同東西南北祈願各殊內外護摩亦依五輪求四種事速疾成就息災增益降伏敬愛所請火天各各不同寂靜熙怡忿怒喜怒次第應知若蘇悉地經教中依三部所謂佛部蓮花部種類甚多金剛部金剛薩埵等變化無量有三種三昧耶佛部蓮花部金剛部有三部心真言爾那爾迦阿嚧力嚩日囉地叨部主有三種金輪王佛頂佛部主蓮花部主馬頭觀自在金剛部主三世勝金剛三種部母佛部佛眼以為部母蓮花部白衣觀自在以為部母金剛部忙麼鷄菩薩以為部母三種明妃佛部無能勝菩薩以為明妃蓮花部多羅菩薩以為明妃金剛部金剛孫那利菩薩以為明妃三種忿怒不動尊佛部忿怒忿怒鉤蓮花部忿怒軍茶利金剛部忿怒有四種界金剛橛地界金剛牆八方界金剛網上方界密縫阿三莽儗儞界又有四種界結護曼茶羅金剛索護東方金剛幢幡護西方金剛迦利護南方金剛峯護北方又大界名商羯羅設佛頂護輪王等隣近不被障礙此經中修真言者成就世間悉地依時依處時者謂三時處謂本尊像前有供養五種除閼伽一者塗香二者花鬘三者燒香四者飲食五者燈明白黃黑赤隨息災增益降伏敬愛所求應知成就者十八種物隨身廣如經說三時澡浴三時換衣一月分為四時從月生一日至八日應作息災從九日至十五日應作增益從十六日至二十三日應作降伏從二十四日至月盡日為敬愛法𪌘呬耶經亦同蘇悉地說分布曼茶羅及絣地法此經中極微細不可具錄又八方其護持帝王營從兵法五天竺國深敬信佛法於帝王可傳蘇婆呼童子經此經中說辦求成就人護摩杵金銀銅鐵石水精佉陀羅木等無量種各不同杵五股三股一股長十六指為上十二指為中八指為下乃至一指節者為下此經中說不持金剛杵念誦者無由得成就金剛鈴者是般若波羅蜜義金剛杵者是菩提心義能壞斷常二邊契合中道有十六菩薩位亦表十六空為中道兩邊各有五股五佛五智義亦表十波羅蜜能摧十種煩惱成十種真如便證十地證金剛三摩地獲金剛智坐金剛座亦是一切智智亦名如來自覺聖智若不修此三摩地智得成佛者無有是處恐文繁不能廣述若廣釋窮劫不可說盡怚唎三昧耶經同毘盧遮那集會所有聖眾修行教法自性成就此教中修行者但住菩提心大悲志願不捨無盡眾生界所不應事不可建不可食若為者犯三摩耶此經中說誦大輪金剛真言不染諸愆過以為方便現生一切真言速疾成就此經中不動尊等四十二如來僮僕使者若修真言行菩薩堅持菩提心我等承事供養擁護食彼修行者殘食彼等至無上菩提諸有作障者毘那夜迦不得其便速證無上菩提
序曰四明法師之言云如來昔於大通之時覆講法華與無邊眾生作一乘之因矣以由中間退大樂五塵如來大悲恐其墮苦於是更以小乘而為救拔或用衍三而為導引如此大小種種成熟堪於今世悟入佛乘是故如來為此一事出現於世然其機發復少差殊故於一代而分五時有機堪能直入於實者嚴於華頓談別圓被二種機者此機從始即見勝相若其中間習小深者雖於今世入一佛乘而於小先熟故為此機示現劣身初說三藏諸味調熟來至法華方開佛慧此機於始唯見劣身故天台師曰小機則示三藏佛身說法大機應以舍那佛身說法是故降神母胎即示兩相故然華嚴頓後方施小化譬如窮子急追不至徐語方來前頓後漸其義已成今那忽云降神母胎即示兩相須知諸文所論初頓後漸蓋是化緣施設之語今此所說大小雙應終歸一乘方盡鑑機始末之事如方便品思無大機念欲息化諸佛勸諭方施小乘次文却云無量劫來讚涅槃法生死永盡我常是說是故思機然後施小此等之說皆是儀式不可據此以難今文預鑑群機原始要終度物之意也今觀二聖師所論則知如來出興秖一八相自大機而觀之則始終無改無非華嚴自小機而觀之則遊化鹿苑諸教次第謂之舍那謂之釋迦一體而兩名由機有不同耳然則大小二始頓漸兩說五時施化一乘會歸是皆如來隨順機宜善巧方便令入佛慧之道今故得以述之菩薩從兜率天將降神時有十佛剎微塵數菩薩皆與菩薩同願同行乃至普賢神通行願悉皆同等又以神通普現兜率天宮一一宮中悉現十方一切世界閻浮提內受生影像序曰如來降神母胎雙垂兩應大機則見乘旃檀樓閣小機則見乘六牙白象大小在機而於如來應本未始有動此託胎之相也菩薩已從此沒生於人間淨飯王家乘旃檀樓閣處摩耶夫人胎從兜率下法身眷屬如陰雲籠月共降母胎胎若虛空常宣妙法序曰華嚴云如來住胎現大宮殿示現住兜率乃至般涅槃或見在兜率乃至或見入涅槃此則於住胎一相之中備見八相此荊溪所謂一一相中皆八相故也菩薩於母胎中現大宮殿種種嚴飾而令母身安隱無患住母胎已心恒正念示現在兜率天初生為童子處王宮出家苦行成道轉法輪般涅槃或有見佛種種說法或見在兜率天或見來處母胎或見初生或見出家或見成道或見轉法輪或見入涅槃序曰託胎降生皆所以示同於人法耳至於出入右脇周行七步俾大小兩機所見各殊者斯示現降生之相也夫人攀金園樹枝而生菩薩諸天王眾各持香水共以洗沐初生之時於十方面各行七步序曰華嚴云最後身菩薩欲令著家眾生捨離家法為現自在不屬他故宣揚出家功德勝故此示現出家之意有在於是也又見出家詣道場成等正覺坐師子座序曰華嚴云道場始成者且約大始而言既非本門實成則今此正是迹中之迹耳菩薩於菩提道場始成正覺菩薩言吾三十成道號為釋迦牟尼於寂滅道場坐金剛華王座說法既成道已梵天勸請惟願如來當為眾生廣開甘露說無上法或見菩薩住兜率天入胎出胎成道降魔轉法輪入涅槃述曰自昔依起信論列大乘八相存住胎而沒降魔依四教義列小乘八相存降魔而沒住胎今之所述正稟二文以為綱骨自下兜率至成道降魔皆先大後小以列其相而於轉法輪中則有五時頓漸之義則大小二機又蘊乎中矣妙宗之言曰佛應三土且說同居化有始終須彰八相大機所見八相難思若應小機八種皆劣此之謂也菩薩功行滿足位登一生補處生兜率天名曰聖善為諸天主說補處行期運將至當下作佛即觀五事觀諸眾生皆是我發心已來所成熟者堪受妙法觀此大千界閻浮提迦毘羅國最為處中觀釋迦第一甘蔗聖王之後觀白淨王夫妻真正堪為父母觀摩耶夫人懷抱太子滿足十月生七日已其母命終作此觀已告諸天子我應下生白淨王家棄輪王位出家學道成一切種智轉大法輪廣利天人汝等是時亦當同會諸天子聞各心念言菩薩不久當成正覺時菩薩乘六牙白象發兜率宮放大光明普照十方以四月八日明星出時降神母胎時摩耶夫人眠寤之際見六牙白象騰空而來從右脇入覺已白王為說瑞相王召婆羅門占之曰今此夫人胎中之子必是正覺之瑞若不出家當為輪王夫人日更修行六波羅蜜天獻飲食不樂人間之味時兜率天眾念言菩薩已生淨飯王宮我等亦當下生人間得先聽法於是諸天下生數至九十九億又他化自在天下至四天王上至色界天與其眷屬亦皆下生不可稱計有一天子名曰速往至諸地獄大聲唱言菩薩從兜率天下住母胎汝輩速發誓願求生人間地獄眾生聞此聲已各各相覩復見光明捨地獄身即生人中所有大千世界往昔已來種善根者皆來於此迦毘羅城四面託生菩薩在母胎行住坐臥無所妨礙晨朝為色界諸天說法日中為欲界天晡時為諸鬼神於夜三時亦復如是成熟眾生護明菩薩謂天人金團曰往昔補處菩薩託生之家須具六十種功德三代清淨汝下閻浮為我觀察周昭王元年二十六年夫人懷孕將滿十月其父善覺遣使白王我女懷藏聖胎威德甚大慮產子後女命不久欲迎止嵐毘園中盡父子情王即勅有司備儀禮送至父家時夫人即升寶輿前後導從往藍毘尼園中十月滿足四月八日日初出時夫人見無憂樹花葉茂盛即舉右手欲牽摘之菩薩漸漸從右脇出時樹下生七寶蓮花大如車輪身墮花上自行七步舉右手作獅子吼云我於天人之中最尊最勝時四天王即以天繒接置寶几帝釋執寶蓋梵王持白拂侍立左右難陀兄弟二龍王於虛空中吐清淨水一溫一涼以灌太子身黃金色三十二相放大光明照三千界天龍八部空中作樂歌頌佛德散花亂墜一切天人讚嘆種智速成佛道度脫眾生唯有魔王不安本座於時采女以天繒㲲裹抱太子至夫人所青衣還宮說奇瑞相王即嚴駕四兵導從入園見相殊特喜懼交懷前抱太子置象輿上隨從入城將詣天祠梵釋形像皆起禮足而言曰今此太子天人中尊云何來此欲禮於我群臣歡異即奉太子入王本宮時諸釋同日生五百男王家青衣亦生五百蒼頭王厩象生白子馬生白駒牛羊亦生五色羔犢數各五百宮中五百伏藏自然而出有諸商人入海采寶而還各貢珍奇王召諸婆羅門當為太子作何等名答言太子生時一切寶藏皆悉發出所有諸瑞莫非吉祥當名薩婆悉達時八王亦同日生太子各懷歡喜共制美名王家青衣亦生蒼頭奴名車匿厩生白駒名犍陟王後常使車匿侍從白馬給乘王訪五百聰明相師令占太子相師言若當出家成一切種智若在家者為轉輪王相師又言有一梵仙名阿私陀具足五通在香山中能斷疑惑王思路險非人能到阿私陀遙知王意騰空而來相太子已悲泣而言曰恨我不久命終生無想天不覩佛興不聞經法若有具三十二相或但非處又不明顯此人尚為轉輪聖王今觀太子諸相得所又極明顯法定必成一切德智王聞仙說慮恐出家起三時殿七寶莊嚴城門開閉聞四十里五百婇女宿衛殿宇花果眾鳥流泉浴池光麗心目以悅太子生滿七日其母命終以懷太子功德大故上生忉利時姨母摩訶波闍波提乳養太子如母無異小機所見降生相述曰如來降靈示滅之相記年月者其說紛然今作正義異說兩番以區別之初正義者有六其一周書異記昭王二十四年甲寅歲四月八日有五色光入貫太微遍於西方太史蘇由曰有大聖人生於西方穆王五十二年壬申歲二月十五日旦白虹十二道南北通貫太史扈多曰西方有大聖人終亡之相其二法本內傳摩騰法師對明帝曰佛以甲寅之歲四月八日生此當周昭王二十四年其三魏書沙門曇謨最曰佛以周昭王二十四年四月八日生穆王五十二年二月十五日滅其四南岳願文云佛以甲寅四月八日降生其五輔行云悉達生淨飯王宮當周昭王甲寅之歲其六唐太宗勅尚書劉德威問法琳法師佛降生入滅何故傳述乖亂琳乃論定周昭甲寅生穆王壬申滅次列異說有八石柱銘周桓王乙丑法顯法師傳殷武乙甲午像正記平王戊子南山感通傳天人云夏桀世度律師眾聖點記貞定王甲戌開皇三寶錄王簡棲頭陀寺記皆以為周魯二莊甚至孤山亦作此說其所注四十二章經則取淨名疏云周時佛興星殞如雨蓋準瑞應經所言沸星下侍之事天台秖言佛興未嘗定指周莊雖云如雨乃是借文左傳孤山誤認此語遂作二莊以釋以致淨覺作記妄稱天台正取二莊然荊溪明言昭王甲寅初無二莊之論是知異說自此可息矣若欲會同左傳如雨之說則如文殊般涅槃經云佛滅度後二百五十年文殊至雲山化五百仙人訖還歸本土放大光明遍照世界入於涅槃自昭王至莊王正當二百五十餘年恒星之騐其在此乎又孤山垂裕記依周歷以十一月建子為正言四月即今二月今准因果瑞應本行諸經並云四月八日法本內傳魏書亦皆四月八日三經既非周譯二書亦非周世則知非建子之正明矣蓋自漢武改寅為正至於今日遵而用之則經傳之言四月非為差錯不當遠據周歷改為二月也此大略出翻譯名義今更增益文證以祛昔人之異見云二十七年先是太子生時足行七步口稱獨尊言已便默如諸嬰孩不行不語諸母養育漸至長大二十八年二十九年三十年三十一年王為太子辨象馬牛羊諸車童子玩具舉國人民皆行仁惠五穀豐熟風雲以時皆是太子福德之力又以青衣所生車匿等五百蒼頭給侍太子三十二年太子年七歲王令學書訪國中聰明婆羅門名曰選友起大學堂床榻學具太子問師書有幾種師默不答內懷慚愧禮太子足惟願為說閻浮提書凡有幾種太子答言或有梵書或佉婁書有如是等六十四書諾白王言太子是天人中師云何欲令我教王聞歡喜凡技藝典籍天文地理算數射御皆悉自然知之時王復令釋種忍天教太子兵戎法式為造一苑名曰勒劬太子與五百釋子入苑遊戲學一切典籍四年之中及諸釋種皆悉通達三十三年太子在苑射戲提婆達多射著一雁墮於苑中太子拔箭以酥蜜封瘡達多遣使來言宜速見還太子報言我已攝受此雁自我發菩提心來我皆攝受一切眾生況復此雁而不屬我自此與達多結怨相競三十四年三十五年太子年十歲王訪國中善知射者令教太子師與小弓令射鐵鼓太子更求如是七弓一箭過七鐵鼓射師白王太子自知射藝云何令我為師王大歡喜擊鼓唱令太子七日當出後園欲試武藝提婆達多最先出城時有大象當城門住達多獨前以手搏頭即便躄地於是軍眾次第得過難陀繼至以足指挑象擲著路旁太子出城以手擲象城外還以手接不令傷損象又還蘇時諸人民歎未曾有達多至園最先發射徹三金鼓次至難陀亦徹三鼓太子以弓力弱取王庫內祖王良弓即放一箭徹過七鼓然後入地過大鐵圍山時提婆達多與難陀共相撲戲二人力等無有勝者太子手執二弟躄之於地以慈力故不令傷痛三十六年三十七年三十八年三十九年四十年太子年十五歲王會群臣諸小王仙人婆羅門等皆悉雲集至二月八日以七寶器盛四大海水各各頂戴傳授與王灌太子頂付七寶印立為太子時八國王亦於是日同立太子四十一年太子啟王出遊前至王田息閻浮樹下見諸耕人時淨居天作壤蟲烏隨啄之見已悲愍即便思惟得四禪地王尋太子見在樹下一切樹影悉移唯此樹陰覆太子身如重雲間忽見明月四十二年太子十七歲釋種婆羅門摩訶那摩有女名耶輸陀羅顏色端正智慧過人王即遣使往迎為太子妃太子常修禪觀未嘗與妃有夫婦道太子有三夫人一瞿夷二耶惟檀三鹿野以有三婦為立三時殿殿有二萬婇女四十三年太子白王將遊園林前後導從出城東門時淨居天化作老人頭白背傴見已還宮愁思不樂念言老至如電我豈獨免云何世人而不怖畏他日復從城南門出淨居天化作病人身瘦腹大不能自持太子念言如此病苦云何不畏即回車入宮少時復從城西門出淨居天化為死人四人輿行室家哭送太子語臣優陀夷曰世間乃復有此死苦云何於中而行放逸即勅回車最後出城北門淨居天化作比丘法服持鉢手執錫杖太子問是何人答言我是比丘修學聖道永得無為言已騰虛空去太子牽馬還宮而自念言我先見有老病死苦常恐為此所逼今見比丘開悟我情示解脫路即思惟方便欲求出家四十四年四十五年四十六年四十七年四十八年四十九年五十年太子年二十五歲往父王所作禮白言恩愛集會必有別離唯願聽我出家學道王執其手流淚言曰國未有嗣宜息此意時相師白王太子若不出家過七日後當得轉輪王位王聞益喜於城四門各置千人以為防護王語太子我昔曾聞阿私陀仙說汝畢定不樂處世若生一子不復相違太子即以右手指其妃腹便覺有娠二月七日思求出家身放光明照諸天宮諸天皆知太子出家時至即來禮足白言無量劫來所修行願今正成熟太子答言如汝等語然父王勅內外官屬嚴見防衛欲去無從諸天即以神力令諸官屬悉皆淳臥使無知者耶輸臥中即得三夢一月墮二牙齒落三失右臂覺已具述太子語云月猶在天齒又不落臂復尚存當知此夢虛假非實至於後夜諸天白言內外眷屬皆悉睡臥今正是時太子即令車匿被犍陟來車匿流淚而言曰今非遊觀之時云何中夜而忽索馬即舉聲號泣欲令王宮眷屬覺知以天神力昏臥如故車匿牽馬既至諸天捧馬四足并接車匿帝釋執蓋從北門出其門無聲自然而開行至天曉已三踰闍那諸天事畢忽然不見行至跋伽仙人苦行林中即便下馬語車匿言我既捨國至間靜處汝與犍陟俱可還宮車匿悲泣不能自勝犍陟舐太子足淚落如雨太子即就車匿取七寶劍自剃鬚髮而發願言願共一切斷除煩惱及以習障帝釋接髮而去讚言善哉時淨居天化作獵師身被袈裟太子見已而語之曰汝所著衣是寂靜服云何著此而為罪行我今持此七寶之衣與汝貿易答言善哉即脫寶衣而與獵者自被袈裟時淨居天還復梵身上升虛空於是車匿即牽犍陟嗚噎悲哽緣路而還跋伽仙人遙見太子謂是天神與眾請坐即問問仙人汝等苦行欲何所求答言為欲生天太子又問汝等修諸苦因以求苦報終不離苦言論往復明旦辭去車匿牽犍陟還入宮城具白父王王愛念情深即遣王師大臣尋至仙所仙云已過中路遙見樹下端坐思惟大臣具告王意太子答曰豈不知恩但以生老病死四患為苦耳我今終無返步大臣即留憍陳如等五人密令伺察時太子北度恒河路經王舍城中頻婆娑羅王聞太子至願捨國相奉太子答王今可於身命財修三堅法不應以不堅之法勸獎餘人遂即別去時王告曰若道成日願先見度太子前行至阿羅邏仙人處聞說從得初禪乃至入非想非非想處名為解脫太子知非究竟即與仙別次至迦蘭住處論議問答亦復如是太子調伏二仙人已至伽闍山苦行林中憍陳如等五人住處於泥連禪河側靜坐思惟宜應六年苦行以度眾生天神進食一不肯受天令左右自生麻米日食一麻一米以續精氣端坐六年形體羸瘦寂默一心內思安般一數二隨三止四觀五還六淨遊止三四出入二門微妙神通無分散意太子日食一麻一米或七日一食陳如五人供奉太子遣人白王具說苦相王與姨母及耶輸各嚴五百車資生之物令車匿領送皆悉不受述曰按瑞應因果中本起大論並云十九出家十二遊增一中雜長四阿含出曜經和須密論並云二十九出家當何所從今以如來八十壽除五十說法則定取梵網無相三昧寶藏經等三十成道之言若以三十成道除六年苦行則定取荊溪二十五出家上合寶藏之說若約前後義定則有二事可證一者出家之後六年苦行取成道之歲其數正合二者將出家時指妃腹曰却後六年汝當生子後於成道之年果生羅睺按賢愚經云出家修道六年苦行得一切智未曾有經云太子逃至山澤勤苦六年得佛還國普耀經云父王聞太子得佛以來六年令優陀耶往請云濶別以來十有二年又云佛還國入宮坐羅雲來問訊群臣皆疑太子捐國十有二年何從有子此等經文並約出家六年成佛又經六年還國逆而推之當以二十五為出家之年審矣孤山頌謂五歲遊歷此語無憑神智補注備論異同請以荊溪之言為正五十一年穆王元年二年降天魔三年四年太子心自念言我今修於苦行垂滿六年若以羸身而取道者彼諸外道當言自餓是涅槃因我當受食然後成道即至泥連禪河洗浴身體時彼林外有一牧牛女名難陀婆羅有淨居天來下勸言汝可供養女人聞已大喜即見地中生千葉蓮上有乳糜即取奉上太子呪願受食氣力充足即趣畢鉢羅樹自發願言我坐樹下若道不成要終不起又思惟過去諸佛以草為座成無上道釋提桓因化為凡人執淨軟草至菩薩前問汝何名答名吉祥菩薩喜曰我破不吉以成吉祥乃敷以為座結加趺坐而自誓言不成正覺不起此座佛為太子時出家求道淨飯王父遣釋種五人隨逐給侍憍陳如十力迦葉是母親二人執五欲樂見太子初食麻麥心不忍可即便捨去頞鞞跋提摩訶男俱利此是父親三人執苦行淨太子後知非道捨而受食羹飯酥乳三人謂其狂亂失志亦復捨去時魔王宮殿自然動搖魔王念言瞿曇當成正覺及道未成往壞亂之於是手執弓箭與諸眷屬俱往樹下語菩薩言汝應修轉輪王業捨出家法今若不起我試射汝菩薩怡然不驚不動魔王挽弓放箭停於空中其鏃向下變成蓮華魔王復遣三女白菩薩言仁者至德願侍左右菩薩答言汝植小善得為天身不念無常而作妖媚今便可去吾不相須時三天女變成老姥頭白面皺魔王即以軟語誘言汝若不樂人間我捨天位及五欲具悉持與汝菩薩答言汝先修少施今得為自在天王此福有期要還沈溺非我所須魔曰我之果報是汝所知汝之果報誰復知者菩薩答言唯此地知於時大地六種震動地神涌出而語魔言菩薩昔以頭面髓腦國城妻子象馬珍寶而用布施不可稱計為求無上正真之道是故汝今不應惱亂魔聞怖懼即自思惟我今當更設方便廣集軍眾以力迫脇時諸軍眾忽然來至充滿虛空執戟操劍多頭多目諸惡類形圍遶菩薩四方煙起四海涌沸是諸魔眾各盡威力角目切齒橫飛亂擲菩薩觀之如童子戲空中有神隱身而言菩薩歷劫修習善果欲導眾生汝今云何惱亂導師今日決定樹下成無上道此地乃是過去諸佛金剛之座堪受妙定非汝所摧汝今宜應息憍慢意而奉事之是時魔王聞空中聲即還本宮惡魔波旬將八十億眾欲來壞佛語云汝不急去我擲汝海水佛語波旬汝今先能動此澡瓶然後可能擲我海水時波旬不能令動軍眾壞散波旬長子商主即頂禮菩薩求乞懺悔白言我父無智觸忤大聖願得恕亮述曰諸經云魔波旬在六欲頂別有宮殿今因果經乃指為自在天王如此則當第六天有此兩異蓋是譯者用義之不同也二月七日惡魔退散之時菩薩心淨湛然不動落日停光澄月映徹眾星粲爛天雨妙花作眾技樂以用供養菩薩既降魔已放大光明即便入定思惟真諦悉知過去所造善惡壽命短長一切眾生輪回五道無有真實橫生苦樂明星出時霍然大悟得無上道為最正覺佛成道日斛飯王遣使白淨飯王言貴弟生男王心歡喜語來使云今日大吉是男當字為阿難舉國欣慶又名慶喜是歲耶輸夫人生子名羅睺羅時羅睺羅阿修羅食月因以為名初太子出家之日指妃腹曰却後六年汝當生男至是在胎六年而生述曰大乘開住胎合降魔於成道小乘開降魔合住胎於託胎住胎見起信降魔見四教義此先達之論也今觀大小皆有住胎降魔之文如華嚴云菩薩住母胎已示現出家成道等相此大乘住胎也因果經菩薩在母胎行住坐臥一日六時為諸天鬼神說法此小乘住胎也花嚴離世間品菩薩出家成道降魔轉法輪等妙樂云四佛各有四降魔相此大乘降魔也因果經既降魔已即便入定明星出時得最正覺此小乘降魔也今欲順八相之言且用起信四教義二文開合為證
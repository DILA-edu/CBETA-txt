建隆元年正月甲辰周恭帝遜於位初上受詔北征宿陳橋驛將士推戴擁入京師時太夫人杜氏同王夫人方設齋於定力寺為祈福聞變王夫人懼太夫人曰吾兒平生多奇異人言當極貴何憂也初是後唐明宗於禁中焚香禱天曰臣本夷狄不足以王中原願早生聖人以安天下天成二年二月十六日上降生於洛陽太內甲馬營神光滿室異香不散體被金色三日而變人知其為應明宗禱云讚曰神光金體佛大士之瑞相也開嘉運於五季久阨之年踐大位於四海望治之日而又知興教護法慈臨民物以為社稷靈長之福非佛大士之示生其孰能與於此哉上未仕時過涇州長壽鎮寺沙門知非凡人陰使人圖上容於寺壁後以其寺有御容遂為官所護及在洛陽嘗過長壽寺枕殿砥晝寢僧守嚴見赤蛇出入上鼻上寤嚴問所向上曰欲往澶州見柴太尉未有齎嚴曰貧道有驢可乘以往復贈之錢及見太尉奇之遂留幕府晉開運間宋城有異僧狀如豪俠挾銅彈走草莽上指州地曰不二十年當有帝王由此建號先是民間有得梁誌公銅牌記云有一真人起冀州開口張弓在左邊子子孫孫保永年江南李主名其子曰弘冀吳越錢王諸子皆連弘字期應圖讖及上受禪而宣祖之諱正當之周世宗之廢佛像也疽發於胸而殂時太祖太宗目見之嘗訪神僧麻衣和上曰今毀佛法大非社稷之福麻衣曰豈不聞三武之禍乎又問天下何時定乎曰赤氣已兆辰申間當有真主出興佛法亦大興矣處士陳摶隱居華山閉門臥屢月不起顯德末乘白騾將入東都中道聞太祖即位大笑曰天下自此定矣上始受命默計釋氏何道而歸敬若是其盛嘗微行至相國寺見一僧醉嘔戶外惡罵不可聞上怒之適從旁過為醉僧所抱曰莫惡發將暮矣宜亟歸內上心動乃還密令小璫往覘令取所吐物至則醉僧不見收遺吐至上前視之則真乳香也上嗟歎不已益知敬佛詔以二月十六日聖誕為長春節賜百官宴於相國寺宰相范質製祝聖齋疏云素虹紀瑞表覺帝之下生紺馬效靈應輪王之出世非夫威震四天則不足感自然之寶非夫位尊三界則孰能致希有之祥壽命同百億須彌德澤被三千世界恒沙可算天祿難窮墨海雖乾皇基益固云云是日以慶誕恩詔普度童行八千人讚曰范公以名儒盛德為佐命首相當慶誕祝讚之辭純用佛典以寓歸美其為敬佛重君有見於此論者謂明良慶會海宇統一皆佛大士應世之祥也六月詔諸路寺院經顯德二年當廢未毀者聽存其已毀寺所有佛像許移置存留於是人間所藏銅像稍稍得出讚曰自有佛法以來有道之國未嘗不隆篤佛教以勸天下太祖初見周朝毀像傷之曰令毀佛法大非社稷之福及登大寶亟下興復之詔可謂有道之君必隆佛教十月親征揚州李重進十二月城陷上以其固拒欲盡抗之俄有異僧詣行宮門自稱龍興寺清範表乞恩宥上許之翌日駕幸尋問見殿上一羅漢手擎草表上大寤勅建別殿安其像吳越王錢俶天性敬佛慕阿育王造塔之事用金銅精鋼造八萬四千塔中藏寶篋印心呪經布散部內凡十年而訖功初天台教卷經五代之亂殘毀不全吳越王俶遣使之高麗日本以求之至是高麗遣沙門諦觀持論疏諸文至螺溪謁寂法師一宗教文復還中國螺溪以授寶雲雲以授法智法智大肆講說遂專中興教觀之名二年詔前征李重進凡死於兵者以楊州行宮置建隆寺為薦冥福如唐太宗正觀四年故事詔民間二月至九月漁捕彈射著於令四月上幸相國寺祈雨出內帑設千僧齋已而大雨吳越王俶請延壽禪師主永明寺師日課一百八事學者參問以心為宗以悟為則日暮往別峯行道念佛人聞山中天樂聲吳越王感其專至為作西方莊嚴殿以成其志師以賢首慈恩天台三宗互有同異館其徒之知法者博閱義海更相質難師以心宗之衡以準平之又集大乘經論六十部兩土賢聖三百家之言證成唯心之旨為書百卷名曰宗鏡傳於世三年五月旱上辛相國寺祈雨詔徹樂太官進蔬食已而雨大濟西域于闐國沙門善名七人來詔館於相國寺楚王周行逢據潭州果於殺戮然知事佛度僧齋懺未嘗輟見沙門輒作禮親手行食謂左右曰吾殺人多矣不假佛力何以解怨十一月高昌國遣僧法淵獻辟支佛牙玉器乾德元年螺溪寂法師為義通法師說止觀法門三年滄州沙門道圓遊五天竺往反十八年及還偕于闐使者至京師獻佛舍利貝葉梵經上召見便殿問西土風俗賜紫方袍器幣特進李託奏雄武推官阮紹莊夢雲門禪師令上奏乞開塔有旨韶州守臣開視見師真身如生乃迎赴闕供養逾月遣送還山中勅諡大慈元真宏明禪師四年詔秦涼既通可遣僧往西竺求法時沙門行勤一百五十七人應詔所歷焉耆龜茲迦彌羅等國並賜詔書諭令遣人前導仍各賜裝錢三萬上初詔西川轉運使沈義倫於益州以金銀字寫金剛經進上至是召天清寺沙門崇蘊入內講演樞密使沈義倫事佛長齋夏中危坐以飼蚊或以為苦者曰餓蚊相投豈忍拂去時執政多自陳起第獨義倫乞為母修寺上嗟嘆許之勅內侍張重進往峨眉山普賢寺莊嚴佛像因嘉州屢奏白水寺普賢相見也峨眉志云昔有蒲翁因採藥入山望峯頂五色雲放白光忽一鹿前導至岩上見普賢大士真相自茲顯迹河南府進士李藹造滅邪集以毀釋教竊藏經以為衾事聞上以為非毀聖道誑惑百姓勅刺流沙門島述曰儒家有排佛者以不曾讀佛經耳使稍知觀覽必能服其為道之妙李藹造論指佛為邪蓋傅奕韓退之詆佛為夷之餘波也不有明主孰能鑒其妄作流之海島非不幸也五年詔曰禁錮以來天下多輦佛像赴京顧惟像教世許尊瞻忽從鎔毀甚乖歸敬應諸郡有銅像處依舊存留但不許鑄造新像右街應制沙門文勝奉勅編修大藏經隨函索隱凡六百六十卷勅萊州道士劉若拙充右街道錄集京師道士試學事業未至者皆罷斥之開寶二年長春節詔天下沙門殿試經律論義十條全中者賜紫衣四年三月上親征太原劉繼元道由潞州麻衣和上院躬祝於佛曰此行以弔伐為事誓不濫殺一人繼元聞之極力抵拒車駕至城下諸軍進攻時太原城守尚堅博士李光贊勸上回鑾宰相趙普以為然遂班師處士陳摶受易於麻衣道者得所述正易心法四十二章理極天人歷詆先儒之失摶始為之註及受河圖洛書之訣發易道之祕漢晉諸儒如鄭康成京房王弼韓康伯皆所未知也其訣曰戴九履一左三右七二四為肩六八為膝縱橫皆十五而五居其室此圖縱橫倒正回合交錯隨意數之皆得十五劉牧謂非人智所能偽為始摶以傳种放放傳李溉溉傳許堅堅傳范諤昌諤昌傳劉牧始為鉤隱圖以述之述曰繫辭云河出圖示其名也參伍以變錯綜其數示其體也此夫子顯示河圖之文也漢世有書其論河圖云太一取之以行九宮四正四維皆十有五此易緯詳陳河圖之數也五季之際有方服而衣麻者妙達易道始發河圖之祕以授希夷希夷始著訣傳世然世人徒能述希夷之言而不知其義本出於繫辭易緯今以著訣上合易緯九宮十五之文又以易緯仰參繫辭參伍以變之說無不脗合繫緯之文略而隱故常人不能明獨麻衣悟此妙於二千年之後殆天授也陳摶居華山錢若水未第去謁之摶邀入山齋見老僧擁納附火若水揖之僧開目而已坐久摶問何如僧曰無仙骨法若水退摶戒之曰三日後可復來如期而往摶曰始吾見子神觀清粹謂可以學仙故請決於老僧僧言他無仙骨但可作貴公卿於急流中勇退耳問僧何人摶曰吾師麻衣道者也沙門建盛自西竺還詣闕進貝葉梵經同梵僧曼殊室利偕來室利者中天竺王子也詔館於相國寺持律甚精都人施財盈屋並無所用勅高品張從信往益州雕大藏經板五年詔僧道每當朝集僧先道後並立殿廷僧東道西間雜副職若遇郊天道左僧右僧東道左北君位僧先道後殿廷郊天南道西僧右述曰左右即東西也郊天之日道居左者以道士繼朝班之後便於設拜故權令居左非常用之法也此說聞之頑空云得之禮部職事人詔京城名德玄超等入大內誦金字大藏經車駕臨幸並賜紫方袍詔曰僧尼無間實紊教法自令於尼寺置壇受戒尼大德主之述曰廷議但欲分別僧尼而不知尼女受戒須依大僧無置壇自受之律此一時救弊不可為法今則無復用此也詔曰釋門之本貴在清虛梵剎之中豈宜污雜適當崇闡尤在精嚴如聞道場齋會夜集士女深為褻瀆無益修持宜令功德司祠部告諭諸路並加禁止勅僧道並隸功德使出家求度策試經業關祠部給牒西天竺沙門可智法見真理三人來朝賜紫方袍西天竺沙門蘇葛陀來貢舍利文殊華賜紫服金幣六月天台德韶國師示寂有大星殞於峯頂天降大雪師得法於清涼法眼西天竺沙門彌羅等十四人來朝並賜紫服六年八月汝州風穴禪師延昭示寂師得法於南院知鄜州王龜從表稱中天竺三藏法天至譯聖無量壽經七佛讚河中府梵學沙門法進執筆綴文龜從潤色詔法天赴闕召見慰問賜紫方袍七年二月永明壽禪師示寂賜諡智覺師得法於韶國師高麗國王遣三十六僧來受道法於是法眼一宗盛行海外而中國遂絕八年三月上幸洛陽至龍門山廣化寺開無畏三藏塔瞻敬真體四月上將郊天而雨不止遣使禱無畏塔及期而霽上自洛陽回京師手書金剛經常自讀誦宰相趙普因奏事見之上曰不欲甲冑之士知之但言常讀兵書可也讚曰漢高帝與韓彭取天下論功行封王數十城相繼反畔卒取誅戮光武封功臣鄧禹輩大者不過數縣以其易制故上下無異意智矣哉我太祖之善駕馭英雄也俾石守信等義社十弟釋兵權於杯酒笑談之頃享祿私第全其餘生上不失國恩下不失臣節過二漢君臣遠矣至於深居禁中常誦佛典而欲使甲士知讀兵書是又重威保國之仁術也智矣哉太平興國元年詔普度天下童子凡十七萬人真君傳結壇之法有九上三壇為國家上曰順天興國壇星位三千六百為普天大醮中曰延祚保生壇星位二千四百為周天大醮下曰祈穀福時壇星位一千二百為羅天大醮中三壇為臣寮上曰黃籙延壽壇星位六百四十中曰黃籙臻慶壇星位四百九十下曰黃籙去邪壇星位三百六十下三壇為士庶上曰續命壇星位二百四十中曰集福壇星位百二十下曰却災壇星位八十一旌旗鑑劍弓矢法物具列儀範各有差隆云云真君曰諸天萬靈仙眾梵佛悉朝上帝於通明殿又曰佛在三清之中別有梵天居之於上帝如九卿奉天子也述曰凡釋道二家之言天名可不同而體不可不同也如來聖人如實知見三界不可謂不盡也而道家諸書淺繆無識故名與體皆不同如度人經諸道書或云三十六天謂欲界六天色界十八天無色界四天此二十八為三界內有生死其上更有四梵天為三界外斷生死一災又其上有三清天最上為大羅天此等雖欲比同佛經三界之語殊不知四梵三清竟無實位蓋凡言界外斷生死者即三乘與佛耳豈當復指三清諸天輪轉之徒哉張無盡述息諍論引黃帝內書云太一者元一之氣始生於太虛之上有玉京山四方各有八天三十二帝玉京之上有玉清上清太清三清之上有虛皇十天元老元君元尊天真九皇居之天皇真人降天真九氣分六元而為混沌之象云云無盡斷之曰夫言玉京山三十二帝者即佛之所謂須彌山頂忉利天也虛皇天者即佛所謂大梵天也三清天者即佛所謂空居天也大梵天為世界主不知上有光音諸天而言我能有所生有所生則氣有所降此天真九皇所以降氣而造世界也氣有陰陽則人有男女如道家三清侍以金童玉女此欲界空居為三清天也又王欽若奉詔撰翊聖真君傳其間論佛最為失義如翊聖云諸天萬靈仙眾梵佛悉來朝上帝夫佛為三界師為天中尊佛所住處梵天帝釋皆來衛從明知天帝所以奉佛也今傳言佛來朝帝甚為無狀翊聖既自言帝輔其位高矣未應有此失理之言欽若稍稱知佛作傳之辭亦未必有此語特恐道流不知天位妄撰此言入於傳中雖欲尊天而卑佛適所以誣天而慢佛也戒之哉初周世宗廢龍興寺以為官倉國初寺僧擊鼓求復至是不已上遣使持劍詰之曰前朝為倉日久何為煩瀆天廷且密戒懼即斬之僧辭自若曰前朝不道毀像廢寺正賴今日聖明興復之耳貧道何畏一死中使以聞上大感歎勅復以為寺二年使改龍興寺為太平興國寺立開先殿以奉太祖御容西天沙門吉祥來進貝葉梵經三年三月賜天下無名寺額曰太平興國曰乾明開寶寺沙門繼從等自西天還獻梵經佛舍利塔菩提樹葉孔雀尾拂並賜紫方袍四月詔諡廬山遠法師曰圓悟塔曰凝寂永法師曰覺寂塔曰實智中天竺沙門鉢納摩來獻佛舍利塔𤛆牛尾拂西天王子曼殊室利求歸本國詔從之翰林學士李昉徐鉉等進太平廣記其間錄佛法者三十卷上自漢明終於五代古今悟心得道之眾神僧經論定慧之學君臣信毀休咎之徵靡所不載勅供奉官趙鎔往吳越迎明州阿育王佛舍利塔吳越王俶奉版圖歸朝令僧統贊寧奉釋迦舍利塔入見於滋福殿上素聞其名一日七宣賜號通慧大師除翰林與學士陶穀同列或誚之曰青瑣朱楹安容此物及與之語師援據經史袞袞不已誚者為之畏服學士王禹稱徐鉉每有疑則就質之皆為下拜事以師禮滋福殿者安佛像經藏立剎聲鐘即內道場也五年正月勅內侍張廷訓往代州五臺山造金銅文殊萬菩薩像奉安於真容院詔重修五臺十寺以沙門芳潤為十寺僧正十寺者真容華嚴壽寧興國竹林金閣法華祕密靈境大賢五臺山記云山形五峙周五百里崇巖疊嶂飛泉吐霧中臺高四十里頂上平地周六里西北有太華池石精舍文殊彌勒石像東南有大孚寺魏文帝造東西二堂聖所居處又東北有王子寺阿育王塔東北三臺間有金剛窟三世佛法藏中臺東南有清涼寺其最深處文殊所居人不敢近西巖有祕魔巖巖西有佛光寺勅內侍張仁贊往成都鑄金銅普賢像高二丈奉安嘉州峨眉山普賢寺之白水建大閣以覆之詔重修峨眉五寺即白水普賢黑水華嚴中峯乾明光相也三峨高出五岳秀甲九州西竺千歲和上曰此震旦國第一山也河中府沙門法進請三藏法天譯經於蒲津守臣表進上覽之大說召入京師始興譯事二月北天竺迦濕彌羅國三藏天息災烏填曩國三藏施護來召見賜紫衣勅二師同閱梵夾時上盛意翻譯乃詔中使鄭守均於太平興國寺西建譯經院為三堂中為譯經東序為潤文西序為證義五月中天竺沙門護羅來獻貝葉梵經勅賜紫服沙門知則進所著聖無量壽經疏賜號演教大師詔建開聖禪寺於誕生之地奉優填王旃檀瑞像釋迦佛牙太祖親緘銀塔中梁誌公真身錫杖刀尺勅內侍衛欽往泗州修僧伽大師塔凡十三層改普照王寺為太平興國七年正月威虜軍奏言築城穿土得石函鐵函銅函銀函金函凡五重中有流離瓶盛佛舍利有刻石記云貞觀二十一年藏佛舍利謹遣牙吏以聞嘉州通判王袞奏近往峨眉提點白水寺修造見瓦屋山皆變金色中有丈六金身普賢次日午中見羅漢二身乘紫雲行空中深州奏陸澤縣人王緒牧牛田中見一白兔逐之入土穴中探穴得石佛五十軀制度奇古長皆尺餘勅就邑寺奉安像常放白光六月譯經院成詔天息災等居之賜天息災明教大師法天傳教大師施護顯教大師令以所將梵本各譯一經詔梵學僧法進常謹清沼等筆受綴文光祿卿楊說兵部員外郎張洎潤文殿直劉素監護天息災述譯經儀式於東堂面西粉布聖壇開四門各一梵僧主之持祕密呪七日夜又設木壇布聖賢名字輪目曰大法曼拏羅請聖賢阿伽沐浴設香華燈水殽果之供禮拜遶旋祈請冥祐以殄魔障第一譯主正坐面外宣傳梵文第二證義坐其左與譯主評量梵文第三證文坐其右聽譯主高讀梵文以驗差誤第四書字梵學僧審聽梵文書成華字猶是梵音五筆受翻梵音成華言第六綴文回綴文字使成句義第七參譯參考兩土文字使無誤第八刊定刊削冗長定取句義第九潤文官於僧眾南向設位參詳潤色僧眾日日沐浴三衣坐具威儀整肅所須受用悉從官給天息災言譯文有與御名廟諱同者前代不避若變文回避慮妨經旨今欲依國學九經但闕點畫詔答佛經用字宜從正文廟諱御名不須回避七月天息災上新譯聖佛母經法天上吉祥持世經施護上如來莊嚴經各一卷詔兩街僧選義學沙門百人祥定經義時左街僧錄神曜等言譯場久廢傳譯至艱天息災等即持梵文先翻梵義以華文證之曜眾乃服詔新經入藏開板流行車駕親幸譯經院召僧眾賜坐尉諭賜臥具繒帛什物度其院童子十人悉取禁中所藏梵本令其翻譯十二月詔選梵學沙門為筆受義學沙門十人為證義自是每歲誕節必獻新經皆召坐賜齋以經付藏詔曰朕方隆教法用福邦家其內外諸郡童行並與剃度成都沙門光遠遊西天還詣闕進西天竺王子沒徒曩表佛頂印貝多葉菩提樹葉詔三藏施護譯其表曰伏聞支那國有大天子至聖至神富貴自在自慚福薄無由朝謁遠蒙皇恩賜金剛座釋迦如來袈裟一領即已披挂供養伏願支那皇帝福慧圓滿壽命延長一切有情度諸沈溺謹以釋迦舍利附沙門光遠以進八年六月詔翰林贊寧修大宋高僧傳寧乞歸錢唐撰述詔許之詔譯經院賜名傳法於西偏建印經院成都先奉太祖勅造大藏經板成進上勅太原成都鑄銅鐘賜五臺峨眉名山遣挂之日兩山皆有梵僧十餘空中奉迎其鐘聲聞百里天息災等言歷朝翻譯並藉梵僧若遐阻不來則譯經廢絕欲令兩街選童子五十人習學梵字詔令高品王文壽選惟淨等十人引見便殿詔送譯經院受學惟淨者江南李煜之姪口受梵章即曉其義歲餘度為僧升梵學筆受賜紫衣光梵大師沙門法遇自西天來獻佛頂舍利貝葉梵經法遇化眾造龍寶蓋金襴袈裟將再往中天竺金剛座所供養乞給所經諸國書詔賜三佛齊葛古羅柯蘭諸國勅書以遣之泗州奏僧伽塔白晝放光士民然頂臂香供養者日千餘人勅內侍奉釋迦舍利藏之塔下上以新譯經示宰臣曰佛氏之教有裨政理普利群生達者自悟淵源愚者妄生誣謗朕於此道微識其宗凡為君而正心無私即自利行也凡行一善以安天下即利他行也如梁武捨身為奴此小乘偏見非後代所宜法也趙普對曰陛下以堯舜之道治世以如來之行修心聖智高遠非臣下所能知也詔以御製蓮華心回文偈祕藏詮逍遙詠宣示近臣勅內侍張承貴往天台山重建壽昌寺從沙門自珣請也雍熙元年三月日本國沙門奝然來朝然言其國傳襲六十四世八十五主至應神天皇始傳中國文字至欽明天皇壬申歲始傳佛教於百濟當梁承聖初年至用明立有太子名聖德年七歲便悟佛法於菩提寺講勝鬘經感天雨華始遣使入中國求法華經當隋開皇中也至孝德立白雉四年遣僧道照入中國從奘法師傳法當唐永徽四年也次足姬立令僧智通入中國求大乘法當顯慶三年也次文武立寶龜二年令僧玄昉入中國求法當開元四年也次孝明立天平勝寶四年遣使入中國求內外教典當天寶中也次元武立遣僧空海入中國傳智者教當元和年中也次文德立令僧常曉入中國求釋迦密教當大中年也上聞其王一姓傳繼臣下皆世官謂宰臣曰島夷君臣乃能世祚永久若是奝然求謁五臺及回京師乞賜印本大藏經詔有司給與之案唐書日本漢倭人也去京師萬四千里直新羅東南在海中島左右小島五十餘皆自名國而臣附之其俗多女少男有文字尚浮圖其王姓阿每氏初主號天御中主彥歛五十二世皆以尊為號居竺紫城彥子神武立更以天皇為號徙治大和州又十六世至應神又十四世至欽明又二世至用明當隋開皇末始與中國通又四世至皇極當正觀五年遣使入朝極子孝德立始改元白雉獻武魄大如斗馬腦若五升器又二世至天智遣使與蝦蛦人偕朝又二世號總持遣使賀平高麗當咸亨元年也至是始改號日本言其國在東近日所出也長安元年持子文武立改元大寶遣使粟田貢方物武后授司膳卿還國又二世聖武立改元白龜開元初粟田復來朝請從諸儒授經詔四門助教趙玄默即鴻臚寺為師悉賞物貿書歸聖武女孝明立改元天平勝寶四世元武立當貞元末年遣使者朝期學者橘免勢浮圖空海留肆業二十年乃還又五世文德立又三世光孝立當光啟元年也勅造羅漢像五百十六身奉安天台壽昌寺二年上覽新譯經謂宰臣曰天息災等妙得翻譯之體乃詔天息災除朝散大夫試光祿卿法天施護並除朝奉大夫試鴻臚卿法天改名法賢並月給酥酪錢有差新譯經論並刊板印行天息災等言聞陝西諸路頗有道俗收藏梵經乞下尋訪以資翻譯詔從之述曰自古人君重沙門之德者必尊其位異其稱曰僧錄僧統法師國師入對不稱臣登殿賜高座如是為得其宜至若封官加爵稱卿稱公混濫朝端輕招物論上失尊僧之禮下貽失節之譏釋氏清風幾於不競彼徵君處士不事王侯者吾輩寧無愧乎若不空開府於唐朝息災光祿於吾宋皆由翻譯功高特承天澤蓋將答主上重法之心非所以為榮也詔兩街供奉僧於內殿建道場為民祈福歲以為常詔西天僧有精通梵語可助翻譯者悉館於傳法院詔嶺南粵俗殺人祭鬼僧置妻孥所在長吏誡厲以順正教述曰磐少時客南海見鄉落僧居畜妻養子皆能執鈸鼓從事於赴請問其度牒否則曰但於本郡給帖耳此等皆因守郡者規微利而不知慁瀆三寶之為過也今此詔旨專戒長吏可謂得護法之心焉嘗聞蜀僧在鄉多畜妻子平時習熟公私不以為非今之西蜀遊學東南者真成出家之士也三年詔天下係帳童行並與剃度自今後讀經及三百紙所業精熟者方許係帳詔以御製三藏聖教序賜天息災等令冠新譯經首四年勅內侍送寶冠瓔珞袈裟往峨眉普賢寺是日眾見普賢大士乘紫雲行空中久之方沒十一月四日螺溪羲寂法師示寂端拱元年翰林通慧大師贊寧上表進高僧傳三十卷璽書褒美令遍入大藏勅住京師天壽寺僧傳之作始於梁嘉祥惠皎為高僧傳十四卷起漢明終梁武天監十八年唐西明道宣作續高僧傳三十卷起梁天監訖唐正觀十九年今宋傳起唐正觀至宋端拱元年依梁唐二傳分十科一譯經二解義三禪定四戒律五護法六感通七遺身八讀誦九興福十雜學述曰洪覺範謂宣律師作僧史文辭非所長作禪者傳如戶昏案檢寧僧統雖博學然其識暗聚眾碣為傳非一體覺範之論何其至耶昔魯直見僧傳文鄙義淺欲刪修之而不果惜哉如有用我者吾其能成魯直志乎兩街僧錄可朝等請箋釋御製佛乘文集詔許之日本國法濟大師奝然遣弟子嘉因祈乾來朝十月二十一日寶雲通法師示寂二年開寶寺建寶塔成八隅十一層三十六丈上安千佛萬菩薩塔下作天宮奉安阿育王佛舍利塔皆杭州塔工喻浩所造凡八年而畢賜名福勝塔院安舍利日上肩輿微行自手奉藏有白光起小塔一角大塔放光洞照天地士庶焚香獻供者盈路內侍數十人求出家掃塔上謂近臣曰我宿世曾親佛座但未通宿命耳詔直學士院朱昂撰塔銘謂曰儒人多薄佛向中竺僧法遇乞為本國佛金剛座立碑學士蘇易簡為之指佛為夷人朕惡其不遜遂別命製之卿宜體此意述曰人無通識不足以知佛故韓愈夷其佛歐陽修亦夷其佛太宗以蘇易簡指佛為夷而惡之自古人君莫如太宗之有通識也佛聖人也五天中土也此方即五天之東境也今稱中國者此方自稱尊也稱四夷者且約此方四境之外論之也儒家乏通識即目睫以言之故多失言若蘇黃諸公則知之復能言之也勅內侍謝保意領將作匠賜黃金三百兩往峨眉飾普賢像再修寺宇并賜御製文集令直院徐鉉撰記淳化元年詔參政蘇易簡撰三教聖賢錄乞通慧贊寧太一宮道士韓德純分領其事寧撰鷲嶺聖賢錄五十卷以進勅充左街講經首座通利軍建城掘地於古寺基得巨石佛十軀詔建淳化寺以奉其像詔漣水軍沙門道堅赴闕召見賜偈堅姓婁神異不測知人休咎時潤州有沙門號四世界佯狂市廛說禍福立應潤商人欲往漣水四世界曰彼有婁道者是蹈寶華佛化身汝如見之必獲厚利商至漣水見而拜之師曰四世界教汝來耶汝不識日光菩薩見我何為商退果得利異常時歸訪四世界不復見矣詔赤脚道者入見上曰南方禪律如何化物對曰究之一理上起遶龍床一匝云是禪是律對曰究之一理上說高麗國王治遣使乞賜大藏經并御製佛乘文集詔給之二年太原沙門重達自西天還往反十年進佛舍利貝葉梵經賜紫服住西京廣愛寺勅翰林贊寧充史館編修中天竺那爛陀寺沙門補陀吃多來朝進佛舍利梵經賜紫服杭州西湖昭慶寺沙門省常刺血書華嚴淨行品結社修西方淨業宰相王旦為之首參政蘇易簡百三十二人一時士夫皆稱淨行社弟子比丘預者千眾人謂廬山蓮社莫如此日之盛申公呂蒙正微時窶甚常干謁人有僧憐之給其食彌月又罄乃令就居房廊隨眾粥飯遂得安心讀書是年獲薦僧復備裝遣之竟魁多士後十年執政郊祀奉給皆不請上間其故對以私恩未報上歎曰僧中有若人耶乃牒西京令寺僧取奉資修寺以為報公常晨興禮佛祝之曰不信三寶者願勿生我家願子孫世世食祿護持佛法公之子公著猶子夷簡並封申公皆知敬佛每於元旦出所事諸禪老書誨拜而讀之蒙正居政府日焚疏請言法華齋翌旦言至坐堂上公將出念當拜不當拜言大呼曰呂老子快出來拜亦得不拜亦得公大驚遽出拜之齋畢問未來休咎言索筆書亳州二字及後罷相知亳始悟前讖南海占城國沙門淨戒詣闕獻如意金銅鈴杵龍腦香詔國忌日宰相已下詣寺觀行香禁不得事腥酒四年詔西邊諸郡梵僧西來中國僧西遊而還者所持梵經並先具奏封題進上高麗國王治遣使謝賜藏經御製文集上幸開寶塔院問僧卿是何人僧云塔主上曰朕塔云何卿作主僧無對因僧朝見上曰甚處來對云廬山臥雲菴上曰臥雲深處不朝天僧無對上嘗夢天人云請陛下發菩提心翌旦宣問西街菩提心如何發俱無對五年中聞國沙門吉祥進大乘祝藏經詔五藏法賢等詳定賢奏此經是于闐書體非是梵文其中無請問人及聽法眾前後六十五處文義不正帝召賢諭之曰使邪偽得行非所以崇佛教也宜焚棄此本以絕後惑蜀民李順反陷成都上遣昭宣使王繼恩攻破之復命參知政事趙昌言充川陝路兵馬都使既行時峨眉高僧茂貞赴召謂上曰昌言額絞有反相不宜委以蜀事上方悔之及昌言至鳳翔時寇準為守密上書言昌言有重名無子息不可授以兵柄上得疏憶茂貞言大驚乃以昌言知鳳翔而召寇準參政事至道元年中天竺沙門迦羅扇帝來朝進佛頂舍利貝葉梵經詔兩浙福建路每寺三百人歲度一人尼百人度一人誦經百紙讀經五百紙為合格詔兩街僧錄省才進盂蘭盆儀二年詔以御製祕藏詮二十卷緣識五卷趙遙詠十卷命兩街箋注入大藏頒行藏六秀師曰秀嘗恭覽祕藏詮等三文知旨義與契經相為表裏所謂現在佛以梵王帝釋身稱性而說法也勅史館編修贊寧知西京教門事三年九月西天竺沙門羅護羅來朝進貝葉梵經賜紫服
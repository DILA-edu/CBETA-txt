右伏以者寺不是尋常為孝宗聖跡去處諸山皆生歡喜承相公鈞旨請來當此住院人要箇作家漢伏惟新命虛堂愚公禪師遁謙聲價溈仰工夫法法無心湛鄞水一輪之月句句有眼高北山半嶺之雲正宜熏取戒香定香解脫香便來坐斷佛界魔界眾生界矧惟御殿肅悶梵坊非憑皇覺之莊嚴曷副清朝之崇奉臣子義重菩薩願宏請師提起九帶禪為我祝延兩宮壽垂虹橋畔爭看動地放光冷泉亭邊切莫停車却步謹疏祖臨際師運庵聲名透徹辭廣覺住興聖去取分明足張吾軍無愧衲子恭惟新命虛堂和尚得真實諦現清淨身與其南北兩山閑為霧隱孰若東西二淅高作雷鳴況此龍宮實當虹渚大丞相親曾問我賢邦君不妄予人速來速來希有希有閭丘向前作禮在豐干豈饒舌之人黃梅勉為下山代馬祖說非心之偈師紹定二年五月一日在靈隱受請入寺陞堂祝聖畢就座僧問呼猿洞口無心臥月眠雲長水江頭正好拋綸擲釣只如靈山密付還許學人咨參也無師云崑崙嚼生鐵僧云與麼則把斷要津去也師云將謂爾是箇出厩良駒僧噓一聲便禮拜師云果然乃云大機圓應大道無方去來不以象掇轉虛空動靜不以心當軒大坐兵隨印轉將逐符行遇物應緣隨處作主直得嘉禾合穗秀水朝宗鳳凰來儀麒麟現瑞發揮西來祖意成就興聖門庭雖然如是畢竟以何為驗良久一氣不言含有象萬靈何處謝無私復舉三聖道我逢人則出出則不為人興化道我逢人則不出出則便為人師云二大老一人向占波國裏打鼓一人向大食國裏作舞若要扶樹臨際正宗大似接竹點月山僧今日出世亦無禪道佛法為人只一味有口喫飯忽有箇漢出來道謝和尚指示拈主丈便打何故一不做二不休不風流處也風流上堂舉龍濟示眾道是柱不見柱非柱不見柱是非已去了是非裏薦取卓主丈向道莫行山下路果然猿叫斷腸聲解夏小參靈山結夏結本不曾結興聖解夏解亦不曾解解結既無拘去來無作相所以道以大圓覺為我伽藍身心安居平等性智喝一喝者草索子諸方共用底只如入花街穿柳巷波波挈挈過了九旬剋期取證又作麼生喝一喝國有憲章三千條罪復舉文殊三處度夏公案師云迦葉當時性燥下得一椎莫道文殊三處度夏直饒黃面老子別有神通也須腦門著地次日上堂秋風浙浙秋水冷冷千辛萬苦負笈擔簦張公堠了李家店草舍茅庵短作程知府吳狀元蠲蘆租公據立石上堂拈主丈云黃面老漢末上遭他向雪山深處六年擡脚不起自後三百六十餘會說盡葛藤終是解洗不出達磨大師自西天歷十萬里水雲而至此土故是不著便無端信脚蹈著枝葉轉生誰知二千年後累及興聖寺裏籬坍壁倒道絕人荒幸而風雲際會有力量人不施寸刃削草除根便見坐致太平高歌舜日然雖如是且道有何憑據卓主丈公驗分明除夜小參灰寒火冷家家爆竹送窮臘盡春回處處燒錢引鬼三百六十日交頭結尾別展生涯二千年滯貨不行重新增價榾柮火村田樂露地牛不勞拈出金剛圈栗棘蓬鐵酸豏正好施呈南來北往吞透無門鶻眼鷹睛怎生啞噉興聖恁麼告報早是按下雲頭何故江南地暖塞北天寒師復云諸方烹龍肝鳳髄我此間荒涼無可供養向深山巖崖人跡不到處拾得一物颺在無事甲中多年矣今夜盡情拈出與諸人分歲卓主丈一下切忌渾侖吞元宵上堂人間燈天上月有明有暗有圓有缺底事貪觀心未歇興聖室內無油免得證龜作鼈中秋上堂金風吹落葉玉露滴清秋尀耐寒山子無言笑點頭且道笑箇甚麼擊拂子既能明似鏡何用曲如鉤上堂天晴蓋却屋乘時刈却禾輸納皇租了鼓腹唱謳歌師云洞山可謂高枕無憂惜乎坐在者裏興聖今日亦下手蓋屋只是未納官賦還與古人有相見分麼卓主丈惜乎坐在者裏上堂舉楊岐示眾薄福住楊岐年來氣力衰寒風凋敗葉猶喜故人歸囉囉哩拈起死柴頭且向無煙火師云楊岐和尚慣得其便爭奈美食不中飽人歸新方丈上堂松花荷葉橡栗蹲鴟驅虎豹而聚禪徒坐荊棘而興寶所此是前輩住持樣子興聖薄緣道不及古二百日內區區役役勞我諸人成此丈室今日遷歸如何受用卓主丈一下有心排佛祖無口笑諸方徑山倫藏主至上堂無義漢誰識爾口吃耳聾驢㑃到底一氣轉一藏是非終難洗大法下衰污人唇齒上堂削圓方竹杖鞔却紫茸氈是爾衲子尋常用處只如月波樓跳入蟭螟眼裏千聖小王怒發將鴛鴦湖一脚踢飜又作麼生冬至小參天地不仁以萬物為芻狗衲僧不仁以自己為臘月扇子所以儱儱侗侗日用而不知直得古風再振大朴全彰及乎一氣不言發自九淵之底初爻無象肇為萬化之宗依舊仲冬嚴寒又見果州飯布作麼生得不落遷變去嗚咿嗚咿只可自知復云諸方今夜堆盤滿飣此間鬪鬪揍揍半青半黃且教諸人吞吐不下何故鄭州梨青州棗萬物無過出處好上堂盡乾坤之內無有一人發真歸元盡乾坤之內無有一人知佛法名字直得堯風蕩蕩舜日輝輝野老謳歌漁人鼓棹會麼喝一喝瑕生也歸新修僧堂上堂石霜坐枯千眾已見未忘南泉牽牛巡堂乞兒鬪富興聖古屋一旦鼎新坐臥經行各宜記取且道記取箇甚麼喝一喝上堂槿花凝露梧葉鳴秋遇景觸物隨分知羞卓主丈住住諸方聞得道我說老婆禪中秋上堂一年有十二箇月每月一度團圓其餘盡是缺中間晦明出沒太半有不見者惟有今宵分外皎潔無物堪比倫教我如何說上堂舉趙州因僧問學人乍入叢林乞師指示州云喫粥了也未僧云喫粥了也州云洗鉢盂去其僧有省師云趙州有運斤之手者僧具就斵之資雖然也是就地彈雀結夏上堂天下禪和今朝盡入野狐窟裏做伎倆山僧雖則退水藏鱗終不向鷺股割肉上堂舉雪竇春山疊亂青春水漾虛碧寥寥天地間獨立望何極乳峯年老思鄉東望西望興聖豈不知道春波門外有水無山尋常只是不能望得何故路途雖好不如在家上堂續鳧截鶴夷嶽盈󱐙衲僧家如油入麵還知招寶山把等子秤麼知得南海東頭底許爾商量不然市廛邸店不得耳語上堂暮春者春服既成冠者五六人童子六七人浴乎沂風乎舞雩詠而歸夫子喟然嘆曰吾與點也師云隔窓看馬騎故有之衲僧家著黑衣護黑柱終不向爾道依悕松屈曲髣髴石斕斑受報恩辭眾上堂流虹七載夤緣盡又向天寧理債窠脫得驢胎入馬腹皮毛輕重不爭多興聖寺語錄終師入寺陞堂祝聖畢次拈香云此香颺在無事甲裏多年矣今日貧時思舊債未免拈出供養前住安吉州護聖萬歲禪院先師運庵和尚用酬法乳師就座僧問金鷄唱曉玉鳳㘅花朝蓋臨筵請師祝聖師云獨角麒麟登海嶼九包鸞鳳舞神山僧云三聖道我逢人則出出則不為人此意如何師云掘地深埋僧云興化道我逢人則不出出則便為人又作麼生師云釣絲絞水僧云只如判府侍郎請和尚開堂演法相送入寺有何祥瑞師云恐動一城人僧云還有為人處也無師云獨有爾皮下無血僧云不因夜來雁爭見海門秋便禮拜師乃云黃葉遮門主丈子不打者死漢蘆花擁膝瞎驢兒有甚生涯大都法未忘情是以隱而彌露普化紅塵堆裏盤山猪肉案頭發揮靈鷲雄機顯示少林密旨然雖如是山僧尋常不曾與人破口道箇不字今日事不護已抑下威光普請諸人同證廛中佛事卓主丈是即是只是不合蹈步向前復舉王常侍訪臨濟問云者一堂僧還看經否際云不看經又問還習禪否際云不習禪侍云經不看禪不習作箇甚麼際云總教伊成佛作祖去侍云金屑雖貴落眼成翳師云好一局棊黑白已分只是末後一著無人知得落處當晚小參作麼生與諸人相見若作世諦相見寒溫已畢若作佛法相見問答已周況衲僧家眉如箭簳眼似銅鈴未舉先知未話先領說甚麼相見不相見雖然山僧乍到此間不知井竈向背門限高低未免從頭問過何故彼此要知復舉法燈示眾本欲深藏巖󱐙隱遁過時奈清涼老人有未了公案出來與他了却時有僧出問如何是未了公案燈便打云祖禰不了殃及兒孫師云法燈放去太奢收來太儉者僧身埃白刃義氣薄雲檢點將來依然未了山僧住箇小院七年拕泥帶水手脚未乾今日乍領報恩人事倥傯若是未了公案不敢拈出何故恐屈辱先師次日為徽宗皇帝上堂古佛過去亦久矣不知何處應群生紫金光聚人難覩空裏惟聞仙樂鳴上堂報恩有三件不如諸方第一說到行不到第二行到說不到第三聻卓主丈人貧智短馬瘦毛長上堂舉楊岐問慈明幽鳥語喃喃辭雲入亂峯時如何明云我行荒草裏汝又入深村岐云官不容針更借一問得麼明便喝岐云好一喝明又喝岐亦喝明連喝兩喝岐便禮拜師云下喬木入幽谷養子之緣慈明為甚麼連喝兩喝上堂主丈子尋常口吧吧地道我能縱能奪能殺能活及問他遠法師因甚不過虎溪便道不得且道病在那裡上堂溪林葉墮塞雁聲寒見成公案大難大難百雜碎鐵團圝和風搭在玉闌干冬至小參天寒人寒針頭削鐵滴水滴凍畫餅充飢丹霞燒木佛餓狗齧枯髏鏡清不展單胡餅裏覓汁從上老漢既把不定未免隨時逐節便見陰消陽長小去大來暖律飛灰繡紋添線只如無陰陽地還有遷變也無卓主丈月似彎弓少雨多風復舉洞山冬夜喫菓子次問泰首座有一物黑似漆常在動用中動用中收不得過在甚麼處泰云過在動用中山令侍者掇退菓卓師云盡道金地招手江陵點頭殊不知長蛇偃月未見輸贏撿點得來劍去久矣天基節上堂南嶽七十二峯華頂萬八千丈瞻之無際仰之無垠以此無窮數用祝聖明君佛成道上堂一日日一時時逗到臘八夜眼上錯安眉東西不辨南北狐疑從教萬古業風吹上堂舉臨際令侍者傳語德山侍云德山要打人際云汝但去待伊拈棒接住與一送管取不打爾侍依所教果然不打歸舉似臨際際云我從來疑著者漢師云盡謂德山只解淺水張鱗不能深潭下釣殊不知臨際父子被德山埋在荒草堆頭至今擡身不起上堂拈主丈若恁麼諸方決定不肯不恁麼各自檢責看恁麼不恁麼犢鼻裩滌酒器底報恩有箇方便諸人還甘也無良久靠主丈除夜小參拈主丈未有世界未有佛祖便有者主丈子礙東礙西及乎世界成立佛祖出興依舊鱗鱗皴皴栗栗楖榔德山借他鼻孔出氣芭蕉齒豁不覺漏風致令天下禪和箇箇隨他脚後跟轉年窮歲盡不解轉身只因節目不分落在報恩手裏我也不能勘辨得爾只要諸人知道三陽交泰萬彙咸亨脫或未然以主丈畫一畫大眾退後復舉香林因僧問萬頃荒田是誰為主林云看看臘月盡師云香林雖能坐致太平要且不通物義有問報恩萬頃荒田是誰為主一氣走五百里更不回頭何故似者般時節誰敢兜攬許多田地元宵上堂好一椀燈只是無人東挑西剔若剔得分明前街後巷碧綠青紅總是眼中屑且道是那一椀上堂舉雪峯巖頭欽山往河北禮拜臨際路逢定上座峯云臨際和尚健否定云已遷化了雪峯巖頭相顧太息復問尋常有何言句示徒定云赤肉團上有一無位真人常在諸人面門出入未證據者看看欽云何不道非無位真人定擒住云無位真人與非無位真人相去多少速道速道欽山色動不能對雪峯巖頭勸解定云若不看者兩箇老凍膿面𡎺殺爾者尿床鬼子師云定上座雖則對物收稅爭奈雪峯巖頭何有人緇素得出換盞點茶供養爾請首座上堂玉在石則溫珠在淵則媚正人在叢林則綱目正法令嚴應機通變以毒藥為甘露以無明當慈悲要見此人麼卓主丈下座與大眾拜請甘露和尚歸第一座上堂舉南泉因趙州問知有底人向甚麼處去泉云山前檀越家作一頭水牯牛去州云謝師答話泉云昨夜三更月到窓師云王老師救手刀子雖利被趙州用減竈法幾乎打破蔡州佛涅槃上堂釋迦老子二千年前做一箇夢至今未醒引得兒孫向夢中說夢狐魅後人報恩寡不敵眾只得換手椎胸道蒼天蒼天上堂舉靈雲見桃花悟道頌玄沙道諦當甚諦當敢保老兄未徹師云一人先行不到一人末後太過報恩尋常眼見鼻孔何故春風幾度落紅雨深淺何曾著眼看上堂德山棒如雨點要且打不得皮下無血底臨際喝似雷奔要且喝不得耳朵無聰底直饒打得悟喝得省報恩未必橫點頭何故知我罪我上堂舉黃昏脫襪打睡晨朝起來旋繫行纏夜來風吹籬倒知事普請奴子劈篾縛起師云諸方盡謂舜老夫坐在無事甲裏那知三冬枯木花九夏寒巖雪結夏小參僧問德山小參不答話有問話者三十棒此意如何師云畫虎成狸僧云趙州小參要答話有問話者置將一問來又作麼生師云撓鉤搭索僧云趙州德山用處莫止一般麼師云鬼爭漆桶僧云牛頭未見四祖時為甚百鳥㘅花献師云武陵春色早臺榭綠陰多僧云見後為甚百鳥不𠾑花献師云破鏡不重照落花難上枝僧云只如學人今夏依附和尚有何方便師云麁粥淡飯隨分過時僧云若不登樓望焉知滄海深師云賊是家親乃云形聲未兆積岳堆山言跡纔彰難尋影響所以釋迦掩室於摩竭淨名杜口於毘耶以致西天四七唐土二三天下老凍膿用盡機關無捕手處只得平高就下以二千年前用不著底斷貫穿天下衲僧鼻孔謂之禁足護生剋期取證愈見狼藉報恩修行無力未免隨例顛倒去也卓主丈不因射鵰手誰識李將軍復舉六祖因僧問黃梅意旨是甚麼人得祖云會佛法人得僧云和尚還得否祖云不得僧云為甚不得祖云我不會佛法師云高山流水子期故善聽之雖然三十年後有人罵報恩在次日上堂呵釋迦叱彌勒衲僧家氣宇如王為甚麼今朝草繩自縛擊拂子覓火和煙得擔泉帶月歸上堂舉藥山久不上堂知事云大眾久思和尚示誨山云打鐘著眾方集山便掩却門知事云既許與大眾上堂為甚麼一言不施山云經有經師論有論師爭怪得老僧師云古人為物傷慈於中有失者僧當時纔見掩門便就地上畫一圓相各自散去管取藥山開門不得徽宗皇帝大忌上堂聖人無已靡所不已總塵剎無不是差之毫釐失千里仙仗飄颻去不還從教六合清風起上堂舉南泉住庵時一僧到泉云我上山作務齋時做飯喫了送一分來其僧飯了將家事一時打碎就床上臥泉伺久不來遂歸見僧臥泉亦臥僧便起去泉住後云我往前住庵時有箇靈利道者至今不見師云王老師若不顧錐頭利者僧要起去未得雖然石厭笋斜出岸懸花倒生上堂舉洞山因僧問寒暑到來如何回避山云何不向無寒暑處去僧云如何是無寒暑處山云寒時寒殺闍梨熱時熱殺闍梨師云當時者僧且冷笑一聲管取洞山隱身無路上堂始見安居又逢中夏孜孜矻矻底鬼神莫測其由󱒄󱒄󱒃󱒃底佛祖辨他不出報恩門下還有此人麼家無白澤之圖上堂舉寒山子因眾僧炙茄次將茄串向一僧背上打僧回首山呈起茄串云是甚麼僧云風顛漢山却向傍僧云爾道是僧費多少鹽醬師云欺敵者亡者僧還甘麼報恩若見他呈起茄串道是甚麼便作聽勢擬議奪茄串便打上堂五祖凡示眾東邊掉一句西邊掉一句大似蘸雪喫瓜冬喚作楊岐正傳東山暗號殊不知法出姦生事久多變上堂舉世尊一日陞座眾集定文殊白椎云諦觀法王法法王法如是世尊便下座師云是則是只是舉椎較重些子請監收上堂無生田地有種有收時節到來自然成熟衲僧家開著口少他一時子不得若非本色人難以絕滲漏且那箇是本色人卓主丈公解夏小參僧問三月安居今已滿九旬功用事如何師云眼前依舊急絣絣僧云西天以臘人為驗著甚死急師云者漆桶僧云謝指示師云黃連未是苦乃竪拂子云恁麼則易不恁麼則難恁麼則易有結有解把纜放舡不恁麼則難有始有終無事不辦諸方逼生蠶作繭特牛產兒我者裏買帽相頭隨家豐儉不覺也過了一夏來朝解開布袋各自爾東我西前程忽有人道著報恩爺名不須諱却何故擊拂子秋風吹渭水落葉滿長安復舉昔有老宿一夏不為師僧說話有僧嘆云我只麼空過一夏不敢望和尚說佛法得聞正因二字也得老宿聞云闍梨莫𧬊速若論正因一字也無道了扣齒云我無端恁麼道隣壁有老宿聞云好一釜羹被兩顆鼠糞污却師云三箇擔板漢一箇較些子報恩一夏懸鼓待椎佛法二字無人問著何故不因入水爭見長人次日上堂行住坐臥四威儀中常有一處險只是諸人檢點不出若檢點得出許爾是箇天津橋上漢若檢點不出九十日內枉費精神且道那箇一處卓主丈險險上堂舉雲門因洞山到問近離甚處山云查渡門云夏在甚處山云湖南報慈門云幾時離彼山云八月二十五門云放汝三頓棒山次日問昨日蒙和尚放三頓棒不知過在甚麼處門云飯袋子江西湖南便與麼去山於言下有省師云見亡執謝方為本色衲僧洞山錯何似雲門錯上堂舉趙州因僧辭州云甚處去僧云諸方學佛法去州云有佛處不得住無佛處急走過三千里外逢人不得錯舉僧云與麼則不去也州云摘揚花摘揚花師云神臂弓由基箭趙州用之無不中的爭奈者僧是赤眉隊裏來謝南禪雲󱐙和尚并維那上堂道人相見如雲升空如水赴󱐙品藻張鬍子頷下無鬚罵詈諸方擣濕穀喫飯忽有箇漢出來道低聲低聲新維那令嚴不要說人長短山僧只得休去何故禹力不到處河聲流向西上堂舉興化見同參來纔上法堂化便喝僧亦喝化又喝僧又喝化拈棒僧又喝化云爾看者漢猶作主在僧擬議化便打侍者云適來者僧有甚觸忤化云是他也有權也有實也有照也有用我將手向他面前橫兩遭便去不得似者般瞎漢不打更待何時師云劍刃上走馬火焰裡藏身興化門下不為分外無端被者僧放乖却向侍者處翻本上堂汝諸人盡被聲色所轉何不鼓聲未動來法堂前行一兩遭雖然報恩更點火照爾面在開爐上堂舉丹霞燒木佛師云丹霞如蟲禦木院主偶爾成文報恩今日開爐且無木佛可燒只有些無明火常在諸人面前日短夜長各自照顧冬至小參釋迦已滅彌勒未生恁麼時節東去也得西去也得無端少林壁觀雪庭墮臂引得一地裏人如荷一百二十斤重擔上羊額嶺一般及乎詰其端由依舊不出箇仲冬嚴寒布裩赫赤報恩久默斯要不務速說復舉五祖演和尚示眾但只喫菓子誰管樹曲彔師云者無厭消老翁得與麼不知來處報恩菓子貴賤價數高低也要諸人一一知得上堂舉古德因僧問如何是冬來事德云京師出大黃師云金以石試人以言試古人自謂全璧而歸不知身在草裏謝執事上堂一跳一躑師子嚬呻一新一舊和氣如春報恩尺不如寸贏得癡坐何也家裏有人上堂舉臨際入京教化云家常添鉢到一家門首婆云太無厭生際云飯也未得何言太無厭生婆便閉却門師云蠅見血鶻捉鳩拳來踢報膠漆相投難提掇處轉風流天基節上堂定乾坤句今古共遵擒虎兕機聖凡莫辨以此助無為之化四海晏清以此祝無上之尊萬邦𭊷璧時臨聖誕預啟珍筵一句無私如何舉似卓主丈暗消溪畔雪輕拆壠頭梅徑山無準和尚至上堂舉仰山道東寺師叔若在慧寂不致寂寞師云仰山飲水貴地脈報恩久貧乍富豈敢効顰未免借一條小路子行何故擊拂子移花兼蝶至買石得雲饒除夜小參去年貧未是貧守株待兔今年貧始是貧認賊為子去年貧無卓錐之地癩狗繫枯椿今年貧錐子也無和贓納欵與麼與麼三百六十日循環不已不與麼不與麼七十二氣候去復還來抱橋柱澡洗底到底不知依樣畫胡蘆底轉增妄想直饒輥到結交頭依舊眼睛烏律律報恩莫有方便麼卓主丈皇天苦屈復舉疎山示眾老僧咸通年已前會得法身邊事咸通年已後會得法身向上事師云古人明修棧道暗度陳倉山僧端平二年住此山牽長補短隨分過時若是法身邊事巢父飲牛許由洗耳正旦上堂年年是好年日日是好日為甚有新有舊若道得箇隔手句子許爾鐵輪峯頂翹足大洋海底算沙不然野火燒不盡春風吹又生上堂舉藥山示眾我有一句子待特牛生兒即向汝道時有僧出云特牛生兒了也為甚不道山喚侍者將燈來其僧便歸眾師云者僧歸眾太速蹉過藥山上堂春風如刀春雨如膏衲僧門下何用忉忉上堂舉資福因僧問古人拈椎竪拂意旨如何福云古人恁麼僧再問福便喝師云好大眾如馬前廝撲者僧若恁麼有甚資福重午上堂人間四百四病病病有藥唯有毛病難醫直饒善財信手拈來也只是對病與藥要且不得無病之藥且作麼生是無病之藥卓主丈先要忌口上堂涼飈乍起玉露初垂蟬噪高梧蛩吟古砌發揮臨濟在黃檗處喫棒底意旨誰肯承當直饒言外知歸也是秤椎蘸醋上堂舉玄沙問鏡清云不見一法是大過患汝道不見甚麼法清指露柱云莫是不見者箇法麼沙云浙中清水白米從汝喫佛法未在師云也好莫是兩字會麼寒雲抱幽石霜月照清池退院上堂舉高亭隔江見德山便乃橫趨而去後來開法承嗣德山師云高亭只見錐頭利不見鑿頭方當時若過江來豈止住院有人會得主丈子兩手分付不然雲在嶺頭閑不徹水流磵底太忙生報恩語錄終師入寺上堂祝聖畢次拈香奉為革律為禪功德主侍讀尚書資陪祿算師就座乃云青蓮瞬視微笑知歸遞代相承難圖滋蔓直得天回地轉虎嘯龍吟合浦珠還雲山改觀所以道大人具大智大機得大用剪蜂房為獅子之窟變荊棘作旃檀之林香風四馳狐兔屏跡以此建法幢立宗旨以此報君親助聖化然雖如是且君臣慶會一句作麼生擊拂子九萬里鵬纔展翼一千年鶴使翱翔復舉良遂座主參麻谷谷見來携鉏去鉏草次日又來谷便閉却門遂因此契悟乃云和尚莫謾良遂好若不來見和尚幾被十二分教誤却一生遂將房計賣却作一罷講齋示眾云良遂知處諸人不知諸人知處良遂總知師云禮非玉帛而不表樂非鐘鼓而不傳是則是量才補職就中些子誵訛只是無人檢點得出上堂舉金牛和尚每日齋時自將飯於僧堂前作舞呵呵大笑道菩薩子喫飯來師云等是普同供養誰知飯裏有沙冬至上堂僧問群陰消盡一陽復生衲僧家到此如何轉身師云老鼠入牛角僧云和尚忒殺方便師云仁者見之謂之仁乃舉趙州因僧問如何是祖師西來意州云庭前柏樹子僧云和尚莫將境示人州云我不將境示人僧云如何是祖師西來意州云庭前柏樹子師云趙州割已利人明月夜光多逢按劍忽有問顯孝如何是祖師西來意只向他道山深無過客終日聽猿啼上堂言而足終日言而盡道言而不足終日言而盡物且道道與物是一是二若道是一為甚麼客山高主山低若道是二為甚麼天地一指萬物一馬箇裏緇素得出還爾草鞋錢不然但願來年蠶麥熟羅睺羅兒與一文上堂杜宇不如歸竹雞泥滑滑深山巖崖中誰道無佛法有佛法衲僧只有三隻襪上堂舉長髭廊下見僧問訊髭云步步是汝證明處還知麼僧云不知髭云賴汝不知若知我堪作甚麼僧便禮拜師云長髭垂釣綆短不搆深泉者僧放乖好與連腮一掌作家分上鳳林吒之上堂渾似今日達磨大師添多少光彩更若踏步向前便不是了也上堂顯孝盡力只為得中下之機要且不為得向上之機主丈子不覺出來冷笑道大丈夫漢等是為人何不教他脫籠頭卸角馱如白衣拜相一般說甚麼向上向下山僧道主丈子爾果然作家我不如爾除夜小參年去年來迎新送舊山僧謾諸人一點不得大盡三十日小盡二十九諸人謾山僧一點不得既知賓主不相謾彼此喫飯須論噎衲僧家各有一片田地年頭至年尾在裡許作活計只是蹈不著縱饒蹈得著埋沒已靈孤負先聖且道是甚麼田地擊拂子春來草自生正旦上堂拈主丈不得道著新年頭佛法禪和家面噤噤地那裡肯隨時逐節顯孝從來柳下惠卓主丈伏惟狸奴白牯履茲而去各各水草常甘無致嘴長毛瘦上堂舉大愚辭歸宗宗云爾向甚處去愚云諸方學五味禪去宗云我者裡有一味禪為甚不學愚云如何是和尚一味禪宗便打愚云我會也宗云道來看愚擬開口宗又打師云是則是青出於藍而青於藍若其交鋒之際氷生於水寒於水則未可也解夏上堂十五日已前休十五日已後住正當十五日休也休不得住也住不得何故況諸人九十日內各各所證法門未甞一一引驗以主丈畫一畫過上堂舉雲門因僧問初秋夏末前程忽有人問未審對他道甚麼門云大眾退後僧云過在甚麼處門云還我九十日飯錢來師云者僧是王小波草鞋雲門雖縱奪可觀未免暗中著箭上堂山僧恰似抱璞者但欠臨風涕泣不道舉世無人只是可惜許上堂舉玄沙示眾諸方盡道接物利生忽遇三種病人作麼生接患盲者拈椎豎拂他又不見患聾者語言三昧他又不聞患啞者教伊說又說不得若接不得佛法無靈驗師云大凡病豈止乎三種玄沙恐人不能接又憂佛法無靈驗老僧不惜眉毛試接此三種人看卓主丈盲聾瘖啞底近前來又卓主丈不得孤負老僧更若不會又與爾下箇註脚卓主丈平生肝膽向人傾相識渾如不相識上堂尋常開著口合不得蓋不在乎語言之間若涉語言摩竭提國遂成虛設畢竟在那裏卓主丈巡人犯夜上堂常年九日籬下黃花粲然在目今秋旱甚未見一枝賴得汾陽老人有一句子不妨應時及節且道是那一句喝一喝顯孝語錄終師入寺指山門出出入入無非與汝諸人共者一路子因甚不知門限高低喝一喝據方丈爐鞴之所鈍鐵尤多阿那箇不受鉗錘以主丈畫云過者邊立指法座說如建瓴坐如山嶽就下平高咬牙爆爆師拈香祝聖畢歛衣就座云离婁極力白浪滔天罔象無心神珠歷掌不涉化機如何相見有僧出便喝師亦喝僧打一圓相便禮拜師云怪力亂神乃云大道只在目前要且目前難覩欲識大道真體不離聲色言語與麼說話大似折草量虛空衲僧家不求諸聖不重已靈眨上眉毛早已蹉過說甚麼口頭聲色野犴鳴獅子吼三千里外不敢擡眸直饒臨際德山棒喝交馳且請束之高閣何故擊拂子自從金革銷聲後惟聽堯民擊壤歌復舉本朝太宗皇帝托起寶鉢問王隋相公既是大庾嶺頭提不起因甚在寡人手裡相公無對後來慈明代云陛下腕頭有力師云君臣慶會日照天臨若是大庾嶺頭底物歸有主當晚小參僧問承聞和尚有言衲僧家不求諸聖不重已靈還端的也無師云聽教分曉僧云只如三條椽下明甚麼邊事師云兩箇石人相耳語僧云與麼則德山臨際倒退三千師云也恐如此僧云人天交接兩得相見一句作麼生師云大家在者裡僧云非但大眾觀光學人小出大遇師云偷心鬼子僧禮拜師拈主丈云若是我虎丘直下如積世富兒一錢不亂使箇箇生生獰獰局局促促只因家法太嚴以致門庭冷落山僧沒興也撞入者保社被人喚作松源嫡孫可謂浪得其名今夜已展不縮未免向無人著眼處拈出一星子也教諸人知道十二峯頭元有靈芝仙草卓主丈復舉感首座問法昌昔日北禪烹露地白牛今夜分歲有何施設昌云臘雪連天白春風逼戶寒感云大眾喫箇甚麼昌云莫嫌冷淡無滋味一飽能消萬劫飢感云未審是甚麼人置辦昌云無慚愧漢來處也不知師云感首座當時若向一飽能消萬劫飢處道箇謝和尚供養管取法昌拔貧做富元正上堂嘉熙紀運淳祐開圖曆數既長倒指難數且道今日是甚麼日卓主丈辛丑歲首烏飛兔走天基節上堂河出圖洛出書雷霆變化鬼神莫測其由且道是何祥瑞良久聖人復生上堂舉趙州因僧問至道無難唯嫌揀擇是時人窠窟否州云曾有人問我直得五年分疎不下師云觀大海者難為水遊聖人之門者難為言不因者僧難見趙州老子謝維那上堂古佛只在椎頭每日呼來喚去非惟綱令清嚴下下要分緇素興化當年錯用心月明豈在珊瑚樹上堂舉趙州侍者報云大王來也州云大王萬福侍云未到州云又道來也師云趙州年老聽事不真侍者王令已行猶在門外上堂舉臨際因趙州遊山到院後架洗脚次際便問如何是祖師西來意州云恰值老僧洗脚際近前作聽勢州云會即便會㗖啄作甚麼際便歸方丈州云三十年行脚今日錯為人解註師云攫金者不見人逐鹿者不見山上堂舉溈山問仰山寂子心識微細流注無來得幾年仰山不敢答却云和尚無來幾年矣溈云老僧無來已七年溈山又問寂子如何仰云慧寂正鬧師云古人及盡玄微猶恐走作今人只管孟八郎道總是五逆人聞雷上堂舉夾山示眾若論此事直須揮劍若不揮劍漁父棲巢師云夾山未得與物俱化致令影草之流認驢作馬結夏小參等是恁麼時節何不便領取去西天廣額旃陀羅放下屠刀我是千佛一數可殺性燥若約衲僧門下猶是半提而況立期立限坐守化城比擬張麟兔亦不遇息畊󱓍尋常多是向三句前兩句後放一線地與諸人整頓手脚若也知慚識愧九十日內不得忘却老僧復舉溈山大安和尚示眾有句無句如藤倚樹疎山參問次師云矮師叔當時若向溈山未屙已前得箇瞥脫處免得認聲色之流東卜西卜今既漏逗千古之下豈曰無人卓主丈住住趕人不得趕上次日上堂有一人日銷萬兩黃金同此聖制只是無人認得若有人認得却許伊日銷萬兩黃金上堂舉五洩初參石頭洩云一言相契即住不契即去頭據坐洩便行頭云闍梨洩回首頭云從生至老只是者箇回頭轉腦作甚麼洩於言下大悟師云稛載而往垂橐而歸上堂舉巖頭示眾大凡唱教須從無欲中流出三句只是理論咬去咬住欲去不去欲住不住或時一向不去或時一向不住應庵拈云從上老漢須得箇些子說話師云巖頭若行一丈應庵只行八尺嚴頭若行一尺應庵只行二寸何故從來把本修行不敢棄嫌因果瑞巖語錄終師在啟霞受請辭眾上堂拈拄杖云此事在通人分上不可以言言不可以跡跡設使言跡雙泯猶落斷常之見而況朝遊夕處賓王歷然鳧短鶴長彼此知有雖作萬松孤頂雲終憶霞峯老人石臨風一曲別有希聲水遠山長如何按指卓主丈復舉長慶示眾撞著道伴交肩過一生參學事畢也是靈龜曳尾山僧自退芝峯託跡于茲三歷寒暑又勝他古人者多矣今過海山可無攀感綴成一偈以表分違歛影窮原懶出扃曉雲如送又如迎因思執手經行處幾聽沙泉遶磵鳴師入寺上堂祝聖畢就座僧問聲前一句不墮常機轉位就功如何相見師云問訊不出手僧云且道天子萬年作麼生師云瑞草生嘉運林花結早春僧云直得九州四海雷動風馳師云出門惟恐不先到僧云如何是延福境師云天高蓋不盡僧云如何是境中人師云月到中峯猶未歸僧禮拜師乃云迦葉門前箇箇蹈著問之則便道不知老胡帶來人人知有叩之則便道不會衲僧家如刺蝟子無爾近傍處固甚聞鐘聲各各披七條與麼會去純樂無為之化追回太古之風便見耕田鑿井曉作夕息自然不敢違時失候然雖如是畢竟以何為驗擊拂子九臯鶴舞威音外三嶋花敷大塊初復舉孝宗皇帝問佛照禪師世尊雪山六年所成者何事佛照奏云將謂陛下忘却師云君臣慶會日照天臨斡旋造化之元樞奮發風雷之大用然雖如是還知太平無象麼當晚小參僧問安居禁足西天令嚴和尚為甚明知故犯師云不因樵子徑爭到葛洪家僧云文殊三處度夏未決眾疑和尚來自霞峯群心鶴望還與文殊相去多少師云好事不在忽忙僧云大善知識豈無方便師云老僧罪過僧禮拜師云謾我即得乃云大家在者裏誰敢謾爾諸人若各各道頭知尾去却人我擔子自然長者長法身短者短法身目連鶖子無爾著眼處山僧尋常不曾與人下註脚爾若向隔山見煙便知是火處會去又爭得今夜已展不縮未免東拏西撮一上子且作死馬醫復舉雪竇示眾龍泉與刀斧同鐵利鈍懸殊駑駘與驥馬同途遲速有異酌然酌然一出一入半合半開平展之流試辨緇素師云明覺一代龍門只是取捨之心未泯山僧毛凡道等一目而歸之何故切上堂舉溈山問仰山大地眾生業識忙忙無本可據子作麼生知得他有之與無仰云某甲有箇驗處時有僧從面前過仰召云闍梨僧回首仰云者箇便是業識忙忙無本可據師云仰山有知人之鑑只是用處太過山僧則不然他回頭我稽首柝半裂三捉襟見肘解制上堂護鵝之戒如雪守臘之行若氷也是田單火牛衲僧家朝三吳暮百越正恐坐在者裡萬松有箇道處只是諸人未肯點頭上堂舉趙州訪茱萸上法堂東覷西覷萸云作甚麼州云探水萸云我者裡一滴也無探箇甚麼州以主丈靠壁而出師云盡道一滴也無鼓起滔天之浪殊不知趙州平白失却一條杖子挂新鐘謝監收上堂千鈞之大器已自陞樓萬斛之璣珠已自入廩衲僧家棒腹昇堂開單展鉢且道承誰恩力卓主丈不是少林客難為話雪庭上堂舉仰山因僧問法身還解說法也無仰云我說不得別有一人說得僧云說得底人在甚處仰山推出枕子溈山聞乃云寂子用劍刃上事師云滅却溈仰一宗只因此語上堂舉趙州問僧曾到此間麼僧云曾到州云喫茶去又問僧曾到麼僧云不曾到州云喫茶去師云趙州一處打著一處打不著萬松見僧亦不招茶亦不相問何故自從賢聖法來未甞殺生上堂舉德山因僧問從上諸聖向甚麼處去山云作麼作麼僧云勅點飛龍馬跛鼈出頭來山休去來日山浴次僧過茶山拊僧背云昨日公案作麼生僧云者老漢今日方始瞥地山又休去明覺拈云德山以已方人者僧還同受屈師云盡謂恒山之蛇觸之則首尾俱應殊不知一得一失雪竇是則是傍不甘要見德山遠在元宵上堂今夜處處燒燈以享上帝萬松隨例也燒一椀普請四聖六凡同入此影子裏頭出頭沒設有不入底拈起德山杖子劈脊便打何故過去燈明佛本光瑞如此佛涅槃上堂今日則有明日則無釋迦老子一生賣峭臨死自納敗闕致令後代兒孫箇箇以鰕為目萬松丈人屋上之烏與之救看拈起主丈吹一吹上堂破家散宅毀祖滅宗不挂條絲獨超象外此人只會得接手句未具透關眼若能洗面摸著鼻啜茶濕却嘴許爾是半箇衲僧未可全展鉢盂喫飯上堂放一線道四方八面絕遮攔收一毛頭無邊剎海煙塵起不收不放萬松口似磉盤是汝諸人也須救取上堂舉白雲瑞和尚示眾古人留下一言半句未透時撞著鐵壁相似忽然一日透去方知自己便是鐵壁且道如今作麼生透乃云鐵壁鐵壁師云白雲恐人不會只管依文解義衲僧家融萬象於目前摶虛空於掌上猶是轉句況那邊事耶上堂舉臨際示眾我於先師會中問佛法大意三度被打如蒿枝拂如今思得一頓誰為下手時有僧出云某甲下手際拈棒僧擬接際便打師云者僧其實只要見盡臨際上堂拈主丈面赤不如語直道道靠主丈云主丈子不是患聾便是患啞上堂舉巖頭問僧甚麼來僧云西京來頭云黃巢過後收得劍麼僧云收得頭近前引頸云㘞僧云師頭落也頭呵呵大笑僧後到雪峯峯云甚麼來僧云巖頭來峯云巖頭近日有何言句僧舉前話峯打三十主丈趁出師云者僧當時若向巖頭笑裏知機雪峯主丈子更長也打他不著赴雙林辭眾上堂入息不居陰界出息不涉萬緣為甚麼棄萬松入雙檮會得主丈子束之高閣不然自笑一生無定力行藏多被業風吹延福語錄終師入寺指山門不勞彈指豈涉思惟現成門戶到者方知指佛殿前釋迦後彌勒且道阿那箇是正主喝一喝拈帖尋常雲水家或凝或流初無固必因甚得者箇入手便從者裏住試下一轉語看諸山疏居必擇隣鑑非止水明暗相凌言猶在耳山門疏關著門盡是自家屋裏何須冷言冷語暗地敲人不信聽取下文指法座聚草積石說有談空取古尚賒一時拈却何故別有一路子師陞堂祝聖畢就座云大凡善射者發必中的若不中的徒勞沒羽莫有善射者麼試發一箭看僧問不從天降不從地湧須彌山從甚處得來師云突出難辨僧云只將者箇真消息用祝吾皇億萬春師云巢知風穴知雨僧云雙檮勝所大士垂化之方應庵雲孫今虛堂高蹈其轍還端的也無師云誣人之罪以罪加之僧云爭柰是非已落傍人耳便挽天河洗不清師云面赤不如語直僧云只如判府直院侍郎請和尚住此名山有何方便師云劍握甑人手僧云還許學人露箇消息也無師云杜鵑啼處花狼藉僧禮拜師乃云一絲不挂猶涉廉纖獨脫無依未為極則衲僧家去來不以象動靜不以心冥運無方群機頓顯便見雲黃峯頂鐵樹抽枝小白花邊無風起浪處處普門境界頭頭彌勒道場不應萬緣靈然自得直得堯風舜日共樂昇平樵唱漁歌咸霑聖化畢竟以何為驗擊拂子巖莎步入祥麟穩海樹飛來白鳳閑復舉閩王請羅山開堂纔登座以手歛僧伽梨衣顧視大眾便下座王近前執山手云靈山一會何異今日山云將謂爾是箇俗漢師云羅山當時下者一著不妨驚群動眾賴遇大王是佛法中人今日忽有人問新寶林只對他道將謂無人知音自然頭正尾正當晚小參師云往往多是向蓍草影邊胡卜亂卜今夜與諸人𠢐破卦文了也請欵欵出來商量問答罷師乃云客是主人相師未到寶林則已一到寶林山僧伎倆不出諸人探頭一覷賴得堂中有一箇半箇髣髣髴髴地是舊時相識指出行道塔風鐸亂鳴罵破梁寶公多口饒舌便見主賓和氣彼此無疑然雖如是且道慈氏宮中今日說甚麼法卓主丈鋼刀雖利不斬無罪之人復舉當山善慧大士因遇天竺嵩頭陀曰我與汝毘婆尸佛所發誓今兜率天宮衣鉢現在何日當還命大士臨水觀形見圓光寶蓋大士謂之曰爐鞴之所多鈍鐵良醫之門足病人師云好笑好笑當時待他道請大士臨水觀形拈起門椎柏板劈嘴便摵尚且救得一半更說甚麼爐鞴鈍鐵良醫病人翻得本來劍去久矣山僧尋常黨理不黨親莫有為大士作主底麼如無夜深珍重上堂舉晏國師示眾云鼓山門下不得咳嗽時有僧咳嗽一聲山云作甚麼僧云傷風山云傷風即得師云是則是垛生招箭若一向與麼道絕人荒結夏小參卓主丈不必善財歛念彌勒彈指普請四聖六凡入此大光明藏互為主伴快說禪病使瞽者明聾者聽迷者悟縛者脫於是九十之期各證本法然後升雙檮堂入息畊室向無星等子上較其重輕以憑勞賞會麼卓主丈力㘞唏咄咄咄復舉天平漪和尚行脚時參西院每云莫道會佛法覓箇舉話底也無一日西院召云從漪平舉頭院云錯平行三兩步院又云錯平近前院云適來者兩錯是西院錯上座錯平云是從漪錯院云錯平休去院云且在者裏過夏待共上座商量者兩錯平當時起去後住院謂眾云我當初行脚時被風吹過思明長老處被他連下兩錯更留我過夏商量我不道那時錯發足南方時早錯了也師云慢藏誨盜冶容誨婬雙林今夏還有商量者兩錯底麼次日上堂箇箇頂天履地為甚麼蹈著二千年前底影子便做一動子不得莫有不蹈者影子底麼卓主丈有則有只是今日不來謝頭首秉拂上堂以檀拜將為求活國之英以拂授人要見枯心之士雲黃峯下象龍所歸虛堂薄處先穿引得證龜作鼈開山忌日上堂正法像法知他是幾年尚且拈弄不出那堪忍俊不禁出來攙行奪市既未得箇補處又却恁麼去是去非去卓主丈露上堂舉興化因僧問四方八面來時如何化云打中間底僧便禮拜化云昨日赴箇村齋中路值一陣狂風暴雨向古廟裏避得過師云興化被者僧拈出無刃斧子便乃高竪降旗寶林堂時若見他禮拜便休去何故且教者漢擔一片板空過一生大士生日上堂一自嵩頭陀道破之後不出來是好手無端貧時思舊債再揚家醜要見大士麼卓主丈空手把鉏頭步行騎水牛上堂舉臺山路上有婆子凡有僧問臺山路向甚麼處去婆云驀直去僧纔行婆云好箇師僧便與麼去趙州聞得云待我去勘者婆子州到如前問婆亦如前答州歸院云婆子被我勘破了也師云者婆子向寸草不生處打箇陣子趙州不施韜略直欲破之及乎交鋒之際又却失利道被我勘破了也大似別人棺木扛歸屋裏哭莫有為趙州作主底麼卓主丈勘過了一道打上堂水中鹽味色裏膠青祖師只認得箇相似底何異楚人以鷄為鳳我者裏任爾三頭六臂盡其來機也無爾湊泊處何故慣將三尺喙罵倒五湖僧上堂舉雲門示眾直得觸目無滯達得名身句身一切法空山河大地是名名亦不可得喚作三昧性海俱備猶是無風匝匝之波直得忘知於覺覺即佛性矣喚作無事人更須知有向上一竅師云雲門大師今日入爾諸人髑髏裏橫三竪四見爾不覺不知乃云土曠人稀相逢者少解夏小參僧問長期已滿布袋頭開江南江北依舊水鄉黃葉黃花無非秋色學人便與麼去時如何師云掘地深埋僧云與麼則楖栗橫擔不顧人直入千峯萬峯去師云露濕草鞋重僧云若不垂芳餌爭知碧沼深師便喝僧禮拜師乃云一葉落天下秋認奴作郎一塵起大地收猶有跡在初秋夏末直須向萬里無寸草處去乾茅引火出門便是草見人富貴常歡喜莫把心頭似火燒恁麼恁麼四路葛藤一時拈却不恁麼不恁麼九旬功用驗在今宵十洲三島任遨遊雁蕩天台從出沒只如雲門道還我九十日飯錢來又作麼生復舉黃檗因臨際辭檗云甚處去際云不是河南便是河北檗便打際約住棒遂與一掌檗呵呵大笑喚侍者將百丈先師禪板拂子來際亦召侍者將火來檗云汝但將去已後坐却天下人舌頭在師云明投暗合則不無二大士爭柰久而成弊寶林有僧出辭劈脊便棒何故寧可堂上苔生終不引人落草上堂舉雲門因僧問如何是超佛越祖之談門云胡餅師云傷弓之鳥見曲木而高飛有人見得雲門善為我辭施主捨田建達磨忌上堂達磨大師恐汝諸人喫飯向鼻孔裏去所以得得自西天來既見得分曉了還復西天去今有道人劉善富路見不平捨膏腴入常住年年於此日設供要穿他鼻孔今當第一供且道者老子還來也無卓主丈金屑雖貴落眼成翳達磨初忌拈香破六宗之執道被五天斷二祖之疑光流華夏以致擊齒服毒何莫由斯休言隻影度流沙熊耳峯前月如晝瓣香盃茗追慕遺音一念萬年真風不墜上堂舉黃檗示眾汝等諸人甚是噇酒糟漢與麼行脚何處有今日還知大唐國裏無禪師麼時有僧出云只如諸方𭅕徒領眾又作麼生檗云不道無禪只是無師師云箇些子說話蹉過者多真點胸道霧豹澤毛未甞下食庭禽養勇終待驚人也只知其養士之心而不知死灰裏火蛇燒面透得親見黃檗不然切忌向噇酒糟漢處會去冬至小參僧問文殊是七佛之師因甚出女子定不得師云家鬼作祟僧云罔明是下方聲聞因甚却出得師云半幅全封僧云不落因果因甚墮野狐師云鑿池不待月池成月自來僧云不昧因果因甚脫野狐師云錦包特石僧云老觀逢僧引麵時如何師云有錢使得鬼走僧云魯祖逢僧面壁時如何師云寸草不生僧云學人今日小出大遇便禮拜師云腦後少一錐乃云衣穿肘露戶破家殘要知𠘶極泰來自然有時有節衲僧家更更做夢一日趲得一日是好手誰管爾布裩懶洗不展臥單縱饒使得十二時贏得口邊生白醭寶林與麼告報只打淨潔毬子莫有和泥合水與物俱化底麼近前來我要識爾良久以主丈畫云將成九仞之山不進一簣之工復舉明招示眾眾纔集招云者裏風頭稍硬且歸暖處商量便下座眾隨至方丈招便打云纔到暖處便見瞌睡師云暗鳴叱咜萬人氣索則不無明招只是未見有棄甲曳兵者莫有同死同生底麼喝一喝次日上堂寂寥之景清白傳家纔應萬緣石人拊掌明得地天泰吉無不利不然岣嶁峯頭神禹碑天基節上堂風磨劫石堅猶潤雪傲孤松韻轉青四海隆平煙浪靜斗南長見老人星臘八上堂入山不深見地不脫引得漆桶排頭妄想不歇寶林有箇見處只是不說何故臘月苦寒風雪吹急急抽身早是遲上堂僧問雪覆千山因甚孤峯不白師云消得龍王多少風僧云大小大虛堂今日失利師云手臂終不向外曲僧云普化搖木鐸騰空而去未審向甚麼處去師云三九二十七僧云畢竟向甚麼處去師云咬人屎橛不是好狗僧云學人今日小出大遇便禮拜師云窮鬼子乃舉百丈因僧問如何是奇特事丈云獨坐大雄峯僧禮拜丈便打師云百丈故是大機大用若非劍手相酬幾乎落節除夜小參僧問舊歲送不去新年迎不來新舊本無情去來誰可擬師云門前石敢當僧云只如舊歲已去新歲已來衲僧家還有不被寒暑所遷底麼師云有僧云那箇是不遷底師云階下雪師子僧云依舊跳不出師云蒼天蒼天乃云寒暑不到處露柱證明歲月無改遷道人眼活所以一年有三百六十日從年頭數到年尾未嘗一日不作一日用今日正當臘月三十夜將謂寒灰發焰枯木重榮及乎子細思量元來前頭大有雪在寶林與麼告報自知道窮廝煎餓廝吵無可與說人做箇鬧熱子何故曾經霜雪苦楊花落也驚復舉北禪歲除示眾年窮歲盡無可與諸人分歲烹一頭露地白牛炊黍米飲煮野菜羹燒榾柮火唱村田樂免見倚他門戶傍他牆便下座時有僧出云和尚宰牛因甚不納筋角北禪拋下帽子僧拈起云天寒還和尚帽子師云簫韶九成鳳凰來儀上堂每日蒲團上妄想無爾插手處以致奔南走北如鴨吞螺螄山僧今日不動聲氣教爾諸人有箇入處良久拍手云一半入得一半入不得上堂舉龐居士辭藥山山命十禪客送至門前士指空中雪云好雪片片不落別處時有全禪客云落在甚麼處士便與一掌全云居士且莫草草士云恁麼稱禪客閻老子未放爾在全云居士作麼生士又與一掌師云雖則是兩掌其間有擡有搦有收有放小師設供上堂舉章敬因小師遊方回敬云汝離此間多少時僧云已經八載敬云作得箇甚麼僧就地上畫一圓相敬云此外莫更有麼僧近前畫破圓相作禮而退師云嚴師出好弟子二林養子不及父但只教伊供養大眾不必呈見解何故恐薄禮致怨上堂僧問靈雲見桃花悟去學人每日也見一枝兩枝因甚不悟師云含血噴人先污其口僧云為甚玄沙不肯他師云他是他屋裏人僧云學人到者裏大似胡孫咬生鐵師云爾莫只管上頭上面僧云也要和尚委悉師乃舉雲門問首座山河大地與自己是同是別座云同門云一切物命飛蛾蟻子與自己是同是別座云同門云好好借問何得干戈相待師云雲門易見首座難見何故蓋他不坐在無變異之鄉所以曰同智者和尚至上堂淨瓶裏澡洗古檮下修身彼此寸長尺短何妨忝為切隣相見又無事不來還憶君杜鵑啼斷月如晝不似尋常空過春結夏小參此事如青天白日無一絲頭許為障為礙自是爾諸人智眼不高墮在區宇故勞我竺乾大士立期立限對病與藥以為中下之機若是上流豈肯受爾者般茶飯況今夏恰恰一百二十日爾諸人向甚處插手若無插手處則孤負竺乾大士若得箇插手處莫待期滿便請說看何故蓋老僧急欲明窓下安排復舉首山示眾咄哉巧女兒攛梭不解織看他鬪鷄人水牛也不識咄哉拙郎君巧妙無人識打破鳳林關著靴水上立師云首山自謂得臨際正傳却作野犴鳴致令天下兒孫箇箇拖泥帶水次日上堂舉應庵師祖昔日謝事當山寄夏淨明示眾三十三州七十僧驢腮馬頷得人憎諸方若具羅籠手今日無因到淨明師云想見當時龍象拙孫褊短不敢貶剝諸方只多得幾州子暗地裏賽他何故卓主丈勸君不用栽荊棘後代兒孫惹著衣上堂舉肅宗皇帝問忠國師百年後所需何物國師云為老僧造箇無縫塔帝云請師塔樣國師良久云會麼帝云不會國師云吾有付法弟子耽源却諳此事國師遷化後帝詔耽源問之源云湘之南潭之北中有黃金充一國無影樹下合同舡琉璃殿上無知識師云肅宗當時若向國師良久處下得一喝免致耽源墮坑落塹要見無縫塔麼卓主丈勸君盡此一盃酒西出陽關無故人上堂僧問參須實參悟須實悟作麼生是實參師云歷歷寂寂僧云長期已過半猶如冷水浸冬瓜和尚有何方便師云精精靈靈僧云趙州示僧洗鉢盂去其僧便悟此意如何師云燒錢引鬼僧云我等喫粥了也洗鉢盂了也為甚不悟師云甜瓜徹蔕甜僧禮拜師云果然乃舉鹽官一日喚侍者將犀牛扇子來侍云已破也官云扇子既破還我犀牛兒來侍無對師云鹽官恐侍者不在二林扇子暑月要用不必有勞侍者若是犀牛兒輸與國師上堂二林初無門戶與人近傍亦不置之於無何有之鄉只要諸人如鐵入土與土俱化然後可以發越其如運糞入者吾末如之何上堂僧問法身病色身不安色身病法身不安作麼生免得師云口上著僧云色身病故有之法身作麼生病師云他病最苦僧云大似維摩老子以代眾生師云爾識他未盡僧云莫是佛手遮不得人心似等閑師云撥波求水僧云畢竟如何師云待爾鼻孔無氣却向汝道僧便喝師云怕死漢乃云水牯子數日來不忺水草蓋牧之無功也若言一回入草去驀鼻拽將來此又未是牧牛之法且作麼生牧擊禪床云叱叱叱者畜生建鳳林庫上堂鳳非竹實而不食非醴泉而不飲因甚却在板橋村卓主丈有林自是真棲處風淡惟聞靜夜鳴上堂舉雲門因僧問佛法如水中月是否門云清波無透路師云雲峯道雲門禪如九轉透瓶丹若果是恐未是上堂諸方朝呪暮呪要兜爾做羹飯主我者裏疥狗不願生天爾若向無人行處尋得一條路子蕩蕩地臨機自由自在便是我同流解夏小參僧問初秋夏末衲僧家氣宇如王離却雙林途中如何受用師云踏著爛如泥僧云只者莫便是途中受用底麼師云南辰北斗僧云領師以拂子一指僧禮拜師乃云一夏伽藍地上行未甞敢重步踏著常住一片甎來朝期滿合作麼生賞勞若從首座板頭數到聖僧侍者普請與之猶恐諸人以謂山僧不分緇素更若較其重輕又見山僧惠心不普作麼得相當去所以道重賞之下必有勇士重賞則故不辭阿那箇是勇士驀拈主丈指云是爾復舉黃檗因臨際半夏上山問訊見檗看經際云我將謂是箇人元來是淹黑豆老僧住數日乃辭檗云汝破夏來何不終夏去際云暫來禮拜檗便打令其去際行數里疑其事再回終夏師云黃檗當時若大機大用死盡臨際偷心今日子孫未致尾巴焦黃檮林莫有再來終夏底麼喝一喝上堂僧問世界與麼廣闊因甚聞鐘聲披七條師云水淺無魚徒勞下釣僧云長期已過了中間事作麼生師云一向收捨不來僧云鐘樓上念讚床脚下種菜明甚麼邊事師云刮皮見骨僧云勝首座道猛虎當路坐聻師云乞兒席袋乃舉鷄鳴丑愁見起來還漏逗裙子偏衫箇也無袈裟形相些些有裩無腰袴無口頭上青灰三五斗指望修行利濟人誰知翻成不唧𠺕師云趙州新婦面上添笑靨又向繡幕裏行只是少得人見運庵先師忌拈香老和尚死去二十五年有誰撑門拄戶雖與松源同日行不會松源三轉語父子背馳面不相覩直至如今成莾鹵露冷風高秋意深久矣無心薦藜黍中秋上堂僧問靈山話月曹溪指月意旨如何師云欺胡謾漢僧云謝三郎有甚麼過師云誣人之罪僧云恁麼則天上月圓人間月半師云老鴉啄蠣僧打圓相云者箇作麼生明師云明之則瞎僧云謝師指示師云屢生子乃云華亭滿舡猶不足南泉驟步踏不著自餘眼底紛紛總道見月忘指卓主丈月聻上堂僧問仰山謂香嚴云如來禪許師兄會祖師禪未夢見在此意如何師云蛇入竹筒僧云仰山平白受屈師云和爾脫不得僧云作麼生是如來禪師云鐵壁鐵壁僧云如何是祖師禪師云楚甸雲寒越山風暖僧云如何是和尚禪師云爾是顛耶狂耶僧云學人從此不問話師云更須勘過乃舉太原孚上座初參雪峯跨門纔見雪峯便參主事次日却來禮拜云昨日觸忤和尚峯云知是般事便休師云盡謂雪峯有陷虎之機無斬蛟之劍殊不知養子之緣寬而有恕重九上堂僧問理不逐事變事不逐理遷九九之日為甚檛鼓陞堂師云理事拘他不得僧云他是甚麼人師云頭輕尾重脚邏沙僧云錯指示人了也師云山僧年邁僧云汾陽道重陽九日菊花新此意如何師云我無隔水犀自然塵不染僧云汾陽今日落節師云那裏見汾陽僧便喝師云弋不射宿乃云採菊東籬下悠然見南山陶靖節雖是箇俗人却有些衲僧說話雖然他是晉時人未可全信開爐謝首座上堂僧問趙州道我喚作火爾不得喚作火此意如何師云撓鉤塔索僧云今日得見趙州師云爾會他東壁拄葫蘆麼僧云也是家常茶飯師云互鄉童子乃云霜風戒曉黃葉堆雲如我門庭一般冷落有底道老子尋常多是鬪貧不鬪富山僧以謂不然何故但得板頭有人自然暖氣相洽達磨第二忌拈香葱嶺不見宋雲全身豈在熊耳石火電光殊莫擬雙檮堂上再相逢究竟何曾缺兩齒雪際傳心節灰厭鬼後代兒孫誰采爾麁羹淡飯當殷勤四海香風從此起上堂僧問布袋長年落魄盤山猪肉案頭觀音手裏魚藍大士門椎柏板者一絡索到虛堂面前時如何師云蘇嚧蘇嚧僧云轉凡夫為賢聖抑賢聖為凡夫則不無和尚師云家狗咬人僧云布袋向鬧裡打開件件拈起云看看此意如何師云不勘自敗僧云且道與門椎柏板相去多少師云窮餓相煎僧云手裏魚藍則不問猪肉案頭事作麼生師云地獄門前鬼脫卯僧云不伸此問蹉過一生師便喝乃舉羅山初參嵓頭便問起滅不停時如何頭云咄是誰起滅山豁然大悟師云嵓頭雖則見孔著楔累他羅山坐在起滅不停處上堂僧問若論戰也箇箇力在轉處此意如何師云猶是死法僧云作麼生是活法師云逆風張帆僧云二林今日自納敗闕師云年老成精僧云大力量人因甚擡脚不起師云師子咬人韓獹逐塊僧云開口因甚不在舌頭上師云抱贓叫屈僧云明眼衲僧因甚脚跟下紅絲線不斷師云貪多嚼不細僧云昔日松源今朝和尚師云牢記取乃云此事甚易因走作反以為難何處是走作眼見耳聞是走作鼻嗅舌嗜是走作運奔執捉是走作覺觸攀緣是走作以至舉心動念參禪問道穿鑿古今是非人我悉是走作只有一處不走作難以說向諸人若說和者不走作底一時走作了也冬至小參僧問黑豆未芽時如何師云黑鱗皴地僧云芽後如何師云黑鱗皴地僧云芽與未芽時如何師云黑鱗皴地僧云若與麼有甚分曉師云向無分曉處識取黑鱗皴地僧云學人今夜白衣拜相便禮拜復有僧出問如何是冬來事古德道京師出大黃此意如何師云短處求長僧云忽有人問和尚冬來事聻師云雪後添衣定是寒僧云元來古德猶在師云汝是安祿山乃云葭灰未動律管先知暗去明來未嘗遷謝所以衲僧家就理就事順水流舟殊不知無陰陽地荊棘參天有契券邊蒺䔧滿地致使春生夏長之徒卒難近傍二林放過一著曲為今時復舉溈山問仰山仲冬嚴寒年年事晷運推移事若何仰山近前叉手而立溈云誠知子答者話不得香嚴至溈舉前話嚴云某甲偏答得者話溈復舉嚴亦近前叉手而立溈云賴遇寂子不會師云溈山若無後語儘自包裹得去其奈用處太過以致栓索俱露上堂謝秉拂僧問智與師齊減師半德智過於師方堪傳授那箇智過於師師云忽去忽來坐斷今古僧云學人瞻仰有分師云合取狗口僧云若與麼首座藏主遂成虛設師云不是苦心人不知僧云却較些子便禮拜師云急抽頭是好手乃云深山大澤象龍之所雷霆變化在乎一時之間草木自然光潤檮林之下莫有此瑞麼卓拄杖疑殺闍梨上堂僧問天欲雪而未雪梅欲花而未花好箇西來意無人共出家師云掩耳偷鈴僧云和尚多是成禠學人師云老僧向爾道甚麼僧云當面蹉過師云座上無老僧目前無闍梨聻僧云莫向夾山背後叉手師云老僧被爾靠倒乃云明明向汝道得得不得不得得得自是諸人雙眼清寒坐在無事甲裏直饒彌勒即今下生現三頭六臂也救爾不得臘八上堂僧問釋迦老子棄金輪寶位雪山苦行六年於臘月八夜忽覩明星悟去還端的也無師云令人長憶李將軍僧云後來說一藏葛藤牽枝引蔓拋尿撒屙至今未已師云師子身中蟲僧擲下坐具云未見明星時還有者箇消息也無師云把髻投衙乃卓拄杖云是則是窮則變變則通只如三更半夜眾星朗然不知是見那箇星悟去急急出來下一轉語蓋覆者老子不然母貽後悔靠主丈華藏和尚至上堂僧問我手何似佛手師云老婦顰眉出醜僧云我脚何似驢脚師云曾踏趙州𭛵彴僧云人人有箇生緣如何是學人生緣師云懶向人前拔茄樹要去南川作化主僧禮拜師乃云我本無心有所希求今此寶藏自然而至二林小眾枯枯燥燥鶴望多時珊瑚枕明月珠從便採取只是不得觸諱上堂傅大士本相現引得一地裏人前廊後架拋尿撒屙謂之龍華勝會不知當來所證果有此否不然卓主丈青山綠水短棹孤舟慈雲和尚至上堂僧問路逢道伴交肩過一生參學事畢時如何師云鵓鳩樹上啼僧云也恐和尚見古人未盡師云同道方知僧云知後如何師云布袋盛錐快者先出乃云去住無心卷舒有則布之則彌於六合六合猶窄置之則歛於一毫一毫猶寬為彼群生從何而起卓主丈飛過帝鄉去遠接南山陰上堂舉風穴因僧問語默涉離微如何通不犯穴云長憶江南三月裏鷓鴣啼處百花香師云風穴破關受敵不知蹉過者僧二林有僧出問拈主丈便打上堂舉趙州因僧問一物不將來時如何州云放下著僧云一物不將來放下箇甚麼州云放不下擔將去師云趙州向者僧痛處下一針不妨奇特只是病入膏肓難以發藥上堂明明道不在言語上何必用三寸舌頭帶將出來會得桐花落地春將半不然杜宇催歸月過三上堂舉百丈普請鉏地次有一僧舉起鉏頭忽聞鼓聲乃拋下大笑便歸丈云俊哉此是觀音入理之門歸院乃喚僧問適來見箇甚麼道理便與麼僧云適來肚飢聞鼓聲歸喫飯去丈乃大笑師云百丈當面被者僧謾若是二林誰管爾口欵未招便與闌胸一踏只如百丈笑者僧笑還有優劣也無西白和尚至上堂僧問三日不說著口邊生白醭學人出去四十餘日作麼生師云待爾口邊出青草却向汝道僧云低聲低聲牆壁有耳師云也要大家知僧云只如口邊出青草底人還有方便也無師云大有方便僧云那裏是他方便處師云一任牛搏馬踏僧云學人不會師乃云風穴破屋數間單丁者七年後為臨際正續西白道人即斯人也深雲古木雙眼清寒大音希聲豈同常調佛生日上堂僧問鐵壁鐵壁號之曰佛常在苦海中立只如今日降生底是苦海中立底是師云二俱不是僧云天上天下唯我獨尊聻師云脫却籠頭卸角馱僧云恁麼則三尺一丈六且同携手歸師云爾道他有幾莖蓋膽毛僧便喝師亦喝乃卓主丈云看看九龍吐水灌沐金軀紫毫相光無幽不燭直得嘉禾老比丘跛却一足走到廣南光泰寺裏有口也讚嘆不及何故物見主眼卓豎結夏上堂登山須到頂涉海須到底到頂則知宇宙之寬廓到底則知大海之淺深故我釋迦老子以九夏之月剋期取證而欲法中龍象知其山之高海之深也苟或飽食安眠略無知愧是大罪人莫言不道上堂僧問結夏已半月衲僧家牙如劍樹口似血盆還透得虛堂一句子也無師云老僧不曾殺生害命僧云和尚太殺慈悲師云墦間易飢飽僧云有一人常在途中不離家舍有一人常在家舍不離途中且道那一人合受人天供養師云水也消他一滴不得僧云因甚如此師云蓋他在布袋裡輥毬僧禮拜師乃舉雪峯一日敲觀和尚門觀云誰峯云鳳凰兒觀云作甚麼峯云㗖老觀觀便開門搊住云道道峯擬議被觀推出雪峯住後云我當時若入得老觀門爾者一隊噇酒糟漢向甚麼摸𢱢師云雪峯擬議老觀推出若較其錙銖則固有重輕不知雪峯當時合下得甚麼語可以入得老觀門上堂舉五祖道諸莊不收不以為憂百數衲子無一箇透得狗子佛性話誠以為憂師云五祖大似破關中收圖書承天短蓬遠和尚遺書至上堂僧問昔本不離此今朝亦不來且道承天老子向甚麼處去師云趕人不得趕上僧云莫是向不生不滅處去麼師云爾莫要撩撥者氣鼓老僧僧云他觸著便三毒起師云多少人仰望不及僧云洞山遷化設愚癡齋承天遷化有何分付師云有分付僧云有甚分付師云教爾近前退後牢記話頭僧云也是不惜口業漢師乃云遠之莫及故曰短蹤之不即故曰蓬波波浪浪西西東東直鉤已掛雙峨碧一橈香散蘆花風解夏小參僧問衲僧家四月十五結他不得七月十五解他不得畢竟向甚處安身立命師云針鋒頭上翻筋斗僧云得與麼自由自在師云爾莫向石灰籮裏反眼僧云可謂一夏不虛度光陰師云刀錐之利僧云前程忽有人問和尚今夏將何示人師云多添少減僧云三世諸佛也理會不得師云山僧更是理會不得僧云和尚今夜盡情說與學人了也便禮拜師乃拈主丈云便與麼去早是節外生枝更若較短論長何啻崖州萬里所以道太陽門下日日三秋明月堂前時時九夏何用刻舟尋劍緣木求魚西天此土佛法平沈末代比丘全無慚愧說甚正因二字言薦賞勞古人不解隨機二林只圖實効然雖如是且道七佛行處因甚寸草不生快出來下一轉語以補九夏關疑卓主丈復舉南泉歸宗麻谷同往禮拜忠國師泉至路畫一圓相云道得即去歸宗於圓相內坐麻谷作女人拜泉云恁麼則不去也宗云是甚麼心行師云王老師既被人道破未為好手麻谷作女人拜見得國師次日上堂一夏未嘗不與諸人朝思暮想今朝期滿驀忽相應方知山是山水是水向來豈不知山是山水是水今日方知道山是山水是水汝若不信三十年後自有人知上堂謝執事松有操則歲寒不凋竹有節則虛心澹靜衲子勇於義可以表率叢林游刃事海自然左右逢其原中秋上堂以主丈打一圓相云裏面有一株樹名之曰娑婆樹下有一兔長時搗藥尋常見得不甚真惟有今宵極是分曉諸人還見麼卓主丈見之則不妄擡眸不然則明不如暗上堂舉馬祖因百丈再參祖以目視禪床角拂子丈云即此用離此用祖云爾向後開兩片皮將何為人丈取拂子竪起祖云即此用離此用丈掛拂子舊處祖震威一喝丈云我直得三日耳聾師云豈止乎百丈三日耳聾直使盡天下人聽事不真喚鐘作甕方契馬師上堂舉汾陽無業國師示眾若有一毫聖凡情念未盡未免入驢胎馬腹白雲又道直饒一毫聖凡情念頓盡亦未免入驢胎馬腹師云二大老向無心中撰出一場口面卓主丈近日王令稍嚴開爐上堂箇裡無峻機妙用與人湊泊老來畏寒只要說些火爐頭話且道火爐頭說甚麼話恐冷灰豆爆彈破諸人鼻孔達磨第三忌拈香十萬里水雲蹤跡七百年西竺陳人眼睛烏律卒面子黑鱗皴傳衣付法惹起埃塵如今紅紫亂朱紛然而出豈止乎少林五葉一花之春斯臨遠諱薦此溪蘋萬古千秋累子孫上堂一出數日所至溪山風物歷歷在目歸來撾鼓陞堂從頭又舉一遍會麼眼力到處不被人謾冬至小參一氣順昇百昌萌動是時人知有還知有不知有者不被寒暑推遷不逐四時消長靜而善應卓爾不群若謂尺二眉毛頷下生此又是見他未盡山僧尋常口似磉盤未嘗容易與人道破爾若見得分曉黑豆生芽繡紋添線也是尋常時節且道今夜還來喫果子否卓主丈嚼飯餵嬰兒復舉五祖因僧問如何是道祖云始平郡僧又問如何是道中人祖云赤心為主師云五祖恐者僧信根未深囑之又囑且道節文在甚麼處逗源河擘泰華須是其人上堂謝秉拂此拂子過如吹毛劍善用者坐致太平不善用者傷鋒犯手二林莫有出廐良駒不勞鞭影底麼擲下拂子看看上堂僧問雲門因僧問不起一念還有過也無門云須彌山此意如何師云買鐵得金僧云和尚平生凌辱古人今日因甚全肯雲門師云冷處著把火僧云學人一冬在外奔波還有過也無師云秤椎落井僧云許多施利歸常住因甚全無些子功勞師云莫來掩彩我乃云盡其機用只作一句布施諸人良久卓主丈大海若知足百川應倒流臘八上堂僧問枯木倚寒嵓三冬無暖氣此意如何師云牙根不瀝水僧云婆子因甚燒却庵師云爭交賭籌僧云和尚也不得胡亂穿鑿古人公案師云非子不委僧云老胡今日成道有何祥瑞師云山深雪未消僧云諾諾師以拂一指乃云釋迦老子雪山六年功成行滿到臘月八夜討得一條路子與後人行若謂他見明星悟去已是謗焰未息上堂僧問馬祖因龐居士問不與萬法為侶者是甚麼人此意如何師云乞兒弄飯椀僧云只如馬大師道待汝一口吸盡西江水却向汝道聻師云劈腹剜心僧云且道龐老子興此一問是會了問不會了問師云會了問僧云既是會了問何必悟去師云不悟爭得會僧云人天眾前豈無方便師云踏泥漢乃云自家田地不肯從實履踐只要冒姓佃官田還知二祖對達磨禮三拜依位而立麼除夜小參僧問年窮歲逼烏龜上壁豈不是和尚語師云只得自傷己命僧云忽然眾中有箇通方作者冷笑一聲老師未免面熱汗下師云爾更近前驗我看僧近前云了師云果然乃云日日日東上日日日西沈無為無事者子細好推尋既是無為無事又推尋箇甚麼若推尋佛法要妙每日起來呵奴使婢說東道西無非在他影子裏若推尋舊歲未去新歲未來東村王老夜燒錢野鬼閑神俱飽足者裏又無爾插嘴處畢竟如何擊拂子一年三百六十日斷斷月建寅為首復舉晦堂因看如何是多福一叢竹一莖兩莖斜學人不會三莖四莖曲驀然契悟師云往往多是知竹而不知多福知多福而不知竹有人緇素得出許爾親見晦堂使府陞座回上堂僧問毘耶城裏說法雙檮樹下談玄如何是不動尊師云東走西走僧云既是不動尊為甚麼東走西走師云癡人面前不得說夢僧云莫是動則不動不動則動麼師云寶所在近更進一步僧云忽然將動與不動一時貶向無生國裡却問如何是不動尊師云東走西走僧云和尚也只救得一半師云信根者少乃云或指或掌無非是太平戈矛二林莫有捷徑麼卓主丈兔子何曾離得窟元宵上堂僧問香林因僧問如何是室內一椀燈林云三人證龜成鼈意旨如何師云奴見婢殷勤僧云學人禮謝去也師云承虛接響乃云以火續燈名晝以燈續火為夜晝夜相續燈燈無盡驀然黑地裏撞著露柱怪得阿誰妙勝和尚至上堂僧問雪峯見僧來參低頭歸庵此意如何師云誰知席帽下有此昔愁人僧云未審二林見僧作麼生接師云把手拽不入乃云洪波深處赤立妙不資於一毫香積世界藏用勝不盈於一握如是則坦夷處巇嶮木訥處難酬且道此是何人卓主丈上堂僧問二月已過三月已來桃花李花零亂桑條柳條成陰不涉萬緣如何顧鑑師云不覺日又夜爭教人少年僧云和尚豈無方便師云生薑終不改辣僧云有一人十二時中不依倚一物時如何師云鶻臭布衫須脫却僧云既不依倚一物又脫箇甚麼師云細嚼難飢乃舉大龍因僧問色身敗壞如何是堅固法身龍云山花開似錦㵎水湛如藍師云若是堅固法身也苦地在有問雲黃只對他道垢面漢我二十年做長老未嘗與人過話上堂舉烏臼因玄紹二上座來參臼問近離甚處僧云江西臼便打僧云也知和尚有此機要臼云爾既不會第二禪客近前來僧擬議臼亦打師云二僧見烏臼如登龍門結夏小參僧問布袋長年鬧市觀音終日魚籃禁足安居當圖何事師云擊筒方木響僧云與麼則深密處足可觀光師云差之毫釐僧云和尚答處辛辣學人如何湊泊師云向無湊泊處領取乃拈主丈云舉一事則迷理措一機則失用衲僧家智游象外妙入環中猶是家常茶飯無端被釋迦老子以無絲線繫却脚跟直得東西南北去路無從於是九十日內如守古塚鬼謂之禁足安居剋期取證亦未知所證者何事驀然有箇不顧危亡底掀翻圓覺伽監毀罵平等性智山僧只得退身有分何故卓主丈老不以筋力為能復舉雪峯示眾盡大地撮來如粟粒拋向面前漆桶不會打鼓普請看師云雪老當時與麼殊不知有今日二林今夏亦教諸人密密地與麼但不必普請更若不會爾自孤負雪峯於虛堂初無干與次日上堂諸方以期取効時刻不忘我者裏山邊水邊從便走作何故擊拂子棄細錄大以待知己上堂僧問臨際會下兩堂首座相見齊下一喝此意如何師云鬪貧不鬪富僧云有僧問此兩喝還有賓主也無際云賓主歷然又作麼生師云隻手遮日僧云二林頭首峻機妙用眾眼難謾還與者兩喝是同是別師云爾自勘他看僧云人天眾前也蓋覆伊不得師云爾道那箇賓那箇主僧便喝師云脫身鬼子乃云師子嚬呻象王回顧此猶是齊眉共躅要見跨釜之作麼竪起拂子新羅人過海上堂僧問有一句子到爾拔舌犁耕無一句子到爾自招殃禍明甚麼邊事師云彼此出家兒僧云和尚把定封疆不通水泄師云不是少林客乃舉仰山參東寺纔跨門寺云已相見了不用上來仰云與麼相見莫不得麼寺便歸方丈閉却門仰山歸舉似溈山溈云子是甚麼心行仰云若不與麼爭識得伊師云東寺便歸方丈千古楷模仰山舉似溈山因邪打正上堂僧問劉鐵磨訪溈山山云老牸牛汝來也此意如何師云一箭中紅心僧云劉鐵磨云來日臺山大會齋山作臥勢磨便出聻師云果然僧云可謂二俱作家師云謗斯經故獲罪如是僧禮拜乃云師曠之聰离婁之明因甚有眼終日不見鼻孔下得一轉語合得老僧樹下塚間許爾妄想不然老胡失望上堂僧問久雨不晴時如何師云逢庚則變僧云久雨忽晴時如何師云處處可以晒眼皮草僧云與麼答話諸方未肯在師云割鷄之刃僧云二祖禮三拜依位而立師云呈漆器僧云達磨云汝得吾髓師云覆水難收僧云學人纔見和尚陞堂便出禮拜得箇甚麼師云他時不得退欵僧云且喜水米無交師云早是退欵了也僧便喝師亦喝乃云山僧尋常不曾抑逼人只教退步楷磨但得心死意消一番了自然不胡亂拈匙放筋不然盡是念話杜家上堂舉洛浦因龐居士來參禮拜起云仲夏毒熱孟冬薄寒浦云莫錯士云龐公年老浦云何不寒便道寒熱便道熱士云患聾作麼浦云放爾三十棒士云啞却我口塞却爾耳師云洛浦當時若向龐公年老處下得一喝免得彼此葛藤上堂僧問熱時寒向甚麼處去師云爾抓著我痒處僧云寒時熱向甚麼處去師云乾籬頭上覓甚麼汁僧云不涉寒暑底人在甚麼處師云鬧市裏尋取僧云尋得後如何師云出三界二十五有僧云也未是極則師云作麼生是極則僧便喝師云也未是極則乃舉天童啟和尚因僧問學人卓卓上來請師的的啟云我者裏一屙便了說甚麼卓卓的的僧云和尚與麼答話更買草鞋行脚啟云近前來僧近前啟云老僧與麼答話有甚麼過僧無語啟便打師云者僧喚既近前何不便與本分草料只因下刃不嚴返被暗窺牆壁解夏小參各各鼻貫已脫秋風影裡擺尾搖頭老安雖則善能訪跡終竟難尋寂子只知樹下忘軀何曾解牧露逈逈雲山溢目飽齁齁野草連天不須短笛催歸千聖也無覓處驀然傅公子出來道汝等頭角之士九十日內託此檮陰未嘗有半蹄之功踏破我常住一塊泥𡋯何得如此快活山僧只得與他代一轉語復舉德山托鉢公案師云德山如師子遊行百獸股栗嵓頭假其威而陰風逼人後之來者棒土揭木上堂僧問大隋蓋龜時如何師云神照無此作僧云初秋夏末衲子往來牢記取者一轉語舉似諸方師云苦哉乃舉天台幽棲和尚一日鳴鐘上堂眾纔集棲云誰打鐘僧云維那棲云近前來僧近前棲遂與一掌歸方丈師云賤如泥沙貴如金璧當時若安詳登座活得者僧中秋上堂僧問天上月圓人間月半是人知有未審中間樹子屬甚麼人師云有契券者得僧云恁麼則天香桂子落紛紛師云爾早錯認了也僧云馬大師翫月次一人道正好供養一人道正好修行一人驟步便行此意如何師云一畝之地三蛇九鼠僧云馬大師道經入藏禪歸海唯有普願獨超物外師云打驢聽馬知僧禮拜師噓一聲乃云與日雙運鑑物無私自是暗中之人責冬裘比夏葛當此良夜眾星推遜之時可憐不見華亭叟冷照海濤空渺瀰上堂僧問望見資福剎竿便回脚跟下好與三十此意如何師云臭肉來蠅僧云望見雪峯便參主事又作麼生師云何樓漆器休拈出僧云望見寶林雙楊塔尖便悟去師云沙裏淘金僧云和尚也是年老心孤師云宣人之過未為好手乃舉欽山同嵓頭雪峯到德山乃問天皇也與麼道龍潭也與麼道未審德山作麼生道德山云汝試舉天皇龍潭底看欽擬議德山便打遂至延壽云是則是打我太殺嵓頭云爾與麼他後不得道見德山師云欽山只箇擬議德山巖頭俱納敗闕若是龍門上客必為點頭其如聽響之流墮在區宇上堂九九之節謂之重陽陽德既剛元化以洽衲子分上明得甚麼邊事卓主丈交上堂一大藏教不出箇鴉鳴鵲噪九經諸史不出箇之乎者也會得雲歸華嶽水到瀟湘不然有伴即來切須記取達磨第四忌拈香打一圓相香至國王之子神光斷臂之師耽憨面嘴恐亦是伊兒孫不必更懷疑故我達磨鼻祖圓覺大師𤀹發靈機有無之宗頓釋廓然無聖第一之義昭然前梁後魏人我相高此土西天是非競起丁茲末運遐想餘光列藻陳蘩用酬慈蔭上堂舉南泉因兩堂首座爭貓兒泉云道得即不斬兩堂無語泉遂斬之趙州從外歸泉舉前話州脫草鞋安頭上出泉云子若在救得猫兒師云趙州借手拈香要與兩堂雪屈殊不知狸奴已死南泉手直至如今鼠子多冬至小參陰魔沮伏暖氣未昇好箇衲僧消息若能直下承當不逐四時消長便見深山巖崖人跡不到處爛葛藤抽枝引蔓其如未然且向舊曆日上點指頭子數過只如陰魔沮伏暖氣未昇是衲僧甚麼消息卓主丈魚行水濁鳥飛毛落復舉溈山向火次問仰山終日向火因甚無暖氣仰作向火勢溈云子只得物體能所未在仰云某甲只如此和尚作麼生溈亦作向火勢仰云和尚只得物體能所未在溈云如是如是師云盡謂溈仰父子兩口一舌殊不知風竊虎威能偃草水欺龍臥出前山除夜小參新底不知舊底已往舊底不知新底已來新舊不相知物物還對偶衲僧家以為極則殊不知半夜三更蒲團上竪起脊梁誰管爾漏箭推遷更點遲速猶被人喚作無轉智大王何況如矮子看戲隨人上下雖然只知暖日生芳草那料春風暗著人復舉僧問雲門如何是雲門一曲門云臘月二十五師云雲門汗血功高惜乎放過了五日當時若道得箇恰好臘月三十夜者僧必有可觀今則既往不咎只得順時保愛有問雲黃一曲只向他道半遏行雲元宵上堂世間之燈莫若心燈最明心燈一舉則毫芒剎海光明如晝其間不善剔撥者雖有如無要見心燈麼卓主丈仰山開畬歸宗拽石寶林語錄終右伏以尊者放光明指八祥六勝之地育王捧舍利現十洲三島之區箇是釋迦古道場直須覺士正丈室選從四眾斷自九重虛堂愚公長老禪師慧海慈航宗門心印堂虛貯明月絕無片點塵埃林邃撼清風掃盡諸般障礙遍主淅江名剎暫眠靈隱閑雲好向玉几峯橫出一枝便據金獅座旁行四句東歸衣錦再傳鷲嶺之燈北面瓣香仰祝聖人之壽謹疏師寶祐四年四月初七日在靈隱鷲峯庵受請十九日入寺指山門道不及處方便儘多只是易見難入諸人氣宇如王莫認門頭戶底指佛殿老子傍若無人到處稱尊今日自知理虧還我一坐具地展具云大眾退後據方丈橫按主丈云莫有生而知之者麼入來我者裏買帽相頭不比盲枷瞎棒靠主丈師至法座前焚香望闕謝恩畢捧勅黃示眾云約束萬象聳動人天風雲會合來自日邊縱饒海口亦難宣拈制府疏宣發聖人之妙如春行萬國豈在乎三寸筆端重新點出苟或尚存知解高聳聽官拈諸山疏剎竿標處鐘梵相聞要知暖氣相噓總在裏許拈山門疏同門出入未嘗謾爾諸人苟或粉飾太過山僧只得掩耳指法座人人脚跟下有此座子何必平地昇高爾若蹈得著燈王退身有分師陞座拈香云此一瓣香爇向爐中恭為祝延今上皇帝聖躬萬歲萬歲萬萬歲陛下恭願堯仁廣被舜德日新次拈香云此一瓣香爇向爐中奉為大丞相樞使國公同知樞密參政相公洎文武百僚增崇祿算伏願尊崇廊廟撫鎮華夷次拈香云此一瓣香爇向爐中奉為判府制帥集撰侍郎洎郡縣文武官僚增崇祿算伏願柱石邦家金湯祖道此香絕氣息者久矣無端撥著冷灰重新騰焰奉為前住安吉州道場山護聖萬歲禪寺先師運庵和尚爇向爐中用酬法乳師歛衣就座索話人天交接兩得相見莫有不承言不滯句底麼時有僧問一般擔板得人憎十載深雲獨掩扃今日大方親捧勅阿師真箇藥頭靈學人上來請師祝聖師云雲靜日月正僧云昔日梵王請佛蓋為群生今朝聖主特差有何祥瑞師云天高蓋不盡僧云與麼則四眾霑恩去也師云誰不承恩僧云只如判府制師集撰侍郎以忠正剛大之道為法擇人還許學人借水獻花也無師云迦葉門前風凜凜僧云若如是則名滿天下去也師云爾不得忘却僧禮拜師乃云黃面老漢末上放乖向靈山會上萬百眾前以佛法付囑國王大臣有力檀那迨今二千餘年代不乏賢使我沙門釋子得以流通慧命仰助國風若謂佛法果有付囑則謗於黃面老子若謂佛法果無付囑則今日王舍城中君聖臣賢遞相欽奉以致海內生靈無不同瞻麗正之光松柏之茂畢竟以何為據卓主丈南嶽峯頭八字碑復舉本朝太宗皇帝因僧朝見帝宣對僧奏云陛下還記得否帝曰何處相見來僧云自從靈山一別直至于今帝曰以何為驗僧無對後來雪竇代云貧道得得而來師云垂衣端拱百國來賓者僧不是無對無奈天威逼人當晚小參今夜略去佛法玄妙機關單單與諸人說些細大法門以表進寺識面之初諸人又不可作等閑入在情識裡胡卜亂卜若說舍利初自烏石嶺頭飛入山中放光現瑞此又是不出諸人共知若說六殊勝地自寶幢市四十五里直到明州此又是不出諸人共見作麼生得不落知見去所以道法離見聞覺知若行見聞覺知是則見聞覺知非求法也況古鄮禪叢俊衲如市箇箇附託得人誰肯受爾者般祭鬼飯食驀喚侍者云收起鞏縣茶缾復舉陳操尚書一日同眾官登樓遙見數僧中間一士云來者總是行脚僧尚書云不是士云焉得知其不是尚書云待近與諸公勘過須臾僧至尚書召云上座僧悉舉首尚書云不信道師云盡謂清明之下昧者尤多殊不知壺中天地別有日月山僧此者來赴育王首見帥府節齋陳侍郎一問一答和氣滿前要且無許多勘辨且道與陳操尚書相去多少卓主丈杖情閑巖樹看愈好室靜磵泉聞轉幽行禮到大慈請上堂見不見之形對揚有準察不察之色撈摝無垠若能轉向那邊鴉飛不度不以形器拘不以色塵礙自然超諸聖廛出大方表溪山雲月處處同歸水鳥樹林互相顯發然雖如是爭柰我慈峯老子未肯橫點頭在何故卓主丈壺中自有佳山水終不重尋五老峯復舉堂頭物初和尚舉五祖道如何是祖師西來意庭前柏樹子恁麼會便不是了也如何是祖師西來意庭前柏樹子恁麼會方始是師云五祖當時一時落草自謂土曠人稀殊不知今日被慈峯老子掐定咽喉直得無取氣處育王到此客聽主裁只得放過何故人情做得冤家結得仗錫和尚至上堂舉盤山似地擎山不知山之孤峻如石含玉不知玉之無瑕若能如是是真出家師云盤山其實只要出家兒萬法不相到山僧昔寄霞谷與棘林老子也如是別去一十餘年今日相見亦如是且道其中意作麼生卓主丈如是如是而已矣解夏小參防微杜漸深切著明也是無風匝匝之波更若立制安居何異破珠求影衲僧家智游象外妙入環中點破生佛未興不落古今窠臼說甚麼鰻湫濬潔玉几高寒直饒舉得頭來早是枯桑變水育王恁麼告報不出常情只如剋期取證一句又作麼生卓主丈善學柳下惠終不師其跡復舉雲門示眾平地上死人無數出得荊棘林者是好手時有僧出云恁麼則堂中第一座有長處也門云蘇嚧蘇嚧師云雲門大似任公子設以五十犗投竿釣東溟山僧尋常善於包荒不欲宣人之過因甚如此擊拂子何官無私何水無魚次日上堂長期百二十日短期九十日夏月蟲蟻多黃面老子恐爾東走西走殺生害命故立制以禁之今朝期滿鄮峯門下未甞有一人敢容易下脚何故卓主丈恐蹈著犯突吉羅罪徑山石溪和尚遺書至上堂雞足峯前黃梅渡口逗到冷泉幾掣肘若謂凌霄非正傳畢竟衣法屬誰手野犴鳴獅子吼虛空昨夜翻筋斗上堂舉讓和尚問馬祖云汝學坐禪為學坐佛若學坐禪禪非坐臥若學坐佛佛非定相於無住相不應取捨師云南嶽引馬祖入牛角裏作老鼠活計忽然得箇出路却笑南嶽坐在裏許上堂天寒人寒大家在者裏與麼會得鐵板障也須退縫不然本擬屠龍翻成射虎上堂舉巖頭見德山便問是凡是聖德山便喝頭便禮拜後來洞山聞云當時若不是奯公也大難承當巖頭聞云洞山老漢不識好惡錯下名言我當時一手擡一手搦師云巖頭大似明上座趁盧行者到大庾嶺頭却回向同伴道此去杳無消息上堂舉雪峯示眾望州亭與汝相見了也烏石嶺與汝相見了也僧堂前與汝相見了也師云莫快坐來頻勸酒自從別後見君稀上堂元宵謝知事僧問有句無句如藤倚樹此意如何師云掬水月在手弄花香滿衣僧云樹倒藤枯句歸何處聻師云拋却黃金捧碌甎僧云溈山放下泥盤呵呵大笑又作麼生師云天堂未就地獄先成乃云今歲元宵州家放十分之燈與民同樂唯有鄮山堂殿廊廡半明半滅往來者與露柱交肩燈籠鬪額燈明王聞得出來欲顯發本光作大佛事山僧與之震威一喝何故自有僧知事何勞強出頭雪竇和尚至上堂金輪峯頂錦鏡亭邊有一句子殃害天下衲僧未有一人點校得出育王久日樺來唇豈容緘默且道是那一句卓主丈見說前村風更惡杏花無處避春寒佛涅槃上堂大覺世尊為見眾生執妄為本當百花明媚萬葆敷榮示以入滅之相汝等比丘若能於此著得一隻眼釋迦自釋迦波旬自波旬上堂舉藥山看經次有僧問和尚尋常不許人看經為甚麼却自看山云我只圖遮眼僧云某甲還看得麼山云爾若看牛皮也須穿師云師不如弟子摘茶次清涼和尚至上堂僧問溈山摘茶次問仰山云終日只聞子聲不見子形仰山撼茶樹意旨如何師云錢出急家門僧云溈山云子只得其用不得其體師云出門不用頻叮囑僧云仰山云未審和尚作麼生溈山良久仰山云和尚只得其體不得其用師云子為父隱僧云溈山云放子二十棒師云手臂終不向外曲乃拈云趙州曾問南泉老禮拜燒香只舊時若是清涼萬菩薩等閑聞著也攢眉結夏小參栴檀叢林栴檀圍繞析之則片片皆香荊棘叢林荊棘圍繞揀之則枝枝可畏故我釋迦老子以平等性智攝諸比丘同入大圓覺海於一百二十日長期之內撈摝澄濾成就慧身要且不見有禁足安居之相今正是時合作麼生卓主丈竹杖化龍去癡人戽夜塘復舉永明壽禪師在天台韶國師會中普請次聞墮薪有聲豁然契悟乃云撲落非他物縱橫不是塵山河并大地全露法王身師云壽禪師大似窮儒登群玉之府無不稱心滿意只是中間有一字子未穩上堂謝秉拂夏齋一稱南無佛皆已成佛道若說到金輪水際崑崙山椒功歸何所擊拂子吽吽有甚饆饠䭔子快下將來上堂舉僧問香林如何是室內一盞燈香林云三人證龜成鱉師拈云香林二十年雲門侍者向紙衣錄中得此句子育王則不然忽有人問只向他道皇天無私惟德是輔石帆和尚至上堂舉雲門行脚到九江陳操尚書請齋次問云儒書即不問三乘十二分教自有講師如何是衲僧行脚事門云曾問幾人來書云只今問上座門云只今且置作麼生是教意書云黃卷赤軸門云此是文字語言作麼生是教意書云口欲談而辭喪心欲緣而慮忘門云口欲談而辭喪為對有言心欲緣而慮忘為對妄想作麼生是教意尚書無對門云聞公曾看法華經是否書云不敢門云經中道治生產業皆與實相不相違背且道非非想天今日有幾人退位書又無對門云尚書且莫草草師僧家拋却十經五論特入叢林十年二十年尚不柰何尚書爭得會書云某甲罪過便作禮師云陳操尚書前面數語勘雲門未盡後面數語勘盡雲門今日忽有人問育王如何是行脚事只向他道我與石帆老子十餘年走遍天涯海角尚自不知今日再會又是二十年贏得牙疎鬢白說甚麼行脚事待他擬議便與一喝何故覓火和煙得擔泉帶月歸上堂空山無人水流花香鶖子滿慈泯其智辯离婁師曠黜其聰明何也識法者懼上堂舉龐居士因賣漉籬下橋遭攧女子靈照一見就父身邊臥士云作甚麼女云見爺倒地急來扶起師云虎憎雞嘴聞者畏之後人衡鑑不高喚作二俱弄險結夏小參破有法王有大陀羅尼門名為圓覺能成就一切種智破壞一切法門於夢幻影邊聚集四方衲子九十日內立期立限決要打破漆桶成就慧身雖然只如西天制令還有者消息也無卓主丈李廣神箭張顛草書復舉朱行軍一日入南際寺齋僧行香次以手爐搖曳云直下是直下是時有僧云直下是箇甚麼行軍便喝僧云行軍是佛法中人問著便惡發行軍云爾作惡發會那僧便喝行軍亦喝云鉤在不疑之地復喚左右認取者僧著師云人言王母池邊有一株樹名曰蟠桃三千年開花三千年結果更待三千年方纔成熟且道與行軍有相見分麼卓主丈參雪竇謙和尚遺書至上堂敲雲夢破漱玉舟移乘時掇轉虛空大地了無寸土故我妙高孤頂大歇老人和麩糶麵起中峯已墜之宗嗅土吹沙瞎松源為人之眼秤槌覓汁淚出痛腸箇般生滅惡冤家萬古千秋終不死上堂諸方多說見地鄮峯只論宗旨見地明則為見地所奪宗旨通則為宗旨所執如今要討一箇見地不明宗旨不通底出來做松源直下火種不亦難乎解夏小參百二十日長期孜孜矻矻俊鶻巢雲二千年舊話從新黑牛臥水與麼會則麁中之細猶為易細中之細猶為難故我竺土老師檢身不謹以己方人致令末代比丘太半以鰕為目育王一眾善觀時變盡在規矩之外何故卓主丈有時拾得溪頭石帶蘚和雲枕綠陰復舉翠嵓靈傪禪師示眾云一夏與兄弟東說西話看翠嵓眉毛在麼保福云作賊人心虛長慶云生也雲門云關師云三大老各出隻手要扶樹翠嵓門戶以報雪峯爭柰只解同心不能同志謝兩班上堂龍得雲則靈虎得風則威叢林得人則綱目正法令嚴自然上下安其居所以然者何也卓主丈歲寒知松柏之後凋中秋上堂人間無天上有往往無人脫窠臼四海娟娟洗玉魂九野茫茫白兔走寒山子不關口也落馬駒群隊後上堂舉徑山法濟和尚因僧問掩息如灰時如何濟云猶是時人功幹僧云幹後如何濟云耕人田不種僧云畢竟如何濟云禾熟不臨場應庵和尚拈云鳳閤香沈雪巢夜冷半窓明月和氣藹然師云一人要貪貧不得一人要富富不得要知貧富不相當且請各歸本位立達磨大師忌拈香赤幡隨行自謂神機莫辯及到白鷺洲頭死在老蕭言下聲沈魏國影脫孤龕當法門垂秋之際痛思已往之蹤薦此溪毛少伸追遠霜飛大野木落崇崗膽裂心摧未話先咽冬至小參一氣潛回八角磨盤空裏走六爻纔動無毛鷂子貼天飛是他時節因緣不逐四時消長衲僧家眼𭿇𭿇地坐在者裏直饒向葭灰未動已前會得西川鄧師波東山下左邊底也未是枯木開花底時節何故卓主丈冬不寒臘後看復舉古德因僧問如何是冬來事德云京師出大黃師云朕聞上古其風朴略王言如絲誰敢不聽忽有人問鄮山只向他道風門海口當風抵浪也須是箇人始得新天童自蔣山來上堂鏡容鷹爪面目可憎掉發南嶽下山教化從臾檮林對御講經不守疆界干犯清平滅得中峯正法眼破沙盆子話方行上堂舉長生問靈雲混沌未分時如何雲云露柱懷胎生云分後如何雲云如片雲點太清生云未審太清還受點也無雲不答生云恁麼則含生不來也雲亦不答生云直得純清絕點時如何雲云猶是真常流注生云如何是真常流注雲云似鏡長明生云向上還有事也無雲云有生云作麼生是向上事雲云打破鏡來與汝相見師云天下具大眼目宗師盡謂打破鏡來與汝相見為之極則殊不知山深水寒客程稍遠要知二老膠漆相投先須會取兩處不答除夜小參舊去新來懶送迎巖間塚下見枯形忍成殘臘半宵夢坐對寒檠兩歲燈恁麼告報已落今時不涉功勳如何舉似老僧今夜忍俊不禁向爆竹未鳴已前與諸人開一條活路子也教諸人知道來日定是大年朝其或未然西河弄獅子復舉米胡訪王常侍值判事次常侍纔見舉筆示之胡云還判得虛空麼侍擲筆歸宅堂米胡致疑次日憑華嚴置茶設問米胡和尚有何言句不得相見侍云獅子咬人韓獹逐塊米胡聞得出來大笑云我會也侍云試道看胡云請常侍舉侍乃舉起一隻箸胡云野狐精侍云者漢徹也師云米胡當時纔見舉筆便入客位管取為席上之珍無端再設茶筵累他華嚴腦門著地只如常侍道者漢徹也那裡是他徹處試下一轉語看正旦上堂時遷物換革故鼎新土膏未動商量打春太公有意垂釣夫子無心獲麟上堂舉藥山與道吾雲嵓遊山次見樹兩株一枯一榮山乃問榮者是枯者是雲嵓云榮者是山云若恁麼一切處光明燦爛去道吾云枯者是山云若如是則一切處放教枯淡去忽高沙彌至山亦如是問彌云榮者從他榮枯者從他枯山乃顧道吾雲嵓云不是不是師云藥山道箇不是不是減他道吾雲巖多少威光上堂各各本有靈覺妙明真體但以已見所障不能橫戈直造不疑之地蓋由淬勵之工不切所以墮在滲漏作麼生得靈鑑現前去老僧不惜眉毛與汝諸人去此見障擲下主丈因事上堂天之有雲也可以蔽日月降甘雨地之有水也可以濟舟楫潤焦枯人之有心也可以興禍福制剛柔三才既明理歸一揆所以然者何也卓主丈大鵬展翅蓋十洲籬邊燕雀空啾啾上堂舉趙州聞沙彌喝參州云侍者教伊去沙彌珍重便行州謂旁僧云沙彌得入門侍者在門外師云逼生蠶作繭則易要特牛產兒較難師寶祐戊午六月十四日罹難七月十三日恭奉聖旨與免無辜謝事上堂都省羅太尉繳上謹奏以謝去時曉露消袢暑歸日秋聲滿夕陽恩渥重重何以報望無雲處祝天長師於景定元年八月二十五日入寺上堂僧問曇花易見知識難逢學人上來請師祝聖答云突出威音那畔看問云寶壽開堂三聖推出一僧寶壽便打此意如何答云劍閤路雖險夜行人更多問云三聖云恁麼為人非惟瞎却者僧眼瞎却鎮州一城人眼去在寶壽擲下主丈便歸方丈又作麼生答云更把金鍼密密縫問云和尚今日開堂祝聖忽有人推出一僧又作麼生答云燒牛屎香供養他未為分外問云因甚如此答云蓋他是本色衲子僧禮拜師乃云天理好還是處溪山舒笑眼群心響應信知此道不誣人所以真不掩偽曲不藏直自然草偃風行太平得路只如親到柏巖一句又作麼生卓主丈青松不礙人來往野水無心自去留復舉須菩提巖中宴坐諸天雨華讚歎尊者云空中雨華讚歎復是何人云我是梵天尊者云汝云何讚歎天云我重尊者善說般若波羅蜜多尊者云我於般若未曾說一字汝云何讚歎天云尊者無說我乃無聞無說無聞是真說般若波羅蜜多又復動地雨華雪竇云避喧求靜處世未有其方他在巖中宴坐也被者一隊漢塗糊伊更有者老把不住問云空中雨華讚歎復是何人早見敗闕了也我重尊者善說般若波羅蜜多惡水驀頭潑我於般若未曾說一字草裏走尊者無說我乃無聞識甚麼好惡總似者般底何處有今日復召大眾云雪竇幸是無事人爾來者裏覓箇甚麼以拄杖一時趁下師云雪竇雖不善其兵機要且暗合孫吳今日柏巖開堂祝聖因甚無人雨華供養擊拂子賊不入慎家之門開爐上堂舉古德道法昌今日開爐行脚僧無一箇惟有十八高人緘口圍爐打坐師云法昌解使不由家富貴風流豈在著衣多柏巖今日開爐不用聚集泥像暗地裡勝他一籌何故版齒生毛老古錐夜深聽水爐邊坐謝首座上堂卓主丈死盡天下衲子偷心方稱此題目卓主丈死盡天下衲子偷心轉向那邊猶墮功勳邊事作麼生得恰恰相應去卓主丈人天眼目堂中上座正旦上堂一年又一年循環數不足本分面上人猶如隔羅縠惟有南極老人扣天鼓三下望北闕而祝何故卓主丈願我王萬福柏巖語終師景定五年正月十六日入寺指山門外闔不閉跨天下而無蘄會得許爾陞其堂入其室指佛殿巍巍萬德之尊卷舒出沒方便惟多是汝諸人因甚不見如來頂相咄只緣太近師至法座前焚香望闕謝恩畢捧勅黃示眾云世尊三昧金口玉音親付囑紫泥芝檢九重城裏鳳銜來再霑雨露之恩光闡法門之盛聲前妙證聳動群心諸山疏煙慘淡石玲瓏面面廝覷千峯萬峯一團和氣在其中指法座法以空為座舉步則釋迦在前彌勒在後且道中間底說甚麼法驟步登座師陞座拈香云此一瓣香爇向爐中恭為祝延今上皇帝聖躬萬歲萬歲萬萬歲陛下恭願天基永茂舜日長明載歌周雅之詩三聽華封之祝次拈香云此一瓣香爇向爐中恭為中宮皇后聖躬萬福此一瓣香恭為皇太子殿下增崇福壽此一瓣香奉為太傅宮師樞使大丞相國公大參相公大參相公樞密相公合朝文武百僚同增祿算伏願高扶堯舜下視伊周集千載之雅風鎖萬邦之春色此一瓣香奉為判府安撫提領大卿都運殿撰大卿洎郡縣官僚同增祿算次拈香云此是門司提舉太尉恭奉聖旨送入寺問趙州八十行脚因緣用資祿算此香多是貴買賤賣罕遇南番舶主今日人天普會不敢囊藏爇向爐中奉為前住安吉州道場山護聖萬歲禪寺先師運庵和尚用酬法乳師歛衣就座乃云大覺世尊在靈山會上以人天性命之道付囑國王大臣有力檀那外護流通毋令斷絕今則人天普會祝聖開堂莫有領得此旨者麼時有僧問頂門具眼耀乾坤聲價轟轟四海聞丞相面承天子問九重飛詔出深雲中興祖道正在茲時一句投機願聞祝聖師云南山朝北闕夜夜覩明星僧云只將一味無心法仰祝堯天舜日明師云風靜日月正雪晴天地春僧禮拜師乃云春入湖山先放花明御苑人歸上國南山鶴唳青松壯皇都人傑地靈窺紫府洞天風月透聲透色絕類離倫不妨垂手入󱈛畢竟難逃至化且望闕酬恩如何祝贊擊拂子版圖遠奏堯天闊萬物呈祥樂聖情復舉本朝太宗皇帝因僧朝見帝賜坐問云卿甚處來僧奏云廬山臥雲庵帝云臥雲深處不朝天因甚到者裡僧無對後來雪竇明覺大師代云難逃至化師云明覺固是食息不忘當時若問臣僧臥雲深處不朝天因甚到者裏但鞠躬近前奏云請陛下高垂天鑑管取皇情大悅當晚小參僧問佛法混濫無甚今日正人一出天道好還如何是為人底句師云劍握甑人手僧云只如德山小參不答話趙州小參要答話此意如何師云布袋鄭頭相似重僧云學人今夜小出大遇師云爾得箇甚麼僧便喝師云果然僧禮拜師拈主丈云者裡便是妙高孤頂何須別峯相見風颼颼水冷冷衲僧家蹉眼不得若說隔江招手便乃橫趨已是落他影子更言今夜答話不答話漫天網子阿誰不知既知得分曉只如都城有十二座門從朝至暮車馬駢闐衣冠文物出入無間且道各各所持者何事若也知得今夜相見功不浪施其如不然卓主丈凌空鐵塔鎮長存夜深誰聽風甌語復舉慈明因泉大道來參明云片雲橫谷口遊人何處來泉云夜來何處火燒出古人墳明云未在更道泉便作虎聲明打一坐具泉推倒慈明明亦作虎聲泉退身笑云我參七十餘員善知識惟師可以繼得臨際正宗師云叢林中往往道慈明當時末後更與一喝使泉大道無立地處是則是殊不知有際天之洪濤可以容吞舟之魚夜深久立結夏小參竺土大仙於九夏之月布漫天網子籠絡天下衲僧謂之禁足護生剋期取證致於南山內堂外堂排單下搨箇箇如生鐵橛捱得期滿各人要箇禪鈔子以憑賞勞雖然忽若有箇漏網底向未立制已前山邊水邊說東話西驀然蹉口道著爺名又作麼生急急出來下一轉語卓主丈云收功較易補過較難復舉雪峯領眾到浮江乃問云欲寄二百僧過夏得否浮江以主丈畫一畫云著不得師云好峭互陳對面千里有人寄僧過夏南山大開東閤何故彼此出家兒師於咸淳元年八月二十五日辰初進寺指山門此山無路及門者誰會得擺手同歸不然隨我來佛殿釋迦掩室於摩竭因甚坐在者裏炷拜勤渠齊之以禮方丈虎頭燕頷鳥嘴魚顋盡向者裏納欵且道者裏是甚麼所在卓主丈勅黃有意退欄無心耕牧九重降勅如萬國春回一道恩光似千日並照法門騰煥岩󱐙生秋府疏日出而作日入而息熙熙然如登春臺且道承誰恩力拈起疏云聽諸山疏出山而見入戶而知雞棲鳳巢隣壁之輝何必區區點綴伊山門疏勤儉起家叢林麟鳳入門一見和氣可掬知心不在頻叮囑法座諸佛出世祖師西來總離者座子不得若信得及各自散去不然更登一遍供養諸人師陞座拈香云此香爇向爐中恭為祝延今上皇帝聖躬萬歲萬歲萬萬歲陛下恭願金輪統御踵三代之淳風寶曆開祥享萬年之景運次拈香云此香爇向爐中恭為皇太后上資聖壽恭願母儀天下子育生靈扶持社稷之功毘贊聖明之化此香爇向爐中恭為今上皇后兩宮天眷恭願萬年松壽千歲鶴齡道贊明君功資帝業此香爇向爐中奉為太傅大丞相樞使國公大參相公大參相公樞密相公合朝文武百僚同增祿算伏願德安四海威肅三邊此香爇向爐中奉為判府安撫提領大監侍郎都運敷文提領侍郎郡縣官僚同資祿算伏願股肱清朝橐籥黎庶此香奉為前住安吉州道場山護聖萬歲禪寺先師運菴和尚用酬法乳師歛衣就座乃云動絃別曲落葉知秋是爾衲子知有邊事因甚黃河向北流會得物理疏通不然有疑請問時有僧出問金雞唱曉玉鳳銜花一句投機請師祝聖答曰㵎底青松有茯苓僧曰如是則九州四海雷動風馳答曰巢知風穴知雨僧曰如何是第一句答曰却是第二句僧曰如何是第一句答曰須彌山僧曰恁麼則葵心向日傾答曰知恩人難得僧問太宗皇帝因僧朝見僧奏曰陛下還記得否此意如何答曰將經寺裏彈僧問帝曰何處相見來僧曰自從靈山一別直至如今還端的也無答曰來風可鑑僧問帝曰以何為驗僧無語又作麼生答曰生銕秤鎚被蟲蛀僧曰只如今日祝聖開堂有何祥瑞答曰秋花照眼明僧曰泉聲中夜後山色夕陽時答曰錯認定盤星僧禮拜師乃云時康道泰天清地寧一人端拱無為萬物各得其所岩間野客悉荷皇恩唱太平歌和村田樂何必麒麟現瑞鳳凰來儀但願帝道平平自然風物楚楚且知恩報恩一句作麼生卓主丈云妙唱以資天子壽爐煙為瑞國風清復舉本朝太宗皇帝因入大相國寺見僧看經問曰卿看甚麼經對曰仁王護國經帝曰既是寡人經因甚在卿手裏僧鞠躬退身不對雪竇曰皇天無親惟德是輔師云太宗古鑑高懸無私不燭者僧鞠躬不對經旨歷然雪竇道皇天無親惟德是輔又作麼生卓主丈四海盡歸皇化裡三邊誰敢犯封疆當晚小參僧問言言言兮飄風洒雪默默默兮雷轟電掣藕絲孔裏騎大鵬等閑埃落天邊月未審何人得此機用答曰頭長三尺知是誰相對無言獨足立僧曰恁麼則九重城裏大播芳猷答曰也是波斯入鬧市僧曰王常侍訪臨際游僧堂次曰這一堂僧還看經否際曰不看經此意如何答曰酒逢知己飲常侍曰還習禪否際曰不習禪又作麼生答曰撥亂乾坤致太平僧曰常侍言既不看經又不習禪畢竟作箇甚麼際曰總教伊成佛作祖去此意如何答曰臨際老兒性命落在常侍手裏僧曰今夜忽有箇衲僧出來道捉敗了也又作麼生答曰爾捉敗常侍捉敗臨際僧曰總不恁麼答曰畢竟作麼生僧便喝答曰甜瓜生得苦葫蘆僧曰不因天目近那覺斗牛寒答曰切忌亂針錐僧禮拜師乃云五峯孤峭萬󱐙雲寒人人懷報佛祖之恩箇箇具辨龍蛇之眼全賓全主全放全收向威音那畔別立生涯於空劫已前突出自己目機銖兩舉一明三不涉化儀如何相見卓主丈白鳥望中沒青山斷處幽復舉當山國一禪師因馬祖遣僧馳書至書中作一圓相國師啟緘見之遂於圓相中著一點封回師云可惜許當時只好留在案上一任日炙風吹非唯坐斷馬祖舌頭亦使天下衲僧無摸索處事既往矣還有為國師拔本底麼卓主丈上堂山高水深雲閑風靜佛法至妙妙在中和中和則且置賓主歷然又作麼生卓主丈拾薪汲㵎煎茶外倚杖閑看雲去留謝兩班上堂舉石頭示眾云言語動用沒交涉藥山云非言語動用亦沒交涉頭云我這裏針劄不入山云我者裏如石上栽花師云智與師齊減師半德智過於師方堪傳受且於中優劣處還有人緇素得出麼卓主丈開爐上堂舉百丈因溈山侍立深夜丈云看爐中有火否溈撥之云無丈躬撥之得小火云爾道無這箇是甚麼溈山當下悟去師云洞房花燭夜金牓挂名時是則一時快意當時若用再參馬祖底溈山門戶未至寂寥上堂舉仰山在溈山牧牛時踢天泰上座問云百億毛頭百億獅子現作麼生仰不答歸侍立溈山次忽泰上座來仰云適來問百億毛頭百億獅子豈不是上座泰云是仰云正當現時毛前現毛後現泰云現時不說有前後仰山拂袖便出溈山云師子腰折了也師云仰山祇要溈山證明自謂暗地裡得便宜泰上座當時待他問毛前現毛後現但仰天大笑一聲仰山要拂袖出去也未得在上堂人人知有此一段生死底話頭至於進退揖讓語言酬酢歷歷分曉因甚困去便不知落處設有能作夢中佛事者猶如暗中取物且道病在那裏今日徑山不惜眉毛普為諸人去此障礙使俱到平實田地受用無窮還信得及麼卓主丈自携瓶去沽村酒却著衫來作主人上堂佛法在正不在乎盛在正則鬼神莫測其由在盛則鬼神能妬其福五峯固是不屬其間因甚終日區區地擊拂子霜葦岸頭雙屬玉一聲清響忽驚飛謝新薦嚴寶葉長老上堂崐山片玉挂林一枝不足為貴水邊林底三四十年說東話西此之為貴也更有松源三轉語此行茂苑為流通上堂舉紫胡和尚示眾云三十年來住紫胡二時粥飯氣力粗無事上山行一轉借問時人會也無師云紫胡年老心孤東行西行又問人道會不會徑山崇罔峻領列在面前又值雪寒但未得去待春融也須行一兩遭只是不問人會不會何故擊拂子水月以喻兮古來已多我今不然兮所陳伊何參冬夜小參僧問冬至一陽生東山水上行時節因緣願聞法要答云也只是一定之法僧云既是東山水上行因甚麼却成一定之法答云老僧口是禍門僧云洞山冬夜果子次問首座有一物黑似漆常在動用中動用中收不得且道過在什麼處座云過在動用中洞山令掇退果卓此意如何答云官馬廝踢僧云今夜和尚忽然問首座有一物黑似漆常在動用中動用中收不得且道過在什麼處徑山首座亦云過在動用中又作麼生答云與他兩盤果子僧云只如洞山掇退果卓徑山又添一盤還有優劣也無答云蓋他是箇檐版漢僧云學人今夜借大眾威光別置一問得麼答云偷心鬼子得人憎僧便喝答云果然僧禮拜師云日短夜長晷運新添一線高來低去洪鈞轉自九淵陰魔潛伏道芽生陽氣發時無硬地使得十二時辰底元酒大羹聊旌薄禮被十二時辰使底漏巵瓦缶尚且不甘任教葭管吹灰箇裏本無迂謝驀然有箇漢出來道老師情量未脫被二十四氣使得七顛八倒山僧只得休去何故家肥生孝子國󰊉有謀臣復舉馬大師問藥山子近日見處如何山云皮膚脫落盡唯有一真實祖云子之所得可謂協於心體布於四肢既然如是何不將三條篾束取肚皮隨處住山去山云某是何人敢言住山祖云未有長行而不住未有長住而不行欲益無所益欲為無所為宜作舟航勿久住此師云馬大師借手行拳呪詛他家兒女且道藥山因甚不肯承嗣馬祖出來下一轉語看不然來夜請首座對眾說破謝首座上堂佛祖慧命危若懸絲不求開士垂範後昆何以挽回叢林元氣南巖老子鏡空禪師鏡本無私因形而顯空本無跡因象而彰要知眾德所歸慰此群情鶴望龍驤雲起虎嘯風生除夜小參僧問年窮歲逼烏龜上壁豈不是和尚語師云年老心孤暫時狼藉僧云還有轉身處也無師云有則有無爾著脚處僧云大似徑山門下客師云多少人錯領話頭僧云北禪烹露地白牛分歲和尚今夜將什麼與諸人分歲師云東山下左邊底僧云恁麼則大眾飽德去也便禮拜師云貪多嚼不細師乃云年窮歲盡東村王老夜燒錢臘盡春回樓上有人頻勸酒以此發揮佛祖不傳之妙以此契證衲僧衣下之功無論革故鼎新只要知時識節且結交頭一機如何顯露卓主丈惟愛清臺新曆日懶觀韓子送窮文本色衲僧具透關眼風驚草動悉辨來機蓋他做處穩密不落聲前句後得處既妙用出來自然蓋天蓋地豈可與依草附木輩同日而語哉濟北瞎驢初到高安灘頭既不能踢蹈却還黃檗山中探頭露影看他老漢驗人眼目一見便拋出斷貫索道來來去去有甚了期雖未展毒手早是去死十分便通箇欵狀子道只為老婆心切猶恐不實向險處更與一拶道大愚饒舌待見與他一頓箇些子過如滴油箭稍自眼力不到喪身失命無疑矣然步驟既高徒設陷穽反與黃檗一掌云說甚待見即今便打已是將驢鞍橋作阿爺下頷父子投機既無縫罅方且言引者風顛漢參堂去彼此落便宜豈比今時濫據師席以實法籠罩來學以寮舍穩便養育人才以推衣讓食苟圖繼紹以遞相援引欲盛本宗苦哉苦哉正音絕矣古來尊宿動於劍刃上求人尚不得一半何況繩墨之法耶若是真正本色衲僧具透關眼未必甘心死在黃檗臨際句下佛是大醫王善觀眾病眾生信而服之則病無不療蓋其從本已來深中此病自雪山六年資質本草到臘月八夜其病既革於無心處獲此方書道奇哉一切眾生具有如來智慧德相但以妄想執著而不得證於是起道樹詣鹿林三月調根五人得度則便能善用其藥也非止燦大師矮師叔深中其膏肓必死之病而西天此土具大眼目宗師皆有此病直饒盧扁具透關眼活人機亦莫知其病源而遞相印授轉以此病度脫大地眾生使坐者立者俱獲輕利今觀源師之病得非是歟不然外寂中搖形留神往出此沒彼勞而無功則世間無常之病時時現前如來之藥不得而救耶儻若蹈著如來真病之本自然病去藥除如是受病則病無不瘥矣初機學道如深山獼猴被鐵索縛住見人眼生只管跳跳得形衰氣索然後教之以藝或刺鎗使棒檐水打毬弄得既熟方可去此索子風前月下水際雲根任之自然驀忽叫一聲孫大爾來他便突在面前及問他所習之藝便如水裏火發若如是體究安得不妙有般漢便道虛堂年老心孤殊不知狗不擇家貧名實相當行解兼備以平等大心待四方衲子方可據曲彔床又須八面受敵臨機縱奪邪正不可得而前透到佛祖著眼不及處使學者心死意消便能勃然而興凜然而變方可稱此題目纔有毫末許與人領覽則為佛法罪人矣豈況隈隈𣯧𣯧半死半活被二十四氣輥得七顛八倒做主不成似者般底欲使叢林茂盛標準後學得非難乎古德道達磨大師空手來空手去已是揚塵簸土曲為今時黃梅七百高僧箇箇希求佛法惟盧行者一人眼不識字專事供舂所以西土衣盂密而授之蓋此門不易湊泊若夙有靈骨不待揚眉瞬目曲巧方便直下蹈翻從上老凍膿窠窟全身擔荷空手來空手去底一著子豈不快哉何患名實行解不昭著於時也古之英特遠行千里不求珍寶而乞一言師家既把不定未免直述其入道要徑儻皮下有血言外知歸亦不忝矣近年此風頗盛纔入眾先以牛腰之軸求法語為參學門庭之設其緊切處颺在無事甲裏而大方老禿兵又縱其波辯雕割文彩從而絡之使新學比丘飲此狐涎終身難脫良可悲也魯祖逢僧面壁而坐麻谷見僧便閉却門電光石火領與不領俱落第二豈肯類我類我墮在語言所以高山流水只貴知音鄭衛之門速須掩耳達磨祖師自西天歷十萬里水雲而至此土首對梁主奏以黃鐘大呂之聲雖天聽無私而音節失旨遂絕江航葦面壁少林直下坐斷壁立萬仞歲月既邁香風四馳有囿名相而善求其然者向壁立萬仞處領得意旨禮三拜依位而立則曰汝得吾髓降此已往宗分派列傳持壁立萬仞底一著子碁布天下皎若日星此非大力量大根器大因緣卒難湊泊去歲秋暑如焚閤下遠披孤頂直造茅廬獲揖風標出語間已知為佛法中人今之士大夫尊爵崇祿汲汲然何暇分陰及此自非靈山親承記莂根於性者疇克爾耶茲又沐藻翰披露衷曲自愧自悔於道切切誠可知矣蒙喻夙業深重身墮塵勞若向一念未興已前照破輪迴生死不落聖凡情量便是出塵羅漢有何戶牖可以窺測有何文理可以揣量有何生死可以怖畏有何佛道可以咨參鐵團欒是箇清淨慈門更無毫髮許欠少所以古德垂一言半句為世良藥欲治眾生日用紛飛著有著空之病殊不知返以執病為藥良可悲也如所教所思所為如有兩人此皆浮塵繫念所起若能推窮所思則便有三人三人則一人一人則三人乃至百千萬億人即是一人一人即是百千萬億人和者一人掃向新羅檀特國裏却款款地歸來道㘞爾是阿誰到者裏便如善財入彌勒樓閣勝妙境界悉在目前惟恐深信不及轉增迷悶但向無下手處承當無所得處受用便是第一等直截簡徑法門門下雖知其病而不能去其病者乃自作障礙也請向壁立萬仞處看自然無思不服佛法至要初無殊方異域之間只要當人負不群氣概猛著精彩直下坐斷一切得失是非信得及把得定孤巍峭峙不立生涯靜照無私靈然自得切不得向無明窠子裡妄行卜度纔存聖量關感不通更須轉向那邊如青天怒雷飄風灑雪自然頭頭出礙方與至要之妙冥相脗合不患行脚大事不辦不愁生死漏念不脫逗到無依無欲之地理事混融功勳絕待方可運出自己家珍賑濟孤陋不孤遠泛鯨波參尋知識今則欲還故都月朗風高指日可到却將從上所得啟迪大根使日本國內悉皆成佛無餘誠不忝也苟或尚存知見墮在區宇更須再過海來老拳終不妄發優婆塞者吾佛會中四眾之一數也精持苦行承事佛僧先道業而後得度世尊入滅道法遐被五天竺國佛舍僧廬莫不有之逮教入中國譯梵語而正唐言名之曰行者蓋有德有行之所稱也其數既廣漢唐以來設官置局試經得度至於海內奇髦俊彥冐歷寒暑窮經討論以試所業其間獲中僧科者官給黃牒剃度為僧然後肩雲頂絲履艱涉險不憚數千里之遙尋師訪道究明人天性命之學醞釀既久文彩發露王臣尊禮為人天師一言一句光明殊勝為後世法此古今通論出家兒之大體也南渡之後為見吾教日興出綾紙易楮幣庶欲得者寡而入者稀殊不知物隨事變一墮利域百計紛拏以謀進納之計得之者形服雖殊昇沈事海失之者窮困相煎老斃山澤要如前人優游教海披尋文義試所得而披法服者無復得也智潮近事且久凡見衲子往來或勘辨引驗或怒罵呵咄隱几壁聽激起善本捧紙下拜願求法藥老僧不覺大笑雖然無佛也解放光信筆姑述梗概萬一以酬勤勞要且無一點佛法道理污汝耳根思之入城持鉢洗足宴趺幸自可憐生無端被善現出來道箇希有伎倆消盡直饒分分字字說盡葛藤終是註解不出子休禪人知其敗闕處率三十二人力與之雪恥儻於毫端未舉已前救得黃面老子可不偉哉其如引紙行墨劍去久矣橫鉤三點似月如星老胡用盡機關一生拈弄不出若更加其彔彔曲曲自謂海外得來何異楚人以雞為鳳要得恁麼直須盡大地明眼譯師無啟口處方合斯旨圓悟道蘄州子得則得腦後少一錐逮見虎丘牛過窓櫺穎然頓脫起東山正續之統如杲日麗天眾星掩耀凡片言隻字落江湖得之者如獲夜光道之感人如此甞與蓮華峯諸衲往來觀其書飾筆力清勁風度翔舞使人畏之不開罵人口難以見其慈不徵衲子病難以表其師似之則殃門添禍否之則鳳林吒之畫工筆熟不識伊白髮𣯶𣯶箇是誰咄啐啄之機臨崖一拶虎嘯龍吟二九十八宣禪自是惡冤家學伊豈止頂門瞎道不可傳貌不可繪冷坐深雲虎視百怪源遠流長滅正宗不比瞎驢趁大隊斗斗㖃㖃雷驅電馳垂手未遊象外虛空突出毫釐目前難遏密冷落有誰知父攘羊子證之從教萬古黑風吹春山萬疊秋水一痕凜然風彩何處求真大方出沒兮全生全殺叢林悱悱兮獨角一麟計較拙於鳩軒昂老而虎聞必意消見者難覩到頭不識賓中主黑漆竹篦劈面揮師資誰謂無裨補咿嗚咿那得知寒酸看不上眼手面移東換西拱良工手破衲僧疑行到水窮處坐看雲起時古之宗師為人直截凡有所問只就問處與之破執初無實義後來垛生招箭形於語言乃有普說普說首出於真淨和尚三佛以來皆有普說無非怒罵呵咄鞭策誨勵使其大心衲子勇於進工近世宗師間有普說尚多文體不見古人直截為人處大似場屋中論策一般及攻其所從乃藥貼上語不能療人之病徒使其末流紛紛傳集祕蓄以當本參殊不知我王庫內無如是刀德山道亦無佛亦無祖達磨元是老臊鬍釋迦老子乾屎橛十二分教是神鬼簿四果三賢是守古塚鬼盡皆自救不了是則一期方便早是畫蛇添足臨際道山僧往日曾向毘尼中留心數十年之間披尋經論後來方知是濟世表顯遂乃一時拋却發意參禪遇善知識方得道眼明白辨得邪正不是孃生下便會此亦古人不欺之語今之學者不得其妙病在自信不及處病在得失是非處病在我見偏執處病在限量窠臼處病在機境不脫處病在得少為足處病在一師一友處病在旁宗別派處病在位貌拘束處病在自大了一生小不得處此幾種病障道之媒人皆有之要在當人退步揩磨淨盡使其入作無門向一條古路上蕩蕩地無拘無檢無障無礙拈來便用擦著便殺臨機縱奪無秋毫許凝滯如轉圓石於千仞之上他日祥光發現垂範後昆誠不為忝苟有一念希求佛法却被佛法二字籠罩如油入麫求脫不得山僧自少有意參學坐一二年略無所入但覺心眼俱清後來江湖間雖親近人他見爾不是箇中蟲豸誰肯淘汰爾但臨風弔影任之去留後在金山邂逅運庵先師招過霅上得與入室只是不得下語纔開口便道爾且款款地不要茅廣室中常示古帆未掛因緣纔開口便罵一日在侍者寮思之古帆未掛有甚難會其實只是一漚未發已前事一念未興已前事者僧也是箇乖底却教宗師倒來入他窠子嵓頭見他來處分曉便與他闌口一築謂之得人一牛還人一馬何得不教人下語遂擔者一擔見解去方丈呈問聲未絕先師道爾何不合取狗口靜地裏密密體取去每日只管來者裏論量古人是非有甚了期及歸到寮中不覺躁悶忽然會得古帆未掛話清淨行者不入涅槃話其他近淺話頭漸覺通曉來日聞打鼓入室先師見我氣貌稍自不同却拋下古帆未掛話問我南泉斬却猫兒山僧便下一轉語道大地載不起先師低頭微笑雖然如是過得半年心頭依舊鬧被人拶著依然去不得後來看疎山壽塔話三四年間一日無心中忽會得大嶺古佛放光底時節方得自在不被人謾却將從前所看了底話頭再把來打一看大與日前所見不同信知此事斷斷不在言語上及遊山到漢上夏在荊門玉泉因閱覺範僧寶傳見舉上座訪琅瑘因緣琅瑘問近離甚處舉云浙江瑘云舡來陸來舉云舡來瑘云舡在甚處舉云步下瑘云不涉程途一句作麼生舉以坐具一摵云杜撰長老如麻似粟便走將出去琅瑘親到旦過問莫是舉上座麼適來不合相觸忤舉便喝云長老何年到汾陽我在浙江早聞爾名見解止如此何得名播宇宙琅瑘云某甲罪過便禮拜相見處如此分曉覺範傳中却來下面添幾句道琅瑘曾以此舉似慈明明笑云舉見處纔能自了而汝負墮何以為人山僧到此不覺掩卷長歎若果然有甚緇素二大士相見如蒼龍玩珠飢鷹摶食有甚麼狼藉底若如是討甚好慈明覺範知見廣大甞箋釋楞嚴其扶宗樹教之文遍叢林豈肯以無益之詞瞎後世學者眼在南嶽二年欲討一箇同人決此狐疑而不可得及到雲居寮中有大慧廣錄一部弊甚人言有禪者梅陽謫居之時寫得捨在寮中借來看纔三兩卷恰好撞著者箇話頭大慧道我每笑洪覺範偏要胡亂穿鑿當時舉上座道箇杜撰長老如麻似粟已是將琅瑘托上梵天山僧見此如暑中沃氷雪又證得鄙者之所執大慧真絕世宗眼後面幾句又道此是文殊普賢大人境界非凡情可測又道覺範在真淨處發明不多時因事出院離師太早所以有到處有不到處且如編龍牙參翠微因緣牙問如何是祖師西來意微云與我過禪板來牙過禪板與翠微微接得便打牙云打即任打要且無祖師西來意又問臨際如何是祖師西來意際云與我過蒲團來牙過蒲團與臨際際接得便打牙云打即任打要且無祖師西來意又問洞山如何是祖師西來意山云待洞水逆流却向汝道他到者裏心路絕伎倆盡只得禮拜後之學者已眼不明見他承嗣洞山便道當時見翠微臨際之時未透一犬吠虛千猱啀實雲門見睦州發明却嗣雪峯惟有雪竇見徹他骨髓頌古裡面劈頭便道龍牙山裡龍無眼此語辛辣難近傍蓋他用處多類此只如頌楞嚴辨見處吾不見時何不見吾不見之處若見不見自然非彼不見之相若不見吾不見之地自然非物云何非汝釋迦老子脫白露淨說得多少分曉他却頌道全象全牛翳不殊從來作者共名摸如今要見黃頭老剎剎塵塵在半途譬如眾盲摸象雖知其象而不見其全象如庖丁解牛雖解其牛而未得其全牛若到全象全牛之地謂之理極情忘雪竇却道爾直饒得到全象全牛與他幻翳何殊却把釋迦老子指出似人底一時潑撒了也此老用處動著便是砒霜狼毒覺範却道雪竇以死水瞎龍罪之分明是活祖師意却作死法會了他分明道龍牙山裏龍無眼死水何曾振古風禪板蒲團不能用只應分付與盧公者箇便與杜撰長老如麻似粟伯仲間也雪竇恐人不曉復成一頌盧公付了亦何憑坐倚休將繼祖燈堪對暮雲歸未合遠山無限碧層層者裏千門萬戶一時打透不是覺範不知雪竇頓放處蓋用在一時失在千古學道人若不得一番胡孫子死如何辨得邪正若不得一番胡孫子活如何脫得生死適來如許多家具子衲僧九十日內暫掛瓶盂若挨拶不透則孤負行脚大事若挨拶得透如白衣拜相慶快平生其如未然更待彌勒生下化緣劫空復入涅槃再出頭來垂接未盡也未得了當在何故擊拂子勸君得處披衣坐莫折松枝拂蘚痕久立威音那畔一著子往古宿衲忘軀命力行之務要拈花面壁之風不墜以圖報佛祖深恩近年叢林凋弊學者不本宗猷浸淫外學滋長無明雖千百群居未聞有如爆龜紋可以為末世滅胡種族良可悲也若如是行脚如是見人則其利甚輕其害甚重捱到頭白齒黃孤燈獨照之時遠不如精修白業底田舍翁去住自由蓋他無許多惡知惡覺疎山矮師叔探道之心甚切一日在溈山會裡聞示眾道行脚高士直須向聲色裏睡眠聲色裏坐臥始得疎山便出問如何是不落聲色句溈山竪起拂子疎山云此是落聲色句溈山便歸方丈老子知他病在此向千聖著眼不及處通箇消息却乃坐鎮家堂不露圭角既不契遂辭香嚴嚴云何不且住疎山云某甲與和尚無緣嚴云有何因緣不契試舉看疎山舉前話嚴云某甲有箇道處乃云言發非聲色前不物此語是對機溈山點發疎山者矮子聞得眼睛便活乃云元來此中有人遂囑香嚴云某甲且去師兄有住處却來相見溈山至晚問香嚴問聲色話底矮闍梨在否嚴云已去了溈云向子道甚麼嚴云某甲對他道言發非聲色前不物溈云他道甚麼嚴云他深肯之溈山失笑云我將謂者矮子有長處元來只在者裏此子向去設有住處近山無柴燒近水無水喫應庵和尚道如今討箇言發非聲色前不物底早是難得更要會他溈山說話行脚人還緇素得出麼莫背地裡強頃自高若經緯不分不名本色衲子疎山又在湖北金鑾寺裏度夏夜間聞僧舉福州長慶懶安和尚示眾云有句無句如藤倚樹因緣疎山聞得道我有一轉語要去問者老子夏罷遂入閩見懶安和尚又謂之溈山和尚裴相國帥閩自溈山請住長慶疎山到彼值師泥壁次疎山便問有句無句如藤倚樹是和尚語否溈山云是疎山云忽然樹倒藤枯句歸何處溈山放下泥盤呵呵笑歸方丈疎山云某甲三千里外賣却布單特為此事而來和尚為甚不與某甲說溈山云侍者將錢與者矮闍梨去他日有獨眼龍為汝點破後到明招舉前話招云溈山頭正尾正只是不遇知音疎山云忽然樹倒藤枯句歸何處招云更使溈山笑轉新疎山當下有省乃云元來溈山笑中有刀如今兄弟家只解瞻前不能顧後爾纔向溈山笑裏覓便是錯了也須是向有句無句如藤倚樹處下得一轉語親切略去下面許多閑絡索方免得溈山明招千古之下遭人檢點爾若一向認著放下泥盤笑歸方丈更使溈山笑轉新處盲禪瞎證遞相恁麼流將去只認得他人口頭聲色爾自己分上並無悟入之期弄到極處終成話墮也疎山復歸洞山一日聞深夜欲以雲嵓所傳寶鏡三昧密付曹山疎山潛身几下竊聽伺其付畢出來拊掌大笑道洞山禪有分付了也亦遭悟本之記後不爽香嚴之約直造鄧州一日香嚴上堂有僧出問不慕諸聖不重己靈時如何此語是石頭使南嶽之時曾興此問讓和尚道子問太高生何不向下問石頭云寧可永劫沈淪不求諸聖解脫乃回清源當時香嚴答者僧話道萬機休罷千聖不携疎山在座下作嘔吐聲云是何言歟嚴問阿誰眾云師叔嚴云不諾山僧那疎山出眾云是嚴云師叔莫道得麼疎山云道得嚴云試道看疎山云若教某甲道須還師資之禮始得嚴乃下座大展坐具禮三拜準前問疎山云萬機休罷猶有物在千聖不携亦從人得何不道肯諾不得全嚴云肯又肯箇甚麼諾又諾阿誰疎山云肯即肯他千聖諾即諾自己靈嚴云饒爾與麼也須三十年倒屙設使住山近山無柴燒近水無水喫分明記取後住疎山果如所記至二十七年病愈云香嚴師兄記我三十年倒屙今少三年每至食畢以手抉而吐之以應前記後問鏡清肯重不得全爾作麼生清云全歸肯重疎山云不得全聻清云箇中無肯路疎山云方愜病僧意衲僧家到此推窮得出麼見得二大老肝膽麼當時香嚴若答得者僧諦當何必下座禮拜疎山疎山若點破得香嚴明白安得受倒屙之患到者裡也須具些衲僧眼始得山僧今日路見不平却要斷者公案供養我五湖四海衲子香嚴答者僧話如神龜負圖矮師叔招倒屙之患順水流舟若教盡大地人倒屙亦未必有橫點頭者何故一句合頭語萬劫繫驢橛所以金以石試人以言試爾若道眼明白在今天下豈曰無人到者裏使聰明強記不得使波辯臆說不得須是爾自識羞一番子方為究竟白雲端和尚見楊次公外集中間有一偈發明曹洞宗旨丹山鸞鳳來阿閣祕殿簫韶奏九成野老不知黃屋貴六街猶聽靜鞭聲乃云他是過量人見徹古人心髓洞山當季運之時恐法門䆮衰故用金剛般若三句設五位君臣立三種滲漏如大爐鞴烹煅末學使一箇箇各執本來契券繼紹祖父田園後來大慧因普說聲東擊西薄有所議學者既無正知見往往如矮子看戲借使洞上五位可以輕議則臨際三玄要四料揀四賓主四照用亦可議也如汾陽十智同真浮山九帶黃龍三關如國家兵器不得已也初無實義佛眼在五祖會裏分化方歸佛果纔見便道臨際三句作麼生分明是鑿竇引賊他一夜思量明日謂佛果云三句因緣我會得了也先倒拇指云者箇是第一句又倒一指云者箇是第二句遂與佛果一摑云者箇是第三句大笑趨去佛果舉似五祖祖云也好聻動絃別曲落葉知秋無為子既為白雲所知作一偈寄之十載聞名楊次公有文堪振我宗風分三成六添些子直得金烏半夜紅次公因此至舒郡訪端和尚夜話間悉知此老所詣來日上堂乃云自古自今說理說事者如麻竹稻葦會禪者更比比然討一箇家裡人如天上揀月黃梅賢宰楊次公聞名十載有餘夜來忽蒙訪及元來却是箇本分家裏人杓柄短長鍋子大小雖未曾一一點過看他數目也甚分明可謂如在東溪日花開葉落時幾擬將黃金鑄作鍾子期忉忉地說一上不能得了信之通人分上水乳相投在今天下那箇是本分家裏人不道全無只是正人難得本庵永和尚住鼓山道行江浙衲子奔趨以致松源秀嵓息庵無用諸大老皆入閩觀其作略自謂石門之門可入一日鳴鼓開室峻機妙用獨脫無依皆歛袵側目毋敢湊泊得一兩夏各自散去看來此老只能死得人不能活得人唯秀嵒尚少留之嘉定間山僧在育王西塔見之老子說鼓山時事以手點木庵真云我孤負者老和尚又點佛照真云我被者老漢轉了話頭感而又泣又笑悲喜交攻胸中必有事平日提唱多是謳歌五祖和尚會中亦有一僧謂之覺上座祖一日室中舉釋迦彌勒是他奴他是阿誰他下轉語道烏張三黑李四五祖然之圓悟在侍司道和尚更勘他看恐未實明日再鳴鼓入室祖復舉前話問僧云昨日道與和尚了也祖云道甚麼僧擬開口被祖闌胸一拳云不是其僧當下有省後來見五祖門庭冷落却歸長蘆夫鐵脚會裏後出世住和州城外開聖為夫老拈出拈香之日忽胸中一點痛徑就痛處發疽而殂嗣香不原所自顯驗如此在今天下望風承嗣者如麻粟若一一患疽而殂何時是了且其間識因果知來自又作麼生茲蒙堂頭舉眾俾山野受牌與兄弟舉話此亦叢林任重之責既不敢寧居恐旦夕必為諸公開室相見古來以籌室鍛鍊為重近世師法不嚴衲子殊不經意法門澹泊一致於此慈明見汾陽二年不容入室一日情切懷香詣方丈咨懇某甲為生死大事未明冒軍旅而至席下今再夏矣未蒙令某與眾入室恐失出家本志望和尚慈悲汾陽拈主丈便打云爾是何惡知識來裨販我慈明方聲悔謝汾陽以手掩慈明口明忽然大悟者箇正如大將軍臨陳當鋒一刀兩段便見勝負纔擬議則失利也如適來所舉疎山見溈山又勘辨香嚴可以一知一見一機一境所能窺測妙理耶爾若宿有靈骨曾下般若種子蒲團上挨得一絲一線透向言外一逴逴得入手作惟見得疎山勘辨香嚴亦便知汾陽慈明師資道合其如不然更多買幾雙草鞋繞四天下走蹈教脚板闊道我是行脚僧逢人說禪說道口如紡車莫教一朝如老鼠入牛角路頭既極無所憑藉則四大五蘊分離千辛萬苦之狀不言可知矣古德道前路茫茫未知何往驀然有箇不顧生死底漢出來為眾竭力山僧道爾且住待我掛牌時却來商量久立珍重一句子古佛說不到玉轉珠回一句子老胡不將來填溝塞󱐙說不到不將來笑指文殊在五臺便與麼去已落諸人窠臼裏所以古德教人參禪先要參取涅槃堂裏禪其間傳佛心宗續佛慧命且置之一邊何故蓋涅槃乃死生切要之地眼光欲落未落火風欲散未散如刀割肉似箭攢心那時要得用萬一不覺不知被他移入驢胎馬腹裏卒難得出出家兒尤宜著鞭袈裟下失人身萬劫不復每日不要只管理會他人閑事爾自己分上無量劫來如洪波大浪未甞休息一日十二箇時辰阿那箇一時無走作來一粥一飯無走作麼開單展鉢無走作麼進退揖讓無走作麼語言談論無走作麼驀然打箇困來便乃落在陰界中頭出頭沒爾醒時一段孤明歷歷底阿誰作主既無人作主火風未散陽魄未飛早成隔生人也大難大難棒打石人頭剝剝論實事節物速化法道䆮微有志於此段切者尋師擇友如救頭然終不為身衣口食觀山翫水悠悠送日爾若真箇信得及莫教一日被爾捱得透百千法門無量妙義畢矣便能成就一切法破壞一切法出三界二十五有通一切有無障礙春花秋葉雲騰鳥飛皆吾藏中無一事不契真如無一法不順正理自是明暗相凌不能得到無依獨脫之地乃有新學久參致使叢林正氣日消佛祖慧命懸絕且如新學比丘纔入門來先以生死大事未明為辭放下笠子坐得一年半載既不善用工則無所入便起錯用心輥入無明窠子裏以文言義句為日益之學歲月既往豪邁之氣日高味道之心日遠殊不知得失在心煎熬萬狀要如臨際三年不出僧堂無復得也看他一旦奮發驚群動眾臨機通變如俊鷹快鷂搏風搏日擬尋其影跡了不可得要到者箇田地急須颺却從前學解明昧兩岐捱教通身如熱鐵團子與死為隣拈一箇古人話頭拋在面前如生冤家晝夜如坐芒刺自有穿透底時節切不得泥著坐相坐時須要方便裏面既無主宰徒爾勞神古德道心空境寂只為久滯不通參禪須參活句不參死句死句下薦得自救不了此是新學比丘之程限也中間久參宿將發足超方亦有打頭不遇惡辣手段底宗匠坐在見地雖甘心枯志忘形鑽之仰之淘之汰之但裝重己見而已不能脫去鶻臭布衫一旦時緣成稔出來為人取與之間應機不妙蓋從殊勝境界中得被人蓋覆將來便乃辨他不出所以性敏者多不得道自高者多恥下問此酌然之理法眼會中有一僧名之曰則監院久依法眼凡陞堂小參入室普說並不趨赴法眼一日撞見他道則兄爾後生家白日茫茫何不問事者僧道某甲實謾和尚不得曾見青峯和尚得箇安樂法門所以罷參法眼云爾從甚麼因緣中得入者僧道曾問如何是學人自己青峯向我道丙丁童子來求火我便從者裏住法眼云好語只恐爾錯會者僧不消一寸鉤三尺線一釣便上道丙丁屬火將火覓火將自己覓自己法眼大笑道我向爾道爾不會青峯意者僧鼓起無明起單前去是他般若因緣成熟時節至矣行得三兩日忽然思量道法眼和尚是五百眾肉身大士道我不是必有長處回來投誠請誨法眼道爾問我者僧便問如何是學人自己法眼厲聲道丙丁童子來求火者僧豁然大悟山僧尋常多要問兄弟問處一般答亦不別那裏是者僧悟處其間手脚未穩者未免躊躇要得自在當如則監院再見法眼一番子以表久參之驗也然而虛玄大道無著真宗不可得而苟求有生而知之者學而知之者各任其器阿那箇是生而知之者趙州和尚是也纔數歲隨本師詣南泉請戒本師先與南泉和尚人事次引沙彌禮拜適之南泉偃息就臥處受他作禮南泉道爾是那裡受業趙州道瑞像南泉云爾還見瑞像麼趙州云某甲不見瑞像即今見箇臥如來南泉物見主眼卓竪矍然起坐乃問爾是有主沙彌那趙州云某甲不敢南泉云作麼生是爾主趙州近前叉手道孟春猶寒伏惟和尚萬福者箇自非無量劫來熏煉成熟安能及此雖未極其淵奧看他題目已自分曉豈非生而知之者歟稜道者此間鹽官縣裏人行脚到福州靈雲遇上堂他便出問如何是佛法的的大意靈雲道驢事未去馬事到來如是參雪峯玄沙靈雲三大老二十年不能省發一日在雪峯會裡因捲簾豁然契悟乃有投機頌玄沙謂雪峯云恐是意識註述又須勘過始得稜道者忽在面前雪峯云道者子備頭陀未肯爾爾若真正契悟更須道看稜道者接口再述一頌道萬象之中獨露身為人自肯乃方親昔年謬向途中覓今日看來火裏氷雪峯回顧玄沙云者箇又喚作註述得麼豈非學而知之者歟今之人用盡心機要到他田地終是難得後來閩王請住長慶為見衲子泥於萬象之中獨露身遂用些鎖口訣道萬象之中獨露身是撥萬象不撥萬象會中龍象悉皆下語不得以致法眼修山主悟空輩皆不契遂遊泉南一日欲出湖外回到漳州城下雨淋淋地不止遂入城邊小院避雨拾枯薪入僧堂地爐向火只管論三界唯心萬法唯識以至肇論天地與我同根萬物與我一體等語忽有老僧入來附火乃問山河大地與上座自己是同是別修山主道不別老僧竪起兩指而去那時方知是地藏琛禪師未免胸中各少置疑雨稍晴業已成行老僧復來相送行到佛殿前指花壇石云諸公適來道三界唯心且道者一塊石在心內在心外法眼云在心內地藏云行脚人置者一塊石在心頭多少不自在如是三人拗折主丈參者老和尚各有契悟名滿天下後來法眼一宗大行於世蓋從雪峯玄沙氣脈中來所謂祖父有田舍翁陰德爾看雪峯一出嶺來先買一把杓頭綰一條手巾到處行益結緣誓不喫頭堂飯及到德山會裏先占作飯頭以至三到投子九上洞山千辛萬苦成就道業後來建大伽藍開大法施聚一千五百眾每云一千五百箇布衲子老僧扚頭舀得來又如玄沙和尚精持頭陀苦行日間開畬種粟引水灌蔬夜間勤於香燈持淨掃地閩王不時宣入禁中說法歸來其苦行寒暑不易爾看他示眾道直似秋潭月影靜夜鐘聲隨扣擊以無虧觸波瀾而不散猶是生死岸頭事豈是尋常導師說底話又如藥山和尚遊山到澧陽見人家有一座山好便要化他建道場百姓不從便入他牛闌裏坐禪人家被惱之不已乃牽牛歸屋裏縱火燒却牛闌他只在牛闌基坐禪太守聞得與之買山建一所庵扁之曰牛闌後來成叢林安廣眾以致雲嵓道吾舡子高沙彌李翱相公輩得以為授道之地每云老僧無福不敢與眾同食每日只喫兩粥首座見他眼腦精明必謂別置飲食一日不赴堂藏在方丈僻處待藥山赴堂上入門見銚子裡氣出揭開乃是黃菜葉煮麥麩少許藥山云老僧年來無力陪眾如是者十年矣今被首座覷破勿與外知乃有麥麩而飯牛闌而禪古人刻苦至此極矣所以光明後世子孫至今不絕又如百丈大智禪師一日不作一日不食年高九十五歲鉏頭刀𨥂蓑衣箬笠不曾離身黃檗五峯平田古靈溈山懶安龍象滿門不忍其作務密而去之百丈云老僧無福坐消信施遂絕食而殂又如老南住黃檗時入室退必淚下有問其故乃云老僧是佛法中罪人一堂兄弟無人下得一轉語切當法門興衰亦可知矣室中每舉鐘樓上念讚床脚下種菜勝首座下一轉語道猛虎當路坐他便退黃檗與他住自居積翠庵古人為法門之切如此為道之切如此今之兄弟儻能仰體上古之風不待按牛頭喫草孜孜焉自成叢席四方傳頌可不偉哉誠不孤老拙在此炙手助熱也己事未明者慎勿多出新語新語乃是自得之妙而不能會通先聖所得所傳之妙深恐古道淪沒山僧凡與江湖抱道之士往來議論多引前輩遺言往行遞相激勵庶昭昭然得見古人情狀夫子為一代儒宗祖述而不作若作恐夫子無文章耶為見周室下衰禮樂崩壞刪詩書定禮樂區區立教以明堯舜禹湯文武周公之道以貽後世楊子著太玄真經天下人非之謂夫子不曾作經以其詞近乎簡澁門人告之楊子曰世不我知當有子雲復生矣自漢及今楊子之道盛行大抵立言只要是當千古之下豈無識者茲來至節在邇久在首座寮入室殊覺不便恐妨山門請人次第方丈納牌既緣會許時以道義故遂舉些古人履踐處以當末後殷勤第衰老出語太過望兄弟赦之幸甚記得溈山向火次問仰山終日向火因甚全無暖氣仰山作向火勢溈山云子只得物體能所未在仰山云某甲只如此和尚作麼生溈山亦作向火勢仰山云和尚只得物體能所未在溈山云如是如是盡謂溈仰傳器而受殊不知父子之義各自背馳今夜忽有箇衲僧出來道老和尚爾也莫要儘儘檢點古人客簷之下隆冬苦寒又在孤峯絕頂爾底暖氣阿誰不知山僧只得以手掩面收捲波瀾何故知我罪我夜深久立世尊忉利天為母說法優填王思佛紫金光聚照山河天上人間意氣多曾勅文殊領徒眾毘耶城裏問維摩世尊因乾闥婆王奏樂其時山河大地盡作琴聲迦葉起舞王問迦葉豈不是阿羅漢諸滿已盡何更有餘習世尊云實無餘習莫謗法也有三尺劍可以謁趙國無千里眼難以見懸絲巍巍堂堂三界大師世尊因外道問不問有言不問無言佛良久有力量人終是別等閑垂手便相應何如夜半榑桑日推上須彌最上層罽賓國王仗劍問師子尊者夜闌天際墮金盆膝上焦桐調轉新易水悲風輕按指鸞膠難續斷膓人婆子燒庵鐵壁迸開雲片片黑山輥出月團團就中明暗相凌處天外出頭誰解看善財童子參五十三知識末後到彌勒樓閣大人境界終難到到後如何說向人不是當人知見力莫將知見別疎親達磨見梁武帝玉簫吹徹鳳凰臺古殿深沈曉未開滿地落花春已過綠陰空鎖舊莓苔楞嚴經云吾不見時何不見吾不見之處石潤非玉水麗非金大禹決而西㴑卞和泣而陸沈美兮渺兮錯古礱今昔有老宿一夏不為師僧說話冷冷寒溜泣秋󱐙纔會滄溟便泛舟見說許由曾洗耳可憐巢父更鞭牛維摩經云其施汝者不名福田青山白雲碧溪蘿月畫虎成狸只得一橛智者大師在南嶽悟法華三昧好將真法供如來花在幽巖險處開一夜狂風吹欲盡落英無數點蒼苔老子曰視之不見名曰夷聽之不聞名曰希摶之不得名曰微此三者不可致詰青牛仙去不虛傳常用虛中落斷邊自是一生多蹇薄夜深猶立古皇前南嶽思大禪師因誌公令人傳語一口吞盡三世佛牙如劍樹眼如鈴斷絃不必鸞膠續只要知音側耳聽夫子曰朝聞道夕死可矣籩䇺纔陳見聖人莫將生死較疎親清臺曆日煩君看一歲終須有一春倩女離魂行弔先桃茢喪車後紙錢老胡門下客寧可入黃泉調達謗佛萬仞崖頭𢬵得去不知何處覓全屍業風吹起再甦醒却問如今是甚時女子出定野水浮輕楫暖煙生紫蒪晚來湖上望多是罟魚人王常侍訪臨際問者一堂僧還看經否事到無心不苟欺烏玄鵠白尚懷疑自非親見黃頭老爭敢逢人泄漏伊楊大年參廣慧璉和尚發明有頌八角磨盤空裏走金毛獅子變作狗擬欲將身北斗藏直須合掌南辰後白石鑿鑿韞爾美璞君子道晦君子斯樂陳操尚書一日與眾官登樓望見數僧有一官人云來者總是行脚僧尚書云不是官人云焉知不是尚書云待近與諸公勘過須臾僧至尚書召云上座僧舉首尚書云不信道李咸曾相壺丘子隨變難分丞自逃輸與高樓凝望者炯然明可察秋毫龐居士臨示寂以首藉于頔相公膝囑云但願空諸所有慎勿實諸所無欲識窮原處何人為指迷夕陽鷄犬外桃李自成蹊裴相國問僧看甚麼經僧云無言童子經裴云有幾卷僧云兩卷裴云既是無言為甚却有兩卷僧無語曾落石霜機外笏又扶麁行到唐天只將四海垂綸手鰕蟹魚龍一串穿黃檗在南泉作首座甘贄請施財拋來撒去互施呈地獄門前鬼眼睛覷破髑髏肝膽外摩醯頂上復重明陸亘大夫問南泉肇法師也奇怪裁書擬欲扣天閽往往無人可共論因得老生輕指撥臨風不覺暗消魂錢唐鎮使在界上凡見僧便問若相契即留止宿有二僧從馬大師處來便問大師有何方便僧云即心是佛便被揖出又有二僧到亦如前問僧云非心非佛亦被揖出碧油幢下立功勳韜略雙全獨見君一自赤心來報國邊頭刁斗不曾聞寒山拾得預知溈山來國清受戒靈山一別無碑記三度親曾作國王主丈再探知遠近眇然天地略玄黃六祖謂門人云吾欲歸新州興在天南天盡頭未行先已到新州來時無口去無伴那更蕭蕭黃葉秋讓和尚云道一江西說法不見寄箇消息來老婆心切日忡忡恐墮他家韲甕中消息得來胡亂後江西宗派好流通忠國師問紫璘供奉甚處來奉云城南來師云城南草作何色奉云作黃色師乃問童子城南草作何色童子云作黃色師云只者童子亦可簾前賜紫對御談玄欲把枯膓盡底傾出門不覺又叮嚀勸君及早回頭去莫待春風柳眼青馬祖因百丈再參啐喙之機類不同飛星撒火髑髏空偷心死盡難為活忽見金烏出海東百丈野狐不落因果突出野狐人心似鐵官法如爐不昧因果得脫野狐頂上無骨頷下有鬚黃檗因臨際自大愚歸拔樹鳴條浩浩風雨雲翻覆在其中千波萬浪驚天地到海方知信不通禾山四打鼓草履為冠松作釵一般瀟灑眼頭乖語音只在風簷下終日無人不下堦夾山云路逢死蛇莫打殺無底藍子盛將歸擔板漢沒拘束餓死首陽山誓不食周粟來山云我二十年住此山未曾舉著宗門中事有僧問承和尚有言二十年住此山未曾舉著宗門中事是否山云是僧便掀倒禪床山休去至明日普請掘一坑令侍者請昨日問話僧來山云老僧二十年只說無義語今請上座打殺老僧埋向坑中若不打殺老僧上座自著打殺埋此坑中其僧束裝潛去海運鵬摶日月忙夜光潛透斗牛傍非惟按劍屢生子瞎眼波斯滿大唐麻谷一日紙帳內坐以手巾蓋頭披雲入見便作哭聲良久出去法堂繞禪床一匝再來谷去却手巾而坐雲云死中得活萬中無一谷下床作抽坐具勢雲近前把住云前死後活爾還甘否谷云甘即甘阿師堪作甚麼雲推開云知道爾前言不副後語五十笑他先百步何如騎馬勝騎牛不須重較多和少歸到家山即便休風穴因僧問語默涉離微以玉抵鵲以鼠為璞眇然視之太虛寥廓首山示眾諸上座不得盲喝亂喝尋常向爾道賓則始終賓主則始終主賓無二賓主無二主若有二賓二主兩箇即成瞎漢所以我若立爾須坐我若坐爾須立坐則共爾坐立則共爾立雖然如是急著眼始得賓主有無俱遣外行藏須要出常情無棲泊處開門戶月到中宵不敢明南院因僧問赤肉團上壁立萬仞豈不是和尚語院云是僧便掀倒禪床院云爾看者瞎漢亂做僧擬議院便打趁出日月無光殺氣浮揭天鼉鼓戰豼貅捷呼獲下真番將那箇兒郎不舉頭鄧隱峯辭馬祖祖云甚處去峯云石頭去祖云石頭路滑峯云千木隨身逢場作戲便去到石頭繞禪床一匝振錫一下問云是何宗旨頭云蒼天蒼天峯無語回舉似馬祖祖云汝更去待他道蒼天蒼天汝便噓兩聲峯又去依前問頭乃噓兩聲峯又無語回舉似馬祖祖云向汝道石頭路滑石頭路嶮人難到到者方知滑似苔兩度三回雖躂倒滿身泥水又歸來南泉住庵時一僧到泉云我上山作務齋時做飯喫了送一分來其僧飯了將家事一時打碎就床上臥泉伺久不來遂歸見僧臥泉亦就臥僧便起去短袴長衫白苧巾吚吚月下急推輪洛陽路上相逢著盡是經商買賣人南泉云心不是佛智不是道昨日因過竹院西隣家稚子隔溪啼山寒水肅半黃落無數歸鴉卜樹棲乾峯示眾法身有三種病二種光貝葉持來曉者疎自稱靈驗世無如依然還我唐人譯始有人知是梵書琅瑘因僧問清淨本然不設陷穽不揮雪刃一箭穿楊神目不瞬翻思昔日李將軍射虎之機猶是鈍大慈示眾山僧不解答話只是識病時有僧出慈便歸方丈輕如毫末重如山地角天涯去復還黃葉殞時風骨露水邊依舊石斕斑德山托鉢德山疑處問巖頭惹得渾家一地愁父又呪兒兒呪父冤冤相報幾時休雪峯問僧甚處來僧云浙中峯云船來陸來僧云二途俱不涉峯云爭得到者裏僧云有甚隔礙峯打趁出僧過十年後再來峯又問甚處來僧云湖南峯云湖南與者裏相去多少僧云不隔峯竪拂子云還隔者箇麼僧云若隔則不到也峯又打趁出僧住後凡見人便罵雪峯有同行聞得去問兄到雪峯有何言句便如此罵僧舉前話被同行詬叱與之說破當時悲泣常向中夜焚香遙禮雪峯見說閩山多蠱毒千方百計避無由殤中既有催魂鬼一命還他方始休雪峯住庵有僧敲門峯放身出云是甚麼僧亦云是甚麼峯低頭歸庵僧舉似巖頭頭云我當時若向伊道末後句天下不柰雪老何扶過斷橋水伴歸明月村只知途路遠不覺又黃昏雪峯因三聖問透網金鱗以何為食新羅主丈遂寧鉢衲子家風那箇無一等看來如墨黑誰能重與較錙銖雪峯自著塔銘風冷蒹葭雨作秋倚門無意謁諸侯明年再決龍蛇陣塞北安南一道收雪峯云三世諸佛向火焰裏轉大法輪雲門云火焰為三世諸佛說法三世諸佛立地聽烈焰瀾翻為說時百千諸佛盡攢眉梵音深遠難明辨只許韶陽雪老知舡子囑夾山汝向後直須藏身處沒蹤跡藥貼明明說得親不知裏面偽和真諄諄教誡癡兒女莫把方書誤後人夾山初住京口寺因僧問如何是法身山云法身無相又問如何是法眼山云法眼無瑕時道吾在座下失笑山請益後散眾參舡子省發後歸聚徒道吾令僧往問如何是法身山云法身無相又問如何是法眼山云法眼無瑕僧回舉似道吾吾云者漢此回方徹始見春花歸閬苑又逢秋葉墮宮牆思量世事如翻掌誰得長生不死方趙州因僧辭乃囑云有佛處不得住有佛無佛不得住三千里外無憑據趙州贏得口皮光却是者僧知落處趙州訪茱萸世路風波只自知見人多是不揚眉呼燈隔夜書名紙未審朱門復見誰趙州庭前柏樹子有問自知無答處却將柏樹當門庭搖風擺雨經年久不似松根有茯苓劉鐵磨訪溈山春暖山桃次第紅翩翩蝴蝶鬪芳叢驀然一陣狂風至輥入花枝不見蹤南泉歸宗麻谷同去禮拜忠國師各將財本去經營上國如天好趁晴未出門時先算帳如何得到鳳凰城丹霞訪忠國師值師睡次見侍者耽源蹤跡由來久避秦洞門深鎖古臺春落花只為隨流去便有尋芳拾翠人玄沙問鏡清不見一法是大過患雪老門高兒女盛又能情重貴天倫把家幹蠱雖相似也有貪盃落草人玄沙訪太原孚上座適值在水樓上打水沙云相看孚云已相見了沙云甚麼劫中曾相見孚云莫瞌睡沙白雪峯云已勘破了峯云作麼生勘破沙舉前話峯云汝著賊了也象王象子儘相隨岸上人看蹄蹈蹄香草細飡知飽足歸來不待日頭低巖頭示眾大凡唱教須從無欲中流出三句只是理論咬去咬住欲去不去欲住不住或時一向不去或時一向不住三文買箇撈波子摝蜆撈鰕得幾年逆順短長休要說誰家屋裏竈無煙巖頭因沙汰在甘贄家過夏補衣次贄行過頭以針作劄勢贄遂整衣欲謝妻問云作甚麼贄云說不得妻云也要大家知贄舉前話妻云此去三十年後須知一回飲水一回噎女子聞云誰知盡大地人性命被奯上座針鋒上劄將去也夜半三更來討火我罵爾兮爾罵我相喚相呼歸未歸也有無衣草裏坐石頭因藥山問三乘十二分教某甲粗知一重山了一重雲行盡天涯轉苦辛驀劄歸來屋裏坐落花啼鳥一般春溈山云老僧百年後山前檀家作一頭水牯牛百年猶恐沒人知名字仍將左脇題入水入泥難放牧仰山只得半邊騎溈山問仰山甚處來仰云田中來一日須來三五度有時歡喜有時嗔改頭換面休疑著元是尖簷帽下人鼓山晏國師示眾鼓山門下不得咳嗽遼空一箭九重城雪老門風儘有聲見說禁班宣號令耶邊渾不許人行法華舉和尚訪琅瑘青郊鳴錦雉綠水漾金鱗安得郢中客共歌臺上春興化因僧問四方八面來時如何化云打中間底塞北煙塵終載靜江南花木四時榮不須特地分彊界萬里山河似掌平洞山聰和尚甞自負柴上山路逢一僧問山上有柴何故將去山放柴於地云會麼僧云不會山云我要燒此行莫擬幾時回此去應須到五臺若過曼殊放光處殷勤為我記歸來雲門示眾析半裂三針箇鼻孔在甚麼處為我一一拈出來看自代云上中下昔年曾扣睦州關負義忘恩當等閑見說吳音俱變盡語言渾似廣南蠻雲門云平地上死人無數聲如鳴玉靜邊聞誰信幽人不見君花到海棠將寂寞繡衣猶把麝香熏洞山冬夜喫菓子拄天拄地黑如漆不分晝夜是何物拈來拋向屎坑中火裏紅蓮香拂拂保福展和尚因僧問雪峯平生有何言句得似羚羊挂角時云我不可作雪峯弟子不得生平未審何言句得似羚羊挂角時拊擊自然皆率舞不須羌管隔雲吹大隋真和尚因僧辭隋問甚處去僧云峨眉禮普賢去隋竪起拂子云文殊普賢總在者裏僧畫一圓相拋向背後隋云侍者將一貼茶與者僧去瀰漫萬樹梨花雨凍玉隄邊水欲流頃刻陽烏昇太白那時渾不見蹤由法雲杲和尚示眾老僧熈寧三年文帳在鳳翔府供申是年華山崩陷了八十里人家汝輩後生茄子瓠子那裏知得隔水何人歌竹枝動人情思極幽微夜深轉入單于調月朗風高聽者稀龍濟示眾具足凡夫法凡夫不知具足聖人法聖人不會融峯強萬丈未話足先酸若不緣雲去那知星斗寒芭蕉示眾爾有主丈子我與爾主丈子爾有更須當面與渠無背手奪將來驀然夜半化龍去黑雨鳥風裂地雷廣德周和尚因僧問承教有言阿逸多不斷煩惱不修禪定佛記此人成佛無疑此理如何德云鹽又盡炭又無僧云鹽盡炭無時如何德云愁人莫向愁人說說向愁人愁殺人收放隨時雖有準出門入戶恐難論長安路子君須到莫向深村草裏蹲資福示眾隔江見資福剎竿便回望見剎竿回首去脚跟三十謾輕酬人言閬苑花千樹不直僊家十二樓魯祖凡見僧來參便面壁而坐泉石膏肓不可醫曉鐘吟到夕陽時天然句子終難得幾向風前暗皺眉修山主悟空法眼行脚到地藏院避雨向火道話地藏入來附火乃問山河大地與上座自己是同是別修云不別藏竪起兩指而去火爐頭話幾多般自己同時作麼觀直下起來呈兩指山河大地黑漫漫翠巖夏末示眾一夏與兄弟東說西話發言先要心無媿遣事應須理處長莫學里閈無信者從朝至暮錯商量雪竇住翠峯時有數僧到竇云新到那僧云是竇云參堂去僧纔行竇復喚云來來僧回首竇云洞庭難得師僧到與爾一椀茶喫入門句子已先酬喚去呼來第二頭到此不知茶味者紛紛空買洞庭舟汾陽示眾識得主丈子行脚事畢評漫學屠龍人言枉費工自非親到者難與論窮通慈明因泉大道來參明云片雲橫谷口一文一武偶相逢說盡英雄各不同俱往長安朝聖主姓名終是達天聰黃龍室中云鐘樓上念讚樓上讚聲資菜色驀然突出老菸菟迢迢古路無遮障雙眼如鈴誰敢逾楊岐為慈明忌日設齋一棚傀儡木雕成半是神形半鬼形歌鼓歇時天未曉尚餘寒月挂疎櫺白雲端和尚云此事如萬仞崖頭相似總知道放著手便撲到底只是捨命不得法華今日不動一毫頭教諸人到底去也擲下主丈擬從險處放身時那箇商量不皺眉不動毫芒親到底眼睛皮綻蓋須彌保寧勇和尚示眾釋迦老子四十九年說法不曾道著一字優波毱多丈室盈籌不曾度得一人達磨不居少室六祖不住曹溪誰是後昆誰為先覺煙暖土膏民氣動一犁新雨破春耕郊原眇眇青無際野草閑花次第生五祖演和尚因僧問如何臨際下事祖云五逆人聞雷五逆聞雷慊慊然尋常爭敢與人宣自從六十輕酬後濟北驢名不浪傳五祖因僧問如何是佛祖云口是禍門坑坑坎坎嶮嶮巇巇一言易出駟馬難追佛眼示眾千說萬說不若親面一見縱不說亦自分明王子寶刀喻眾盲摸象喻禪學中隔江招手事望州亭相見事深山巖崖處事此皆親面而見之不在說也寧辨人間是與非生來淈𣸩眼如眉不因說著當年事萬古千秋那得知虎丘隆禪師參死心心問爾是甚麼僧丘云行脚僧心云爾是何處村僧行甚驢脚馬脚丘云廣南蠻道甚麼何不高聲道心云却有些衲僧氣息遂留過夏客裏謾牢落天涯多故人好懷無處寫舊話得重論殘雪未消石梅英先破春徘徊殊有約來此續芳塵大慧室中云喚作竹篦則觸野犴鳴獅子吼喪盡生涯不容開口應庵云道不得底句不在天台定在南嶽耆婆去後無消息病者憧憧日扣門百草自知無識者叢叢垂泣在籬根密庵破沙盆直甚破沙盆掀翻海嶽昏頂門真箇瞎千古累兒孫松源師祖臨示寂垂語大力量人因甚擡脚不起力難擡處為君言神駿何勞更著鞭一躍洞天三十六到時凡骨也成僊開口不在舌頭上含糊一世無分曉開口何甞在舌頭萬古業風吹不盡又隨月色過羅浮明眼衲僧因甚脚跟下紅絲線不斷脚跟不斷紅絲線掉臂乾坤自在行塞󱐙填溝無處著歸來依舊兩眉橫楊雄著大玄乃云世不我知當有子雲復生此亦無媿之詞也蒙釋氏之子大聖之所覆每慨念其慧命幾若懸絲食息茫負遂愨志力究久而乃得逮巡禮諸祖遍歷湖湘對境思人輒取其機緣精奧者間為頌之自秀溪復鄮嶺僅四十餘則辛丑夏謝事芝峯分簷霞谷谷深緣絕復取佛祖已下皆唐公卿宿衲機契者萃成一百則初不以儒釋道優劣之求其正而已其間或凝或流或隆或殺不可以事拘不可以理遣儻其中之人一見而皦如也豈敢竊其賞識相與擊節直欲報佛祖萬分之一是吾願也淳祐二󱑊壬寅月正初吉智愚謹書舉世尊一日見文殊在門外立乃云文殊文殊何不入門來文殊云我不見一法在門外何以教我入門代云啟予者多舉世尊因外道問昨日說何法云說定法又問今日說何法云說不定法外道云昨日說定今日何說不定世尊云昨日定今日不定代外道相顧而去舉世尊臨入涅槃文殊請再轉法輪世尊咄云吾四十九年住世未曾說一字汝請再轉法輪是吾曾轉法輪耶代文殊云世尊末後殷勤舉梁武帝請傅大士講經士纔陞座以尺拊案一下便下座帝愕然誌公乃問陛下還會麼帝云不會誌公云大士講經竟代武帝云實為罕聞舉忠國師因肅宗皇帝問師在曹溪得何法師云陛下還見空中一片雲麼帝云見師云丁釘著懸挂著代云曹溪何在舉忠國師問南泉甚處來泉云江西師云還將得馬大師真來否泉云只者是師云背後底聻泉休去代南泉以脚一抹便行舉忠國師因麻谷到乃振錫一下卓然而立師云汝既如是何用見吾谷又授錫一下代云子合見吾舉忠國師因虞軍容問師住白崖山時如何修行師喚童子以手摩頂云惺惺直言惺惺歷歷直言歷歷向後莫受人謾軍容無語代云弟子此去更不禮佛舉豐干因寒山子問古鏡不磨如何照燭干云氷壺無影像猿猴探水月山云此是不照燭也更請道干云萬德不將來教我道甚麼寒拾俱作禮而退代云因我致得舉布袋和尚常將布袋并破蓆於通衢往來布袋內盛鉢盂木履魚飯菜肉瓦石土木諸般總有或於稠人處打開布袋內物撒下云看看又一一將起問人云者箇喚作甚麼眾無對代云醜婦顰眉舉無著往臺山文殊問大德從何方而來云南方云南方佛法如何住持云末法比丘少奉戒律云多少眾云或三百或五百無著却問和尚此間如何住持云凡聖同居龍蛇混雜云多少眾云前三三後三三代云幾不到此舉無著臺山遇文殊喫茶次殊拈起玻璃盞問南方還有者箇麼云無殊云尋常將甚麼喫茶著無對代一揖便起舉南泉示眾王老師賣身去也還有人買麼時有僧出云某甲買泉云不作貴不作賤作麼生買僧無對代云若有人看事某也不辭舉南泉示眾法身具四大有人道得與他一腰裩道吾出云性地非空空非性地此是地大三大亦然泉不違前言乃與一腰裩代道吾叩齒揑訣舉黃檗示眾汝等諸人盡是噇酒糟漢與麼行脚何處有今日還知大唐國裏無禪師麼時有僧出云只如諸方𭅕徒領眾又作麼生云不道無禪只是無師代僧云深荷成褫舉趙州在南泉時井樓上見泉行過乃垂一足云相救相救泉於蹈梯上打云一二三四五州具威儀上方丈云適來謝和尚相救代云老僧不著便舉西堂因路逢天使留齋次偶驢子鳴使云頭陀堂舉頭使指驢堂却指使使無對代云下官罪過舉歸宗因李渤問須彌納芥子渤即不疑芥子納須彌莫是妄否宗云人傳史君讀萬卷書是否曰然宗云身如椰子大萬卷書著向甚處李公俛首而已代李云將謂無人舉大梅因龐居士問久響大梅未審梅子熟也未梅云爾向甚處下口士云百雜碎梅云還我核子來代云平出舉茱萸因趙州上法堂東覷西覷萸云作甚麼云探水云我者裏一滴也無探箇甚麼州將主丈靠壁而出代云莫道得便宜舉洞山因僧問三身中那箇說法山云吾常於此切僧後問曹山洞山道吾常於此切意旨如何曹云要頭斫將去僧又問雪峯峯以主丈劈口打云我也曾到洞山來僧無語代云氣急殺人舉石室因杏山入碓坊相見乃云不易行者室云有甚不易開心椀子盛將來無蓋盤子合將去杏無語代云龍門之下舉章敬因小師遊方回乃問汝離此多少年云自離和尚將及八載敬云辨得箇甚麼小師就地上畫一圓相敬云只者箇更別有小師畫破圓相作禮而退代云家無小使不成君子舉雪峯因僧辭問甚處去云禮拜徑山和尚去云徑山忽問爾此間佛法如何爾作麼生道云待問即道峯便打却回問鏡清云者僧過在甚處便喫棒清云問得徑山徹困也峯云徑山在浙中因甚問得徹困清云不見道遠問近對峯休去代云魯般繩墨舉雪峯辭洞山山云甚處去云歸嶺中去云當時從甚路出云從飛猿嶺出云今向甚路去云飛猿嶺去云有一人不從飛猿嶺去子還識麼云不識云為甚不識云他無面目云子既不識爭知無面目峯無對代云不以眼見舉雪峯因鼓山來參纔入門峯搊住云是甚麼山契悟舉手作舞云子作道理耶云何道理之有峯印之代鼓山云和尚終不謾小子舉靈雲問僧甚處去云雪峯去我有信寄雪峯云便請雲脫履拋向面前僧便去峯問甚處來云靈雲云和尚安否云有信相寄道了脫履拋向面前峯休去代云念汝遠來舉長慶一日陞堂眾集定慶拽出一僧云大眾禮拜者僧著又云者僧有甚長處却教大眾禮拜眾無對代云得得得舉靈樹因有尼送󱑣鉢盂與師遂托起問云者箇出在甚處尼云出在定州樹乃撲破尼無對代云某甲不會和尚意舉雲居膺和尚聞山下有一僧住庵令侍者送袴一腰與之僧云我自有孃生袴竟不受再令侍者去問孃未生時著箇甚麼僧無語代云唯敢相昧舉雲門甞舉馬大師道一切語言是提婆宗以者箇為主乃云好語只是無人問我時有僧便問如何是提婆宗門云西天九十六種爾是最下種代禮拜了退舉雲門問首座山河大地與汝自己是同是別云同門云一切物命蛾蛘蟻子與汝自己是同是別云同門云為甚干戈相待代首座吐舌側立舉雲門問僧甚處來云禮塔來門云謔我僧云某甲實禮塔來門云五戒也不持僧無語代云某甲乍入道舉葉縣省和尚問僧日暮投林朝離何處云某甲不曾參禪縣云爾生身入地獄僧無語代云誰不承恩舉葉縣問僧近離甚處云襄州縣拽童子摑一摑便喝出僧無語代云入水見長人舉韓文公問僧承聞講得肇論是否云是公云肇有四不遷是否云是公將茶盞撲破云者箇是遷不遷僧無語代云不經一事不長一智舉洛浦一日因侍者云肇法師製得四論也甚奇怪浦云肇公甚奇怪要且不見祖師者無語代云打草蛇驚舉寶應顒和尚因僧問從上諸聖向甚麼處去應云不上天堂即入地獄僧云和尚又作麼生應云還知寶應老漢落處麼僧擬議應以拂子驀口打復喚近前云令合是汝行又打一拂子代僧擬議處以目視以手指舉真點胸在歸宗南和尚會中為首座時歸宗問云承首座常將女子出定話為人是否真云無宗云奢而不儉儉而不奢為甚道無真云若是本分衲僧也少他鹽醬不得宗喚侍者報典座來日只煮白粥代云負心人不放債舉石霜諸禪師因僧辭霜問舡去陸去僧云遇舡即舡遇陸即陸霜云我道半途稍難僧無語代云造次顛沛不忘付囑舉明招到泉州坦長老處坦云夫參學一人所在亦須到半人所在亦須到招便問一人所在即不問作麼生是半人所在坦無語後却令小師問招招云欲識半人麼也只是弄泥團漢代坦長老云却得禮謝舉鶴林素禪師因僧敲門林問是甚麼人云是僧林云非但是僧佛來亦不著僧云佛來為甚麼不著林云無汝止泊處代云不枉賣却布單舉婺州新建和尚一生不畜沙彌有座主云和尚年尊何不討箇小師侍奉云若有眼暗耳聾口啞底為我討一箇來主無對代云某甲可以奉掃灑舉昔有老宿問一座主疏鈔解義廣略如何主云鈔解疏疏解經宿云經解甚麼主無對代云看取科頭舉天台幽棲和尚一日鳴鐘上堂眾纔集乃問誰打鐘僧云維那云近前來僧近前棲與一掌便歸方丈代云只恐和尚別有長處舉昔有行者隨法師入佛殿行者向佛唾云行者少去就何以唾佛者云將無佛處來與某甲唾師無對代云蛇形鼈鼻舉昔有僧到翠嵓相看適值不在遂看主事事云參見和尚也未云未事乃指狗子云上人要見和尚但禮拜者狗子僧無語代云鈍置翠巖則可舉昔高麗國來錢唐刻觀音聖像及舁上舡竟不能動因請入明州開元寺供養後有設問無剎不現身聖像為甚不去高麗國代云熟處難忘舉昔有僧到曹溪因守衣鉢僧提起衣云此是大庾嶺頭提不起底僧云為甚在上座手裏僧無語代云仁者見之謂之仁舉昔有僧持鉢到長者家偶為犬傷長者云龍披一縷金翅不吞大德全披法服為甚却被狗咬僧無語代云甜瓜徹蔕甜舉昔有施主入院行眾僧隨年襯主事云聖僧前著一分施主云聖僧年多少主事無對代倒指示之舉襄州哲和尚因檀越請首座開堂主事來白哲云是即是欠悟在首座聞乃束裝他去哲以主丈打出代云不敢孤負和尚舉昔有道士在殿前背佛而坐僧云道流莫背佛士云大德佛身充滿於法界教我向甚處坐代云忘子為異教之人舉翠微無學禪師問丹霞如何是諸佛師霞咄云幸自可憐生須要執巾帚作麼微退身三步霞云錯微乃進前霞亦云錯微翹一足旋身一轉而去霞云得即得孤他諸佛師別云錯錯舉忠國師因西堂藏與馬祖馳書至師問汝師說甚麼法藏從西過東立師云只者箇別更有麼藏從東過西立師云者箇是馬祖底仁者底作麼生藏云早箇呈似和尚了也別西堂後語云來時教請取回書舉馬祖因有僧於前作四畫上一畫長下三畫短乃云不得道一畫長三畫短離四句絕百非請師答祖乃畫一畫云不得道一畫長三畫短答汝了也別請答處云老僧年庚在坎舉南泉示眾江西馬祖說即心即佛王老師不恁麼不是心不是佛不是物恁麼道還有過麼時趙州出禮拜了退續有僧問趙州上座禮拜意作麼生州云汝却問取和尚僧又問南泉適來諗上座意作麼生泉云他却領得老僧意別面壁而坐舉歸宗剗草次有座主來參偶見一蛇過宗遂鉏斷主云久嚮歸宗元來是箇麁行沙門宗云爾麁我麁別云好心不得好報舉麻谷問臨際大悲千手眼那箇是正眼際云大悲千手眼作麼生是正眼速道速道谷拽際下禪床却坐際遂起云不審谷擬議際便喝拽谷下禪床却坐谷便出去別臨際不審處云野狐精便起去舉西堂藏和尚一日普請次云因果歷然爭奈何時有僧出以手托地堂云作甚麼僧云相救相救堂云大眾者箇師僧猶較些子僧拂袖便走堂云師子身中蟲自食師子肉別僧拂袖走處云莫犯人苗稼舉雲嵓問百丈每日區區為阿誰丈云有一人要嵓云因甚不教伊自作丈云他無家活別百丈云從來尊貴舉三角印和尚示眾若論此事眨上眉毛早已蹉過了也時麻谷出問眨上眉毛即不問如何是此事角云蹉過了也谷乃掀倒禪床角便打別麻谷初問云𭊷鐵負鞍去舉魯祖因洞山來參禮拜了侍立少頃而出却再入來祖云只恁麼只恁麼所以如此洞山云大有人不肯祖云作麼取汝口辯洞山乃侍奉數月別洞山前語云不辭路險來見和尚舉磁州馬頭峯藏和尚示眾知而無知不是無知而說無知南泉云與麼則依師道始得一半別南泉云六耳不同謀舉齊峯和尚因龐公問此去峯頂有幾里峯云甚麼處去來公云可殺峻硬不得問著峯云是多少公云一二三峯云四五六公云何不道七峯云纔道七便有八公云得也得也峯云一任添取公便喝峯亦喝別初喝云龐公從來作家舉溈山見劉鐵磨來山云老牸牛汝來也磨云來日臺山大會齋和尚還去否山放身作臥勢磨便出去別劉鐵磨云人天福報不如老師舉紫湖問劉鐵磨久嚮劉鐵磨莫便是否磨云不敢湖云左轉右轉磨云和尚莫顛倒湖便打別劉鐵磨云賴遇外人不知舉溈山山下有一僧住庵仰山到彼舉溈山示眾道如許多人只得大機不得大用只如山中和尚與麼道意作麼生僧云更請舉看仰山復舉被僧闌胸一蹈仰歸舉似溈山山呵呵大笑別被蹈處云將謂爾不曾見山中和尚舉洪州米嶺和尚示眾云莫過於此時有僧問未審是甚麼莫過於此嶺云不出是其僧後問長慶為甚麼不出是慶云汝擬喚作甚麼別長慶云聽響之流舉廣慧真和尚因風穴問會昌沙汰時護法善神向甚處去慧云常在闤闠中要且無人見穴云爾徹也別風穴云知汝力弱舉慈明和尚冬日牓示僧堂前作此相□□若人識得不離四威儀中首座一見乃謂眾云和尚今日放參別首座云某甲代和尚下延壽堂舉道吾因僧問無神通菩薩為甚蹤跡難尋吾云同道者方知僧云和尚還知麼吾云不知僧云為甚不知吾云去汝不會我語別云祇緣相似舉金峯拈起枕子云一切人喚作枕子金峯道不是僧云未審和尚喚作甚麼峯拈起枕子云與麼則依而行之云爾喚作甚麼云枕子峯云落在金峯窠裏別僧云枕子處劈面便擲舉欽山與雪峯巖頭坐次洞山行茶欽山閉眼洞山云甚處去來云入定來洞山云定本無門從何而入別欽山云今日困舉玄沙因僧問盡十方世界是一顆明珠學人為甚不會沙云用會作麼別玄沙云子何得自傷己命舉玄沙初到莆田縣百戲迎之次日問小塘長老昨日許多喧閧向甚麼處去小塘提起袈裟角玄沙云料掉沒交涉別小塘云深領慈悲舉玄沙與地藏在方丈說話夜深乃云侍者關隔子門了汝作麼生出得地藏云喚甚麼作門別地藏云一家父子舉仰山侍溈山忽聞鳥鳴溈云伊說事却徑云不可向別人道溈云何故云為伊說太直溈云多少法門寂子一時推下云推下事作麼生溈山敲禪床三下別仰山後語云昧和尚則不可舉長慶稜和尚問僧甚處來僧云鼓山云鼓山有不跨石門底句有人借問汝作麼生道云昨夜宿報慈慶云若劈脊便棒汝又作麼生僧云和尚若行此棒不虛受人天供養慶云幾乎放過別云把火夜遊舉雲門問巴陵雪峯道開却門達磨來也意作麼生陵云築著和尚鼻孔門云修羅惡發把須彌山一摑𨁝跳上梵天報帝釋為甚麼却去日本國裏藏身陵云莫恁麼心行好門云汝道築著又作麼生別巴陵後語云彼此老大舉洞山聰和尚凡新到便問溈山水牯牛作麼生會前後皆不契雪竇到亦問竇云作後人標牓山擬道竇以坐具拂一下便行山云且來上座竇云未參堂別洞山擬道處云牛聻舉溈山見香嚴仰山作餅次溈云當時百丈先師親得者箇道理仰山與香嚴相顧云甚麼人答得此話溈云有人答得仰云阿誰溈指水牯牛云道道仰取一束草來嚴取一桶水來牛纔低頭喫溈云與麼與麼不與麼不與麼二人俱作禮溈云或時明或時暗別溈山後語云勞而無功舉涌泉因雪峯訪乃門送峯入轎了泉云者箇四人舁那箇幾人舁峯聳身云道甚麼泉再舉峯云行行他不會別涌泉再舉處云和尚穩乘轎子舉德山因僧相看乃近前作相撲勢山云與麼無禮合喫山僧手中棒僧拂袖便行山云饒汝如是也只得一半僧轉身便喝山打云須是我打爾始得僧云諸方有明眼人在山云天然有眼僧擘開眼云猫便出山云黃河三千年一度清別云我平生好打人今日不合停囚長智舉道場訥和尚因僧問如何得見聞性不隨緣云汝聽看僧作禮場云聾人也唱胡家曲好惡高低自不知僧云聞性宛然也場云石從空裏立火向水中焚別僧聞性宛然處喚僧近前少立擬議唾出舉南泉問僧夜來好風僧云夜來好風泉云吹折門前一枝松僧云吹折門前一枝松次問一僧夜來好風僧云是甚麼風泉云吹折門前一枝松僧云是甚麼松泉云一得一失別南泉後語咨嗟云明皇幸蜀舉文殊令善財採藥云是藥者採將來善財遍採無不是藥却來白云無不是藥者殊云是藥採將來善財乃拈一枝草度與文殊殊拈起示眾云此藥亦能殺人亦能活人別文殊接草處與一嗅復度與善財舉孚上座初參雪峯跨門纔見雪峯便參主事次日却來禮拜云昨日觸忤和尚峯云知是般事便休別云我此間來千去萬舉石梯一日見侍者托鉢上堂乃喚侍者者應喏梯云甚處去云上堂齋去梯云我豈不知汝上堂齋去云除此外別道箇甚麼梯云我只問汝本分事云若問本分事某甲實是上堂齋去梯云不謬為吾侍者別云若不再勘難以結欵舉日容遠和尚因奯上堂參容拊掌三下云猛虎當軒誰是敵者奯云俊鷂冲天阿誰捉得容云彼此難當奯云且休未斷者公案容將主丈舞歸方丈奯無語容云死却者漢也別云贏我一著舉奯上座到百丈丈云闍梨有事相借問得麼奯云幸自非言何須譗𧫡丈云收得安南又憂塞北奯擘開胸云與麼不與麼丈云要且難搆要且難搆奯云知即得知即得別云山長水遠人面獸心舉西院思明和尚未住時在許州聞汝州南院出世元與同參遂特去人事了云某甲啟和尚無可人事自許州來收得江西剃刀一柄上和尚院云汝從許州來為甚却有江西剃刀明遂於院手上掐一掐院云侍者收明以衣袖一拂便行院云阿喇喇阿喇喇別云容欵曲敘舊舉廓侍者因華嚴上堂今日賜卿無畏若是臨際德山高亭大愚鳥窠舡子兒孫不用如何若何便請單刀直入華嚴與汝證據廓便出作禮起便喝嚴亦喝廓又喝嚴又喝廓禮拜起云大眾看者漢一場敗闕又喝一喝拍手歸眾華嚴歸方丈時風穴充維那上問訊嚴云浙客尀耐者守廓今日把老僧搊絕如今集眾打一頓趁出穴云趁他遲也況和尚言太過道單刀直入他是臨際兒孫本分與麼嚴方息怒穴下來與廓說是事廓云爾著甚來由勸者老漢我未問前早要棒喫得我話行如今不打我搨却我者話不行穴云此話已行也別風穴云廓兄爾也秤椎裏覓甚麼汁舉藥山因僧問平田淺草麈鹿成群如何射得麈中麈山云看箭僧便放身倒山云侍者拕出僧便走山云弄泥團漢有甚麼限別云古屋裏難以獨居舉長髭曠和尚問僧甚處來僧云九華山控石庵髭云庵主是甚麼人云馬祖下尊宿云名甚麼云不委他法號髭云他不委爾不委云尊宿眼在甚處髭云若是庵主親來今日也須喫棒僧云賴遇和尚放過某甲髭云百年後討箇師僧也難得別云胡人入漢舉洞山問僧甚處去來僧云遊山來山云還到頂麼僧云到山云頂上有人否僧云無人山云爾不到頂云若不到爭知無人山云闍梨何不且住僧云某甲住則不辭西天有人不肯在別云住則不辭相識者少舉雲居膺和尚因成尚書送供至問如來有密語迦葉不覆藏此理如何居召尚書書應喏居云會麼書云不會居云若不會如來有密語若會迦葉不覆藏別尚書不會處云我無此心必無此報舉鹿門真和尚因韶國師到問近離甚處云谷隱夜宿龐居士嵒門云五眼之中那箇是正眼云久嚮鹿門門云者一片田地干爾甚事國師云話頭何在別國師云飢不暇擇食舉龍冊怤和尚因僧引一童子到云此兒子常愛問佛法請和尚驗看冊令點茶來喫了過盞與童子擬接冊却縮手云還道得麼子云問將來從容僧問此童子見解如何冊云只是一生兩生持戒僧別云和者僧一道打舉羅山一日侍嵓頭遊山次忽然喚云和尚頭云作麼山乃近前作禮問和尚豈不是三十年前在洞山又不肯洞山頭云是山云豈不是法嗣德山又不肯德山頭云是山云不肯德山即不問只如洞山有甚虧闕處頭良久云洞山好佛只是無光山便作禮別巖頭云他忌觸諱弊衣纏瘦骨衰髮覆蒼顏世上底時節剛然要出山有願度生垂手接引含生不來物無可愍一默雷轟是非頓起示疾毘耶大蟲無齒是何等書讀不成句簑短髮長手脚俱露寶瓶翠柳常隨手又向青蓮葉上行五濁世中無垢染不須慈眼視眾生雲散千峯曉神龍應念來補陀嵓上士心識幾時灰柳枝活盂水靈一呪毒發百川俱鳴善財隔海覓不得無數遠山堆亂青顧顧不釋手提起復低頭自笑無人買腥風吹未休非水石可憑非音聲所及花笑鳥啼圓通證入黑月則隱白月則現狐魅眾生乞無再面琅琅流水聲懷抱盡情傾不識春風面雪消梅影清以波羅蜜多圓其相以喝囉怛那蒙其身呪呾從此發還著於本人不解圓通二十五吉祥靈草暗藏春萬派同源三教一舌咄者尊慈弄巧成拙江空蘆葉冷風靜𭽕衣輕不得梁天子無人知姓名嵌枯石老黶瘦衣荒死水垂釣陸地乘航當初好采見梁王壁觀九年葫蘆按水無計脫身強分皮髓隻履恓恓何處歸月明後夜思熊耳太虛無雲清鏡無痕如意舉手花雨繽紛契南嶽不傳之旨見靈山未散之人妙圓體極即相非真持貝葉倚瘦䔧解空未盡說是說非無端引惹憍尸一肩駝不起兩脚走如飛業風交輥笑嘻嘻問渠是誰渠不知夢裏昇兜率閻浮待下生不須呈懵袋惡毒已流行能所頓忘佯佯瞌睡一息不來百川鼎沸㸑下偷僧飯崖根抱虎眠懶吟長短句來把梵書看真箇看牛皮也須穿帚柄不忘寸心未息冷眼看人多少荊棘咄哉遺棄小兒豐干草裏拾得罵豐干是者漢竹筒盛菜柤指出教人見其實只要知機不欲彰頭露面木屐竹帚粘脚綴手古佛家風泥猪疥狗指天大笑一聲驚得虛空倒走萬德不將來猛獸自馴伏一嘯出林陰風拔木只知拊掌放憨不覺山青水綠金銀窟裏出來彼此囊無一鏹鬪貧不鬪富做盡窮伎倆大蟲來也急須合掌一句子有也未蹙斷眉頭做盡手勢靠倒維摩記得無至今一默喧天地頭戴樺皮冠脚穿破木履有磨墨過筆之功無二千酬瀉瓶之水捉敗了也國清寺裡偷佛飯元來是爾欝欝氷󱐙姿株株手親植欲知來去蹤雙峯聳寒碧用智恰如愚無人辨得渠秕糠和月擣意在脫衣盂石禪寒到骨松雪照清眸此道如山重難將一臂酬草枯山欲冷逗曉入重雲一箭無雙中何如射一群邂逅漉籬翁言談耳又聾不知何處去破帽裹西風閉戶復携鉏雲深路更迂須知形影外肝膽向人輸以梵夾對淨瓶一字不掛眼常轉如是經石床氷冷糞火芋香深撥淺得滋味最長忍寒騎瘦馬雙眼碧於秋寄語王公道無錢買沃州日暖跨驢出溪橋欵步行因思遭攧處寸草不曾生朝看白雲去暮騎黃犢歸山窮橋斷處鷺鷥那得知虛空講得參天荊棘一喚回頭杳無蹤跡夕陽掛樹梢依然隱不得𢬵身躍入深淵等閑握起龍首腥風怒雷烏飛兔走驚得慈明幾掣肘乞兒伎倆不多千古鱠炙人口好將白棒劈脊摟咄寒暑不到處山窮石自枯涕零知骨冷隨分著工夫一卷無題目持來傍石根眼昏嫌字小華梵恐難分眼似鼓椎頭如木杓欲識趙州八十行脚黃檗棒頭大愚肋下後代兒孫烏焉成馬呈真嚇殺盤山對眾侮慢臨際靜處畏影逃形鬧裏掀天撲地鎮州城外活埋至今雞驚犬吠掉發睦州脫賺靈樹赤體露金風清波無透路阿師脚跛不能行休對乾峯南嶽去不出飛猿皮下有血釣魚放生死中得活譏雪峯用力太過笑靈雲根底未徹只知意在鉤頭不覺眼中著屑阿呵呵誰辨別萬頃煙波一鉤新月煙水寒扁舟小華亭江上相尋討負命底劈口一橈點頭處狼藉不少父子怯相酬誰道翻身早出黃蘆入紅蓼收拾󰡕綸江天未曉泯跡深藏一塢雲仙官何事苦相親修行不是無靈驗懶作關門閑戶人袈裟裹草鞋赤脚桐城走只者破生涯抵死揚家醜去見神鼎諲絕叫屋梁倒不得脫手法打折爾驢腰灰頭土面弄假像真三脚驢子獨角麒麟凝而不結混而常清挺然嶽立卒乎砥平擬師之道兮虛空釘橛美師之德兮色裏膠青妙高萬疊兮春歸錦鏡翠螺一抹兮霜後洞庭在彼在此兮初無朕跡或舒或卷兮水赴滄溟遐想高躅兮實我法城出泐潭之水奮衡山之雲三關多漏網誰是負恩人晦堂之下有清新接納少機關勘驗無眼目時時膈氣築只要煨蘆菔性燥衲僧佒佯座主抹過村草步頭直下挨肩佛祖楊岐其師白雲其侶一鳴鳳臺凌跨今古師之道兮不可得而稱師之德兮不可得而述師之行兮不可得而聞師之業兮不可得而見道德行業聞見稱述世人昭昭然若其荷佛祖慧命於將仆之際轉凡夫於賢聖之域是謂之東山老人吾不得而知焉尸碧岩謗乳竇擊高庵據甌阜此皆人所議論不到說甚麼減竈法無文印盡情約下置而勿論或曰毀譽不在乎兩端之間藞苴翁別有長處咄柔弱丰神骨器剛大小喜多嗔貴買賤賣形影師資二十年所以圓悟目之為睡虎者也金鳳初鳴玉人啟戶露冷風高子歸就父前無釋迦後無達磨罵雨罵風祗要做大黑漆竹篦胡打亂打是佛是魔劈面便唾因茲天降其咎衡陽梅陽十七年吞飢忍餓將謂萬里生還知非元來一星子不曾改過者般瞎禿得人憎天上人間無兩箇咄奮劈胸拳撈摸虛空骨髓開活人眼瞎却自己頂門從茲海湧峯危是謂東山正續行脚不到大徹堂前剛要凌滅應庵門戶指柳罵楊吹沙嗅土却笑謝郎眉忒竪欲識中峯箇裏人無尾大蟲不是虎秋鷺翹松寒蟾臥水芝峯老骨錐不在明白裡離婁師曠覓無蹤千古萬古秖者是水庵室裏爭鋒一掌打得耳聾從茲喚鐘作甕滅却楊岐正宗自謂木菴可入却言不識中峯行脚祇參松源早是信卜賣屋更說東山正傳大似老馬嚼粟近人情無面目引得兒孫阿轆轆報恩盡力讚揚也是鷺股割肉飛來峯下打失護身符子南明山中罵詈三平祖師闡提薄福俗眼難窺夫是之謂不庵老古錐雲霧充飢腹煙霞補破衣祝融峯頂寺幾度對斜暉面目嚴冷很氣如雲攛掇翁木大顛倒上樹品藻果罵天見地不親咬牙囓齒走石飛塵鷲峯別有劫壺春三觀互融顯其機十門不二蕩其跡如月印水兮光入其微如春在花兮香襲其裓是謂教庠之英北峯之嫡描邈將來不如伊從教大地無人識金石絲竹難以類乎聲碧雲清風難以同其調玉光幽潔花信融通妙在有無外豈墮空假中張生伏筆何處形容此是適庵老子之常準肯與能詩能畫者同藉藉流芳靈苑寺眇然千古仰高蹤金鐘夜擊九重城六載歸來改瘦形待得眾生心眼活雪山依舊碧崚嶒一生口嘴嘮嘈偏要攙行奪市詐病毘耶離城引得許多閑神野鬼稽首淨名咄我不識爾咄者髑髏荒草堆頭歛眉一笑萬󱐙雲收龜證無功會三歸一各有面子不欲露出枕石苔生崖藤影綠天書促行芋子未熟清溪影寒以鰕為目無柄爪籬東摝西摝𭛵彴蹈翻天地黑盲驢惡㑃弄蹄行從茲不到茶川上溪水自涵山影清犢角銅瓶掛曉煙溪山多是往來篇不知底事吟情險吹落秋風白鳥邊鍼無肉補不足傍晨曦倚岩谷怕見黃葉飛未風先皺眉欲要了無可了山頭月圓又缺只好罷休看夜深風露寒五峯石上雙㵎松邊是者伎倆莫罵豐干厚重如山寬大如海丹青有神莫擬其踪僧繇筆妙難狀其跡如上國之春歸香風四吹如銀蟾之出水萬象歛影是為三教融通大法之宗主者也移圓就方則辛抑方為圓則苦衲鑿不相入是無準門戶五峯峨峨兮等觀萬象撥撥兮誰覩霜降水落子歸就父身槁如柴眼明如電衡鑑台嶺品藻山外之宗揮呵悟門不墮文字之相以訥為辯以戒為礙橫拈麈尾雨花傾萬象森羅俱鼎沸德臘俱高孫枝益茂以勤儉苦節中興隷業以老氣餘韻平視諸方眉稜垂雪杖竹凝霜步趨有人兮清風可繼澹常古道兮劫外徜徉舌貫鼻端牛行虎視祇者形模轉增聾戾萬丈寒潭兮泐水無波千仞寶山兮浮圖鎖翠八十四人兮猶居學地鼯鼠聲中顛來倒去馬頷驢腮不須解註翠微際北腕頭短洞水逆流方到家年老脚跟宜著襪不能隨處蹈泥沙萬指恬然一路歸髑髏對對眼如眉須知一色明邊外生死如何搆得伊水繞山圍獅子窟赫赫金毛從此出野犴既死狐兔悲天下叢林鬧聒聒我來不敢重步行森嚴匝匝清風生三拜無言出門去煙笛一聲牛背橫藤深蔓短塔纍纍以眼名龍恐是伊放下泥盤叉手笑阿師曾誤矮闍梨牧牧純來歲月多至今殼漏未消磨莫嫌截斷蘇溪水尚有禪嵓掛緣蘿道樹將摧皇祐間力扶危處幾多難因思今日安然者忍數空庭竹幾竿說文字禪籠絡虛空罵古塔主不明要旨褒貶抑揚流行坎止棲鳳嵓高插杳冥落花啼鳥誰相委溪深杓柄長雪嶠曾髠庵主非風幡競辨印宗親鬀老盧宣去周羅繼此高躅做處縝密且非割截而成轉手付來暗合寶鏡三昧二子頂受是真克家颺下手中鍬子從教田地荒蕪托起無底鉢盂直取上方香積眾既飽德高臥雲林丙丁童子暗催煎箇裡要尋條活路非活路霜空月墮猿啼處文質彬彬特行獨立一大藏教詮註不及火就燥水就濕瞥爾轉頭來野外春風急碣斗禪和行履各別脚高脚低東瞥西瞥轉處自然活鱍鱍碣上座興難遏欵欵出門靈山路滑萬里見靈山震威遭一喝生死牢關一交打徹火冷雲寒桂子香脚頭到處乾坤闊煅過了也鏗然有聲彩鳳自然翔集何須九變而成收拾歸何處數峯雲外青牧得純難拘束拽脫鼻繩東觸西觸倒拈蘆管逆風吹雨過湖山春草綠有來由無本據脚瘦草鞋寬巉巉鋒骨露本禪人何處去寶所在近更進一步住則不寺寺則不住鐵壁銀山丹霄獨步野猿啼處月三更人在雁峯看瀑布丘󱐙靈襟紫芝眉宇抹過死生關點頭還自許出門隄柳正依依黃鶯枝上分明語無矯偽多質直竪百橫千對本收息質知庫日暮也收取鑰匙衲僧歸元處三尺火把子無明性燥觱栗鉢喇無出乎此禋上座久貧乍富看看得入手去也擲下火把大眾不要眼熱道無所據山深水寒一念未興死門路活要知兩處收功識取丙丁童子丙丁童子諾擲下火把好好服事著天巧神工不日成萬年勳業建端平行行闊步青霄外回首方知是化城大眾還知麼昔日舟橫斷岸常懷病涉之憂旅逆窮途每發未歸之歎是以邦侯垂濟川之手居士奮截流之機從險處築起根基就虛空故成世界月籠煙樹依稀方廣勝游日落江城髣髴洛陽佳處說甚連山貫海望越通吳南來北往等是到家者裡那邊無非活路且最初一步如何履踐以手打一圓相脚頭自此乾坤闊願力還同劫石堅迦葉聆箏起舞淵明聞鐘皺眉息畊斗室危坐半窓凍日熙熙碧玉溪頭黃葉村不聞花鳥到籬門憨眠似覺底時節山月半規新吐痕雨脚蹣跚林葉稀去來初不涉離微靈機未轉已先照蹤跡擬從何處歸石床偃月夢魂冷溪水寫真癯影清平生矻矻自忘我世外不知誰可盟孤舟十萬里委命在危流五葉芬芳後神州法已秋百卷非文字精探海藏深老胡三寸舌鏡主幾生心力破塵勞網能銷曠劫金歸原何所似花底囀靈禽袍著金花勒小驄揚鞭幾度月明中黃河界上空來往直至如今未樹功鐵鞋無底飽風霜歲晚歸來臥石床一對眼睛烏律律半隨雲影挂寒堂孤笻影落清湘外看盡歸雲歛復翔身世悠悠心自許幾回到此立斜陽居士當年錯用心渾家不睦到如今摝籬柄短無人買空自蕭蕭風滿林南嶽諸峯七十二惟有祝融峯最高九千七百三十丈下視寰海如秋豪岷峨華頂遠俯伏九華五老來相朝上封老僧日無事興來以手摩雲霄雲中玉磬無時響木末金燈永夜明勝地正緣人罕到古今門戶未嘗扃久思閑對老維摩欲話眾生病痛多丈室無端鐵門限未應容易野人過誰管鮎魚上竹竿𢬵身捱得髑髏乾者回歸去西湖上犢草鷗波不亂看穆穆叢林見老成江湖約我復同盟鰐鄉未話腥風起春雪初消好問程瞎驢一蹈兩頭空便與尋常路不同寸步却成千里隔紛紛多在半途中講堂迷却散花人百萬茫茫徒苦辛絕處逢生機路活定應尊者是前身深荷城東老淨名菜園捨了又齋僧磨刀石子看看盡居士肝心鐵打成近遠何多趣難將尺寸求向來柀嶽頂今已遍神州水肅蒼林晚寒生玉井秋圓蒲冷相對時與話峯頭堂上新生虎面狸千金許我不應移家寒故是無偷鼠要見翻身上樹時衲僧肘後箇靈符誰管從前有與無片板不能擔到底又來依樣盡葫蘆太阿橫桉血淋漓鐵作心肝也皺眉入得門來翻死欵不庵未必肯饒伊吉祥大士捨全身要使迷途脫苦輪無奈眾生難教化天堂地獄又重新執晝蘊丘󱐙冥機未策勳瓦匜消古篆石榻伴歸雲勝事知如許餘生無所聞燈花冷相笑何可補毫分半怯春寒病未甦出門無力為三呼諸方辣手如靈驗秋晚應歸捋虎鬚一味清寒骨拄皮且無心力去扶犁江湖儘儘有閑地況是春風草長時萬物自全璧蒙莊安可齊月高松影細風急雁行低誰把丹青入難將竹帛題寒山應笑我携手隔雲泥世事亂如麻情人未到家連延深院雨滴碎後庭花舊話幾時別音書未有涯暝煙將四合何處起胡笳揀芽芳字出山南真味那容取次參曾向松根烹瀑雪至今齒頰尚餘甘海鳳飛來不敢棲舊條新刺利如錐茫茫出得出不得只許𢬵身到者知旌幢天外見縹緲谷中來望重草先偃山靈雲自開禪衣坐幽石椶柄拂清埃勳業凌煙上難教隱釣臺暖風雀舌鬧芳叢出焙封題献至公梅麓自來調鼎手暫時勺水聽松風紙燈吹滅尚迂回直至如今心未灰臺石蘚花將半蝕不知焚鈔復誰來孤蹤抹過海門東吳越溪山幾萬重一拜起來還一拜不知何處見圓通別我芝嵓舊主情松堂月冷露華清古桐高佩知何處會聽百灘流水聲海上多幽蹟尋碑始得名仙成丹竈冷霞暖地花生有鶴久不死見人長欲鳴壇西羽衣子知我不虛行良宵桂月耿中庭蛩在青莎葉底鳴別我寸心如寸鐵不知南國幾多程對文箋釋通人到破句分科作者難不見澧陽焚鈔者棒頭拈出尚寒酸疎疎綠影釀寒清高節虛心久得名不見月明流水處好風時引鳳雛聲蛟龍窟宅初無底神禹難窮淺與深好把凝流消息子沛然為雨活叢林梅影稀疎蘭葉香吳中水草越中行荒田觸目無人揀欵欵歸來帶月耕鍊實而食擇木而棲靈靈自晦物物難齊秋歛巢虛睡穩夢破月印清溪雨過天風靜波光似鑄成不須頻鑑照妍醜自分明煙暖溪頭草正肥儘教牛飽臥晴曦捲桐又入深深塢吹盡春風不自知菰蒲葉冷暮天低斷岸舟橫水四圍秪有一竿湘楚竹未嘗容易下漁磯當頭一諾未為親大道難將語默分不聽晚風江上笛一聲吹破碧天雲明明不可銘斷續復誰聽海上有癡絕山中無白丁天風生寂籟霜月下寒汀子去忘幽討重嵓猶未扃鑽仰無門靡不通靜如古井鑑秋容樂天自得道中術時引清風吹萬松音旨雙消不可聞捲衣南去與誰論龍湫水澁石橋滑得路應敲尊者門蛟幹虬枝巧作蟠鱗鱗鬣鬣自生寒臥間不致為妖去只就濤聲起處看露激風摶岸草秋攬衣何處上蘭舟無方始是知方者莫傚支師泥沃洲開窓種脩竹鑿石搆方池良夜月來此勞生幾箇知颼颼崖溜靜邊聞到此仙凡咫尺分鶴駕朝真何日返洞門終日鎖寒雲儒釋同科到者稀道融水雪鑑精微和平堂上公餘坐靜看寒雲片片歸發揮多古跡優彼色絲辭逸少觀鵝處元暉縱墨時室虛蛟自觸神久樹生悲得處何機感尋披當爾思守得烏薪暖氣回夜深寒重易成灰因思百丈重挑撥轉使溈山眼不開不將一字顯今宗隨處溪山老眼中想見金華舊知己未容明月照歸篷西蜀言道士昔同夏嶽山三十年後著僧伽梨衣復會于雙林不拜星壇不步虛裂冠來下死工夫地爐深處燒紅葉曾記三生舊話無濬發靈機口角邊斷崖飛瀑逼人寒若言列祖有傳受迦葉無因倒剎竿淵默雷聲善發機鈍根難下頂門椎青霜黃葉壓窮野急急歸來見隱之稽首如來種悲生末世中枝枝成小果葉葉現神通海月分清影天香逐曉風願惟迷己者覩此出樊籠雨化仁陶德愈馨如春物物自生成昔年秀水曾觀政却與鄞江一樣清石床久矣臥雲林六十銀絲兩鬢侵海上浮盃心已息掬溪容我竊棠陰遠引高蹤繼覆盆一龕枯寂是前身秀峯影裏閑揩眼見盡深雲未到人祖意明明在爾躬視之不見用無窮擬心更欲重提掇一片驚秋葉墮空良遂曾敲麻谷門不相謾處主賓分子來親見虛堂叟兩耳垂肩坐白雲肅然凝目引秋光帆過東溟白鳥行不即不離雖自肯海山誰為說經王舉息冥方所徒稱宋地僧百年應自擲一飯若為憑風暖鬪山鵲煙消露石稜分甘雲水共終日任騰騰居常多不器情謂盡方知有眼挂空壁無心合祖師衲穿隨手補客至下階遲或問虛堂叟慇懃說向伊鼠入錢筒伎已窮十年蹤跡眼頭空如今又問平田路山舍半吹黃葉風面壁風規久寂寥兒孫旋旋立新條不知斷臂緣何事血灑空庭雪未消峯從險處自孤起石到虎邊飛冽泉門戶既難子宜去莫辭深雪立庭前身墮虛空如夢覺萬機截斷任天真單單留得孃生口箇事如何說向人龍猛因緣會北齋轟轟南嶽到荊溪宏綱若謂無人舉誰聽孤猿月下啼覺體如如不變時能驅萬象入毫釐毘耶城裏無人識一默雷轟只自知祖擔終難荷嵓棲儘可攀愛閑嫌日短遇興不知還谷嘯風搏虎窓明月啟關餘生無異念贏得放疎頑難兄難弟未全知毒種從來眼戴眉若到鄞江有雲處九峯寒碧鎖清池竹裏池清雲屋深萬機冥合道人心有門不是無人到自是靈蹤不可尋聲前未舉已先知曾用輸機陷國師險處與誰分勝負蘋花汀草暗相宜井梧初墮別芝園椶笠秋行過海邊沙上有人搏律虎謂言經鈔未曾詮白鳥明邊秋思遠逢人未話齒先寒他年祖室爭頭角雲外歸來略借看故山臨汝夢秋江況是蛩吟月到窓不住京華南蕩寺法身歸去問枯椿依依遠勢接雲根有路何曾氣急人澤廣既知藏不得異花靈草自生春風帽雲巾歷所期問津何似到家時曲闌半倚垂楊外潮落潮生秪自知幾度忘言話克賓叢林音響許誰聞海山秋夜對孤月應記北高峯頂雲一枝蒼玉寄宵人遠勝邛州九節紋添得老來山水興指空敲石看飛雲罵詈瞿曇說脫空年來分外惡情悰吳山越水相逢著放出蟭螟咬大蟲地窄天寬古所聞誅茅分得半溪雲有時夢覺蘿窓底懶聽前峯鹿叫群惠理呼猿日葛仙成道時地勝人難到去來誰得知誠信之言是道根出門句子要區分溪山到眼知慚愧莫學叢林飽見聞方廣靈蹤為絕概到者紛紛殊不會亂雲深處著禪菴狐猿啼在蘿窓外捲衣東去淚沾巾蘭谷風香二月春天地豁空舒笑眼不知誰是報親人光鋩曾不著纖埃拂拭磨礱心已灰秋夜不禁猿嘯月與誰同上妙高臺誰知三隱寂寥中因話尋盟別鷲峯相送當門有脩竹為君葉葉起清風對蒲方話蘿窓底又握山藤破曉煙領取桐江到家句子規啼在月明前銷鑠精微復見人青鞋蹈破幾重雲鷲峯孤頂來辭我秪有秋光可共分秪為到頭乾不盡縱饒見火亦難吹年來歲往消磨去不許春風管帶伊天籟發中靜峯高遠出雲有來非眼聽無處足心聞蒲冷禪衣弊窓虛月影分大功終不宰縱爾自云云秋竿倚石臺沙鳥暗相猜一草有時動幾朝魚不來妙處未形三寸舌神眸一爍更無餘季咸退舍許負死湖海識人方見渠山根旋縛尖頭屋溪上新開數畆田老矣不能重展手倚笻凝目送寒煙洞然非洞亦非盤箇裏有神唯解看未啟口前先應諾聽時莫被耳根謾蜃江來訪竺山春貴爾尋師已得人莫學橫趨未歸客至今塵土滿衣巾一梁對一柱綽綽自橫陳誰擬復誰即溫然無故新千年苔樹不成春誰信幽香似玉魂霽雪滿林無月曬點燈吹角做黃昏踪跡渾如漾綠漪畫橈曾不近漁磯有時夢落秋江去短笛橫吹載月歸靈跡宣符豈易量故應祥彩發天藏真風不逐三韓去直至如今草木香劫空田地自由身眼綻無心典竺墳探討正音誰可擬調高終是遏行雲歷盡風霜兒不枯髑髏前下死工夫檮林句子千鈞重江上歸來記得無郊郊寒翠濕癡雲暗剪水花巧著春多話風前初重竹可思深夜立庭人鷲嶺心旌動池邊影漸疎一生無定力七十尚移居細雨洒松塢涼風挽竹輿白雲相望處跼蹐自渠渠來拜東山祖峯高日未央遐瞻心已足右繞興何長啼鳥驚人去飛花過水香西河牙爪在曾不媿汾陽祖師靈骨見應難霹靂聲中過別山父子秪緣機不密翻成千古是非關性本無宗夢亦非萬機難透一真機有時暗與乾坤合笑看春花秋葉飛一髮千鈞適此時風前無語皺雙眉松源正脈將枯竭濬發靈源復是誰南宗北祖爭衣處雨洗風磨石尚新靈跡豈知千載後叢林猶有昔時人黃󰡊爛舂如切玉醉人風味忍沾唇火爐頭話煩君舉莫作粘牙綴齒人適意多雲水尋幽訪所知曾於竺峯下會見寶溪時巧理數莖髮清分兩點眉忽忘心手處何謂不如斯一年田地熟賦外樂天真便不打鼓笛也是太平人葉深煙氣暖粳軟骨毛香巢許垂清節臨流不爾忘相逢道人漆雙瞳衣衫零落迎秋風甘將百骸作泥土冷笑萬事如展蓬當今祖道薄如紙瓦缶雷鳴鬧人耳正音却作一線懸兩手枕胸淚如洗行行不惜兩莖眉魔宮虎穴俱探窺山窮橋斷始得路伎倆盡時方見伊稽首毘耶金粟身靜中多見鬧中人却將不二門頭事時與虛空細講論祝融峯下燒紅葉應夢山中看白雲足跡未教容易見誰知天外有人聞木葉辭柯霜氣清虎頭戴角出禪扃東西南北無人處急急歸來話此情不住復新新來從幻裡真舊髯皆變白老眼尚精神世事終難鑑菱花亦有塵東風原上草不覺又生春心鏡頻磨髮漸斑照臨今古未甞閑已知所得離文字此去禪棲必有山三呼檮下愧靈襟湖海叢林已遍尋忘却飛猿舊時路到頭曾不厭初心靈山禪起未溫席却問潮陽過海舡咨省壽堂春日靜究心應記白雲邊空嵓為屋薜蘿門天巧渾無斧鑿痕花鳥不來雲自合竪拳消息與誰論每思槌拂恨難酬孤嶼尋歸月正秋堂上若呈圓相去迺師應錯罵雙檮十年來往浙東西捱得頭荒露伏犀因話編蒲米山老不禁秋夜聽莎雞海涵山育氣如春內相聲華中外聞綱紀禁庭天寵密金璫長染御爐熏叢林荒落水雲寒風味辛酸話轉難隱隱一枝天外去不知何地擇人安巖桂初飄好問津軟風輕結露華新諸方不用多招手自有尋香逐臭人春人長淮野燒青六朝遣事鏡中明臨崖細剝苔紋看太半無人知姓名一會靈山已七年寸心如鐵鼻遼天無端歸去思前事話到柯消石也穿不遊文苑入祇園芻草風香春正妍要識根莖來處遠葛仙丹井冷雲邊曾向殊方典竺墳叢林有志張吾軍天寒歲晚重尋舊莫負青鞋蹈凍雲竇深惟古雪霄岸列危巒到者難披頂尋師多賣單無時雲氣重長帶瀑聲寒挨得入門句歸來似我看湖面春歸物理明水花無數點青萍因行若訪和庵主未必孤蹤在二靈索索青鞋蹈曉霜逢人屈指問諸方有無探討歸來日糞火堆邊話短長風高木落雁山秋鞭起無依穴鼻牛村草步頭攔不住大方隨處有良疇漢江漠漠向東流摝蜆撈鰕休未休蒲葉半凋秋著岸子歸無口笑嵓頭山儀不裹龐公帽軃袖深藏傳老槌敲磕諸方應未已眼頭乖角少人知斷來妙喜針鋒上塞破虛空不礙空昔日維摩今社友相逢箇箇有神通隱隱孤帆絕海來虛空消殞鐵山摧大唐國裏無知識己眼當從何處開識得祖師端的意迢迢千里扣知音當機一喝忘情謂歸興猶如虎出林露葉蕭蕭月滿庭秋來多夢老人星海山印渚知吾處終不深雲獨掩扃流菜非深隱那堪復故山未能忘影跡終是礙人間白髮吟邊短清燈話裏閑江湖有新夢何日出松關憂國憂民日夜驚攧天攧地作雷鳴子胥此去休煩惱百谷來朝一樣清妙旨惟從句外求白雲先見室中籌海山深處多麟鳳此去橫經一網收正席雲山萬象回道人毒眼為誰開呼童放竹澆花外修整茶爐待客來行必有師進之以禮昭昭君子心對面風波起春水綠浮影山光瀉入懷因思善牧者隨分納些些出則無心應有聲眇然天地亦難銘可中別有通神處見說年來分外靈入石入木知分數古篆今篆攻豈難秪因雕巧失真體不見全文在世間眾技爾為得養生何所親篋中三寸鐵雲外一閑身黑白已無幾修治轉失真畏寒宜少伐未愧舀溪人懶光栽花傍竹籬旋收巖葉毳寒衣不知陵谷幾遷變時見斷雲相逐歸清客蒼官會此君歲寒不減舊精神有時品字論交態各有丰標遠襲人剪木依山巧鑿池已知寫影到人稀一奩寒玉坐來久但見雙雙白鳥飛水面綠盤擎雨出臨風幾度倚闌干不知暖氣有多少老子年年得禦寒契翁來作濟人舟兩岸青山浸碧流舞棹舷歌不到處知心惟有老嵓頭漪漪遠水漾明邊沙鷺風晴刷羽翰借使輞川收拾得江湖莫作畫圖看寄傲知何所行藏匪一軒究心無別旨鳴道有來源未話先通理聲詩不在言相期湖上寺執手聽啼猿源脈滔滔古岸頭往來終是礙行舟無風激起千尋浪到海方知是逆流師道嚴明善應酬石橋過了問龍湫一花一草人皆見是子知機獨點頭當年濟北辭黃檗索火之機屈未伸今日子孫開活眼老南元是讀書人出門溪葉亂紛紛欲去重尋舊主人碓下莫辭腰石冷古菱花綻不干春池面溶溶水照空春風花影落青銅倚欄擬作機頭看已墮阿師圈䙡中松枯石老凍雲垂到此虛空漸覺低脚力盡時清興遠與誰携手上天梯黑風袞袞六花輕天列陰崖勢欲傾到此只知膚粟冷夜深誰聽瀑泉聲芳心塵外潔道韻雪中香自是神仙骨何勞更洗粧毫端不及處精神殊可掬靡靡聽談玄六月添重服怒勢自驚殊莫擬靜心人見骨毛寒平生一對風波眼今日晴窓不忍看純去自忘牧青蓑柳影中不飡櫻外草知是幾春風尋常忘物我渾不涉希夷夢落秋壇冷從教斗柄移霜墮群林空一嘯千巖靜耿耿殊有情勞生發深省抱子攀危條清興在高遠一點鍾愛心業風吹不斷沙嘴坡頭枯荷影裡清興忽來一息千里蒲葉吹秋水天漠漠歛影肅心意不在啄師出世初住嘉興府興聖寺府疏已刊前集縣疏知府陸盤隱撰興聖道場孝宗流虹去處靈隱首座丞相劄命請來喜聯牆竹之陰敢後縣花之疏伏惟新命長老虛堂禪師胸襟丘󱐙足跡江湖笑翁面裏常有刀豈容藏鋒歛鍔別浦船上肯攬載必不帶水拕泥若教把戲當場管取光前絕後願從眾請速惠一來解帶送元公雖自笑箭鋒之鈍沽酒引陶令詎敢辭蓮社之盟謝樹頭上堂僧問栽松道者借路周氏之家後來為第五祖此意如何師云燈籠㳂壁上天台僧云友直歲為二林樹頭獲何福報師云說向爾也不難僧云恁麼則樹上鯉魚開口笑石龜眨眼便為隣師云莫妄想僧云若如是著甚死急師云何必更丁寧僧云學人也要種一片樹只是未有人分付钁子師云何不便領僧云謝和尚钁子便禮拜師云得少為足師乃云臨濟栽松老盧蹈碓仰山畬粟地藏種田顯一段衲子家風作叢林千古標準二林到此因甚顛毛卓竪擊拂子曾經巴峽猿啼處鐵作心肝也斷腸上堂猫有歃血之功虎有起屍之德爾衲子得恁麼沒碑記南山起雲北山下雨則且置為什麼桃花能紅李花能白上堂舉南泉示眾云王老師賣身去也還有人買麼僧出云某甲買泉云不作貴不作賤爾作麼生買僧無語趙州云來年與和尚做一領布衫師云南泉被者僧一拶去死十分趙州盡力既無救處只得助哀佛生日上堂僧問無憂樹下作獅子吼固有之指天指地還端的也無師云莫信直中直須防人不仁僧云學人據欵結案和尚何得五逆聞雷師云賊須賊捉僧云與麼則四月八日不曾生二月十五日不曾滅師云未為極則僧云人天眾前信受奉行師云斬頭覓活師乃舉曹山因僧問佛未出世時如何山云曹山不如僧云出世後如何山云不如曹山師云曹山向針孔裏作活計見黃面老子未盡忽有人問育王只向他道漆桶少間浴佛牢把杓子上堂纔問著盡道只是者箇及乎誥其端由十箇有五雙不知落處育王抑下威光為汝從頭解註一遍良久云好語不可說盡結夏小參缺齒老胡十萬里帶得箇沒滋味來流布天下叢林使一箇箇面不廝覷長期短期只管捱驀然打箇無合殺便乃見佛殺佛見祖殺祖聞戒定慧唾罵不已雖然如是育王今夏莫有此人麼卓主丈舌柱上齶上堂佛之一字吾不喜聞俗人沽酒三升寧可洋銅灌口不受信心人食此地無金二兩會得兩不成雙不然花須連夜發莫待曉風吹端午上堂僧問文殊令善財採藥財云無不是藥者此意如何師云引出落風蓮僧云善財拈草度與文殊殊云此藥亦能殺人亦能活人又作麼生師云一人傳虛萬人傳實僧云學人通身是病作麼生醫師云佛手也醫爾不得師乃云此日天中之節好事不得不說缺齒道士噀水書符斷臂仙人指空揑訣赤眼麻豆一時殄滅唯有虛堂七凹八凸上堂懷州牛喫禾益州馬腹脹天下覓醫人灸猪左膞上杜順和尚鶻臭布衫終竟難脫育王眉毛觸碎須彌鼻孔飲乾大海更有一件長處逢人只是不說上堂吒吒呀呀如獅子兒我者裏也須勘爾㪍㪍窣窣似探竿影草我者裏也須疑爾雖然菽麥不分爭奈鹽落醬裏解夏上堂拈主丈云所修行願所證法門一一具足因甚入夏以來不知米裡有蟲若下得一轉語許爾破和合僧出佛身血不然卓主丈唯知砧杵裏有此斷腸人上堂盡信書不知無書識得箇字不如忘却箇字九經諸子徒爾藻飾一大藏教盡是藥方分明對物收稅何用商量一葉扁舟載大唐上堂舉僧問雲居山河大地從何而有居云從妄想而有僧云某甲想出一鋋金得麼居便休去師云雲居只箇休去者僧無地藏身中秋上堂舉一步則光吞萬象掎一毫則影落千江為什麼往往今宵貪觀天上擊拂子只為分明極飜令所得遲開爐上堂知寒知暖是第二機作麼生是第一機卓主丈不得動著動著則燎却面門閏月旦謝秉拂上堂僧問不知月之大小歲之閏餘是什麼人師云第一等不唧𠺕漢僧云且道今日是什麼日師云我也不知僧云老和尚也被使得七顛八倒師云爾也脫不得僧云爭奈學人不入者保社師云豈容退欵僧云玄沙不出領保壽不渡河雙林今夏著許多漆桶作麼師云箇箇似餓虎投厓人人如風擺荷葉僧云和尚手臂終不向外曲師乃云金錍刮膜自病難醫利劍揮空逃蹤莫及何似橫拈麈尾抑挫來機殺活雖殊對揚有準什麼人得此三昧卓主文一二三三二一除夜小參僧問禪和窮鬼子朝思暮想得到結交頭北禪烹露地白牛雙林將何分歲師云金圈栗蓬僧云勝他北禪家風多矣師云作麼生吞僧云百雜碎師云再犯不容僧云法昌又道臘雪連天白青風逼戶寒聻師云也在北禪背後叉手僧云和尚出他北禪一句子看師云黃金自有黃金價僧云也是買帽相頭師云爾驗得恰好僧乃云古佛家風恰好臘月三十夜祖師巴鼻來日定是大年朝抖擻屎腸說向伊玄妙機關初不密打透底眨眼知歙州米價懵懂底老棒打不回頭行藏被二十四氣推排有時一似大蟲看水磨我也誰能管得從教日炙風吹雖然如是且不涉時宜一句作麼生擊拂子領梅先破玉江柳未搖金復舉古德因僧問年窮歲盡時如何德云東村王老夜燒錢師云事上也到理上也到理事互融會盡物我山僧年來如水浸水頭理事拘他不得忽有人問年窮歲盡時如何和聲便打何故添一歲也不知佛生日上堂僧問二千年前天下太平二千年後風波競起雲門雖有殺活之機要且斷他命根不得今朝佛法付在育王未審如何施設師云惡水劈頭潑僧云何異諸方師云今日失利僧云只如目顧四方意作麼生師云已落然燈後僧云恁麼則黃面老子背地叫屈師云作麼僧云氣急殺人師乃云七步周行猶彷彿指天指地不分明是非既落傍人耳洗到驢年也不清上堂舉僧問馬祖如何是佛祖云即心是師云馬大師一隻透心箭子中者絕消息今日看看鋒稜盡矣中秋無月上堂僧問馬祖翫月正當恁麼時如何西堂云正好供養此意如何師云掘地深埋僧云百丈云正好修行師云好箇繫驢橛僧云南泉拂袖便行又作麼生師云一把骨頭挑去後不知明月落誰家僧云祖云經歸藏禪歸海惟有普願獨超物外師云路不拾遺僧云或有人問育王又作麼生師云挨看僧禮拜師乃云光飛玉宇影落秋江是時人知有因什麼寒山子伸手不見掌會得正當三五夜何處不嬋娟佛涅槃上堂僧問釋迦老子未離兜率已降王宮為什麼却有生滅師云不因汝問大眾那知僧云過去已二千年因甚煒煒煌煌尚在人間師云指鹿為馬師乃云暫戢化機徇彼波旬之請再垂方便示以紫磨之軀便見今日即有明日即無要見釋迦老子麼卓主丈上堂僧問玄沙因甚不出嶺師云認賊為子僧云保壽因甚不渡河師云人離鄉賤僧云玄沙保壽千里同風和尚為甚肯一人不肯一人師云胡人飲乳僧云某甲今日自納敗闕師云魚腮鳥嘴僧云虛堂也須腦門著地師云老僧修行無力師乃云佛法混濫無甚今日尋常苦口只要諸人不受謾萬一入在髑髏裏卒難得出二林與麼告報口是禍門上堂有緊要儘儘颺在背脊後無緊要時時拈在髑髏前如今合而為一謂之混融無際且恁麼看不然滴水寸絲酬𢤗有日上堂僧問德山托鉢歸方丈意旨如何師云貴買賤賣僧云巖頭道者老漢未會末後句在又且如何師云鬧市裏打靜槌僧云德山問巖頭汝不肯老僧那頭密啟其意又作麼生師云鬼搗穀佛跳牆僧云德山次日陞堂果與尋常不同頭撫掌大笑道且喜老漢會末後句又作麼生師云刀瘡易沒惡語難消僧云作麼生是末後句師云爾勘辨巖頭勘辨老僧僧云義烏紙貴一狀領過師云怪力亂神師乃云雕沙鏤玉截鐵斬釘黠向冷地裏臥何故太平時代不得鼓籠人家男女佛涅槃上堂僧問法身無為不墮諸數因甚有生有滅師云誰便不知僧云若以色見我如塵點於太虛師云一任𨁝跳僧云釋迦老子有什麼過略不露箇消息師云明月夜光多逢按劍僧云只聞風度竹不覺雪漫山師云知過必改師乃云黃面老子每日與諸人挨肩接踵未嘗少間何謂今辰入滅爾若見得分曉恩歸有自不然佛殿裏自起自倒謝執事上堂僧問東邊也有人西邊也有人中間作麼生師云一點黑如漆僧云且喜虛堂領話師云老僧從來柳下惠僧云忽有箇東西不辨南北不分底還用他也無師云安得不用僧云用他作什麼師云折東籬補西障僧云可謂是了事衲僧師云爾不得插嘴師乃云阿逸多行道之日他方化佛悉來聚會虛堂薄緣道不及古自吹自拍隨分過時所過從者皆非良輔刳文殊目折普賢脛碎維摩座焚迦葉衣如是流輩難以親近何也只知克己從人不覺唇寒齒冷佛涅槃上堂靈鷲山頹毘嵐風起善類撫膺出涕魔軍頓足歡喜愛之欲其生惡之欲其死豈止乎二千年前而已野外春風花正都黃鶯枝上分明語圓覺大師忌日拈香渡江風倚蘆梢碧夜深金殿人相憶此土西天賣不行千古萬古成狼藉當良月蓂敷五葉之辰孰謂韜其光晦其跡熏爐茗椀想遺音分明對面不相識泉州崇福源長老到上堂舉楊岐和尚道縮却項暗嗟吁白雲則曰大似臨嫁醫癭卒著手脚不辨五祖又道行不成步語低聲鼻孔依然空突兀以致圓悟虎丘應菴密庵松源運庵皆戞玉鏗金擅此家法莫有蹈得此脈底麼卓主丈龍蛇易辨衲子難謾上堂丁一卓二無邊剎境一毫收放兩拈三萬仞峯頭獨足立以言不及處穿透魔王鼻孔以食未到口塞斷衲子咽喉燈籠露柱暗攢眉木馬石人顛倒走既有如是妙用如是奇特則育王門戶未致寂寥何故擊拂子云後代兒孫休妄想鷓鴣啼不為春風上堂鐘鼓之鳴可以節禮樂權衡之正可以定錙銖而我比丘為佛弟子有道有德有仁有義結夏已一月業識茫茫殊不在己良可悲也驀然有箇牙如劍樹口似血盆出來便喝擬議便掌老僧道爾且住我今年七十七爾也饒我些子者漢回頭一覷冷笑而去且道他笑箇甚麼卓主丈投我以木桃報之以瓊瑤上堂舉興化未出世時常云我在南方行脚一遭主丈頭不曾撥著箇會佛法人大覺聞得云何時得業風吹入大覺門下化一日果到大覺請充院主大覺一日喚院主我聞爾道向南方行脚主丈頭不曾撥著箇會佛法底人爾具什麼眼化便喝大覺拈棒化擬議覺便打化又喝覺又打來日化從法堂前過覺喚院主我直下疑爾昨日者兩喝為我說看化云我在三聖處得箇賓主句總被師兄折倒了也乞箇安樂法門覺云者瞎漢來者裏納敗闕脫下衲衣痛打一頓興化忽於大覺棒下頓悟云我今日方知先師在黃檗處喫棒底意旨師云百尺竿頭進步未為之嶮當時太覺棒頭若無活眼興化要見臨濟悟處也未得在近日有等瞎驢不辨精麁只管胡喝亂喝上堂朝朝相似日日一般見成受用千難萬難因思臨濟掌黃檗何似華亭把釣竿謝瑞巖和尚上堂有意待不來無心忽會面頂髮垂絲眼光如電說盡湖海風波論量柴米貴賤更有一處少人知擊拂子也是重安眼上眉上堂德山入門便棒臨濟入門便喝處堂入門便罵德山入門便棒喚作棒得麼臨濟入門便喝喝作喝得麼虛堂入門便罵喚作罵得麼既喚作棒不得又喚作喝不得又喚作罵不得畢竟喚作什麼擊拂子平生肝膽向人傾相識猶如不相識冬夜小參群陰剝盡一陽生又見東山水上行冷笑雲門多口老却來日午打三更若恁麼見得皓老布裩不是不洗無得替換鏡清臥單不是不展無者閑工夫看古人九九百百艱艱難難成得什麼面嘴卓主丈一東二冬叉手當胸上堂舉雲峯悅禪師初參大愚示眾云大家相聚喫莖虀若喚作一莖虀入地獄如箭射峯奇之求參堂後詣方丈請益芝曰佛法不怕爛却我忍寒不暇何暇為汝說佛法且去化炭及歸再請益芝曰佛法不怕爛却我忍饑不暇何暇為汝說佛法更去持鉢歸日又詣方丈請益芝曰佛法不怕爛却堂司闕人且為我充維那去忽一日僧堂後架見桶篐爆有省急走方丈芝迎笑曰維那且喜大事了畢再拜汗下無語趨出師拈云大愚不施針砭起雲峯之疾於膏盲後人指下不明只管向藥病相治處看師到乳峯眾請上堂雪竇門下盡是上根利器親之則毛髮悚然望之則精神恍惚到者裏誰敢妄通消息賴遇堂上西江老子是家裏人未免借風揚帆所以道路逢道伴交肩過一生參學事畢雖然如是且參學事畢底上根利器作麼生相見卓主丈錦鏡亭前風凜凜妙高孤頂雪漫漫師在靈隱鷲峯塔杜絕世諦衲子請益遂立三問示之各令著語一已眼未明底因甚將虛空作布袴著二劃地為牢低因甚透者箇不過三入海算沙底因甚針鋒頭上翹足上堂僧問黃檗打臨濟時如何師云逼生蠶作繭僧云臨際掌黃檗時如何師云冬行春令僧云若與麼黃檗臨濟二俱瞎漢師云許多年黃檗臨濟今日方遇知音僧云黃檗臨濟有甚麼過師云如龜負圖僧云於中還有得失也無師云喫棒了聽欵僧云若如是和尚也是箇瞎漢便禮拜師云家無小使師乃云耳目之察不足以分物理情識之論不足以定功勛山僧進院以來每日僕僕尚爾收息不暇又何暇分物理定功勛耶擊拂子云自小持齋今已老見人無力下禪床佛涅槃上堂舉世尊臨入涅槃於人天眾前以手摩胸普告大眾汝等善觀吾紫磨金色之身今日則有明日則無瞻仰取足毋令後悔師云山僧當時若在會中但低低地道世尊拈取簸箕別處舂若下得者一轉語免得今日鄭重上堂識心達本坐井觀天窮理盡性水中撈月抹過兩重關且向行住坐臥處借人鼻孔出氣直饒與麼猶墮在圓覺四病作麼生得獨脫無依去卓主丈云長憶江南三月裏鷓鴣啼處百花香上堂舉斷際禪師嘗與異僧游天台行數日值江漲不能濟植杖久之異僧以笠當舟登之浮去斷際曰我早知汝定捶折汝脛乃快也異僧歎曰道人猛利非我所及師云道人猛利難親近漾笠中流驗作家憶昔高人何處去夜深和月過平沙謝新承天和尚上堂泰山頹巨靈可託絃音斷鸞膠可續顧茲末運正脈將沈不因豆爆冷灰何得雲峯肉煖所以松源師祖道敗壞多年苕帚椿等閑拈起定宗綱箇般標格天然別不比諸方孟八郎此是老子不平之氣今對人天眾前分付石帆和尚於姑蘇城畔大闡芳猷使天下衲僧知有東山正續上堂舉無著和尚送供臺山遇文殊迎接云尊者何方而來無著云南方殊云南方佛法如何住持著云末法比丘少奉戒律殊云多少眾著云或三百或五百無著却問和尚此間如何住持殊云凡聖同居龍蛇混雜又問多少眾殊云前三三後三三師拈云當時無著好與一拶道是多少待他擬議便與一喝當時既已放過今則翻成不了忽有人問南山如何住持以手指天示之或問多少眾以手指地示之待他擬議亦與一喝何故擊拂子云劍為不平離寶匣藥因救病出金瓶佛生日上堂世尊初生下時分手指天地道天上天下惟我獨尊也是半夜拾得錫後來雲門大師道我當時若見一棒打殺與狗子喫貴圖天下太平獻佛不假香多南山今日要與黃面老子出氣卓主丈云鴆羽落水魚鼈死結夏上堂拈主丈云主丈子久靜思動欲出來發揮古佛二千年前底嚴規要驗納僧九十日之功用左顧右盻朝誦夕思直教入林不動草入水不動波以表行脚從人之德卓主丈云主丈子爾從上所說底法要南山一一從之九夏爾底也把教定始得中夏上堂卓主丈贊底沙翹足七日尚自不知四祖大師六十年脇不著席何曾會去見前龍象前四十五日既已放過後四十五日又作麼生忽有箇眼皮綻底出來道乞師賞勞只向他道三貫襯錢三味食相招携手上高臺上堂舉趙州問僧甚處來僧云雪峯州云雪峯近日有何言句示徒僧云大師道盡大地是沙門一隻眼汝諸人向甚處屙州云曾有人下語否僧云未有州云汝若過嶺與我寄箇鍬子去師云趙州將一顆甜桃換得箇醋梨若有人問淨慈有何言句示徒只向他道爾好采問著我若問著別人打教爾嘴喎上堂拈主丈云首山和尚上堂汾陽出眾云百丈卷席意旨如何山云龍袖拂開全體現汾云意旨如何山云象王行處絕狐蹤陽於此大悟云萬古碧潭空界月再三撈樚始應知禮拜而退時葉縣省和尚為首座問昭兄汝適間見箇甚麼便禮拜陽云正是某甲放身捨命處師卓主丈凰鳳生鸑鷟獅子產狻猊解夏小參呼風嘯指傍若無人百數成群不屬王化及乎言薦賞勞便如暗中取物其間有一箇半箇知因識果底頂在額角頭上不敢妄有走作驀然蹉脚蹈殺一箇蟻子便乃話頭不圓只如西天廣額屠兒放下屠刀我是千佛一數又作麼生出來下得一轉語管取別甑炊香復舉五祖演和尚道我者裏是皮栲栳禪從虛空撲下來也跳幾跳不比諸方琉璃甕子禪師云五祖老手舊𩨘膊淨慈鷄皮鼓子不勞重擊有般漢便道虛堂年老心孤殊不知富嫌千口少貧恨一身多次日上堂舉溈山問仰山子一夏不上來公案師拈云溈山家法森嚴只是仰山不合道著祖諱至今不了會得一夏亦不虛過不然路途巇嶮各宜保之謝新舊執事監收上堂進退有常除擢特異其進也如青山白雲開遮自在其退也如巖壑生秋澹靜囦默要知進退一如自然和氣可掬只如刊禾鐮子刈得幾箇祖師頭出來露箇消息看上堂舉道吾和尚因僧問無神通菩薩因甚蹤跡難尋吾云同道者方知僧云和尚還知麼吾云不知僧云為什麼不知吾云去汝不會我語師云不知二字已是鎖斷者僧咽喉無端為物傷慈暗露圭角忽有問南山無神通菩薩因甚蹤跡難尋拈主丈便打何故老僧不曾管人閑事中秋上堂或隱或顯有虧有盈為天上無私之鑑實人間照夜之燈尋常多是論三五惟有今宵分外明雖然鼓山道底謝執事上堂船上無散工駕御有方所打篙底打蒿搖櫓底搖櫓觸浪迎風天地寬去來不礙東西浦何也擊拂子云火伴得人上堂舉藥山問石頭三乘十二分教某甲粗知甞聞南方直指人心見性成佛實未明了伏望和尚慈悲指示頭云與麼也不得不與麼也不得與麼不與麼總不得汝作麼生山佇思頭云子因緣不在此江西有馬大師子往彼應為子說山至彼準前問馬祖云我有時教伊揚眉瞬目有時不教伊揚眉瞬目有時教伊揚眉瞬目者是有時教伊揚眉瞬目者不是山於是有省便作禮馬祖曰子見箇什麼道理山云某甲在石頭時如蚊子上鐵牛師云挾泰山超北海不以為難無味之談塞斷人口為難雖然藥山因什麼悟去卓主丈上堂舉雲門因僧問殺父殺母佛前懺悔殺佛殺祖向甚處懺悔門云露忽有人問淨慈只向道知還得相應麼復云雲門露淨慈知權衡常在握不放秤頭低開爐上堂謝降賜錢翻蓋僧堂鱗鱗鴛瓦絕滲漏於枯木堂中赫赫紅爐回煖律於衲僧衣下可以坐忘空劫力究心宗從教黃葉堆雲免致霜風戒曉麗金崑玉降自九重坐臥經行舉頭戴德達磨大師忌拈香我天爾狗神機雄辯難以嬰其鋒魏闕梁園枯禪面壁得以藏諸用佩西天無文之印行東土不傳之衣誤人斷臂安心遂致口門齒缺音容漸遠諱日斯臨嗟末運正脈將沈想餘光聊陳菲供時當良月深炷爐熏上堂丁寧損君德無言真有功任從滄海變終不為君通好笑好笑得恁麼入泥入水南山口似磉盤諸人也須薦取謝賜田上堂八家為井十字添圍人人知道靈苗異草從地發生因甚拈匙放箸又却瑳過四郡九邑總作一處取功別甑炊香只要普同供養九重降旨闔國咸知本色衲僧將何論報卓主丈行到水窮處坐看雲起時上堂舉魯祖見僧來便面壁而坐是則是不挂葫蘆醋越酸但未見有絕消息者南泉云我尋常道向佛未出世時會取尚不得一箇半箇他恁麼地驢年去師拈云仁者見之謂之仁智者見之謂之智至節小參今年寒勝似去年寒去年無氷去年寒勝似今年寒今年有雪去年寒十一月十二日是書雲之日今年寒十一月二十四日是至節之朝候候不相謾物物還對偶衲僧家有有不被二十四氣之所推遷者水邊林底捫虱負喧有有不被二十四氣之所管帶者拋家失業久歷風埃還有不關造化底麼擊拂子陽氣未回吹律琯野梅先發向南枝復舉資福和尚因僧問古人拈槌竪拂意旨如何資福云古人與麼僧再問資福喝云古人是什麼眼目師云善竊者鬼神莫測其由會則便會不然來夜請首座為諸人拈出次日上堂晷運推移日南長至東海鯉魚鼓腮振鬣南山鼈鼻伸眉吐氣唯有趙州老兒沒意智拕箇破席日裏睡淨慈路見不平道箇蘇盧悉利何故恐者老子背地裡討人便宜臘八上堂棄萬乘尊榮受六年饑凍不離草坐成等正覺美則美矣無端道於臘月八夜忽覩明星豁然大悟致令後代兒孫東卜西卜淨慈與麼告報還與黃面老子有相見分麼卓主丈晴乾開雨路無事設曹司上堂舉趙州僧堂後問一僧大眾向什麼處去僧云上山普請趙州袖出一柄刀云老僧住持事繁請上座斷却命僧拋下刀子而走師云趙州過頭丈子到處探水當時者僧若與本分草料管取別甑炊香上堂舉雲門問僧甚處來僧云西禪門云西禪近日有何言句僧展兩手門打一掌僧云某甲話在門展兩手僧無語門便打師拈云電光石火之機則不無雲門爭奈性命落在者僧手裏上堂舉夾山住京口鶴林僧問如何是法身山云法身無相如何是法眼山云法眼無瑕時道吾在座下失笑夾山下座請道吾問某甲適來答者僧話必有不是處望指教吾云一等是出世人和尚未有師在夾山云與某甲說得不吾云某甲說不得此去華亭有船子和尚却能明此遂散眾去云云師拈云擔板漢萬牛挽之不回說甚法身無相法眼無瑕拈坐具便摵非惟坐斷道吾舌頭亦免夾山打落水中會麼卓主丈泉聲中夜後山色夕陽時佛涅槃上堂法身無為不墮諸數為什麼却有生滅恁麼會得許爾每日開單展鉢親見釋迦老子其或未然點鐵化成金玉易勸人除却是非難上堂舉梁山因園頭僧問家賊難防時如何山云識得不為冤僧云識得後如何山云貶向無生國裏僧云莫便是他安身立命處麼山云死水不藏龍僧云如何是活水裏龍山云興波不作浪僧云忽然傾湫倒嶽來時如何梁山下座握僧手云莫教濕却老僧袈裟角師云來為先鋒去為殿後不因令出重圍爭見草賊大敗雖然且道者僧還甘也無擊拂子壽崇節上堂至人垂化示有形儀開滿月之奇姿蘊山天之瑞相會麼卓主丈只知池上蟠桃熟不覺壺中日月長上堂舉永嘉大師道一切數句非數句與吾靈覺何交涉靈覺妙明豈不是數句色聲香味觸法豈不是數句每日山鳴谷應風起水湧豈不是數句雖然如是又置永嘉真覺大師在何處卓主丈唇上畢斑賓狗剝舌頭當的帝都丁上堂鏗金戞玉腐草化螢坐井窺天爛泥有刺是則是如人食蔗中邊皆甜因甚麼天傾西北地陷東南滿散壽崇節上堂僧問城東聖母與佛同生不願見佛時如何云赤眼撞著火柴頭僧云一日見佛以手掩面於十指掌悉皆見佛又作麼生師云酒逢知已飲詩向會人昑僧云只如皇太后與佛同生且道有何優劣師云輕如毫末重如山僧禮拜師乃舉禪客所問城東聖母與佛同生不願見佛每見佛來即便回避一日回避不及乃以手掩面於十指掌悉皆見佛輒成一頌城東聖母坐蓮臺大地眾生正眼開與佛同生嫌見佛一身難作二如來佛生日上堂二月十五入寂四月八日復生虛空開笑口大地絕人行恁麼會得何用九龍吐水灌沐金軀其或未然擊拂子云人在畫樓沽酒處相邀來喫趙州茶結夏小參僧問西天舊令東土共遵諸方依樣畫葫蘆淨慈因甚不入者保社師云若不同床睡焉知被底穿僧云西天以臘人為驗東土以何為驗師云漆桶偽驗僧云如何以漆桶為驗師云漆桶盛得飯與人喫僧云恁麼則三十三天撲帝鐘師云老僧關鑰不嚴僧禮拜師乃云胡言漢語翻譯失真此土西天遞相狐魅年年四月十五日脚近前脚退後不敢違條越制子細看來冷汗如雨直饒舉得頭來早是桑田變海淨慈門下毀於佛謗於法不入眾數尚且救不得一半何況青山綠水盡是安居花笑鳥啼無非禁足山僧今夜咬定牙關放一線道卓主丈復舉乾峯和尚示眾法身有三種病二種光須是一一透得始解穩坐雲門出眾云菴內人為甚麼不知庵外事乾峯呵呵大笑雲門云猶是學人疑處峯云子是什麼心行門云也要和尚委悉峯云與麼始解穩坐師拈云氈拍板無孔笛雖然韻出青霄其奈音節失旨會得一夏容易得過不然來夜請首座為眾拈出謝秉拂夏齋上堂寧可熱鐵纏身不受信心人衣寧可洋銅灌口不受信心人食上座若能如是攪長河為酥酪變大地作黃金供養上座未為分外只是不受衣不受食焉有許多殊勝忽若有人修法供養又作麼生卓主丈生心受施淨名所呵上堂舉九峯慈慧禪師因溈山示眾云汝等諸人只得大機不得大用慈慧抽身出去溈山招之更不回頭溈山云此子堪為法器師拈云九峯易見溈山難見若是淨慈則不然待他喚不回頭急送官楮一千與之何故助他買草鞋行脚上堂舉馬大師因僧問離四句絕百非請師直指西來意大師云我今日勞倦不能為汝說得問取智藏僧問藏藏云我今日頭疼不能為汝說得問取海兄僧問海海云我到者裏却不會問取和尚僧問大師大師云藏頭白海頭黑師拈云盡謂者僧被馬大師父子穿却鼻孔殊不知馬大師父子鼻孔被者僧穿却會得藏頭白海頭黑優劣已分不然易分霜裏粉難辨雪中梅中夏上堂舉馬祖因龐居士問不昧本來人請師高著眼馬祖直下覷居士云一種沒絃琴唯師彈得妙馬祖直上覷士禮拜祖歸方丈士隨後云弄巧成拙拈云是誰弄巧成拙若是馬師弄巧成拙上半夏已過若是居士弄巧成拙猶有四十五日在定當得出免爾聽參上堂尋常苦口不是不說只是信不及不是信不及只是有些隔礙且道是什麼隔礙卓主丈信不及上堂舉馬大師陞座因龐居士問不與萬法為侶者是什麼人大師云待汝一口吸盡西江水即向汝道拈云馬大師接八十四員善知識門戶稍峻輕輕被龐公一拶直得披肝露膽或有人問淨慈不與萬法為侶者是什麼人拈主丈便打何故酒逢知已飲詩向會人吟謝監收上堂刈禾鎌子未露鋒鋩多少祖師乞命秤尺斗量權衡在握目機銖兩無差要知兩處收功塞斷衲僧枵腹塞斷後如何卓主丈臨濟掌黃檗上堂舉松源師祖臨示寂告眾云久參兄弟正路上行者有只不能用黑豆法臨濟之道將泯絕無聞傷哉拈云鷲峯老子大似倚杖騎馬雖無僵仆之患未免傍觀者醜解制小參僧問溈山問仰山子一夏不上來在下面作得箇什麼仰云鋤得一片畬種得一籮粟溈云子不虛過一夏師云下喬木入幽谷僧云仰山云和尚作得箇什麼溈山云日間一食夜後一寢仰云和尚亦不虛過一夏此意如何師云父不慈子不孝僧云仰山道了吐舌溈山云子何得自傷己命師云要且不是五逆人聞雷僧禮拜師云劍握甑人手師乃云卓錐無地空餘雙眼蓋乾坤別有生涯誰把寸陰消白日百二十日長期禁制他不住南天台北五臺八萬細行撈摭他無門晝兜率夜閻浮衲僧以此護生生無不護以此禁足足無不趺摩挲主丈待西風鉢囊鞋袋重挑起前程忽有人問聞南山一夏以靈雲兩處不答煅鍊學者爾道得也未脫或擬議老僧院子既屬他人未免更上徑山一遭了辭眾赴徑山上堂秤鎚捻得汁出石人喝得汗流臨機應變隨分知羞乘時推上五峯頭雖然孤舟共渡尚有夙因兩夏一冬可無攀感卓主丈但有路可上更高人也行淨慈後錄終上堂開端令節萬事從新普賢麼墨文殊把筆書箇事事大吉從茲常住寬餘掃除逋積斗南長見老人星五峯峨峨倚空碧謝知事上堂楊岐挾紙衾出入庫司三十年力輔慈明用都寺不點常住油買大椀造食供養大眾後為亞世命師叢林標準況此龍峯名滿天下來者即非凡木居者盡是棟材從茲日日春風挽回國師元氣且股肱得人一句作麼生老僧八十間無數贏得看山復看雲上堂舉溈山因摘茶次謂仰山曰終日摘茶只聞子聲不見子形仰撼茶樹溈云子只得其用不得其體仰云未審和尚如何溈良久仰云和尚只得其體不得其用溈云放子二十棒拈云溈山恐仰山不在時時管帶仰山子承父業豈敢妄為若是體用互換放過杖子總是第二月結夏小參僧問如來夏制禁足護生衲僧家朝游西天暮歸東土作麼生制得他師云只可自怡悅不堪持贈君僧云若如是則不離當處常湛然覓則知君不可見師云餓狗齧枯髏僧問只如以大圓覺為我伽藍身心安居平等性智心如工伎兒意似和伎者作麼生得身心安居去師云見人空解笑弄物不知名僧云某甲今夏信受奉行去也師云釘嘴鐵舌得人憎師乃云靈峯勝境神龍變化出沒難測其由物外高人不憚崇岡峻領望風而至不為崑山採玉赤水求珠直教刺腦入膠盆正好將身挨白刃時臨夏制意在護生性地絕塵無生可護且九十日內精修梵行成就慧身一句作麼生卓主丈雪後始知松柏操事難方見丈夫心復舉睦州和尚因西峯相訪置茶果道話次州云長老今夏在何處安居峯云蘭溪睦云多少眾峯云七十餘僧睦云時中將何示徒峯拈起柑子州云著甚死急拈云睦州雖不用拶折雲門脚底險機要且賓主歷然忽有問徑山今夏多少眾內外七百餘僧忽又問尋常將何示徒和聲便喝待他擬議則便道徑山門下誰敢捋虎鬚次日上堂鵝護雪臘人氷諸方恐有之我者裏毀於佛謗於法不入眾數尚且救不得一半何況九十日內如守古塚鬼作麼生得證入去擊拂子修心煉行三世佛冤謝秉拂夏齋上堂齋粥二時下地問訊進退揖讓謂之禮撞鐘伐鼓謂之樂二者既備三德六味自天而降棒喝交馳從何而起會則香風吹萎花更雨新好者不然丁寧損君德上堂君勿愛清涼清涼如火如沸湯君勿惡炎熱炎熱如氷如積雪勿愛亦勿惡未是逍遙處楊次公自見天衣懷和尚之後縱其波辯品藻諸方咸謂法藏比丘後身獨徑山殊未之信畢竟此是何人卓主丈清朝楊依講季世佛牙郎上堂鴉作鴉鳴鵲作鵲噪盡大地人不知孔竅忽有箇漢出來道大唐國裏有人在老僧不覺屈膝吐舌何故將謂無人謝監收上堂禾子熟也世間好事人皆聽刈鎌一舉鉢盂無底貯虛空古今差別情通主丈頭邊路活且道往來飽德所主者何人卓主丈家住海門東槫桑最先照解夏小參大覺世尊直下五十三世嫡孫比丘某甲見住徑山興聖萬壽禪寺承佛遺蔭遵佛制法於四月十五日不用行籌坐草與四海禪流同此安居於九十日內四威儀中無頃刻雜用身心證此阿羅漢果無漏法身出生入死得大受用夫復何疑忽有箇漢出來道老和尚畢竟有何憑據山僧教伊近前來低聲子向他道爾把得穩便了復舉鏡清和尚問僧近離甚處僧云三峯夏在甚處僧云五峯清云放子三十棒僧云某甲有什麼過清云蓋汝出一叢林入一叢林拈云動絃別曲落葉知秋山中散夏豈無衲子東去西去忽有人問切不得道在徑山過夏道著則打破爾髑髏何故卓主丈酒逢知己飲詩向會人吟次日上堂頂上笠腰下包千里萬里路岧嶤途中忽然撞著定上座輩道趙州東壁挂葫蘆意作麼生放下笠子向他道我今夏在徑山住曾見虛堂和尚說來且待我思量看待他擬議攔胸一拳頂笠便行謝書記藏主維那知客侍者上堂禮樂謙恭進退揖讓叢林標準後學蓍龜只因夫子不識一字帶累他老胡說得不盡道饒綱令清峻驗人眼高置之一邊忽若丹霞來訪國師又作麼生卓主丈三應不得漏洩上堂舉雲門示眾三乘十二分教達磨西來放過則不可後來雪竇大師舉了隨後喝云大眾好喝落在什麼處若要鼻孔遼天須是辨取者一喝拈云二大士承承家法殊不知有滲漏處徑山則不然若要鼻孔遼天直須去此一喝運菴和尚忌日拈香吽㗶吒喇竭節地轉天回難辨別不使松源省數錢慣用衲僧鎖口訣同死不同生特地成途轍秋風影裏重羅列義斷情忘四十年何時待得龜成鼈上堂鬧不如靜忙不如間靜鬧俱泯謂之得理歸宗事理絕日輪正當午又作麼生商量擊拂子向道莫行山下路果然猿叫斷腸聲上堂舉仰山坐次忽有異僧從空而至作禮庭立仰云近離甚處僧云今早離西天仰云何來太遲僧云游山翫水仰云神通妙用則不無闍梨佛法須還老僧僧云特來東土禮文殊却遇著箇小釋迦拈云仰山布漫天網於集雲峯下羅織有知無端被小果聲聞用冬瓜印子當頭一搭却乃休去若到徑山門下更須驗過始得何故擊拂子禮非玉帛而不表樂非鐘鼓而不傳開爐上堂徑山年老心孤要說火爐頭活終不道東家杓柄長西家杓柄短只要每日鉢盂兩度濕忽然坐到更深毛頭星現各自救取眉毛達磨忌拈香應般若多羅之讖嫩桂無差破流支三藏之疑詞鋒峻烈從此六宗歛影正脈流通一花五葉滿地吹香海竪山椒咸沾聖澤月良春小蓂莢五敷炷此兜樓少伸攀慕且道大師還來也無插香云不審不審上堂舉德山因廓侍者問從上諸聖向什麼處去山云作麼作麼廓云勅點飛龍馬跛鼈出頭來山休去明日山浴出廓度茶與山山撫廓背一下云昨日公案作麼生廓云老漢今日方始瞥地山又休去師拈云盡謂德山兩處休去是養子之緣殊不知鬧市裏打靜槌死水裏設󰊋絆上堂朝鐘暮鼓晨粥午齋一一見聞覺知謾他一星子不得及問他歸宗斬蛇大隨蓋龜便去不得且道障礙在什麼處忽有眾中衣鉢道友本色衲僧出來露箇消息供養大眾也好箇時節冬至小參陰極陽生理隨事變是爾衲僧家家具子若能一念知歸不被寒暑之所遷自然靈脈貫通暖氣相接道饒葭管飛灰繡紋添線也是什麼閑絡索忽然傍不甘底出來道不涉化機乞師指示山僧只向他道胡地冬抽筍江南雪亞梅復舉洛浦和尚因龐居士來參禮拜起云孟夏漸熱仲冬薄寒浦云莫錯士云龐公年老浦云何不寒便道寒熱便道熱士云患聾作麼浦云放爾三十棒士云啞却我口塞却汝耳師拈云洛浦貪程太速下知蹉過鳳樓老龐密用金針不覺鋒頭已露檢點將來二俱不了且道那裏是他不了底來夜請首座為眾點破次日上堂一氣不言發自九囦之底初爻無象肇為萬化之宗依舊雲物呈祥山林改觀忽有箇漢向陰陽未判已前打破漆桶又且如何若果然生鐵也須粉碎謝執事上堂舉地藏道諸方浩浩說禪爭如我者裏種田博飯師拈云盡謂地藏坐一走七殊下知倒著麻鞋來似去徑山窮天文究地理到底不識者箇畢竟是什麼卓主丈一舉兩得上堂舉乾峯和尚道舉一不得舉二放過一著落在第二師拈云乾峯慣與人解註徑山則不然舉一也不得舉二也不得放過也不得把住也不得何故卓主丈又添一箇解註也除夜小參更籌餞臘看看趲到結交頭斗柄回春日日數來添一歲加一酌則龐公子帽頭著地減一杯則李老君醉眼生瞋從教臘雪連天說甚宰牛分歲盡是有名無實說食充饑徑山別有條章只要知時識節只如篝燈遠照靜守除夕將何管顧卓主丈莫嫌老婦無盤飣笑指爐中芋栗香復舉歸宗因小師辭次宗云向什麼處去僧云諸方學五味禪去宗云我者裏一味禪因什麼不學僧云如何是和尚一味禪宗便打僧云我會也我會也宗云道來看僧擬開口宗又打是則是劍刃上事要且盡法無民徑山令行一半曲為今時若依而行之則非惟法堂前草深一丈正恐無人看天澤菴正旦上堂鳶飛戾天魚躍于囦四夷拜舞八表宣傳笑看紅日上闌干且道歲旦剛辰是何祥瑞卓主丈天子南郊謝新舊兩班上堂有賓有主有禮有樂謂之栴檀叢林其主也正心誠意待物如春其賓也標準後學權衡通變忽若賓主互融禮樂一致又作麼生卓主丈向道是龍剛不信果然奪得錦標歸元宵上堂朝家元日郊禮天地開泰聖天子感而放燈一月以享上帝輦轂之下青紅碧綠巷陌如晝禪門中亦有五燈有傳燈廣燈普燈續燈聯燈燈燈相續循環無盡且道徑山是什麼燈卓主丈牆壁有耳上堂舉保福因僧侍立次福云爾得恁麼麁心僧云什麼處是某麁心福將一塊土度與云拋向外邊著其僧拋了再問福云我見爾𡎺著磕著所以道爾麁心師拈云前面許爾親見雪峯後面未敢相許何故擊拂子金以石試人以言試佛涅槃上堂天不文地不理忽去忽來如月印水歲月已往兮波旬得時槨示雙趺兮飲光增喜悲兮喜兮春風桃李一以貫之曾子曰唯上堂舉見見之時見非是見見猶離見見不能及拈云黃面老子其實要汝諸人不執方歸乎中道殊不知雕砂無鏤玉之功徑山不惜口業今日作一句子與諸人解註去也擊拂子上堂舉長水問琅瑯清淨本然云何忽生山河大地瑘云清淨本然云何忽生山河大地長水有省拈云敢問諸人問處一般答亦不別長水因甚悟去徑山更與諸人解註一遍擊拂子清淨本然云何忽生山河大地上堂首夏清和百昌敷茂會四海高人深探淺究驀然噴地一發吸盡百川不餘水之一滴爝盡須彌不消火之一豆誰辨來由松肥竹瘦直饒七事隨身徑山道箇未是何故擊拂子洞山佛無光韓信臨朝底結夏小參西天那蘭陀寺不曾禁足法令森嚴給孤園中不立期限得道者多故我大覺世尊具真天眼宿命通觀東土兒孫不受戒律心游邪徑故下制以禁之令其九十日內速證道果山僧聞得不覺寒毛卓竪不敢預聞何故擊佛子但持鷄狗戒不學祖師禪復舉良遂座主參麻谷和尚一見來便携鋤入菜園略不相顧復參次谷便閉却門遂扣門谷云誰遂應聲未絕豁然大悟云和尚莫謾良遂好若不來見和尚幾被經論誤却一生後來告眾云良遂知處諸人不知諸人知處良遂總知頌云諸人知處良遂知良遂知處人不知因思積雨花狼藉空寫愁膓說向誰次日上堂舉一明三目機銖兩為什麼終身不得放浪雲山無適無莫為什麼經年泰定且如來制中合取那一等上科為後人法式上堂丁一卓二未解度關坐一走七似近岑樓會得炎天火聚如入清涼寶所不會則清涼寶所如坐火聚刀山要須如顏子坐忘始有做工夫分上堂舉朝奉郭功甫請五祖演和尚上堂朝奉先於法座前燒香云此一瓣香爇向爐中為光明雲遍滿法界供養我堂頭師兄禪師伏願於此雲中方廣座上擘開面門放出先師形相與他諸人描邈何以如此白雲巖畔舊相逢往日今朝事不同夜靜水寒魚不食一爐香散白蓮峯祖乃云曩謨薩怛多鉢囉野恁麼恁麼幾度白雲溪上望黃梅花向雪中開不恁麼不恁麼嫩柳條金線且要應時來不見龐居士問馬大師云不與萬法為侶者是什麼人大師云待汝一口吸盡西江水即向汝道大眾一口吸盡西江水萬丈深潭窮到底𭛵彴不是趙州橋明月清風安可比師拈云者般說話有甚捉摸處盡從無依無欲中流出此三昧或者道棊逢敵乎琴遇知音誰便不與麼道待虛堂換劫骨頭却許爾者一轉語解夏小參結集法藏取證刻期此是先聖洪範結集法藏務要慧命流通取證刻期貴在情量頓脫徑山今夏一眾現大人相各不相知主賓彼此偷安說甚明知故犯及乎逗到言薦賞勞直是無啟口處且道是何等叢林卓主丈韓幹馬嘶芳草渡戴嵩牛臥綠楊陰復舉黃檗因臨濟上山問訊住數日乃辭檗云汝破夏來何不終夏去濟云暫來問訊檗便打令其去濟行數里疑其事再回終夏師拈云臨濟當時若一去不回使黃檗懸鼓待槌方有些衲僧氣息無端再回終夏依舊鹽落醬裏且道誵訛在什麼處擊拂子將謂不然今則果然次日上堂秋風吹曉露秋雨送秋炎祖師門下客無處不咨參前程忽撞著箇金口木舌漢又作麼生卓主丈且喜大事了畢上堂舉五祖戒和尚問僧近離甚處僧云東京祖云曾見天子麼僧云常年一度出金明池祖云有禮可恕無禮難容出去師拈云者僧若親從京師來也恐謾他不得中秋送鏡空西堂赴三塔上堂門當古道塔帶寒江不須招手自來誰敢橫趨而去景德堂上鏡空禪師蘊前輩典刑有尊宿禮貌榮膺朝命光闡宗猷聚首龍峯可無攀感直得寒山拊掌拾得歡呼何也卓主丈此夜一輪滿清光何處無上堂舉雪峯在洞山作飯頭淘米次山問云為復是淘沙去米為復是淘米去沙峯云沙米一齊去山云大眾喫箇什麼峯覆却盆子山云子緣法合在德山師拈云季咸相壺丘子林隨變不分仗劍而逐之洞山謂雪峯緣在德山不知是何相法峯後果嗣德山此又過是季咸之徒歟開爐上堂舉趙州火爐頭無賓主話多年無人提掇徑山火爐頭無賓主話又作麼生每日只管理論範粥鍋築浴室鞔法鼓造江船且與麼過何暇舉火爐頭話來春又要架僧堂移行堂立行者名次與麼時節方可閉門作活達磨大師忌日拈香觀東震旦有大乘根器逾海越漠而來遠赴梁朝丹闕一言喫合如春卷衣北面折葦問津信知桂讖不誣人追思嚴諱炊黍鱠芹流水希聲絃欲斷不知將底續芳塵上堂舉風穴示眾云若立一塵家國興盛野老顰蹙不立一塵家國喪亡野老安貼師拈云風穴只要箇相似底殊不知天傾東南地陷西北會得日與義皇上人游戲大槐安國其間得失榮辱自能知之卓主丈云參上堂平生好攻禪病不知病是道源要知道源端的直須陸地行船因思大唐裴相國作圓覺經一序一字一義聳動人天又思本朝溫國公製解禪頌六篇一褒一貶口業昭然匪伊自絕夙種佛亦不度無緣冬夜小參僧問溈山問仰山仲冬嚴寒年年事晷運推移事若何仰山叉手近前而立師云父攘羊子證之僧云溈山云情知子答者話不得師云一家父子和氣如春僧云香嚴入來溈舉前話嚴云某甲偏答得者話溈山復舉嚴亦叉手近前而立此意如何師云離婁行處浪滔天僧云溈云賴遇寂子不會師云手臂終不向外曲僧云今夜忽有箇漢出來問和尚仲冬嚴寒年年事晷運推移事若何作麼生答他師云老僧也只與麼答他僧云畢竟作麼生答師云劍去久矣僧禮拜師乃云山僧得長老之名已四十年於四十年中住十箇院子其間論今考古說東話西盡是門頭戶底之設其緊切處不曾道著得一字子今則時臨亞歲節屆書雲反不如四十年前未曾啟口底一句子分曉且作麼生是四十年前未曾啟口底一句子卓主丈要且不是這一句子復舉溈山一日臥次仰山來溈乃轉面向壁臥仰云某甲是和尚弟子不用形迹溈作起勢仰便出溈召云寂子仰回溈云聽老僧說箇夢仰低頭作聽勢溈云為我厚看仰取一盆水一條手巾溈洗却面纔坐香嚴入來溈云我適來與寂子作一上神通不同小小嚴云某甲在下面了了知得溈云子試道看香嚴乃點一椀茶來溈云二子智慧神通過於鶖子目連師拈云溈山源脈到五代時浸微且道因甚如此卓主丈過在目連鶖子次日上堂一氣潛回百昌萠動君子道長兮露柱咨參小人道消兮燈籠作舞義出豐年道復太古國師歡喜問如何冬至寒食一百五謝秉拂冬齋上堂以佛法玄妙布施於人如雀填滄海以醍醐上味供養於人如蜜裡砒霜是他宿習因緣佛也救他不得徑山明如業鏡這裏無爾討便宜處正旦上堂臘裏三白元正氣和天地開泰萬物得序因甚麼一年有兩箇歲端若謂閏餘成歲阿誰不知山僧尋常道天下人安我始安徑令通事舍人子細聽探是何氣數如是通事舍人不移跬步繞四天下打一遭無事不知無處不到歸來踊躍歡喜果有豐年之兆山僧云以何為據通事舍人道都城巷陌市󱈎邸店村落鄉坊柴米蔬菜百物廉平二麥雪後欝然可觀是為豐年之兆山僧又問此外別有消息否他云桑柘樹頭聞布穀春風影裏牧耕牛山僧道通事舍人爾果然名德相孚向春老僧有錢買箇油糍子供養爾他將身一旋拊掌大笑而去山僧惟切疑之雖然且道他笑箇甚麼閏正月望為新慶遠長老上堂不知歲之餘閏不知月之大小懵懵懂懂如是者僅三十年一旦眼睛活便見朝旨踵門趣歸慶遠衲僧家潛行密用得與麼靈驗且上馬見路一句作麼生卓主丈江南春信早紫蕨已伸拳上堂乾坤之內宇宙之間中有一寶祕在形山形山即不問如何是一寶莫是上大人丘乙己麼咄可知禮也上堂舉疎山造壽塔次知事白云將幾錢與匠人山云為將三文與匠人好為將兩文與匠人好為將一文與匠人好若道得與吾親造壽塔其僧茫然後有僧舉似大嶺嶺云還有人道得麼僧云未有人道得嶺云爾歸舉似和尚若將三文與匠人此生決不得塔若將兩文與匠人和尚與匠人共出一隻手若將一文與匠人帶累匠人眉鬚墮落僧回舉似疎山疎山禮拜云大嶺古佛放光射至此間雖然也是臘月裏蓮花大嶺聞得云我與麼道早是龜毛長數尺師拈云二大老向針頭上削鐵擬鑄太阿殺佛殺祖爭柰未有人橫點頭徑山壽塔是崑山薦嚴嗣子寶葉造來亦不知其價直且道與大嶺古佛放光射至此間相去多少卓主文多年曆日如能用免被巡官指上推上堂舉德山參龍潭纔相見便問久嚮龍潭及乎到來潭又不見龍又不現潭云子親到龍潭至夜侍立次潭云子何不下去德山即珍重揭簾而出見外面黑却回云外面黑潭點紙燭度與山山擬接潭即吹滅山於此大悟便作禮潭云子見箇什麼道理山云某甲從今日去不疑天下老和尚舌頭次日潭陞座云可中有箇漢牙如劍樹口似血盆一棒打不回頭他時異日向孤峯頂上盤結草菴立吾道去也山取疏鈔於法堂前將一炬火提起云窮諸玄辯若一毫置於太虛竭世樞機似一滴投於巨󱐙遂焚之師拈云辨龍蛇眼擒虎兒機自古有之只因錯為指陳以致破家散宅還有人辨得出麼喝一喝下座海西堂至上堂推天文窮地理將陰陽易數向蓍草影邊點指頭子數過無一星子漏落且道趙州東壁掛葫蘆在什麼數中會得事同一家不然多向洞庭青草岸楚天空闊不知歸結夏小參僧問人皆苦炎熱我愛夏日長薰風自南來殿閣生微涼此是古人聯句大慧聞得打破漆桶且道節文在甚麼處師云甚處見大慧僧喝云也是泥裏洗土塊師云果然僧云德山小參不答話有問話者三十棒此意如何師云醋酸何必挂葫蘆進云有僧出禮拜德山便打又作麼生師云鐵旗鐵鼓進云僧云某甲話也未問為什麼打某甲又且如何師云義出豐年進云山云爾是何處人僧云新羅人山云未跨船舷好與三十棒又作麼生師云德山性命落在這僧手裏進云只如德山與麼為復是賞伊罰伊師云劍握甑人手進云者僧是箇衝波逆浪慣弄潮頭底因甚德山覷他不破師云爾却被諸人覷破了也僧云只如今夜忽有箇漢出來道某甲話未問為什麼打某甲未審和尚作麼生答他師云我不似德山老婆心僧云明眼宗師天然有在師云賊是家親師乃云古篆不文新條有制九旬禁足剖瓮覓天三月護生劈琴煮鶴致使有志之士無所舒伸縱饒別有生機未免伏聽處分老僧今夜不惜眉毛作箇方便使現前四眾九夏無虛棄之功還信得及麼若信得及水邊林底切蹉琢磨必有修證之期其如不然各請收歸上科復舉涌泉因雪峯訪乃門送峯入轎了泉云者箇四人舁那箇幾人舁峯聳身云道甚麼泉再舉峯云行行他不會師拈云電光石火之機具大眼目卒難湊泊涌泉危流中失却手橈雪峯過在後語當時若是徑山待他聳身云道甚麼只向他道請和尚穩乘轎子非惟坐斷雪峯舌頭亦使天下人針劄不入次日上堂大覺世尊二千年前給孤園中聚一千二百五十比丘至安居日起模畫樣迨今繩繩未已今日忽有箇漢出來道我者裡是壺中天地別有日月不入爾者保社山僧只得明窓下安排何故麒麟上瑞舉世希逢謝福州光首座秉拂上堂夫蠱者最靈通不期而會不約而同拶著崖崩石裂拋出金圈栗蓬驚倒露柱嚇殺燈籠不知何處毒種元來門裏有蟲上堂排日治疊教盡一味休去歇去茫然湛然去謂之得道之士殊不知未曾啟口先犯國諱只如離言詮絕依倚諸方作麼生接納端午日嘉禾報恩水谷遺書至上堂午見五謂之天中節陽德既剛元化以洽盡大地無非是藥者要且療不得無病之人且道那箇是無病之人卓主丈問取氷谷老子中夏上堂舉趙州問南泉如何是道泉云平常心是道州云還假趣向否泉云擬之則乖州云不擬又爭知是道泉云道不屬知不屬不知知是妄覺不知是無記若真達不疑之道豁若太虛豈可強是非耶趙州禮拜師拈云一夏九十日已過四十五日此是四十五日已前語四十五日已後語若是四十五日已前語焦塼打著連底凍若是四十五日已後語老僧不得不說若不說又恐諸人見疑却煩主丈子子細分看卓主丈單拆交重上堂炎威三伏不為苦涼風四來不為樂樂中有苦人不知苦中有樂人不會摶虛空揮象外擔板一生死而無悔上堂一喝分賓主照用一時行且道賓主作麼生分若分得犯突吉羅罪若分不得背地裏捫心上堂舉興化示眾云今日不用如何若何便請單刀直入興化與汝證據時有旻德長老出禮拜起便喝化亦喝德又喝化亦喝德禮拜歸眾興化云若是別人三十棒一棒也較不得何故蓋他旻德一喝不作一喝用便下座師拈云漢高祖紿韓信而殺之身雖死其心果死乎興化放旻德長老三十棒和氣如春較之賓主相見則遠之遠矣解夏小參僧問初秋夏末布袋頭開時節因緣請師開示師云若不得流水還應過別山僧云學人到此何似不問好師云叮嚀損君德僧云馬大師因僧問離四句絕百非請師直指西來意此意如何師云𢬵身入虎穴僧云馬師云我今日勞倦不能為汝說問取智藏又作麼生師云貪程太速不覺落草僧云僧問藏藏云我今日頭疼不能為汝說問取海兄此意如何師云神號鬼哭禍及私門僧云僧問海海云我到者裏却不會又作麼生師云貶向無生國裏僧云馬大師父子各有病痛還有人醫得否師云先醫得爾方醫得他僧云學人無病何必求醫師云通身是癩不肯承當僧禮拜云謝師答話師云知過必改師乃云清泉白石偃月枕雲竹屋茅堂怡神適意可謂頓忘身世絕俗幽緇無端禁足安居佛法朝朝在己剋期取證功行時時上心只知規矩襲人安得入流忘所衲僧家作得主把得定不被人謾且取功底句作麼生卓主丈一把香芻拈未暇六環金錫響遙空復舉洞山示眾云初秋夏末兄弟家東去西去直須向萬里無寸草處去傳到瀏陽菴主庵主云何不道出門便是草因此機感相投道播寰中徑山則不然忽有僧出辭只向他道秋暑尚炎擬整包笠何如此之速耶且道與二大老相去多少擊拂子醜婦顰眉次日上堂卓主丈一下云頂笠挈包雲外去者回終不上龍峯又卓一下途中忽然撞著定上座被他當頭道箇不審爾作麼生祇對他又卓一下不須頻勸酒自有解愁人又卓一下謝都寺維那藏主知客侍者上堂挾紙衾歷重任慈明其責得人罰饡飯復游山興化求賢大急主賓相見未舉先知只如趙州繞禪床又作麼生卓主丈莫笑國師門戶冷老來無力為三呼上堂舉石霜普會遷化眾請首座住持虔侍者云先師道休去歇去一條白練去一念萬年去明甚麼邊事若會得則住持若不會則不可座云明一色邊事虔云未會先師意在座云裝香來香煙斷處若去不得則不會先師意香煙未斷首座脫去虔拊首座背云坐脫立亡者則不無要會先師意猶未在師拈云一人高高峯頂立一人深深海底行不是與人難共住大都緇素要分明作麼生是分明底事卓主丈中秋上堂僧問寒山子今夜見月因甚拊掌大笑師云眼裏著沙不得耳裏著水不得僧云今夜還有人發笑也無師云直饒笑裡有刀也須勘過僧云記得馬大師翫月次云正與麼時如何西堂云正好供養此意如何師云寸丁入木僧云百丈云正好修行又作麼生師云地獄門前鬼脫印僧云南泉拂袖便行此意如何師云只緣步驟太過不覺通身泥水僧云且道三大老下語還有優劣也無師云厭彩馬師多少僧云馬師又道經歸藏禪歸海惟有普願獨超物外又作麼生師云巖下風生虎弄兒僧禮拜師云禮拜則可師廼云玉宇澄肅眾星掩耀尋常多是論三五惟有今宵分外明引得馬簸箕呼兒喚子縱而翫之直饒各逞危機畢竟出他影子不得莫有出他影子底麼出來下一轉語供養大眾不然山僧自道去也上堂舉溈山和尚問仰山臨濟道石火莫及電光罔追從上諸聖以何法示人仰山云和尚作麼生溈云凡有言說皆非實義仰云官不容針私通車馬溈云如是如是師拈云是則是父子投機如水入水惟恐歲月已過久而成弊莫有救得此弊者麼卓主丈上堂未舉先知未話先領南天台北五臺則可若更說九疑泰華相高有殊則未可也衲僧家朝山暮水滿眼塞耳覓什麼佛法玄妙不然朝茅暮茅喜怒在爾圓覺大師第十二忌拈香西天末葉東土初枝趑趄梁魏兮形影相吊冷坐嵩少兮路徑委蛇將謂單傳直指誰知一握亂絲罵底恨底患在為人之師今則枝枯葉隕敷茂何期有屈明明無雪處臨風只可自噓戲聊陳菲供來兮鑒諸開爐移眾僧單鉢歸千僧閣上堂建大廈非鉅材難以任重責安廣眾非海量難以納眾流從頭改作赤手變通大覺寮不許重鑰案櫝千僧閣只排三百餘單但得爐中之火有種自然暖氣相洽既是千僧閣因甚只安三百單卓主丈書雲夜參僧問北禪烹露地白牛洞山掇退泰首座果卓此意如何師云鬪貧不鬪富僧云還有優劣也無師云優則同優劣則同劣僧云只如徑山今冬果子貴將什麼與諸人分冬師云鐵酸豏僧云恁麼則勝他北禪洞山多矣師云合取狗口僧云學人來夜果子還有分也無師云獨有爾無分僧云謝和尚果子師云家賊難防師乃云六爻未動一氣潛回不萠枝上擬抽條無影樹頭先破蕚壺中日暖虛室生白佛法掇在鼻尖頭流水有誰彈古調此是時節因緣只如指呼凡聖號令人天獨步大方為世眼目還有遷變也無卓主丈夜半起來屈膝坐毛頭星現衲僧前復舉玉泉皓和尚示眾仲冬嚴寒布裩赫赤不是不洗無得替換拈云皓布裩久貧乍富向蟭螟眼裏開張世界出來三叉路口大叫一聲道土曠人稀相逢者少會得笑領取去不然來夜請首座為諸人品題上堂無中取有短處求長是爾衲僧針孔線蹊邊事爾若不受人謾縱一機則須彌岌嶪奪一境則海水騰波直饒縱奪可觀猶是諸方撥牌交割底徑山久默斯要不敢預聞上堂舉芭蕉和尚示眾云爾有主丈子我與爾主丈子爾無主丈子我奪爾主丈子真淨和尚云爾有主丈子我奪爾主丈子爾無主丈子我與爾主丈子師拈云請各放下者主丈子且道三轉語還有優劣也無擊拂子朝廷祈雪上堂師云好雪片片不落別處有僧出厲聲云落在甚麼處師云莫作楊花柳絮飛進云世尊說法大梵天王以金色波羅花獻此意如何師云錦上鋪花又一重僧云世尊拈起顯示大眾惟有迦葉尊者破顏微笑又作麼生師云物見主眼卓豎僧云世尊云吾有正法眼藏分付摩訶大迦葉此意又作麼生師云黃金檐子千鈞重僧云今日和尚說法忽有人獻花未審如何顯示師云洞中春色人難見僧云只如萬乘帝君深信此道遠降御香祈求瑞雪應禱一句作麼生師云和氣兆豐年僧云與麼則難逃化育師云知恩者少師乃云六花現瑞普賢境界全彰三白應祈金色真人避席頓使乾坤一色草木呈祥平原二麥欝然可觀海豎山椒咸霑聖澤無為願廣恩大難酬不須江路野梅香雪裏一枝斜更好時康物阜天清地寧恭謝畢復云憂民恤物歛天威坐斷乾坤肅四夷先放臘梅凝瑞雪次教春色到瑤池朝廷降賜度牒二十道入常住修造上堂僧問徑山古剎屋老僧殘天意好還兩蒙宣賜學人上來願聞法要師云人人鼻孔遼天箇箇感恩戴德僧云記得馬大師因僧問如何是祖師西來意馬師云爾道什麼何不近前來此意如何師云縵天網子百千重僧云者僧近前復舉前話被馬大師一脚蹈倒起來呵呵大笑道百千妙義無量法門盡向一毫頭上識得根源復呵呵大笑又作麼生師云乞兒拾得錫僧云今日忽有人問和尚如何是祖師西來意未審作麼生答他師云雪後諸峯畫不如僧云學人今日小出大遇師云爾得箇什麼僧便喝師云金毛獅子師乃云山鳴谷應風起水涌此皆時節因緣非一毫而莫取伐木丁丁於峯頂僧牒遠降於中天戴德日新際遇特異崇堂從茲易舉皇恩難以報稱誓勤禪誦仰答鴻休凡所見聞悉皆妙證恭謝畢復云年垂九十礙叢林歷盡風霜歲月深妙蘊豈能超佛祖寸衷端可格天心月旦上堂兼謝紫巖長老僧問日月光天德山河壯帝居學人上來請師祝聖師云巢知風穴知雨僧云今日精嚴和尚到來如何祇接師云茶湯畢送歸客位僧云恁麼則禮遇過厪師云爾不得來者裏簸弄口觜僧云記得慈明因泉大道來訪明云片雲橫谷口游人何處來泉云夜來何處火燒出古人墳此意如何師云踢天弄井得人憎僧云慈明又云未在更道泉便作虎聲又作麼生師云錢出急家門僧云只如和尚今日離却言句如何與人相見師云爛熳葛藤拽不斷僧云且喜領話師云逆耳之談師乃云起處精銳東山正脈潛通振領森嚴松源家法猶在去也白雲澹泞出沒無拘住也古柏凌霜歲寒不變且不約而會一句如何付囑卓主丈但思天目塔休話子陵灘除夜小參僧問門前爆竹通消息何必重新舉話頭師云刺腦入膠盆僧云灰寒火冷歲律告闌如何是交接頭句師云家中無怪兆何必釘桃符僧云老和尚有福改觀徑山師云窮鬼揶揄僧云記得楊岐和尚因除夜看打驅儺謂湘中端上人曰汝一籌不如他此意如何師云垂絲千尺不釣凡鱗僧云其僧曰何謂也楊岐云他要人笑爾怕人笑其僧當下頓忘知見還端的也無師云鶻臭布衫須脫却僧云徑山除夜只看百戲學人忽然悟去誰為證明師云坌掃堆頭更加搕𢶍僧云和尚滿口贊歎學人師云劍戟齒牙師乃云老不禁寒山邊水邊曝日春歸閬苑長底短底從新笙歌叢裏賀年朝錦繡筵中開壽域衲僧門下別有條章每日蒙頭打坐不知歲月易遷直饒拶著不來誰展鉢盂喫飯恁麼會去儱侗真如苟或不然且臘月三十夜一句又作麼生卓主丈老樹臥波寒影動野煙浮草夕陽昏復舉溈山和尚山下有一菴主仰山去驗他云山中和尚道許多人秪得大機不得大用庵主以謂如何庵主云再舉看仰山復舉被庵主攔胸一蹈仰山歸舉似溈山山呵呵大笑拈云溈山呵呵大笑是笑仰山是笑菴主明得方知者一蹈有落著處正旦上堂四達皇皇無邊無表因甚有新有舊會得此去漢陽不遠不然黃鶴摟前鸚鵡洲謝兩班上堂龍象交參主賓互換叢林茂盛兩序得人國一禪師出來呵呵大笑不覺打失鼻孔因甚如此歡喜而得之元宵上堂僧問一燈然出百千燈燈燈相續且道者一燈從何而出師云平生不曾與人述朱僧以坐具打圓相莫是自者裏出麼師云弄光影漢僧云若是做工夫底衲子箇箇便知落著師云爾還知落著否僧云學人大似暗中拾物師云爾是探頭山裏人僧禮拜云謝師答話師乃云上元新節處處燒燈都城巷陌市󱈎邸店觀者如堵惟復燈來眼底眼到燈邊會得方是觀燈人其或未然多向暗地裏走謝馬安人捨僧堂禪床四十座及尼師上堂僧問如何是祖師西來意師云一鏃破三關分明箭後路僧云有僧問趙州如何是祖師西來意州云庭前柏樹子此意如何師云為人方便勝修行僧云有僧問雲門不起一念還有過也無門云須彌山又作麼生師云蘇武持漢節而歸僧禮拜師乃舉鄭十三娘隨一尼上溈山山云師姑在什麼處住尼云南臺江邊住山便喝出却云背後老婆子向什麼處住十三娘叉手近前而立溈山再問十三娘云早箇呈似了也山云去二人至法堂尼云十三娘尋常道我會禪口如利劍今日被大師問總無一言可答十三娘云苦哉苦哉作者般眼目也道我行脚爾須脫下裙衫與十三娘著拈云古人道肯重不得全尚被人檢點何況未忘已見念他初地菩薩不欲徵之佛涅槃上堂僧問將此身心奉塵剎是則名為報佛恩師云只爾一箇是五逆兒孫僧云世尊臨入涅槃以手摩胸普告大眾汝等善觀吾紫磨金色之身今日即有明日即無瞻仰取足母貽後悔此意如何師云臨崖看滸眼特地一場愁僧云如是人天大眾悉皆垂淚惟有波旬踊躍歡喜又作麼生師云甜瓜徹蒂甜苦瓠連根苦僧云且道波旬是誰弟子師云是佛弟子僧云既是佛弟子因甚麼却踊躍歡喜師云三臺須是大家催僧云今日忽有箇漢出來助哀又作麼生師云非吾眷屬僧禮拜師乃云葛藤椿子既倒且喜天下太平此是末世比丘佛忌禪語輕輕薄薄以我慢為宗還知大覺世尊金棺未舉已前事麼卓主丈上堂舉僧問法眼云慧超咨和尚如何是佛法眼云汝是慧超雪竇和尚頌云江國春風吹不起鷓鴣啼在深花裏三級浪高魚化龍癡人猶戽夜塘水拈云法眼其實啟迪者僧猶有說不盡底法有問徑山如何是佛只向他道爾將篰籃擔水繞須彌山千百匝自謂無一滴子狼藉猶未向汝道在何故佛之一字豈可濫觴上堂末世眾生希望成道毋令求悟惟益多聞增長我見心憤憤口悱悱品藻當代凌鑠先德欲得把茅蓋頭如水火之急擬要出來宣發平時妙蘊啟迪後昆殊不知有明眼者存焉虛堂耄矣無力與之明辯但如司馬稱好而已何也有勢儘教從地起更高無柰有天何聖制夜參僧問衲僧三月安居九旬禁足明甚麼邊事師云古祠無土偶異域有幽人僧云若如是則一夏無虛棄之功師云藏身露影僧云國師侍者處索犀牛扇子意旨如何師云因風吹火僧云侍者云扇子已破了也國師云扇子既破還我犀牛兒來又作麼生師云老倒無端入荒草僧云投子道不辭將出只恐頭角不全此意如何師云子期去後無消息僧云雪竇云我要不全底頭角師云終出他影子不得僧云謝師答話師云無人處斫額望汝師乃云今夏聚集四方衲子據菩薩乘修寂滅行九十日內孜孜矻矻不敢妄有走作一日忽見鐵船在水上浮又不可謂之怪力亂神當自體怗之若體怗得去不孤先聖所立期限末後收功苟或未然咄終不一向與人解註復舉欽山同巖頭雪峯行脚會茶次欽山云若不解轉身通氣不得喫茶巖頭云若恁麼我斷不得茶喫雪峯云某甲亦然拈云親師擇友之難古之今之欽山方致薄禮便有人動他座子徑山則不然但有來者便請高挂鉢囊飽喫了常住茶飯一任看山看水恁麼過切不得漏泄何故卓主丈恐百鳥獻花無路次日上堂百丈清規千古洪範藏之則虛空絕跡用之則綱令森嚴徑山雖則義氣薄雲爭柰未有僧堂施設且今夏聖制如何講明卓主丈云下座普同作禮不到諸寮拜白謝秉拂夏齋上堂僧問記得僧問雲門如何是諸佛出身處門云東山水上行此意如何師云舌頭不出口僧云圜悟云若是天寧則不然如何是諸佛出身處只向他道薰風自南來殿閣生微涼又作麼生師云也不較多僧云大慧聞得便悟去又作麼生師云𢬵箇渾身入地獄僧云今日忽有人問和尚如何是諸佛出身處未審如何答他師云三叉路口少人知僧禮拜云謝師答話師云椎空聽響師乃云財法二施等無差別因甚北路山高南路山低會得一句子如沾甘露毛骨頓清投得一箸子如飲醍醐群心飽德徑山傍若無人二俱不受何故卓主丈寒犢晚歸桑柘塢短籬無主自開花上堂舉無盡張丞相與玉泉布裩皓和尚夜話無盡云洞山初老也甚奇怪道五臺山頂雲蒸飯佛殿堦前狗尿天要明法身皓云也有甚奇特它只頌得法身邊事不頌得法身向上事無盡操蜀音云如何是法身向上事皓急呼紙未至就金漆卓上大書云一夜雨霶澎打倒葡萄棚知事普請行者人力拄底拄撑底撑撑撑拄拄到天明依舊可憐生擲筆大笑無盡為之入石師拈云盡謂二大老縱無礙辯明殺活機殊不知慧劍相持各有優劣中夏上堂事到極處則難說理到極處則難明事到極處則難說河目海口恣意瀾翻理到極處則難明雲烝月暈水瘦山肥作麼得二境相需去忽有箇衲僧出來道直饒理事雙泯也是藥病相治山僧道爾是草烏頭半夏子待他擬議拈主丈便打千僧堂上梁上堂僧問記得世尊因地布髮掩泥獻花於然燈佛此意如何師云焦塼打著連底凍僧云如是然燈佛指布髮處云此方宜建一剎又作麼生師云事因叮囑起僧云會中有賢于長者持標插於指處云建梵剎已竟此意如何師云神駿不勞鞭影僧云秪如和尚崇建千僧堂還與賢于相去多少師云高出他一頭地僧云恁麼則諸天散花贊歎有分師云歸依佛法僧僧禮拜師云吽吽師乃云神功遜宅大覺開基六百年興廢異常一萬指栖身屋老從頭改作特地新條乘時操鐵石之心談笑際風雲之會六龍起舞五鳳爭高不須立石紀功秪此見聞不昧忽有箇出格道流出來道虛堂老子是則是以幻修幻有何妙理遽然成此器業山僧只向他道自從咸淳戊辰之秋鳩工至己巳六月一十日落成上堂舉世尊因黑氏梵志擎合歡梧桐花獻世尊云放下著梵志放下左手梧桐花世尊又云放下著梵志放下右手梧桐花世尊復云放下著梵志云我今兩手盡空未審放下箇什麼世尊云爾放下外六塵內六根中六識是爾免生死處梵志當下悟無生法忍師拈云世尊畫蛇添足當時待他道我今兩手盡空未審放下箇什麼祇向伊道爾放不下擔將去若下得者一轉語東土初僧不如西天外道解夏夜參僧出眾云今夜小參不問話師云甕裏何曾走却鼈僧問九旬禁足魚投網三月安居鳥入籠生殺盡時蠶作繭如何透得者三重此意如何師云一槌擊作百雜碎僧云若恁麼性燥衲僧無出和尚師云適之主丈子不在手僧云如何是九旬禁足魚投網師云新婦騎驢阿家牽僧云如何是三月安居鳥入籠師云向來披岳頂今已遍神州僧云如何是生殺盡時蠶作繭師云語是心苗僧云如何是透得者三重師云魚眼裏針線僧云記得洞山和尚示眾云秋初夏末兄弟家東去西去直須向萬里無寸草處去此意如何師云鷺鷥股裏多割肉僧云後來有僧舉似瀏陽菴主菴主云何不道出門便是草又作麼生師云秤尾星邊較重輕僧云洞山聞得乃云大唐國裏能有幾人為復是肯他不肯他師云買帽相頭僧云只如新建千僧堂已自畢工兄弟家還有東去西去底麼師云臨時包裹僧禮拜師云須是如此始得師乃云入夏以來並無做工夫底時節每日只知登千僧閣守被位上大覺寮看飛雲波波挈挈云過了九旬雖然如是直饒七佛出來也覓他起處不得時臨自恣繩頭子越自把得緊何故蓋他是明眼衲僧終不肯小小結果看復舉黃檗在南泉會中為首眾一日捧鉢向南泉位中坐南泉入堂問長老甚麼年中行道檗云威音王已前泉云猶是王老師兒孫下去檗於第二位坐雪竇拈云可惜王老師只見錐頭利我當時若作南泉待伊道威音王已前便於第二位坐使黃檗一生起不得師拈云明覺一代龍門針劄古今凌跨前作是則是順水張帆若恁麼其師法何在次日上堂追大鵬於藕絲竅中納須彌於蟭螟眼裡此是衲僧家九十日內游戲法門今朝解開布袋且收功一句作麼生卓主丈玉宇澄肅巖壑生秋謝維那知客浴主侍者上堂一槌未舉驚群聽綱令清嚴三緘纔啟驗來賓頂門眼活只如不洗垢不洗塵畢竟洗箇甚麼卓主丈耽源侍國師之久必能知之朝廷祈雨上堂問答罷師云神本不靈敬而禱之則靈敬而禱之既靈則便能摶虛空於掌上驅旱魃於天隅布雲霧於四郊注甘霖於九野漁歌煙浦咸稱富足之年樵唱雲村共樂昇平之化然雖如是且君臣慶會一句作麼生卓主丈明明生下穆穆當中朝廷明禋大禮祈晴上堂問答不錄師云天地之大以孝為本聖人立教以禮為先以孝為本則感天地動鬼神以禮為先則享上帝敬祖宗以致斡旋造化密運樞機月滿長空雲收嶽面此猶是轉句作麼生是奇特一句卓主丈明禋大禮杲日麗天中秋無月上堂僧問長沙與仰山翫月次仰山云人人盡有者箇為甚用不得此意如何師云輪機是算人之本僧云長沙云恰是債爾用看又作麼生師云無文印子胡亂搭僧云仰山云爾作麼生用被長沙一脚蹈倒起來云師叔直下似箇大蟲還端的也無師云未是性燥漢僧禮拜師云短處求長乃云金色世界人見月必喜為它坐在淨潔地上始終脫不得洞山云折合還歸炭裏坐蓋曹洞宗旨以炭謂之正位會得方檢點得馬大師不然一併轄向炭庫裏坐上堂靜之極不知動則虛動之極不知靜則應動靜一律妙乎中道衲僧家得此三昧攪長河為酥酪變大地作黃金未為分外不然卓主丈匹粟斯喫箇青橄欖開爐并翻蓋佛殿上堂僧問德山入門便拆却和尚入門重建一新此意如何師云汝纔入門先穿却汝鼻孔僧云恁麼則各立門風去也師云低聲低聲牆壁有耳僧云此事且止記得趙州示眾云我三十年前在火爐頭說箇無賓主話此意如何師云投以五十犗舉臂釣滄海僧云如何是賓主話師云鈍鳥籬邊毅不去僧云可謂冷暖箇中看火色祖師心印為親傳師云果然跳不出僧云趙州道無賓主話至今無人舉著又作麼生師云孫臏放癡僧云今日徑山開爐還許學人議論也無師云斬釘截鐵未是作家乃云有雪有霜有寒有燠四時遷謝變化不同山僧今年八十五骨冷如氷纔聞燠字舉手而謝之何故免得老來挑灰弄火師入淨慈陞座問答罷忽天使踵門傳奉聖旨問趙州因甚八十行脚虛堂因甚八十住山師乃就舉趙州行脚一日到臨濟方濯足間臨濟問如何是祖師西來意州云恰值老僧洗脚濟近前作聽勢州云會則便會咂噉作麼濟歸方丈閉却門州云老僧八十行脚今日却被者驢子撲輒成一頌天使楊都知繳奏龍顏大悅特賜米五百碩絹一百縑開堂安眾續以糧食闕典僧堂弊漏敷奏伏蒙聖恩撥賜水田歲收租三十餘石並免官稅仍頒降楮券一十萬貫重蓋僧堂頌云趙州八十方行脚虛堂八十再住山別有一機恢佛祖九重城裏動龍顏如意來尸釋梵宮雨花狼藉濕春風自慚老矣無靈骨日在深雲聽講鐘古道兼禪到躬行得幾年乾坤資定力心月鑑前緣一靜人難學三生話未圓老來重有約不在北山邊冷氷氷地洞陽春橐籥乾坤萬物新拋下葛藤提不起不知纏縛幾多人慕膻高舉興何窮秋在黃蘆葉裏風已事未明如蹈火白雲深處見巖翁湖邊問路入深雲十載心香一炷焚不見隱之真隱處曉風凌露葉初聞彔曲輪囷兒似癡春風花鳥自忘機年來老大渾無用一任叢林鼓是非勃窣家風一任真述朱終是不成文何如竹榻吟清夜月到花梢有幾分山空木落岸雲輕吹面霜風有幾程明月脩江歸夢急入門先祝老人星金風露浥菊花秋𣏌棘當途何處游衡岳康廬相撞著恐伊未是汝同流逃空劫外已蒼然翫水觀山得幾年聞說聽經曾肯首老來無力補青天遇緣觸境總茫然地闊天寬著那邊一點既明超物表不知將底鑑偏圓妙心明潔契如如操履分明女丈夫龐老家風殊不二摝籬高價許誰沽入眼荒蓁古殿秋歲華遷謝沒人修夜深靜聽風甌語似罵檀那不點頭翠螺簇簇繞湖濱寒影清磨古鑑塵休問岡頭望夫石人間恐有斷腸人草木傳真筆力高戴嵩牛在一秋毫此行莫擬天台去忍作孤僧過石橋鍊行修身結佛冤未曾說著齒先寒老來不願西方去樂得閻浮眼界寬惠性何如見性通要教靈驗顯吾宗乘時颺下墜腰石笑捧衣盂繼祖風咸淳元年三月十一日恭奉聖旨宣入大內普說先於几筵殿遷理宗皇帝靈輿入正殿拈香語錄師不許刊行安孝垂慈契宿熏鸞輿宮殿出金門乾坤日月無光彩草木咸霑舊日恩恭惟烈文仁武安孝皇帝龍鳳之姿天日之表堯仁舜德濟世澤民垂衣端拱四十一年顯道繼明一十三葉時康物阜天清地寧十方國土果圓一徑西天路活千花捧足百寶嚴身空中仙樂來迎大地六種震動今也次第攀違嚴駕奉重春行一句無私如何話會深炷紫檀樓閣現百千諸佛共遨遊每月念佛之圖戒禪師所編自初一定光佛為首三十日至釋迦世尊終而復始猶若貫花新新不住念念不停口誦心思光明發現為人天福此念佛精誠之感驗也然而當月小之日黃面老子無所念處若趲在初一日則定光佛又無念處以此究竟得去無上法王於當念中巍然不動現瑞呈祥使定光不前釋迦不後二六時中拋三作兩喚去呼來普應大千統攝法界了無妨礙一任流通真所謂功成行滿者哉凜凜聲華出禁闈行藏多是合天機圓明定力人皆有妙得心傳世所稀都省節使太尉董公氣吞佛祖眼蓋乾坤赤心奉上則氣烈嚴霜綱紀禁庭則風行草偃隨珠絕纇趙璧無瑕人間萬事只如許大笑一聲天地空今也溪山雲塢處處逢迎水鳥樹林互相顯發只如轉位就功出門一句作麼生拊棺云高空有月千門照大道無人獨自行劫火曾烹鐵面皮從來不放價頭低有時雲外露消息巇嶮門風到者迷某人一生擔板咬薑呷醋佛眼難窺兩處住山時止時行聖凡莫辯靖退全收晚節信緣來應古擣拍板未拈大星先殞今則舍利流溢剖玉斯函雖然未覩音容爭柰面目猶在還見麼提起骨云窣堵波中收不得無陰陽地起雲雷餓狗縴𦃇古調新年來奏入胡笳曲韻出淩霄最上層聽者和者俱不足天風吹散落西湖南宕茭蘆春水綠夜深相對共誰語無位次中陪列祖閩山青浙水碧去住悠悠忘影跡急從秋覲整禪衣不知天地誰相識有相識無準的南山爐鞴正炎爾看是甚火色進而趨拱而立五千餘卷詮註不及沐浴更衣信意行道人瀟灑無包笠火不燥水不濕鐵壁銀山從者裏入一呼便領終不孤他國師再喚不回秖為貪程太速春雲乍歛宿雨初收火焰裏轉得身來鉢袋子付囑有在清淨本然臭煙熢㶿抹過兩重關放出遼天鶻然侍者將謂吾孤負汝汝元來孤負吾偷眼涅槃臺上望果然做得死工夫鰐鄉枯瘠人悟得傳心訣無根樹子一植便活不知寒影落誰邊但覺腥風起天末植禪者休甄別當爐不避熱鐵行不德規不圓死則活病則痊寸心多在藥爐邊誰委悉實難言無明火裏雪佛祖冤以靜照心日中逃影以空觀妙大夢方省萬里岷峨飛片雲何如月到千峯頂靜副寺孤逈逈火後莖茆點著便領背法堂著草鞋去衲僧義斷情忘觀方知彼去去彼不至方轉入南山爐鞴不守自己靈光數莖枯骨撑天地一葉扁舟載大唐惟此一事實餘二即非真洞然明白猶落法塵自己禪只參半夏行脚眼帶來幾春且向寒爐敲石火不須茗椀驗來賓背得四大部經到頭不識如是虛己扣南屏跨門先領旨火聚刀山當等閑去來不在秋風裡正念現前七顛八倒竪起拳頭賓主分驗人眼活如鷹鷂鬧時禪淨非照凌霄峯頂看雲人天寒不入者爐竉得之豈在衣盂賽過南能北秀胸襟空洞無物導人如出諸己正如邪活如死一箇無羈藞苴翁莫教觸著無明起夜來好風吹折門前一枝松自南自北自西自東破頭山下不雷同枝枯葉隕臘盡歲窮磨洗雪霜禁得冷者回方覺煖烘烘戴星耕耨何如叉手插鍬破曉燒畬勝似栽田博飯近制急抽單子可是本色道流更若喚不回頭火焰為汝說法出水未出水衲僧未舉先知有子必有房動著礙人牙齒休論半池霜倒且看綠影浮波如今移向火中栽劫外香風來未已來未已擲下火把云休要葛藤黃梅不墜腰間石鄮嶺惟栽帶雨松四十餘年今有驗長長短短用無窮祖衣未得入手萬緣先以頓空無柄钁頭何處著一時分付丙丁童如石含玉非精鑑焉能識其真道在己躬苟外求難以適其妙鑑之弗精則隱微求之不敏則溟涬要明體道之源非朝夕而可求之者也故我竺土老師守志不堅棄萬乘尊榮受六年饑凍於臘月八夜忽覩明星不離草座入不思議之境說一大藏葛藤籠絡天地日月包括陰陽造化致於有情無情總出他影子不得三賢十聖無不傾心外道天魔悉皆拱手可以報君親厚風俗鎮浮去偽潛利陰益者多矣末後却道始從鹿野苑終至跋提河於是二中間未甞譚一字可殺漏逗從茲關鑰不嚴便見殊方異域赤縣神州海藏金文無處不有豈止乎破一微塵而出此經卷而已哉高麗淑法師者竺土老師之眷屬也宿熏既深航海而來遠致一身願滿十藏綿歷風霜其志愈篤遍尋知識求所未聞儻能未展經絛入此阿字法門則五千餘卷總是切脚且道切箇什麼字㘞驀然眼皮綻不得忘却老僧宋景定癸亥秋八月虛堂叟書于四明雪竇西菴雪蓬明老相從有日自育王過東山客櫩之下溫然如春此老之力也在南屏居第一座忽澱湖有公選之寵二年復勝集于雙徑仍歸第一座群心歡如今領朝命遐赴禾興光孝臨岐聊攄數語以當祖行卓錐無地空餘雙眼蓋乾坤鐵笛橫吹有氣不吞雲夢澤煙波渺渺蘭棹依依雪蘆霜葦冷相宜幾度揭開閑對月鴛湖深處不必垂絲長水江頭錦鱗自得臨岐句子如何分付風飄飄兮吹衣水泠泠兮聲詩咸淳戊辰秋九月虛堂老僧書于不動軒是年八十四宋有名衲自號蘭溪一笻高出於岷峨萬里南詢於吳越陽山領旨到頭不識無明擡脚千鈞肯踐松源家法乘桴于海大行日本國中淵默雷聲三董半千雄席積之歲月遂成簡編忍禪久侍雪庭遠訪四明鋟梓言不及處務要正脈流通用無盡時切忌望林止渴大慧下尊宿尚多足陌虎丘下子孫尚多省數足陌使之有限省數用之無窮罵天翁三傳而之霜林萬木正當凋落欝然興起此蓋擅省數而得之善觀是錄者可以陞其堂而未可入其室老不死心未灰觸著惡發青天怒雷引得虎頭燕頷競起叢林禍胎點著便領何其俊哉容易肯人難與共語竹篦頭惜之如金禪床角委之如土淨覃知藏善知機電光影裏分賓主天地不仁出此妖怪有偷營劫寨之機無喜捨慈悲之戒正脈將沈法門凋瘵如何嗣續松源派大奸難後越精神罵人嘴毒如蜂蠆不期而會不約而同晴光爍爍和氣融融際遇兩朝聖主中興徽廟禪叢良田天錫平如砥坐對靈苗歲歲豐等是垂慈初無門戶璞玉既分兮可觀梵儀頓舉兮難覩凌霄峯頂看雲人普化堂中第一祖紹既明白語不失宗手頭簸弄金圈栗蓬大唐國裡無人會又却乘流過海東怒氣噀人殊不可犯雖有蓋膽毛且無驗人眼是亦剗非亦剗咬定牙關一生擔板初而欣久而厭明月夜光多逢按劍但信得及自有靈驗無則都寺玉几寫予夢影自散席後言音不相接者十二年今上徑山請贊筆老墨澁勉而書之敬而遠親而疎明鑑靈腑善定銷銖凌霄高而眾峯拱海嶠聳而蟾影孤子歸就父吾不識渠霜嚴氣烈山空月明涵養有得剗削不平拈起則佛祖不識放下也草木爭榮捱到凌霄八十四誰知名重九重城咄後錄終八十五年佛祖不識掉臂便行太虛絕跡
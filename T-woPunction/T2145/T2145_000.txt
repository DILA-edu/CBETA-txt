集三藏緣記第一十誦律五百羅漢出三藏記第二菩薩處胎經出八藏記第三胡漢譯經文字音義同異記第四前後出經異記第五佛於俱夷那竭國薩羅雙樹間般涅槃臥床北首天地震動師子等百獸悉大哮吼諸天人號咷山林樹木皆悉摧裂天女人女無量百千喐咿交涕不能自勝諸三學人僉然不樂諸無學人但念諸法一切無常唯阿難親愛未除未離欲故心沒憂海不能自出爾時阿泥盧豆語阿難汝守佛法藏不應如凡人自沒憂海一切有為是無常相又佛委付汝法汝今愁悶失所受事汝當問佛佛涅槃後我曹云何行道誰當作師惡口車匿云何共住佛經初首作何等語如是種種未來之事汝當應問阿難聞是事悶心小醒得念道力於佛臥床邊以此事問佛佛告阿難若我現在若我滅後自依止法不餘依止云何比丘自依止法不餘依止內觀身常念一心智慧現前勤修精進除世間貪憂外身內外身亦如是觀觀內受心法念處亦復如是是名自依止法不依止餘從今解脫戒經即是大師如戒經所說身業口業應如是行車匿比丘如梵法治若心軟伏者應教那陀迦旃延經即可得道我三阿僧祇劫所集法寶藏是初應作是說如是我聞一時佛在某方某國土某處樹林何以故過去未來諸佛經初亦稱是語現在諸佛臨涅槃時亦教稱如是語我今涅槃後經初亦稱如是我聞之語佛既滅度諸大羅漢各各隨意於諸山林流泉谿谷處處捨身而般涅槃或有飛騰虛空鴈行而去現種種神變令眾人得信心清淨而般涅槃爾時六欲諸天乃至遍淨色界諸天見是事已各心念言佛日既沒禪定解脫弟子光明亦復滅度是諸眾生種種煩惱婬怒癡病是法藥師今疾滅度誰當治者無量智慧大海之中所生弟子諸妙蓮花今復乾枯法樹摧折法雲散滅大智象王既已逝矣象子亦隨法商人已去從誰求法寶各共集會來詣大迦葉作禮已說偈讚嘆嘆已白言大德仁者知不法船欲破法城欲頹法海欲竭法幢欲倒法燈欲滅行道漸少惡力轉盛當以大慈建立佛法爾時迦葉心大如海澄靜不動良久而答汝等所說實如所言世間不久無智盲冥於是大迦葉默然受請諸天禮已忽然不現各自還去爾時迦葉思惟云何使是三阿僧祇劫難得佛法久住於世思惟已我知是法可得久住於世應當集修妬路阿毘曇毘尼作三法藏如是佛法可得久住未來世人可得受行所以者何佛世世勤苦慈愍眾生學得是法為人演說我曹亦應承用佛教宣揚開化迦葉作是語已住須彌山頂撾銅楗槌說此偈言諸佛弟子若念於佛當報佛恩莫入涅槃是楗槌音傳大迦葉教遍至三千大千世界皆悉聞知諸有弟子得神力者皆來集會大迦葉所爾時迦葉告諸會者佛法欲滅佛從三阿僧祇劫種種苦行慈愍眾生學得是法佛涅槃已諸弟子中知法持法者及誦法者皆亦隨般涅槃法今欲滅未來眾生甚可憐愍失智慧眼愚癡盲冥佛大慈悲愍傷眾生我曹應當承順佛教須待結集三藏竟已隨意滅度諸來眾會皆受教住時大迦葉選取千人除其阿難皆阿羅漢得六神通具三明智諸禪三昧自在出入逆順超越誦讀三藏知內外經書諸外道家十八種大經亦善讀知皆能論議降伏異學昔頻婆娑羅王得道八萬四千官屬亦各得道是時王教勅宮中常飯食供養千人阿闍貰王不斷是法時大迦葉思惟言若我等常乞食者當有外道強來難問廢闕法事今王舍城常設飯食供養千人是中可住結集法藏以是故選取千人不得多取是時大迦葉與千人俱到王舍城耆闍崛山中告阿闍貰王給我等食日日送來今我結集法藏不得他行是中夏安居初十五日說戒時大迦葉即入禪定以天眼觀視今是眾中誰有煩惱應逐出者唯有阿難一人不盡大迦葉從定起已即於眾中手牽阿難出言今清淨眾結集法藏汝結未盡不得住此時阿難慚恥悲泣而自念言我二十五年隨侍世尊供給左右初未曾得如是苦惱佛實大德慈悲念忍念已白言我能有力久可得道但諸佛法阿羅漢者不得供給左右使令以是義故留殘結不盡斷耳又言汝更有罪佛意不欲聽女人出家汝慇懃勸請佛聽為道以是故佛之正法五百歲而衰微是汝之罪阿難言我憐愍瞿曇彌又三世諸佛法皆有四眾我世尊云何獨無又言佛欲涅槃近俱夷城佛時脊痛四疊漚多羅僧敷臥語汝言我須水不供給是汝之罪阿難言是時五百乘車截流而渡令水渾濁是故不取又言政使水濁佛有大神力能令大海濁水清淨汝何以不與又言佛問汝若有人四神足好修可住世一劫若減一劫佛四神足好修第一欲住世一劫若減一劫汝默然不答如是至三汝亦默然汝若答佛神足好修應住世一劫若減一劫正由汝故令世尊早入涅槃是汝之罪阿難言魔蔽我心是故無言非我惡心而不答佛迦葉又言汝與佛疊僧伽梨以足蹈上是汝之罪阿難言爾時大風卒起無人助我風吹來墮我脚下非不恭敬故蹈佛衣又言佛陰藏相涅槃後以示女人是何可恥是汝之罪阿難言我爾時思若諸女人見佛陰藏相者便自羞恥女人之形願求男子之身修行佛相種福德業故我示之不為無恥故破戒也大迦葉言汝有六罪應僧中悔過阿難言諾謹隨大迦葉及僧教是時阿難長跪合掌偏袒右肩即脫革屣六罪懺懺竟大迦葉復於僧中手牽阿難出語阿難言斷汝漏盡然後來入殘結未盡汝勿來也如是語竟便自閉門爾時諸阿羅漢議言誰能結集法藏者阿泥盧豆言舍利弗是為第二佛有好弟子名憍梵波提柔軟和雅常處閑居善知法藏今在天上尸利沙樹園中可遣使請來大迦葉語下座汝次應僧使到天上尸利沙樹園中憍梵波提住處到已語憍梵波提大迦葉諸漏盡阿羅漢皆會閻浮提僧有大法事汝可速來是比丘歡喜敬諾受僧勅命頭面禮僧右遶三匝如金翅鳥騰空而往到已禮足言大迦葉有語今僧有大法事可疾速來觀眾寶聚是時憍梵波提心疑語是比丘言僧將無鬪諍事喚我耶無有破僧者不佛日不滅度耶是比丘言實如所言大師世尊已滅度憍梵波提言佛滅度太疾世間眼滅隨佛轉法輪大將我和尚舍利弗今在何所答曰先入涅槃憍梵波提言大師法將各自別離當可奈何摩訶目揵連今在何所答言亦已滅度憍梵波提言佛法欲散大人過去眾生可愍長老阿難今何所作答曰阿難比丘憂愁啼哭不能自喻憍梵波提言阿難懊惱由有愛結別離生苦羅睺羅復云何答言得阿羅漢故無憂無愁但念諸法無常之相憍梵波提言難斷之愛已能斷故又言我失大師世尊於是中住亦何所為我和尚大師復已滅度我今不能下閻浮提今即於此而般涅槃說此語已即入禪定涌在虛空身放光明種種神變自身出火而燒於身身中出水四道流下至大迦葉所水中有聲說此偈言憍梵波提稽首禮妙眾第一大德僧聞佛滅度我隨去如大象去象子隨下座比丘持衣鉢還僧是時中間阿難思惟求盡殘結其坐禪經行慇懃求道是阿難智多定少不即得道定智等者乃可速得後夜欲過疲極偃息却臥就枕頭未至枕廓然得悟如電光出闇者見道阿難如是入金剛定破一切諸煩惱山得三明六通具八解脫作大力阿羅漢即夜到僧堂門撓門而喚大迦葉問言撓門者誰答言我是阿難又問汝何以來答言我於今夜得盡諸漏又言不與汝開門汝從門鑰孔來阿難言爾即以神力從非門而入禮拜僧足懺悔大迦葉言莫復見責大迦葉手摩其頂我故為汝使得道故汝無嫌恨我亦如是以汝自證譬如手畫虛空無所染著阿羅漢心亦復如是復汝本座是時僧中復共議言憍梵波提已取滅度更有誰能結集法藏阿泥盧豆言是長老阿難於佛弟子常侍近佛聞經能持佛常嘆譽唯是阿難結集法藏是時大迦葉摩阿難頭言佛囑累汝令持法藏汝應報佛恩佛在何處最初說法佛諸大弟子能守護法藏者皆已滅度唯汝一人在今應隨佛心憐愍眾生結集法藏是時阿難敬禮僧已坐師子座時大迦葉說此偈言佛聖師子王阿難是佛子師子座處坐觀眾無有佛如是大德眾無佛失威神如空無月時有宿而不嚴汝大智人說汝佛子當演何處佛初說今汝當布現是時長老阿難一心合手向佛涅槃方作如是說佛初說法時爾時我不見如是展轉聞佛在波羅㮈佛為五比丘初開甘露門說四真諦法苦集滅道諦阿若憍陳如最初得見道八萬諸天眾皆亦入道跡是千阿羅漢聞是語已上昇虛空高七多羅樹皆言無常力大如我等眼見佛說法今乃言我聞便說偈言我見佛身相猶如紫金山妙相眾德滅唯有名獨存長老阿泥盧豆說此偈言咄世間無常如水月芭蕉功德滿三界無常風所壞爾時大迦葉復說偈言無常力甚大愚智貧富貴得道及未得一切無能免非巧言妙寶非欺誑力諍如火燒萬物無常相法爾大迦葉語阿難從轉法輪經至大般涅槃集作四阿含增一阿含中阿含長阿含相應阿含是名修妬路法藏諸阿羅漢更問誰能明了集毘尼藏皆言長老優波離於五百阿羅漢中持律第一我等今請即請言起就師子座問佛在何處說初毘尼結戒優波離即受僧命坐師子座如是我聞一時佛在毘舍離爾時須隣那迦蘭陀長者子初作婬欲以是因緣故結初大罪二百五十戒義作三部七法八法比丘尼毘尼增一優波離問雜部善部如是等八十部作毘尼藏諸阿羅漢復共思惟請阿難結集阿毘曇藏即請言起就師子座佛在何處初說阿毘曇阿難受僧命說如是我聞一時佛在舍婆提城爾時佛告諸比丘諸有五怖五罪五怨不滅是因緣故此生中身心受無量苦復後世墮惡道中諸有無此五怖五罪五怨是因緣故於今生種種身心受樂後世生天上樂何等五怖應遠一者殺生二者盜三者邪婬四者妄語五者飲酒如是等名阿毘曇藏三法藏集竟諸天人鬼神諸龍王等種種供養天花香幡蓋衣服供養法故於是說偈憐愍世界故集結三法藏十力一切智說智光明燈略說三藏竟又十誦律序云迦葉言我先從波婆城向拘尸城道中聞佛涅槃有愚癡比丘言我今得自在所欲便作不欲便止又有比丘非法說法法說非法以此因緣應集法藏即羯磨五百羅漢唯阿難在學地共住王舍城安居先令優波離出律藏一一事竟即問阿若憍陳如次問長老均陀及十力迦葉等五百羅漢乃至最下阿難言如優波離所說不皆答我亦如是聞是事是法爾時迦葉僧中唱言大德僧聽初事集竟是法是佛教無有比丘言非法非佛教僧忍默然故是事如是持乃至集律藏一切竟後方命阿難出修多羅藏及阿毘曇藏阿難方云如是我聞一時五百羅漢皆下地胡跪涕零而言我從佛所面聞見法而已言我聞迦葉語阿難從今三藏初皆稱如是我聞故復兩存菩薩處胎經云迦葉告阿難言佛所說法一言一字汝勿使有缺漏菩薩藏者集著一處聲聞藏者亦集著一處戒律藏者亦著一處爾時阿難最初出經胎化藏為第一中陰藏第二摩訶衍方等藏第三戒律藏第四十住菩薩藏第五雜藏第六金剛藏第七佛藏第八是為釋迦文佛經法具足矣夫神理無聲因言辭以寫意言辭無跡緣文字以圖音故字為言蹄言為理筌音義合符不可偏失是以文字應用彌綸宇宙雖跡繫翰墨而理契乎神昔造書之主凡有三人長名曰梵其書右行次曰佉樓其書左行少者蒼頡其書下行梵及佉樓居于天竺黃史蒼頡在於中夏梵佉取法於淨天蒼頡因華於鳥跡文畫誠異傳理則同矣仰尋先覺所說有六十四書鹿輪轉眼筆制區分龍鬼八部字體殊式唯梵及佉樓為世勝文故天竺諸國謂之天書西方寫經雖同祖梵文然三十六國往往有異譬諸中土猶篆籀之變體乎案蒼頡古文沿世代變古移為籀籀遷至篆篆改成隷其轉易多矣至於傍生八體則有仙龍雲芝二十四書則有揩奠鍼殳名實雖繁為用蓋尠然原本定義則體備於六文適時為敏則莫要於隷法東西之書源亦可得而略究也至於胡音為語單複無恒或一字以攝眾理或數言而成一義尋大涅槃經列字五十總釋眾義十有四音名為字本觀其發語裁音宛轉相資或舌根脣末以長短為異且胡字一音不得成語必餘言足句然後義成譯人傳意豈不艱哉又梵書製文有半字滿字所以名半字者義未具足故字體半偏猶漢文月字虧其傍也所以名滿字者理既究竟故字體圓滿猶漢文日字盈其形也故半字惡義以譬煩惱滿字善義以譬常住又半字為體如漢文言字滿字為體如漢文諸字以者配言方成諸字諸字兩合即滿之例也言字單立即半之類也半字雖單為字根本緣有半字得成滿字譬凡夫始於無明得成常住故因字製義以譬涅槃梵文義奧皆此類也是以宣領梵文寄在明譯譯者釋也交釋兩國言謬則理乖矣自前漢之末經法始通譯音胥訛未能明練故浮屠桑門言謬漢史音字猶然況於義乎案中夏彛典誦詩執禮師資相授猶有訛亂詩云有菟斯首斯當作鮮齊語音訛遂變詩文此桑門之例也禮記云孔子蚤作蚤當作早而字同蚤𧌡此古字同文即浮屠之例也中國舊經而有斯蚤之異華戎遠譯何怪於屠桑哉若夫度字傳義則置言由筆所以新舊眾經大同小異天竺語稱維摩詰舊譯解云無垢稱關中譯云淨名淨即無垢名即是稱此言殊而義均也舊經稱眾祐新經云世尊此立義之異旨也舊經云乾沓和新經云乾闥婆此國音之不同也略舉三條餘可類推矣是以義之得失由乎譯人辭之質文繫於執筆或善胡義而不了漢旨或明漢文而不曉胡意雖有偏解終隔圓通若胡漢兩明意義四暢然後宣述經奧於是乎正前古譯人莫能曲練所以舊經文意致有阻礙豈經礙哉譯之失耳昔安息世高聰哲不群所出眾經質文允正安玄嚴調既亹亹以條理支越竺蘭亦彬彬以雅暢凡斯數賢並見美前代及護公專精兼習華戎譯文傳經不𮘧于舊逮乎羅什法師俊神金照秦僧融肇慧機水鏡故能表發揮翰克明經奧大乘微言於斯炳煥至曇纖之傳涅槃跋陀之出華嚴辭理辯暢明踰日月觀其為義繼軌什公矣至於雜類細經多出四含或以漢來或自晉出譯人無名莫能詳究然文過則傷艶質甚則患野野艶為弊同失經體故知明允之匠難可世遇矣祐竊尋經言異論呪術言語文字皆是佛說然則言本是一而胡漢分音義本不二則質文殊體雖傳譯得失運通隨緣而尊經妙理湛然常照矣既仰集始緣故次述末譯始緣興於西方末譯行於東國故原始要終寓之記末云舊經眾祐新經世尊舊經扶薩新經菩薩舊經各佛新經辟支佛舊經薩芸若新經薩婆若舊經溝港道新經須陀洹舊經頻來果新經斯陀含舊經不還果新經阿那含舊經無著果新經阿羅漢舊經摩納新經長者舊經濡首新經文殊舊經光世音新經觀世音舊經須扶提新經須菩提舊經舍梨子新經舍利弗舊經為五眾新經為五陰舊經十二處新經十二入舊經為持新經為性舊經背捨新經解脫舊經勝處新經除入舊經正斷新經正勤舊經覺意新經菩提舊經直行新經正道舊經乾沓和新經乾闥婆舊經除饉除饉女新經比丘比丘尼舊經怛薩阿竭阿羅訶三耶三佛新經阿耨多羅三藐三菩提新集撰出經律論錄第一新集條解異出經錄第二新集表序四部律錄第三四十二章經一卷右一部凡一卷漢孝明帝夢見金人詔遣使者張騫羽林中郎將秦景到西域始於月支國遇沙門竺摩騰譯寫此經還洛陽藏在蘭臺石室第十四間中其經今傳於世安般守意經一卷陰持入經一卷百六十品經一卷大十二門經一卷小十二門經一卷大道地經二卷人本欲生經一卷道意發行經二卷阿毘曇五法經一卷七法經一卷五法經一卷十報經二卷普法義經一卷義決律一卷漏分布經一卷四諦經一卷七處三觀經二卷九橫經一卷八正道經一卷雜經四十四篇二卷五十校計經二卷大安般經一卷思惟經一卷十二因緣經一卷五陰喻經一卷轉法輪經一卷流攝經一卷是法非法經一卷法受塵經一卷十四意經一卷本相猗致經一卷阿鋡口解一卷阿毘曇九十八結經一卷禪行法想經一卷難提迦羅越經一卷右三十四部凡四十卷漢桓帝時安息國沙門安世高所譯出其四諦口解十四意九十八結安公云似世高撰也道行經一卷右一部凡一卷漢桓帝時天竺沙門竺朔佛齎胡本至中夏到靈帝時於洛陽譯出般若道行品經十卷首楞嚴經二卷般舟般三昧經一卷伅真陀羅經二卷方等部古品曰遺日說般若經一卷光明三昧經一卷阿闍世王經二卷寶積經一卷問署經一卷胡般泥洹經一卷兜沙經一卷阿閦佛國經一卷孛本經二卷內藏百品經一卷右十三部凡二十七卷漢桓帝靈帝時月支國沙門支讖所譯出其古品以下至內藏百品凡九經安公云似支讖出也成具光明經一卷右一部凡一卷漢靈帝時支曜譯出法鏡經一卷十慧一卷右二部凡二卷漢靈帝時沙門嚴佛調都尉安玄共譯出十慧是佛調所撰中本起經二卷右一部凡二卷漢獻帝建安中康孟詳譯出法句經二卷右一部凡二卷魏文帝時天竺沙門維祇難以吳主孫權黃武三年齎胡本武昌竺將炎共支謙譯出維摩詰經二卷大般泥洹經二卷瑞應本起經二卷小阿差末經二卷慧印經一卷本業經一卷法句經二卷須賴經一卷梵摩渝經一卷私阿末經一卷微密持經一卷阿彌陀經二卷月明童子經一卷義足經二卷阿難四事經一卷差摩竭經一卷優多羅母經一卷七女經一卷八師經一卷釋摩男經一卷孛抄經一卷明度經四卷老女人經一卷齋經一卷四願經一卷悔過經一卷賢者德經一卷佛從上所行三十偈一卷了本生死經一卷惟明二十偈一卷首楞嚴經二卷龍施女經一卷法鏡經二卷鹿子經一卷十二門大方等經一卷賴吒和羅經一卷右三十六部四十八卷魏文帝時支謙以吳主孫權黃武初至孫亮建興中所譯出六度集經九卷吳品五卷右二部凡十四卷魏明帝時天竺沙門康僧會以吳主孫權孫亮世所譯出首楞嚴經二卷須賴經一卷除災患經一卷右三部凡四卷魏高貴公時白延所譯出別錄所載安公錄放光經二十卷右一部凡二十卷魏高貴公時沙門朱士行以甘露五年到于闐國寫得此經正品梵書胡本十九章到晉武帝元康初於陳留倉恒水南寺譯出光讚經十卷賢劫經七卷正法華經十卷普耀經八卷大哀經七卷度世品經六卷密迹經五卷持心經六卷修行經七卷漸備一切智經十卷生經五卷海龍王經四卷普超經四卷維摩鞊經一卷阿惟越致遮經四卷嚴淨佛土經二卷阿耨達經二卷首楞嚴經二卷無量壽經二卷寶藏經二卷寶結經二卷要集經二卷佛昇忉利天品經二卷等集眾德三昧經三卷無盡意經四卷離垢施女經一卷郁迦長者經一卷大淨法門經一卷須真天子經二卷幻士仁賢經一卷魔逆經一卷濟諸方等經一卷德光太子經一卷文殊師利淨律經一卷決總持經一卷寶女經四卷如來興顯經四卷般舟三昧經二卷首意女經一卷十二因緣經一卷月明童子經一卷五十緣身行經一卷六十二見經一卷四自侵經一卷須摩經一卷隨權女經二卷方等泥洹經二卷大善權經二卷無言童子經一卷溫室經一卷頂王經一卷聖法印經一卷移山經一卷文殊師利五體悔過經一卷持人菩薩經三卷滅十方冥經一卷無思議孩童經一卷迦葉集結經一卷彌勒成佛經一卷舍利弗目連遊諸國經一卷琉璃王經一卷奈女耆域經一卷寶施女經一卷寶罔童子經一卷順權方便經二卷五百弟子本起經一卷佛為菩薩五夢經一卷普門經一卷如幻三昧經二卷彌勒本願經一卷舍利弗悔過經一卷胞胎經一卷十地經一卷摩目揵連本經一卷太子慕魄經一卷四不可得經一卷菩薩悔過經一卷當來變經一卷乳光經一卷心明女梵志婦飯汁施經一卷大六向拜經一卷鴦掘摩經一卷菩薩十住經一卷摩調王經一卷象出經一卷照明三昧經一卷所欲致患經一卷法沒盡經一卷菩薩齋法一卷獨證自誓三昧經一卷過去佛分衛經一卷五蓋疑結失行經一卷阿差末經四卷無極寶經一卷阿述達經一卷右九十部凡二百六卷今並有其經等目菩薩經二卷閑居經一卷更出小品七卷總持經一卷超日明經二卷刪維摩鞊經一卷虎耳意經一卷無憂施經一卷五福施經一卷樓炭經五卷勇伏定經二卷嚴淨定經一卷慧明經一卷迦葉本經一卷光世音大勢至受決經一卷諸方佛名經一卷目連上淨居天經一卷普首童經一卷十方佛名一卷三品修行經一卷金益長者子經一卷眾祐經一卷觀行不移四事經一卷小法沒盡經一卷四婦喻經一卷廬夷亘經一卷諸神呪經三卷廅羅王經一卷龍施經一卷檀若經一卷馬王經一卷普義經一卷鹿母經一卷給孤獨明德經一卷龍王兄弟陀𨖫誡王經一卷勸化王經一卷百佛名一卷更出阿闍世王經二卷殖眾德本經一卷沙門果證經一卷龍施本起經一卷佛悔過經一卷三轉月明經一卷解無常經一卷胎藏經一卷離垢蓋經一卷小郁迦經一卷阿闍貰女經一卷賈客經二卷人所從來經一卷戒羅云經一卷鴈王經一卷十等藏經一卷鴈王五百鴈俱經一卷誡具經一卷決道俗經一卷猛施經一卷城喻經一卷耆闍崛山解一卷譬喻三百首經二十五卷比丘尼誡經一卷誡王經一卷三品悔過經一卷菩薩齋法一卷右六十四部凡一百一十六卷經今闕合二件凡一百五十四部合三百九卷晉武帝時沙門竺法護到西域得胡本還自太始中至懷帝永嘉二年以前所譯出祐捃摭群錄遇護公所出更得四部安錄先闕今條入錄中安公云遭亂錄散小小錯涉故知今之所獲審是護出也超日明經二卷右一部凡二卷晉武帝時沙門竺法護先譯梵文而辭義煩重優婆塞聶承遠整理文偈刪為二卷須真天子經二卷右一部二卷晉武帝世天竺菩薩沙門曇摩羅察口授出安文惠白元信筆受異維摩詰經三卷首楞嚴經二卷右二部凡五卷晉惠帝時竺叔蘭以元康元年譯出惟逮菩薩經一卷右一部凡一卷晉惠帝時沙門帛法祖譯出樓炭經六卷大方等如來藏經一卷法句本末經四卷福田經一卷右四部凡十二卷晉惠懷時沙門法炬譯出其法句喻福田二經炬與沙門法立共譯出總前出經自安世高以下至法立以上凡十七家並安公錄所載其張騫秦景竺朔佛維祇難竺將炎白延帛法祖凡七人是祐校眾錄新獲所附入自衛士度以後皆祐所新撰摩訶般若波羅蜜道行經二卷右一部凡二卷晉惠帝時衛士度略出合維摩詰經五卷合首楞嚴經八卷右二部凡十三卷晉惠帝時沙門支敏度所集其合首楞嚴傳云亦愍度所集既闕注目未詳信否大孔雀王神呪一卷孔雀王雜神呪一卷右二部二卷晉元皇帝時西域高座沙門尸梨蜜所出譬喻經十卷右一部凡十卷晉成帝時沙門康法邃抄集眾經撰此一部十誦比丘戒本一卷右一部凡一卷晉簡文帝時西域沙門曇摩持誦胡本竺佛念譯出比丘尼大戒一卷右一部凡一卷晉簡文帝時沙門釋僧純於西域拘夷國得胡本到關中令竺佛念曇摩持慧常共譯出摩訶鉢羅若波羅蜜經抄五卷右一部凡五卷晉簡文帝時天竺沙門曇摩蜱執胡大品本竺佛念譯出雜阿毘曇毘婆沙十四卷婆須蜜十卷僧伽羅剎集經三卷右三部凡二十七卷晉孝武帝時罽賓沙門僧伽跋澄以符堅時入長安跋澄口誦毘婆沙佛圖羅剎譯出又齎婆須蜜胡本竺佛念譯出四阿鋡暮抄經二卷右一部凡二卷晉孝武時西域沙門鳩摩羅佛提於鄴寺出佛提執胡本竺佛念佛護為譯僧導僧叡筆受三十七品經一卷賢劫千佛名經一卷右二部凡二卷晉孝武帝時天竺沙門竺曇無蘭在楊州謝鎮西寺撰出增一阿鋡經三十三卷中阿鋡經五十九卷右二部凡九十二卷晉孝武時兜佉勒國沙門曇摩難提以符堅時入長安難提口誦胡本竺佛念譯出出曜經十九卷菩薩瓔珞經十二卷十住斷結經十一卷菩薩處胎經五卷中陰經二卷王子法益壞目因緣經一卷右六部凡五十卷晉孝武時涼州沙門竺佛念以符堅時於關中譯出中阿鋡經六十卷阿毘曇八揵度二十卷阿毘曇心十六卷鞞婆沙阿毘曇十四卷阿毘曇心四卷三法度二卷右六部凡一百一十六卷晉孝武帝及安帝時罽賓沙門僧伽提婆所譯出新大品經二十四卷新小品經七卷新法華經七卷新賢劫經七卷華首經十卷新維摩詰經三卷新首楞嚴經二卷十住經五卷思益義經四卷持世經四卷自在王經二卷佛藏經三卷菩薩藏經三卷稱揚諸佛功德經三卷無量壽經一卷彌勒下生經一卷彌勒成佛經一卷金剛般若經一卷諸法無行經一卷菩提經一卷遺教經一卷十二因緣觀經一卷菩薩呵色欲一卷禪法要解二卷禪經三卷雜譬喻經一卷大智論百卷成實論十六卷十住論十卷中論四卷十二門論一卷百論二卷十誦律六十一卷十誦比丘戒本一卷禪法要三卷右三十五部凡二百九十四卷晉安帝時天竺沙門鳩摩羅什以偽秦姚興弘始三年至長安於大寺及逍遙園譯出長阿鋡經二十二卷曇無德律四十五卷虛空藏經一卷曇無德戒本一卷右四部凡六十九卷晉安帝時罽賓三藏法師佛馱耶舍以姚興弘始中於長安譯出舍利弗阿毘曇二十二卷右一部凡二十二卷晉安帝時外國沙門毘婆沙為姚興於長安石羊寺譯出大般涅槃經三十六卷方等大集經二十九卷方等王虛空藏經五卷方等大雲經四卷悲華經十卷金光明經四卷海龍王經四卷菩薩地持經八卷菩薩戒本一卷優婆塞戒七卷菩薩戒經八卷菩薩戒優婆戒壇文一卷右十一部凡一百四卷晉安帝時天竺沙門曇摩讖至西涼州為偽河西王大沮渠蒙遜譯出阿毘曇毘婆沙六十卷右一部凡六十卷晉安帝時涼州沙門釋道泰共西域沙門浮陀跋摩於涼州城內苑閑豫宮寺譯出初出一百卷尋值涼王大沮渠國亂亡散失經文四十卷所餘六十卷傳至京師寶梁經二卷右一部凡二卷晉安帝時沙門釋道龔出大方廣佛華嚴經五十卷觀佛三昧經八卷新無量壽經二卷禪經修行方便二卷大方等如來藏經一卷菩薩十住經一卷出生無量門持經一卷新微密持經一卷本業經一卷淨六波羅蜜經一卷文殊師利發願經一卷右十部凡六十七卷晉安帝時天竺禪師佛馱跋陀至江東及宋初於廬山及京都譯出大般泥洹六卷方等泥洹經二卷摩訶僧祇律四十卷僧祇比丘戒本一卷雜阿毘曇心十三卷雜藏經一卷綖經長阿鋡經雜阿鋡經彌沙塞律薩婆多律抄佛遊天竺記一卷右十一部定出六部凡六十三卷晉安帝時沙門釋法顯以隆安三年遊西域於中天竺師子國得胡本歸京都住道場寺就天竺禪師佛馱跋陀共譯出其長雜二阿鋡綖經彌沙塞律薩婆多律抄猶是梵文未得譯出方等檀特陀羅尼經四卷右一部凡四卷晉安帝時高昌郡沙門釋法眾所譯出普門品經一卷右一部凡一卷西域沙門祗多蜜所出傳云晉世出未詳何帝時決定毘尼經一卷右一部凡一卷眾錄並云於涼州燉煌出未審譯經人名傳云晉世出未詳何帝時新無量壽經二卷佛所行讚五卷右二部凡七卷宋孝武皇帝時沙門釋寶雲於六合山寺譯出觀世音授記經一卷右一部凡一卷宋武帝時黃龍國沙門曇無竭遊西域譯出彌沙塞律三十四卷彌沙塞比丘戒本一卷彌沙塞羯磨一卷右三部凡三十六卷宋滎陽王時沙門竺道生釋慧嚴請罽賓律師佛馱什於京都龍光寺譯出雜阿毘曇心十三卷右一部凡十三卷宋文帝時西域沙門伊葉波羅以元嘉三年為北徐州刺史王仲德於彭城譯出至擇品未竟至八年更請三藏法師於京都校定菩薩善戒十卷優婆塞五戒略論一卷三歸及優婆塞二十二戒一卷曇無德羯磨一卷右四部凡十三卷宋文帝時罽賓三藏法師求那跋摩於京都譯出雜阿毘曇心十四卷摩得勒伽經十卷分別業報略一卷勸發諸王要偈一卷請聖僧浴文一卷右五部凡二十七卷宋文帝時天竺三藏法師僧伽跋摩於京都譯出觀普賢菩薩行法經一卷虛空藏觀經一卷禪祕要三卷五門禪經要用法一卷右四部凡六卷宋文帝時罽賓禪師曇摩蜜多以元嘉中於祇洹寺譯出普耀經六卷四天王經一卷廣博嚴淨經四卷右三部十一卷宋文帝時沙門釋智嚴以元嘉四年共沙門寶雲譯出般泥洹經二十卷摩訶僧祇律一部右二部定出一部凡二十卷宋文帝時沙門釋智猛遊西域還以元嘉中於西涼州譯出泥洹經一部至十四年齎還京都賢愚經十三卷右一部凡十三卷宋文帝時涼州沙門釋曇學威德於于闐國得此經胡本於高昌郡譯出新阿鋡經五十卷大法鼓經二卷勝鬘經一卷八吉祥經一卷楞伽阿跋多羅寶經四卷央掘魔羅經四卷過去現在因果經四卷相續解脫經二卷第一義五相略一卷釋六十二見經一卷泥洹經一卷無量壽經一卷無憂王經一卷右十三部凡七十三卷宋文帝時天竺摩訶乘法師求那跋陀羅以元嘉中及孝武時宣出諸經沙門釋寶雲及弟子菩提法勇傳譯觀彌勒菩薩生兜率天經一卷觀世音觀經一卷禪要祕密治病經二卷佛母般泥洹經一卷右四部凡五卷宋孝武帝時偽河西王從弟沮渠安陽侯京都譯出前二觀先在高昌郡久已譯出於彼齎來京都念佛三昧經六卷破魔陀羅尼經一卷右二部凡七卷宋孝武時西域沙門功德直至荊州沙門釋玄請於禪房譯出十誦羯磨一卷右一部凡一卷宋景和中律師釋僧璩於京都撰出十誦比丘尼戒本一卷十誦律羯磨雜事一卷右二部凡二卷宋明帝時律師釋法頴於京都撰出海意經七卷如來恩智不思議經五卷寶頂經五卷無盡意經十卷三密底耶經一卷右五部凡二十八卷宋明帝時天竺沙門竺法眷於廣州譯出並未至京都雜寶藏經十三卷付法藏因緣經六卷方便心論二卷右三部凡二十一卷宋明帝時西域三藏吉迦夜於北國以偽延興二年共僧正釋曇曜譯出劉孝標筆受此三經並未至京都無量義經一卷右一部凡一卷齊高帝時天竺沙門曇摩加他耶舍譯出五百本生經他毘利右二部齊武皇帝時外國沙門大乘於廣州譯出未至京都善見毘婆沙律十八卷右一部凡十八卷齊武帝時沙門釋僧猗於廣州竹林寺請外國法師僧伽跋陀羅譯出觀世音懺悔除罪呪經一卷妙法蓮華經提婆達多品第十二一卷右二部凡二卷齊武皇帝時先師獻正遊西域於于闐國得觀世音懺悔呪胡本還京都請瓦官禪房三藏法師法意共譯出自流沙以西妙法蓮華經竝有提婆達多品而中夏所傳闕此一品先師至高昌郡於彼獲本仍寫還京都今別為一卷百句譬喻經十卷右一部凡十卷齊武帝時天竺沙門求那毘地於京都譯出毘跋律一卷右一部凡一卷齊帝時沙門釋法度出教戒比丘尼法一卷右一部凡一卷梁天監三年鍾山靈耀寺沙門釋僧盛依四分律撰大智論抄二十卷右一部凡二十卷晉帝世廬山沙門釋慧遠以論文繁積學者難省故略要抄出虛空藏經八卷右一部凡八卷宋武帝世河南國乞佛時沙門聖堅出十二因緣經一卷須達長者經一卷都合四百五十部凡一千八百六十七卷異出經者謂胡本同而漢文異也梵書復隱宣譯多變出經之士才趣各殊辭有質文意或詳略故令本一末二新舊參差若國言訛轉則音字楚夏譯辭格礙則事義胡越豈西傳之𩥫駿乃東寫之乖謬耳是以泥洹楞嚴重出至七般若之經別本迺八傍及眾典往往如茲今竝條目列人以表同異其異出雜經失譯名者皆附失源之錄般若經右一經七人異出般泥洹經右一經七人異出其支謙大般泥洹與方等泥洹大同曇摩讖涅槃與法顯泥洹大同其餘三部並闕未詳同異法華經右一經三人出其一經失譯人名已入失源錄首楞嚴經右一經七人出其一經失譯名已入失源錄維摩詰經右一經四人異出無量壽經右一卷五人異出道地經右一經二人異出普耀經右一經二人異出賢劫經右一經二人異出海龍王經右一經二人異出中阿鋡經右一經二人異出樓炭經右一經二人異出微密持經右一經二人異出大方等如來藏經右一經二人異出本業經右一經二人異出十住經右一經二人異出超日明經右一經二人異出般舟三昧經右一經二人異出彌勒成佛經右一經二人異出觀世音受決經右一經二人異出月明童子經右一經二人異出普門經右一經二人異出鴦掘魔經右一經二人異出阿闍世王經右一經二人異出十二因緣經右一經二人異出阿差末經右一經二人異出禪經右一經四人出虛空藏經右一經四人出譬喻經右一經五人出無盡意經右一經三人出菩薩地持經右一經二人出比丘戒本右一經五人出校眾錄並云二百五十戒凡有六種異出其一本無譯名入失源錄中比丘尼戒右一經四人出阿毘曇右一經凡九人出成具光明經右一經二人異出法鏡經右一經二人異出法句經右一經二人異出一卷無量壽經右一經二人異出長阿鋡經右一經二人異出摩訶僧祇律右一經二人異出小品右一經二人異出長者須達經右一經二人異出方等泥洹經右一經二人異出新集安公古異經錄第一新集安公失譯經錄第二新集安公涼土異經錄第三新集安公關中異經錄第四新集律分為五部記錄第五新集律分為十八部記錄第六新集律來漢地四部記錄第七古異經者蓋先出之遺文也尋安錄自道地要語迄四姓長者合九十有二經標為古異雖經文散逸多有闕亡觀其存篇古今可辯或無別名題取經語以為目或撮略四鋡摘一事而立卷名號質實信古典矣安公覿其古異編之於末祐推其歲遠列之于首雖則失源而舊譯見矣道地經中要語章一卷數練意章一卷梵志頗波羅延問尊種經一卷菩薩道地經一卷颰披陀菩薩經一卷五十五法誡經一卷一切義要一卷說善惡道經一卷愛欲聲經一卷摩訶遮曷㳬經一卷天王下作猪經一卷魔王入目犍蘭腹經一卷始造浴佛時經一卷十二賢者經一卷佛併父弟調達經一卷憂墮羅迦葉經一卷四部本文一卷中阿含本文一卷七漏經一卷讓德經一卷有賢者法經一卷摩訶厥彌難問經一卷大本藏經一卷說阿難持誡經一卷阿難問何因緣持誡見世間貧亦現道貧經一卷給孤獨四姓家問應受施經一卷曉所諍不解經者經一卷奇異道家難問住處經一卷奇異道家難問法本經一卷賢者手力經一卷八法行經一卷雜阿含三十章一卷自見自知為能盡結經一卷有四求經一卷佛本行經一卷河中大聚沫經一卷聞城譬經一卷便賢者坑經一卷自守亦不自守經一卷所非汝所經一卷兩比丘得割經一卷聽施比丘經一卷善馬有三相經一卷馬有八弊惡態經一卷道德舍利日經一卷舍利日在王舍國經一卷獨居思惟自念止經一卷問所明種經一卷欲從本相有經一卷獨坐思惟意中生念經一卷佛說如是有諸比丘經一卷比丘所求色經一卷佛說道有比丘經一卷色為非常念經一卷色比丘念本起經一卷佛說善惡意經一卷比丘一法相經一卷有二力本經一卷有三力經一卷有四力經一卷人有五力經一卷不聞者類相聚經一卷天上釋為故世在人中經一卷爪頭土經一卷身為無有反復經一卷師子畜生王經一卷阿須倫子披羅門經一卷披羅門子名不侵經一卷生聞披羅門經一卷有𨻗竭經一卷署杜乘披羅門經一卷佛在拘薩國經一卷佛在優墮國經一卷是時自梵守經一卷有三方便經一卷披羅門不信重經一卷佛告舍日經一卷四意止經一卷說人自說人骨不知腐經一卷佛有五百比丘經一卷凡人有三事愚癡不足經一卷佛誡諸比丘言我以天眼視天下人生死好醜尊者卑者經一卷彌連經一卷阿鳩留經一卷憂多羅經一卷栴檀調佛經一卷惡人經一卷羅貧壽經一卷栴檀樹經一卷難提和難經一卷四姓長者難經一卷析佛經一卷右九十二部凡九十二卷是古典經祐校安公舊錄其經有譯名則繼錄上卷無譯名者則條目于下尋安錄自修行本起訖於和達凡一百有三十四經莫詳其人又關涼二錄並闕譯名今總而次列入失源之部安錄誠佳頗恨太簡注目經名撮題兩字且不列卷數行間相接後人傳寫名部混糅且朱點為標朱滅則亂循空追求困於難了斯亦璵璠之一玷也且眾錄雜經苞集逸異名多復重失相散紊今悉更刪整標定卷部使名實有分尋覽無惑焉修行本起經二卷菩薩道樹經一卷八念經一卷禪行三十七品經一卷諸法本經一卷申日經一卷月光童子經一卷梵志孫陀耶致經一卷枯樹經一卷三十七品經一卷六淨經一卷法律三昧經一卷應行律一卷歡豫經一卷三十二相經一卷八十種好經一卷演道俗經一卷黑氏梵志經一卷大愛道般泥洹經一卷頗多和多耆經一卷羅云母經一卷五母子經一卷無垢賢經一卷八關齋經一卷逝經一卷生死變化經一卷普明王經一卷文陀竭王經一卷耶祇經一卷五福德經一卷末羅王經一卷分惒檀王經一卷長者音悅經一卷首達經一卷梵皇經一卷五百梵志經一卷僧大經一卷法常住經一卷大小諫王經二卷波耶匿王經一卷摩夷比丘經一卷旃陀越國王經一卷迦葉戒經一卷摩達王經一卷五恐怖世經一卷進學經一卷四飯法經一卷梵摩難王經一卷師比丘經一卷十二死經一卷五無反復經一卷等入法嚴經一卷治身經一卷治意經一卷十善十惡經一卷阿難念彌經一卷兜調經一卷四虺喻經一卷馬有八熊經一卷金色女經一卷大子須大挐經一卷十夢經一卷長者辯意經一卷長者須達經一卷孝子報恩經一卷孝子睒經一卷自愛不自愛經一卷長壽王經一卷薩和檀王經一卷未生怨經一卷須摩提女經一卷賢首夫人經一卷七婦經一卷玉耶女經一卷新歲經一卷阿難八夢經一卷車匿本末經一卷九色鹿經一卷五苦章句經一卷佛滅度後棺𣫍葬送經一卷婦遇對經一卷羅芸忍辱經一卷阿難邠坻四時施經一卷蜜蜂王經一卷呵調阿那含經一卷戒德香經一卷鬼子母經一卷內外六波羅蜜經一卷小五濁經一卷弗迦沙王經一卷伅真陀羅所問寶如來經二卷迦旃偈一卷右九十二部今並有其經七車經一卷彌勒經一卷阿拔經一卷墮藍經一卷七事經一卷海有八事經一卷堅心經一卷太子和休經一卷分陀利經一卷無悕望經一卷內藏大方等經一卷難等各第一經一卷胎中女經一卷小阿闍世經一卷普達王經一卷小須賴經一卷貧女人經一卷惟留王經一卷目佉經一卷理家難經一卷迦留多王經一卷梵志闍孫經一卷波達王經一卷抄寶積經一卷悲心悒悒經一卷趣度世道經一卷異了本生死經一卷長者威勢經一卷鹹水喻經一卷薩和達王經一卷癡注經一卷彌勒當來生經一卷慧上菩薩經二卷調達經一卷睒本經一卷放鉢經一卷賴吒謣羅經一卷馬王經一卷和達經一卷鉢呿沙經一卷法海經一卷失利越經一卷分身舍利經一卷以身施餓虎經一卷悉曇慕二卷吉法驗一卷口傳劫起盡一卷仕行送大品本末一卷律解一卷打犍稚法一卷右一百四十二部凡一百四十七卷是失譯經大忍辱經十卷淨行經二卷金剛三昧經一卷瓶沙王經一卷有無經一卷五百偈一卷須耶越國貧人經一卷浮木經一卷坏喻經一卷妖怪經一卷首至問十四章經一卷阿般計泥洹經一卷四非常經一卷五失蓋經一卷大愛道受誡經二卷要真經一卷本無經一卷勸德經一卷十五德經一卷父母因緣經一卷不退轉經四卷長者法志妻經一卷金輪王經一卷慧行經一卷七智經一卷未生王經一卷內外無為經一卷道淨經一卷七事本末經一卷難龍王經一卷阿陀三昧經一卷百寶三昧經一卷三乘經一卷耆域術經一卷五蓋離疑經一卷太子智止經一卷大五濁經一卷道德章一卷苦相經一卷須佛得度經一卷由經一卷須菩提品經七卷三慧經一卷菩薩等行經一卷分然洹國迦羅越經一卷四無畏經一卷五陰事經一卷義決法事經一卷權變經一卷十傴惒經一卷賢劫五百佛一卷七言禪利經一卷菩薩十傴惒經一卷十思惟經一卷分別六情經一卷三失蓋經一卷佛寶三昧經一卷法志女經一卷文殊師利示現寶藏經二卷右五十九部凡七十九卷是涼土異經阿難為蠱道呪經一卷墮落優披塞經一卷薩惒薩王經一卷菩薩本行經一卷藍達王經一卷王舍城靈鷲山經一卷阿多三昧經一卷思道經一卷人民求願經一卷大珍寶積惟日經一卷陀賢王經一卷佛在竹園經一卷法為人經一卷道意經一卷墮迦羅問菩薩經一卷阿夷比丘經一卷颰陀悔過經一卷太子辟羅經一卷沙彌羅經一卷八德經一卷善德經一卷方等決經一卷摩訶揵陀惟衛羅盡信比丘等度經一卷比丘三事經一卷右二十四部凡二十四卷是關中異經佛泥洹後大迦葉集諸羅漢於王舍城安居命優波離出律八萬法藏有八十誦初大迦葉任持第二阿難第三末田地第四舍那波提第五優波掘至百一十餘年傳授不異一百一十餘年後阿育王出世初大邪見毀壞佛法焚燒經書僧眾星散故八十誦灰滅後值羅漢更生信心懺悔除罪甚有神力為鐵輪王王閻浮提能役鬼神一日一夜壞舍利八塔造八萬四千塔還興顯佛法請諸羅漢誦出經律時有五大羅漢各領徒眾弘法見解不同或執開隨制共相傳習遂有五部出焉十六大國隨用並行競各進業皆獲道證自非聖道玄通孰能使之然乎後時五部異執紛然競起阿育王言皆誦佛語我今何以測其是非問僧佛法斷事云何諸僧皆言法應從多阿育王即集五部僧共行籌當爾時眾取婆麁富羅部籌多遂改此一部為摩訶僧祇摩訶僧祇者大眾名也若就今時此土行籌便此十誦律名摩訶僧祇也大集經佛記未來世當有此等律出世與今事相應六名不異也又有因緣經說佛在世時有一長者夢見一張白疊忽然自為五段驚詣佛所請問其故佛言此乃我滅度後律藏當分為五部佛滅度二百年後薩婆多部分出婆蹉部婆蹉部又分出三部一者法盛二者名賢三者六成彌沙塞部分出中間見迦葉維部分出二部一者僧伽提二者式摩摩訶僧祇部四百年時分出六部一者維跡二者多聞三者施設四者毘陀五者施羅六者上施羅又一本曇無德部昔甘露初開經法是先因事結戒律教方盛及疊夢表其五分而彼毱多當其異部故知道運推移化緣不壹矣至于中夏聞法亦先經而後律律藏稍廣始自晉末而迦葉維部猶未東被既總集五家故存其名錄若乃梵文至止之歲胡漢宣譯之人大眾講集之處名德書翰之文並具舉遺事交相為證使覽者昭然究其始末云爾薩婆多部十誦律薩婆多部者梁言一切有也所說諸法一切有相學內外典好破異道所集經書說無有我所受難能答以此為號昔大迦葉具持法藏次傳阿難至于第五師優波掘本有八十誦優波掘以後世鈍根不能具受故刪為十誦以誦為名謂法應誦持也自茲以下師資相傳五十餘人至秦弘始之中有罽賓沙門弗若多羅誦此十誦胡本來遊關右羅什法師於長安逍遙園三千僧中共譯出之始得二分餘未及竟而多羅亡俄而有外國沙門曇摩流支續至長安於是廬山遠法師慨律藏未備思在究竟聞其至止乃與流支書曰佛教之興先行上國自分流以來近四百年至於沙門德式所闕猶多頃西域道士弗若多羅者是罽賓持律其人諷十誦胡本有鳩摩耆婆者通才博見為之傳譯十誦之中始備其二多羅早喪中塗而廢不得究竟大業慨恨良深傳聞仁者齎此經自隨甚欣所遇冥運之來豈人事而已耶想弘道為物感時而動叩之有人必情無所吝若能為律學之眾留此經本開示梵行洗其耳目使始涉之流不失無上之津參懷勝業者日月彌朗此則惠深德厚人神同感矣幸望垂懷不孤往心一二悉諸道人所具不復多白曇摩流支得書方於關中共什出所餘律遂具一部凡五十八卷後有罽賓律師卑摩羅叉來遊長安羅什先在西域從其受律羅叉後自秦適晉住壽春石㵎寺重校十誦律本名品遂正分為六十一卷至今相傳焉曇無德四分律曇無德者梁言法鏡一音曇摩毱多如來涅槃後有諸弟子顛倒解義覆隱法藏以覆法故名曇摩毱多是為四分律蓋罽賓三藏法師佛陀耶舍所出也初耶舍於罽賓誦四分律不齎胡本而來遊長安秦司隷校尉姚爽欲請耶舍於中寺安居仍令出之姚主以無胡本難可證信眾僧多有不同故未之許也羅什法師勸曰耶舍甚有記功數聞誦習未曾脫誤於是姚主即以藥方一卷民藉一卷並可四十許紙令其誦之三日便集僧執文請試之乃至銖兩人數年紀不謬一字於是咸信伏遂令出焉故肇法師作長阿鋡序云秦弘始十二年歲上章掩茂右將軍司隷校尉姚爽於長安中寺集名德沙門五百人請罽賓三藏佛陀耶舍出律藏四分四十卷十四年訖十五年歲昭陽奮若出長阿含涼州沙門佛念為譯秦國道士道含筆受余以嘉運猥參聽次雖無翼善之功而預親承之末略記時事以示來賢又答江東隱士劉遺民書末云法師於大寺出新至諸經法藏淵曠日有異聞禪師於宮寺教習禪道門徒數百夙夜匪懈邕邕肅肅致可欣樂三藏法師於中寺出律本末精悉若覩初制毘婆沙於石羊寺出舍利弗阿毘曇胡本雖未及譯時問中事發言奇新貧道一生預參嘉會遇茲盛化自不覩釋迦祇洹之集餘復何恨而恨不得與道勝君子同斯法集耳故撮舉肇公書序以顯其證焉婆麁富羅律婆麁富羅者受持經典皆說有我不說空相猶如小兒故名為婆麁富羅此一名僧祇律律後記云中天竺昔時暫有惡王御世三藏比丘及諸沙門皆遠避四奔惡王既死善王更立還請沙門歸國供養時巴連弗邑有五百僧欲斷事既無律師又闕律文莫知承案即遣使到祇洹精舍寫此律文眾共奉行其後五部轉集諸律師執義不同各以相承為是爭論紛然于時阿育王言我今何以測其是非於是問僧佛法斷事云何皆言法應從多王言若爾當行籌知何眾多既而行籌婆麁富羅眾籌甚多以眾多故改名摩訶僧祇摩訶僧祇者言大眾也沙門釋法顯遊西域於摩竭提巴連弗邑阿育王塔天王精舍寫得胡本齎還京都以晉義熙十二年歲次壽星十一月共天竺禪師佛馱跋陀於道場寺譯出至十四年二月末乃訖彌沙塞律彌沙塞者佛諸弟子受持十二部經不作地相水火風相虛空識相是故名為彌沙塞部此名為五分律比丘釋法顯於師子國所得者也法顯記云顯本求戒律而北天竺諸國皆師師口傳無本可寫是以遠涉乃至中天竺於摩訶乘僧伽藍得一部律是摩訶僧祇復得一部抄律可七千偈是薩婆多眾律即此秦地眾僧所行者也又得雜阿毘曇心可六千偈又得一部綖經二千五百偈又得一部方等泥洹經可五千偈又得摩訶僧祇阿毘曇法顯住三年學胡書胡語悉寫之於是還又至師子國二年更求得彌沙塞律胡本法顯以晉義熙二年還都歲在壽星眾經多譯唯彌沙塞一部未及譯出而亡到宋景平元年七月有罽賓律師佛大什來至京都其年冬十一月瑯瑘王練比丘釋慧嚴竺道生於龍光寺請外國沙門佛大什出之時佛大什手執胡文于闐沙門智勝為譯至明年十二月都訖迦葉維律迦葉維者一音迦葉毘佛諸弟子受持十二部經說無有我及以受者輕諸煩惱猶如死屍是故名為迦葉毘此一部律不來梁地昔先師獻正遠適西域誓尋斯文勝心所感多值靈瑞而葱嶺險絕弗果茲典故知此律於梁土眾僧未有其緣也右五部其四部至中夏凡一百有八十卷部卷已入經錄最限祐總集眾經遍閱群錄新撰失譯猶多卷部聲實紛糅尤難銓品或一本數名或一名數本或妄加游字以辭繁致殊或撮半立題以文省成異至於書誤益惑亂甚棼絲故知必也正名於斯為急矣是以讐挍歷年因而後定其兩卷以上凡二十六部雖闕譯人悉是全典其一卷以還五百餘部率抄眾經全典蓋寡觀其所抄多出四鋡六度道地大集出曜賢愚及譬喻生經並割品截揭撮略取義強製名號仍成卷軸至有題目淺拙名與實乖雖欲啟學實蕪正典其為愆謬良足深誡今悉標出本經注之目下抄略既分全部自顯使沿波討源還得本譯矣尋此錄失源多有大經詳其來也豈天墜而地踊哉將是漢魏時來歲久錄亡抑亦秦涼宣梵成文屆止或晉宋近出忽而未詳譯人之闕殆由斯歟尋大法運流世移六代撰注群錄獨見安公以此無源未足怪也夫十二部經應病成藥而傳法淪昧實可悵歎祐所以杼軸於尋訪崎嶇於纂錄也但陋學謏聞多所未周明哲大士惠縫其闕言貴拱璧況法施哉大方便報恩經七卷雜譬喻經六卷佛本行經五卷分別功德經五卷胡本經四卷大智度無極經四卷道神足無極變化經四卷羅摩伽經三卷大方廣如來性起微密藏經二卷儒首菩薩無上清淨分衛經二卷菩薩瓔珞本業經二卷諸經菩薩名二卷諸經佛名二卷興起行經二卷遺教三昧經二卷淨度三昧經二卷未曾有因經二卷大乘方便經二卷摩訶摩耶經二卷阿那含經二卷益意經二卷那先經二卷舊譬喻經二卷雜譬喻經二卷大比丘威儀經二卷大比丘威儀經二卷觀無量壽經一卷龍種尊國變化經一卷過去香蓮華佛世界經一卷過去無邊光淨佛土經一卷東方善華世界佛坐震動經一卷無量樂佛土經一卷佛說往古性和佛國願行法典經一卷見水世界經一卷採華違王上佛授記妙華經一卷佛說陀羅尼法門六種動經一卷佛入三昧一毛放大光明經一卷佛磬咳徹十方經一卷佛見梵天頂經一卷佛跡見千輻輪相經一卷佛臍化出菩薩經一卷佛變時會身經一卷佛心總持經一卷佛以三事笑經一卷佛見牧牛者示道經一卷世尊繫念經一卷如來神力經一卷作佛形像經一卷有稱十方佛名得多福經一卷三千佛名經一卷千佛因緣經一卷稱揚諸佛功德經一卷過去五十三佛名一卷五十三佛名經一卷三十五佛名經一卷八部佛名經一卷十方佛名經一卷賢劫千佛名經一卷稱揚百七十佛名經一卷德內豐嚴王佛名經一卷南方佛名經一卷滅罪得福佛名經一卷觀世音求十方佛各為授記經一卷觀世音所說行法經一卷光世音經一卷觀世音經一卷觀藥王藥上二菩薩經一卷請觀世音經一卷文殊師利授記經一卷文殊師利般涅槃經一卷濡首童真經一卷彌勒菩薩本願待時成佛經一卷彌勒下生經一卷彌勒為女身經一卷大光明菩薩百四十八願經一卷無言菩薩流通法經一卷虛空藏菩薩問持經幾福經一卷寂調意所問經一卷大雲密藏菩薩問大海三昧經一卷寶日光明菩薩問蓮華國相貌經一卷功德寶光菩薩問護持經一卷師子出雷音菩薩問文殊成佛時經一卷師子出雷音菩薩問文殊師利發心經一卷自在王菩薩問如來警戒經一卷薩陀波倫菩薩求深般若圖像經一卷無垢施菩薩分別應辯經一卷光昧菩薩造七寶梯經一卷三曼陀颰陀羅菩薩經一卷寂意菩薩問五濁經一卷無言菩薩經一卷儒童菩薩經一卷異出菩薩本起經一卷菩薩十住行道品經一卷菩薩十法住經一卷菩薩十道地經一卷大方廣菩薩十地經一卷菩薩緣身五十事經一卷菩薩三法經一卷菩薩五法行經一卷菩薩六法行經一卷菩薩生地經一卷菩薩所生地經一卷菩薩戒自在經一卷菩薩戒要義經一卷菩薩戒經一卷菩薩受戒經一卷受菩薩戒次第十法一卷菩薩戒獨受壇文一卷菩薩初發心經一卷菩薩求佛本業經一卷菩薩莊嚴瓔珞經一卷菩薩本願經一卷菩薩本願行品經一卷菩薩出要行無礙法門經一卷菩薩導行經一卷菩薩諸苦行經一卷菩薩宿命經一卷菩薩奉施諸塔作願念經一卷菩薩如意神通經一卷菩薩懺悔法一卷菩薩懺悔法一卷菩薩受齋經一卷菩薩布施懺悔法一卷菩薩以明離鬼妻經一卷菩薩求五眼法一卷菩薩呵家過經一卷菩薩呵睡眠經一卷初發意菩薩行易行法一卷初發意菩薩常晝夜六時行五事經一卷六菩薩名經一卷迦葉赴佛泥洹經一卷迦葉責阿難雙度羅漢喻經一卷佛往慰迦葉病經一卷摩訶迦葉度貧母經一卷大迦葉遇尼乾子經一卷舍利弗問寶女經一卷舍利弗嘆寶女說不可思議經一卷舍利弗等比丘得身作證經一卷舍利弗般泥洹經一卷目連降龍經一卷目連弟布施望即報經一卷阿難同學經一卷阿難見水光瑞經一卷阿難見伎樂啼哭無常經一卷阿難問事佛吉凶經一卷阿難或經一卷佛命阿難詣最勝長者經一卷迦旃延無常經一卷阿那律思目連神力經一卷阿那律七念章經一卷請般特比丘經一卷請賓頭盧法一卷尊者薄拘羅經一卷婆拘盧答異學問經一卷尊者瞿低迦獨一思惟經一卷優陀夷坐樹下寂靜調伏經一卷羅漢迦留陀夷經一卷羅漢遇瓶沙王經一卷央掘魔羅歸化經一卷佛降央掘魔人民歡喜經一卷央掘魔悔過法經一卷帝釋施央掘魔法服經一卷鴦掘髻經一卷鴦掘魔母因緣經一卷羅旬踰經一卷浮彌經一卷和難釋經一卷和難經一卷難提釋經一卷金師精舍尊者病經一卷調達問佛顏色經一卷調達教人為惡經一卷波利比丘謗梵行經一卷阿梵和利比丘無常經一卷摩訶比丘經一卷瞻婆比丘經一卷拘提比丘經一卷聰明比丘經一卷善唄比丘經一卷深淺學比丘經一卷大悲比丘本願經一卷沙曷比丘功德一卷差摩比丘喻重病經一卷坐禪比丘命過生天經一卷分衛比丘經一卷比丘各言志經一卷比丘疾病經一卷比丘求證人經一卷比丘於色厭離經一卷比丘問佛何故捨世學道經一卷比丘避女惡名欲自殺經一卷比丘問佛多優婆塞命終經一卷佛為比丘說三法經一卷佛為比丘說大力經一卷佛為比丘說極深險處經一卷佛為比丘說燒頭喻經一卷佛為諸比丘說莫思惟世間思惟經一卷佛為年少比丘說正事經一卷佛看比丘病不受長者請經一卷佛度旃陀羅兒經一卷大力士出家得道經一卷獵師捨家學道經一卷長者子六過出家經一卷二老男女見佛出家得道經一卷泥洹後諸比丘經一卷外道出家經一卷出家緣經一卷泥洹後千歲中變記一卷真偽沙門經一卷竊為沙門經一卷僧名數事行一卷淳陀沙彌經一卷瞿曇彌經一卷瞿曇彌記果經一卷佛母般泥洹經一卷比丘尼現變經一卷母子作比丘僧比丘尼意亂經一卷旃闍摩暴志謗佛經一卷優波離問佛經一卷比丘諸禁律一卷沙彌十戒經一卷沙彌威儀一卷沙彌尼戒一卷比丘尼十戒經一卷受十善戒經一卷摩訶僧祇部比丘隨用要集法一卷清信士阿夷扇持經一卷釋種問優婆塞經一卷優婆塞五法經一卷賢者五福經一卷賢者五戒經一卷賢者威儀一卷優婆塞五戒經一卷優婆塞威儀經一卷弟子學有三輩經一卷弟子死復生經一卷弟子為耆域術慢戒經一卷弟子過命經一卷弟子問事佛吉凶經一卷梵王變身經一卷梵天詣婆羅門講堂經一卷帝釋禮三寶供養經一卷天帝釋受戒經一卷釋提桓因詣目連放光經一卷帝釋慈心戰勝經一卷天於阿修羅欲鬪戰經一卷諸天阿須倫鬪經一卷比丘問佛釋提桓因因緣經一卷比丘浴遇天子放光經一卷明星天子問慈經一卷悉鞞梨天子詣佛說偈經一卷歡樂過差天經一卷三十三天園觀經一卷四天王經一卷四天王案行世間經一卷諸天經一卷天神禁寶經一卷諸天問如來警戒不思議經一卷梵天策經一卷魔王變身經一卷魔嬈亂經一卷魔王入苦宅經一卷魔作不淨色欲嬈亂經一卷魔化比丘經一卷魔化年少詣佛說偈經一卷太白魔王堅信經一卷佛弟子化魔子頌偈經一卷魔女聞佛說法得男身經一卷魔業經一卷偈經一卷開化魔經一卷過魔法界經一卷佛問阿須輪大海有減經一卷轉輪聖王七寶見世間經一卷轉輪聖王七寶具足經一卷轉輪聖王發心求淨土經一卷淨飯王般泥洹經一卷頂生王因緣經一卷頂生王故事經一卷頻毘婆王詣佛供養經一卷阿闍世王問五逆經一卷阿闍世王問瞋恨從何生經一卷阿闍世王受決經一卷韋提希子月夜問天人經一卷波斯匿王承佛神力到寶坊經一卷波斯匿王問何欲最樂經一卷波斯匿王詣佛有五威儀經一卷波斯匿王欲伐央掘魔羅經一卷波斯匿王太后崩塵土坌身經一卷波斯匿王祖母命終經一卷波斯匿王女命過詣佛經一卷流離王攻釋子經一卷優填王經一卷阿育王獲果報經一卷阿育王於佛所生大敬信經一卷阿育王供養道場樹經一卷阿育王施半阿摩勒果經一卷一切施王所行檀波羅蜜經一卷功德莊嚴王八萬四千歲請佛經一卷鏡面王經一卷察微王經一卷摩天國王經一卷桀貪王經一卷犍陀王經一卷薩羅王經一卷長壽王經一卷阿質王經一卷摩訶王經一卷惟樓王師子潼經一卷國王五人經一卷國王成就五法久存於世經一卷國王厭世典經一卷舍頭諫太子二十八宿經一卷太子刷護經一卷五百王子作淨土願經一卷調伏王子心經一卷阿那邠祁化七子經一卷誨子經一卷教子經一卷福子經一卷二童子見佛說偈供養經一卷三幼童經一卷佛問四童子經一卷五百幼童經一卷童子問佛乞食事經一卷童子善射術經一卷逝童子經一卷長壽童子病見世尊經一卷小兒聞法即解經一卷長者威施所問菩薩修行經一卷長者梨師達多兄弟二人詣世尊經一卷長者賢首經一卷長者夜輸得非常觀經一卷長者命終生無熱天經一卷長者命終生兜率天經一卷長者詣佛說子婦不恭經一卷長者子制經一卷長者子懊惱三處經一卷長者命終無子付囑經一卷獨富長者財物無付經一卷慳貪長者經一卷最勝長者受呪願經一卷申越長者悔過供佛經一卷棄惡長者問菩薩法經一卷質多羅長者請比丘經一卷佛為拘羅長者說根熟經一卷佛神力救長者子經一卷樹提摩納發菩提心誓願經一卷郁伽居士見佛說法醒悟經一卷毘羅斯那居士五欲娛樂經一卷十支居士八城人經一卷離車不放逸經一卷無畏離車白阿難經一卷七老婆羅門請為弟子經一卷四吒婆羅門出家得道經一卷婆羅門虛偽經一卷婆羅門服白經一卷婆羅門通達論經一卷婆羅門解知眾術經一卷婆羅門行經一卷婆羅門問佛布施得福經一卷婆羅門子命終愛念不離經一卷婆羅門問世尊將來世有幾佛經一卷婆羅門避死經一卷逗遮婆羅門論議出家經一卷善德婆羅門求舍利經一卷善德婆羅門問提婆達經一卷佛化火與婆羅門出家經一卷不與婆羅門等爭訟經一卷佛為婆羅門說四法經一卷佛為婆羅門說耕經一卷佛為老婆羅門說偈經一卷佛為黃竹園老婆羅門說學經一卷佛為頻頭婆羅門說像類經一卷佛為年少婆羅門說知善不善經一卷佛為憍慢婆羅門說偈經一卷佛為事火婆羅門說悟道經一卷佛為阿支羅迦葉說自他作苦經一卷佛為調馬聚落主說法經一卷六師結誓經一卷審裸形子經一卷外道問佛鬪戰生天因緣經一卷外道問佛生歡喜天因緣經一卷佛將比丘優婆乞人遊行遇外道說法經一卷佛為外道須深說離欲經一卷外道誘質多長者經一卷外道仙尼說度經一卷仙人說阿修羅歸化經一卷仙人撥劫經一卷五仙人經一卷寶海梵志成就大悲經一卷寶海梵志請如來經一卷無害梵志執志經一卷光華梵志經一卷梵志勸轉輪王發菩提經一卷梵志問佛師經一卷梵志問世間減損經一卷梵志向佛說夢經一卷梵志子死稻敗經一卷梵志避死經一卷梵志觀無常得解脫經一卷梵志喪女經一卷佛開解梵志阿颰經一卷降千梵志經一卷度梵志經一卷梵志試火恩經一卷梵志計水淨經一卷梵志經一卷寶女問慧經一卷寶女問三十二相經一卷寶施女經一卷㮈女經一卷蓮華女經一卷金色女經一卷不莊挍女經一卷七女本經一卷前世諍女經一卷三摩竭經一卷摩鄒女經一卷摩鄧女經一卷女人欲熾荒迷經一卷貧女為國王夫人經一卷羅閱城人民請佛經一卷釋家畢罪經一卷過去鳴鼓人經一卷過去彈琴人經一卷殺身濟賈人經一卷殺龍濟一國人經一卷墮珠海水中經一卷懈怠耕者經一卷商人脫賊難經一卷商人子作佛事經一卷昔有二人相愛敬經一卷善生子經一卷尸迦羅越六向拜經一卷世間強盜布施經一卷舍衛人喪子發狂經一卷貧子得財發狂經一卷乞兒發惡心經一卷瓦師逃走經一卷貧窮老公經一卷老母經一卷孤母喪一子經一卷負為牛者經一卷子命過經一卷二僑士經一卷阿遬達經一卷樹提伽經一卷鞞摩肅經一卷夫那羅經一卷阿蘭那經一卷那賴經一卷那先經一卷大意經一卷釋摩男本經一卷申日兜本經一卷墮藍本經一卷君臣經一卷夫婦經一卷舅甥經一卷越難經一卷日難經一卷鸚鵡經一卷菩薩身為鴿王經一卷水牛王經一卷鹿王經一卷兔王經一卷拘薩羅國烏王經一卷雀王經一卷孔雀經一卷野雞經一卷鷹鷂獵經一卷羅婆鳥鷹所捉經一卷鵄鳥事經一卷河中草龜經一卷大魚事經一卷三魚失水經一卷雪山無猴猨經一卷暴象經一卷赤󰀯烏經一卷蠱狐烏經一卷三種良馬經一卷四種良馬經一卷群牛千頭經一卷牧牛經一卷犢子經一卷驢駝經一卷𤢴狗齧王經一卷猘狗經一卷度脫狗子經一卷猴猻與婢戲致變經一卷鱉獼猴經一卷瞎𮦮經一卷王后為𧏙蜋經一卷居士沒故為婦鼻虫經一卷蛇行法經一卷鬼問目連經一卷目連見眾生身毛如箭經一卷目連見大身眾生然鐵纏身經一卷見一眾生舉體糞穢塗身經一卷眾生頂有鐵磨盛火熾然經一卷佛為訶到曠野鬼說法經一卷鐵城泥犁經泥犁經一卷勤苦泥犁經一卷十八泥犁經一卷四泥犁經一卷地獄經一卷地獄眾生相害經一卷地獄罪人眾苦事經一卷佛為比丘說大熱地獄經一卷罪業報應教化地獄經一卷摩訶乘精進度中罪報品一卷十法成就惡業入地獄經一卷比丘成就五法入地獄經一卷調達入地獄經一卷調達生身入地獄經一卷奪那祇全身入地獄經一卷流離王生身入地獄經一卷鹽王五天使者經一卷福經一卷數經一卷時經一卷灌經一卷意經一卷寤意經一卷正意經一卷惡意經一卷罵意經一卷舉鉢經一卷息恚經一卷福行經一卷忍辱經一卷福報經一卷法觀經一卷身觀經一卷多聞經一卷受持經一卷伏婬經一卷離睡經一卷應法經一卷樂想經一卷尊上經一卷醫王經一卷危脆經一卷柔軟經一卷梵網經一卷名稱經一卷處處經一卷閑居經一卷何苦經一卷無懼經一卷貧窮經一卷求欲經一卷分別經一卷衰利經一卷犯罪經一卷慢法經一卷邪見經一卷放逸經一卷無常經一卷惡道經一卷積骨經一卷苦陰經一卷法社經一卷灌臘經一卷受歲經一卷密具經一卷腹使經一卷曉食經一卷普施經一卷持齋經一卷盂蘭經一卷雜讚經一卷甘露道經一卷海八德經一卷恒水戒經一卷寂志果經一卷不壞淨經一卷具善根經一卷法施勝經一卷人弘法經一卷壽命促經一卷色無常經一卷戒消災經一卷戒相應經一卷護口意經一卷修行慈經一卷法滅盡經一卷未曾有經一卷不淨觀經一卷心本淨經一卷無母子經一卷無吾我經一卷大枯樹經一卷水上泡經一卷諸漏盡經一卷是我所經一卷阿耨風經一卷出曜華經一卷華嚴淨經一卷華嚴瓔珞一卷觀世樓炭經一卷波若得經一卷惟日雜難經一卷處中行道經一卷勸行有證經一卷修行勸意經一卷多增道章經一卷內身觀章經一卷忠心政行經一卷堅心政意經一卷罪業報應經一卷分明罪福經一卷捨諸世務經一卷摩訶剎頭經一卷天地成敗經一卷救護身命經一卷清淨法行經一卷金剛清淨經一卷眼色相繫經一卷禪思滿足經一卷修集士行經一卷承事勝己經一卷法古造行經一卷無始本際經一卷大慈無減經一卷慈仁不殺經一卷淨除業障經一卷栴檀塗塔經一卷求欲說法經一卷少多制戒經一卷異信異欲經一卷相應相可經一卷商人求財經一卷比丘世利經一卷恒水流澍經一卷信能渡河經一卷積木燒然經一卷業喻多少經一卷前世三轉經一卷除恐怖品經一卷良時難遇經一卷說法難值經一卷向邪違法經一卷邪業自活經一卷眾生身穢經一卷業陰因事經一卷求離牢獄經一卷阿含正行經一卷增一阿含經一卷摩訶乘寶嚴經一卷十住毘婆沙經一卷不退轉法輪經一卷一音辯正法經一卷精勤四念處經一卷調伏眾生業經一卷無病第一利經一卷父母恩難報經一卷多倒見眾生經一卷世間言美色經一卷形疾三品風經一卷人受身入陰經一卷斫毒樹復生經一卷一切行不恒安經一卷人身四百四病經一卷人身八十種虫經一卷人病醫不能治經一卷祭亡人不得食經一卷分別善惡所起經一卷犯戒罪報輕重經一卷大乘方等要慧經一卷佛遺日摩尼寶經一卷無崖際持法門經一卷仁王護國般若波羅蜜經一卷阿難陀目佉尼呵離陀經一卷樂瓔珞莊嚴方便經一卷過去行檀波羅蜜經一卷本行六波羅蜜經一卷當來選擇諸惡世界經一卷四大色身生厭離經一卷有眾生三世作惡經一卷信人者生五種患經一卷以金貢太山贖罪經一卷人民疾疫受三歸經一卷受持佛名不墮惡道經一卷第一四門經一卷第二四門經一卷第三四門經佛入甘露調意經一卷楞伽阿跋多羅寶一切佛語斷食肉章經一卷三劫經一卷三小劫經一卷三毒經一卷三慧經一卷三行經一卷三因緣經一卷三時過經一卷四自在神通經一卷四品學法經一卷四食經一卷四未曾有法經一卷四種人經一卷四人出現世間經一卷五戰鬪人經一卷五陰成敗經一卷五道輪轉罪福報應經一卷六齋八戒經一卷七寶經一卷七處三觀經一卷八光經一卷八陽經一卷八關齋經一卷九傷經一卷十報三統略經一卷十二因緣章經一卷十一思惟念如來經一卷十二遊經一卷十二遊經一卷十二頭陀經一卷沙門為十二頭陀經一卷十二品生死經一卷十八不共法經一卷三十二相因緣經一卷慈仁問八十種好經一卷三十七品經一卷三十七品經一卷寶積三昧文殊師利菩薩問法身經一卷空淨天感應三昧經二卷自誓三昧經一卷佛印三昧經一卷法華三昧經一卷月燈三昧經一卷定意三昧經一卷般舟三昧念佛章經一卷四百三昧名經一卷庾伽三摩斯經一卷禪定方便次第法經一卷禪要呵欲經一卷禪祕要經一卷治禪鬼魅不安經一卷阿練若習禪法經一卷禪法一卷說數息事經一卷恒河譬經一卷須河譬喻經一卷須河譬經一卷灰河經一卷塵土灰河譬喻經一卷水喻經一卷鑄金喻經一卷浮木譬喻經一卷田夫喻經一卷嬰兒譬喻經一卷群牛譬經一卷羊群喻經一卷大蛇譬喻經一卷飛鳥喻經一卷鼈喻經一卷馬喻經一卷箭喻經一卷木杵喻經一卷毒喻經一卷毒草喻經一卷毒悔喻經一卷調達喻經一卷爪甲擎土譬經一卷譬喻六人經一卷譬喻經一卷譬喻經一卷法句譬喻經一卷雜譬喻經一卷梵音偈本一卷陀羅尼偈一卷阿彌陀佛偈一卷後阿彌陀佛偈一卷七佛各說偈一卷讚七佛偈一卷深自知身偈一卷禪經偈一卷恒惒尼百句一卷五言詠頌本起一卷道行品諸經胡音解一卷灌頂七萬二千神王護比丘呪經一卷灌頂十二萬神王護比丘尼呪經一卷灌頂三歸五戒帶佩護身呪經一卷灌頂百結神王護身呪經一卷灌頂宮宅神王守鎮左右呪經一卷灌頂塚墓因緣四方神呪經一卷灌頂伏魔封印大神呪經一卷灌頂摩尼羅亶大神呪經一卷灌頂召五方龍王攝疫毒神呪經一卷灌頂梵天神策經一卷灌頂普廣經一卷摩訶般若波羅蜜神呪一卷般若波羅蜜神呪一卷七佛所結麻油述呪一卷七佛所結麻油述呪一卷七佛神呪一卷七佛神呪一卷大神母結誓呪一卷大神將軍呪一卷八吉祥神呪一卷陀隣鉢經一卷陀羅尼句經一卷華積陀羅尼神呪一卷持句神呪一卷六神名神呪一卷幻師阿夷鄒呪一卷伊洹法願神呪一卷幻師陂陀神呪一卷醫王惟樓延神呪一卷幻師颰陀神呪一卷解日厄神呪一卷摩尼羅亶神呪一卷檀特羅麻油述神呪一卷麻油述神呪一卷羅亶神呪案摩經一卷呪水經一卷嚫水經一卷龍王呪水浴經一卷龍王結願五龍神呪一卷五龍呪毒經一卷十八龍王神呪經一卷呪請雨呪止雨取血氣神呪一卷藥呪一卷呪毒一卷呪時氣一卷呪小兒一卷呪齲齒一卷呪齲齒呪牙痛呪牙痛呪眼痛呪眼痛呪賊一卷呪賊卒逢賊結帶呪七佛安宅神呪一卷安宅呪一卷三歸五戒神王名一卷右八百四十六部凡八百九十五卷新集所得今並有其本悉在經藏條新撰目錄闕經未見經文者如左雜譬喻經八十卷雜數經二十卷出要經二十卷阿惟越致轉經十八卷摩訶乘經十四卷蜀普耀經八卷行道經七卷正法華三昧經六卷摩訶乘優波提經五卷三昧王經五卷梵王請問經五卷不退轉輪經四卷佛從兜率降中陰經四卷四天王經四卷魔王請問經四卷那先譬喻經四卷度無極譬經三卷長阿含經三卷大梵天王請轉法輪經三卷釋提桓因所問經三卷法華光瑞菩薩現壽經三卷普賢菩薩答難二千經三卷儒首菩薩經二卷太子試藝本起經二卷小本起經二卷不思議功德經二卷蜀首楞嚴經二卷後出首楞嚴經二卷梵天王請佛千首經二卷深斷連經二卷甘露味阿毘曇二卷弘道經二卷乳王如來經一卷瞻波國佛說戒經一卷佛在誓枝山說法經一卷佛三毒事經一卷佛七事經一卷佛開和伏經一卷佛意行經一卷佛醫王經一卷因佛生三心經一卷佛聚經一卷如來智印經一卷七佛本緣經一卷七佛父母姓字經一卷釋迦文放鉢經一卷佛袈裟經一卷佛鉢經一卷佛大衣經一卷佛本記一卷賢劫五百佛名一卷現在十方佛名經一卷過去諸佛名一卷千五百佛名一卷三千佛名經一卷五千七百佛名經一卷觀世音成佛經一卷文殊因緣經一卷文殊本願經一卷文殊觀經一卷彌勒受決經一卷彌勒作佛時經一卷彌勒難經一卷彌勒須河經一卷導師問佛經一卷颰陀菩薩百二十難經一卷賢首菩薩二百問經一卷持身菩薩經一卷金剛女菩薩經一卷善意菩薩經一卷阿惟越致菩薩戒經一卷菩薩從兜率天降中陰經一卷菩薩行喜經一卷菩薩淨本業經一卷菩薩初業經一卷菩薩四事經一卷菩薩十六願經一卷菩薩五十德行經一卷菩薩教法經一卷菩薩正行經一卷菩薩出入諸則經一卷菩薩內誡經一卷菩薩常行經一卷菩薩母姓字經一卷菩薩家姓經一卷菩薩比丘經一卷菩薩經一卷迦葉解經一卷迦葉因緣經一卷舍利弗問暑經一卷迦葉獨證自誓經一卷舍利弗嘆度女人經一卷舍利弗生西方經一卷舍利弗目連泥洹經一卷摩訶目犍連與佛角能經一卷目連所問經一卷目連因緣經一卷阿難得道經一卷阿難般泥洹經一卷阿難現變經一卷難陀經一卷阿那律念復生經一卷滿願子經一卷阿那含七念經一卷羅漢菩子經一卷賓頭盧取鉢經一卷鳩摩迦葉經一卷童迦葉經一卷愛行比丘經一卷愛身比丘經一卷加丁比丘經一卷栴比丘經一卷善星比丘經一卷六群比丘經一卷自在王比丘經一卷羅耶達比丘經一卷比丘和須蜜經一卷比丘法相經一卷佛為比丘說二事經一卷玄戒未來比丘經一卷沙門分衛見怪異經一卷釋種子經一卷蓮華色比丘尼經一卷人詐名為道經一卷尊者婆蹉律經一卷恒水不說戒經一卷波羅提木叉一卷大沙門羯磨一卷大戒經一卷五部威儀所服經一卷衣服制一卷結界文經一卷八歲沙彌降外道經一卷八歲沙彌開解國王經一卷罽賓二沙彌經一卷沙彌離戒一卷沙彌離威儀一卷沙彌持戒經一卷海洲優婆塞會經一卷優婆夷墮舍經一卷在家菩薩戒經一卷在家律儀經一卷賢者雜事經一卷弟子本行經一卷弟子修學經一卷弟子行澤中遇賊劫經一卷弟子精進經一卷道本五戒經一卷迦提羅越問五戒經一卷威儀經一卷那羅延天王經一卷毘沙門王經一卷大四天王經一卷二十八天經一卷為壽盡天子說法經一卷諸天壽經一卷魔現成佛經一卷魔試佛經一卷魔試目連經一卷魔王誡經一卷阿須倫問八事經一卷淨飯王經一卷佛葬閱頭檀王經一卷阿育王作小兒時經一卷小阿育王經一卷優填王照逝心女經一卷迦夷王頭布施經一卷果尊王經一卷佛居士經一卷降恐王經一卷摩羅王經一卷遮羅王經一卷摩竭王經一卷摩登王經一卷尸呵遍王經一卷舍夷國經一卷乾夷王經一卷羅提坻王經一卷摩訶惟越王經一卷薩和達王經一卷難國王經一卷年少王經一卷洴沙王經一卷十四王經一卷王以竹施經一卷勸王持五誡經一卷太子法慧經一卷太子法施經一卷太子旃舍羅差經一卷是光太子經一卷長者盛德經一卷長者法心經一卷長者難提經一卷長者仁賢經一卷長者洹羅越經一卷長者子誓經一卷佛問淳陀長者受樂淨行經一卷五百婆羅門問有無經一卷婆羅門問事經一卷婆羅門等爭說經一卷六師詣波斯匿王經一卷尼犍齋經一卷仙歎經一卷光味仙人覩佛身經一卷明星梵志經一卷摩竭梵志經一卷觱辭梵志經一卷猛觀梵志經一卷法觀梵志經一卷兜率梵志經一卷兜勒梵志經一卷梵志拔陀經一卷梵志計火淨經一卷梵志問疑經一卷梵志意經一卷梵志好母經一卷梵志婬女經一卷梵志六師經一卷天后賢女經一卷德女問經一卷女利行經一卷貧女少施獲弘報經一卷貧女聽經蛇齧命終經一卷國王癡夫人經一卷彌家女經一卷四婦因緣經一卷鍾磬貧乏經一卷淫人曳踵行經一卷二人作沙門弟斷兄舌經一卷氣噓殺旃陀羅經一卷眼能視殺人經一卷孤獨三兄弟經一卷老少俱死經一卷阿劍他經一卷須多羅經一卷羼提和經一卷須陀利經一卷不蘭伽經一卷小申日經一卷波羅柰媈四姓經一卷大姓家主叩書不經一卷提謂經一卷強羅經一卷墮迦經一卷金轉龍王經一卷盤達龍王經一卷蘇曷龍王經一卷三龍王經一卷菩薩作六牙象本事經一卷菩薩作龜本事經一卷菩薩師子王經一卷菩薩為魚王經一卷象王經一卷虎王經一卷鼈王經一卷蠍王經一卷毒龍蛇施經一卷養牛經一卷放牛法經一卷牛米自供養經一卷行放食牛經一卷墮釋迦牧牛經一卷餓鬼經一卷鐵杵泥犁經一卷閻羅王經一卷緣經一卷藥經一卷苦慧經一卷慧達經一卷法足經一卷身數經一卷選福經一卷布施經一卷助善經一卷孝順經一卷古來經一卷度世經一卷緣本經一卷法藏經一卷明住經一卷善憩經一卷植質經一卷名相經一卷怪異經一卷滅怪經一卷本鉢經一卷案鉢經一卷諸法經一卷雜讚經一卷法嚴經一卷漸備經一卷壁四經一卷與脫經一卷伏願經一卷寶見經一卷真提經一卷明義經一卷見在經一卷雜事經一卷釋學經一卷釋論一卷旨解經一卷賣智慧經一卷初受道經一卷度道俗經一卷學經福經一卷諸福德經一卷說人身經一卷施色力經一卷色入施經一卷戒法律經一卷止寺中經一卷未生火經一卷未生災經一卷成敗品一卷念佛品經一卷須彌山經一卷閻浮利經一卷世間珍寶經一卷無端觝持經一卷安般行道經一卷現道神足經一卷成行無想經一卷解慧微妙經一卷失道得道經一卷心情心識經一卷撿意向正經一卷悔過除罪經一卷道德果證經一卷深自僥倖經一卷布施持戒經一卷禮敬諸塔經一卷浴像功德經一卷浴僧功德經一卷生西方齋經一卷造浴室法經一卷父子因緣經一卷熒火六度經一卷有疑往解經一卷雜阿含經一卷長阿含方法經一卷六足阿毘曇一卷小觀世樓炭經一卷陀隣尼目佉經一卷布施度無極經一卷內禪波羅蜜經一卷令人孝有德經一卷甚深大迴向經一卷人於出家者經一卷心應深貪慕經一卷地水火風空經一卷求欲者除意經一卷持戒教人殺生經一卷七月十五日臘法經一卷功高憍慢有二輩經一卷歡喜布施有五事經一卷木鏘刺脚因緣經一卷三夢經一卷三悔處經一卷三乘無當經一卷四署經一卷四輩經一卷四等意經一卷四意止本經一卷四政斷經一卷大四諦經一卷四厚經一卷五暑經一卷五穀世經一卷五方便經一卷五戒報應經一卷五惟越羅名解說經一卷五亂經一卷五耶經一卷五陰經一卷中五濁世經一卷六波羅蜜經一卷六衰事經一卷六禪經一卷六度六十行經一卷六輩阿惟越致經一卷七眾經一卷七流經一卷七使經一卷七輩人橫死經一卷大七車經一卷七歲作善經一卷八正八邪經一卷八方萬物無常經一卷八總持經一卷八輩經一卷八雙經一卷八部僧行名經一卷九結經一卷九惱經一卷九道觀身經一卷十部僧經一卷十二意經一卷十二阿練若高行經一卷十二部經名一卷大十二因緣經一卷十八難經一卷三十二僧那經一卷三十四意經一卷五十德相經一卷五十二章經一卷六十品經一卷六十二疑經一卷七十二觀身經一卷百法經一卷百八愛經一卷二百五十戒經一卷惟日三昧經一卷逮慧三昧經一卷月電三昧經一卷無言三昧經一卷小安般舟三昧經一卷阿和三昧經一卷禪行斂意經一卷禪數經一卷禪行法經一卷須彌山譬經一卷日月譬經一卷海水譬經一卷藥草喻經一卷功德天譬經一卷賢劫譬經一卷金剛譬經一卷寶藏譬經一卷明珠譬經一卷聚木譬經一卷四大譬經一卷化譬經一卷般若波羅蜜偈一卷佛清淨偈一卷太子出國二十偈一卷佛十力偈一卷群生偈一卷十方佛神呪一卷大總持神呪一卷四天王神呪一卷護諸比丘呪一卷十二因緣結縷神呪一卷摩訶神呪一卷移山神呪一卷降魔神呪一卷和摩結神呪一卷威德陀羅神呪一卷異出般舟三昧經一卷異出寶藏經一卷異出普門經一卷異出義足二卷異出四諦經一卷異出菩薩本經一卷異出逝童子經一卷異出孫陀耶致經一卷異出十善十惡經一卷異出九傷經一卷異出了本經一卷右合四百六十部凡六百七十五卷詳挍群錄名數已定並未見其本今闕此經右二都件凡一千三百六部合一千五百七十卷新集抄經錄第一新集安公疑經錄第二新集疑經錄第三新集安公注經及雜經志錄第四小乘迷學竺法度造異儀記第五長安叡法師喻疑第六抄經者蓋撮舉義要也昔安世高抄出修行為大道地經良以廣譯為難故省文略說及支謙出經亦有孛抄此並約寫胡本非割斷成經也而後人弗思肆意抄撮或棋散眾品或爪剖正文既使聖言離本復令學者逐末竟陵文宣王慧見明深亦不能免若相競不已則歲代彌繁蕪黷法寶不其惜歟名部一成難用刊削其安公時抄悉附本錄新集所獲撰目如左庶誡來葉無效尤焉抄華嚴經十四卷抄方等大集經十二卷抄菩薩地經十二卷抄法句譬經三十八卷抄阿差末經四卷抄淨度三昧經四卷抄摩訶摩耶經三卷抄胎經三卷抄央掘魔羅經二卷抄報恩經二卷抄頭陀二卷抄義足經二卷抄法華藥王品一卷抄維摩詰所說佛國品一卷抄維摩詰方便品一卷抄維摩詰問疾品一卷抄安般守意經一卷抄菩薩本業經一卷抄菩薩本業願行品一卷抄四諦經要數一卷抄法律三昧經一卷抄照明三昧不思議事經一卷抄諸佛要集經一卷抄大乘方等要慧經一卷抄普賢觀懺悔法一卷抄樂瓔珞莊嚴方便經一卷抄未曾有因緣經一卷抄阿毘曇五法行經一卷抄諸法無行經一卷抄無為道經一卷抄分別經一卷抄德光太子經一卷抄魔化比丘經一卷抄優婆塞受戒品一卷抄優婆塞受戒法一卷抄貧女為國王夫人經一卷般若經問論集二十卷右一部凡二十卷廬山沙門釋慧遠以論文繁積學者難究故略要抄出抄成實論九卷淨度三昧抄一卷律經雜抄一卷本起抄經一卷睒抄經一卷五百梵律經抄一卷大海深嶮抄經一卷抄為法捨身經六卷法苑經一百八十九卷右抄經四十六部凡三百五十二卷其四十八部一百五十一卷並有經其八部二百一卷今闕外國僧法學皆跪而口受同師所受若十二十轉以授後學若有一字異者共相推挍得便擯之僧法無縱也經至晉土其年未遠而憙事者以沙標金斌斌如也而無括正何以別真偽乎農者禾草俱在后稷為之嘆息金匱玉石同緘卞和為之懷恥安敢預學次見涇渭雜流龍蛇並進豈不恥之今列意謂非佛經者如左以示將來學士共知鄙信焉寶如來經二卷定行三昧經一卷真諦比丘慧明經一卷尼吒國王經一卷胸有萬字經一卷薩和菩薩經一卷善信女經二卷護身十二妙經一卷度護經一卷毘羅三昧經二卷善王皇帝經二卷惟務三昧經一卷阿羅呵公經一卷慧定普遍神通菩薩經一卷陰馬藏經一卷大阿育王經一卷四事解脫經一卷大阿那律經一卷貧女人經一卷鑄金像經一卷四身經一卷普慧三昧經一卷阿秋那經一卷兩部獨證經一卷法本齋經一卷覓歷所傳大比丘尼戒一卷右二十六部三十卷長阿含經云佛將涅槃為比丘說四大教法若聞法律當於諸經推其虛實與法相違則非佛說又大涅槃經云我滅度後諸比丘輩抄造經典令法淡薄種智所照驗於今矣自像運澆季浮競者多或憑真以構偽或飾虛以亂實昔安法師摘出偽經二十六部又指慧達道人以為深戒古既有之今亦宜然矣祐挍閱群經廣集同異約以經律頗見所疑夫真經體趣融然深遠假託之文辭意淺雜玉石朱紫無所逃形也今區別所疑注之於錄并近世妄撰亦標于末並依倚雜經而自製名題進不聞遠適外域退不見承譯西賓我聞興於戶牖印可出於胸懷誑誤後學良足寒心既躬所見聞寧敢默已嗚呼來葉慎而察焉比丘應供法行經一卷居士請僧福田經一卷灌頂度星招魂斷絕復連經一卷決定罪福經一卷無為道經二卷情離有罪經一卷燒香呪願經一卷安墓呪經一卷觀月光菩薩記一卷佛鉢經一卷彌勒下教一卷九十六種道一卷右十二部經記或義理乖背或文偈淺鄙故入疑錄庶耘蕪穬以顯法寶灌頂經一卷右一部宋孝武帝大明元年󰻣陵鹿野寺比丘慧簡依經抄撰提謂波利經二卷右一部宋孝武時北國比丘曇靖撰寶車經一卷右一部北國淮州比丘曇辯撰青州比丘道侍改治菩提福藏法化三昧經一卷右一部齊武帝時比丘道備所撰佛法有六義第一應知一卷六通無礙六根淨業義門一卷右二部齊武帝時比丘釋法願抄集經義所出雖弘經義異於偽造然既立名號則一部懼後代疑亂故明注于錄佛所制名數經五卷右一部齊武帝時比丘釋王宗所撰抄集眾經有似數林但題稱佛制懼亂名實故注于錄眾經要攬法偈二十一首一卷右一部梁天監二年比丘釋道歡撰右合二十部二十六卷疑經兩錄合四十六部五十六卷其三十八部失源八部有人名夫日月麗天眾星助燿雨從龍降彪池佐潤由是豐澤洪沾大明煥赫也而猶有燋火於雲夜抱瓫於漢陰者時有所不足也佛之著教真人發起大行於外國有自來矣延及此土當漢之末世晉之盛德也然方言殊音文質從異譯胡為晉出非一人或善胡而質晉或善晉而未備胡眾經皓然難以折中竊不自量敢豫僧數既荷佐化之名何得素飡終日乎輒以洒掃之餘暇注眾經如左非敢自必必值聖心庶望考文時有合義願將來善知識不咎其默守冀抱瓫燋火讜有微益光讚折中解一卷光讚抄解一卷般若放光品者分別盡漏而不證八地也源流浩汗厥義幽邃非彼草次可見宗廟之義也安為折疑准一卷折疑略二卷起盡解一卷道行品者般若抄也佛去世後外國高明者撰也辭句質複首尾互隱為集異注一卷大小十二門者禪思之奧府也為各作注大作注大十二門二卷小十二門一卷了本生死者四諦四信之玄藪也為注一卷密迹金剛經持心梵天經右二經者護公所出也多有隱義為作甄解一卷賢劫八萬四千度無極者大乘之妙目也為解一卷人本欲生經者九止八脫之妙要也為注撮解一卷安般守意多念之要藥也為解一卷陰持入者世高所出殘經也淵流美妙至道直逕也為注二卷大道地者修行抄也外國所抄為注一卷眾經眾行或有未曾共和者安集之為十法句義一卷連雜解共卷義指者外國沙門於此土所傳義也云諸部訓異欲廣來學視聽也增之為注一卷九十八結者阿毘曇之要義為解一卷連約通解共卷又為三十二相解一卷三界諸天混然淆雜安為錄一卷此土眾經出不一時自孝靈光和已來迄今晉康寧二年近二百載值殘出殘遇全出全非是一人難卒綜理為之錄一卷答沙汰難二卷答法將難一卷西域志一卷凡二十七卷其諸天錄經錄及答沙汰難至西域志雖非注經今依安舊錄附之于末寶頂經一卷永元元年出時年九歲淨土經一卷永元元年出時年九歲正頂經一卷永元元年出時年九歲法華經一卷永元元年出時年九歲藥草經一卷永元二年出時年十歲太子經一卷永元二年出時年十歲伽耶波經一卷永元二年出時年十歲波羅奈經一卷中興元年出時年十二歲優婁頻經一卷中興元年出時年十二歲益意經二卷天監元年出時年十三般若得經一卷天監元年出時年十三華嚴瓔珞經一卷天監元年出時年十三踰陀衛經一卷天監四年臺內華光殿出時年十六阿那含經二卷天監四年出時年十六妙音師子吼經三卷天監四年出年十六出乘師子吼經一卷天監三年出時年十五勝鬘經一卷永元元年出時年九歲優曇經一卷妙莊嚴經四卷維摩經一卷序七世經一卷右二十一種經凡三十五卷經如前件齊末太學博士江泌處女尼子所出初尼子年在齠齓有時閉目靜坐誦出此經或說上天或稱神授發言通利有如宿習令人寫出俄而還止經歷旬朔續復如前京都道俗威傳其異今上勅見面問所以其依事奉答不異常人然篤信正法少修梵行父母欲嫁之誓而弗許後遂出家名僧法住青園寺祐既收集正典撿括異聞事接耳目就求省視其家祕隱不以見示唯得妙音師子吼經三卷以備疑經之錄此尼以天監年三月亡有好事者得其文疏前後所出定二十餘卷厥舅孫質以為真經行疏勸化收合傳寫既染毫牘必存於世昔漢建安末濟陰丁氏之妻忽如中疾便能胡語又求紙筆自為胡書復有西域胡人見其此書云是經莂推尋往古不無此事但義非金口又無師譯取捨兼懷故附之疑例薩婆若陀眷屬莊嚴經一卷右一部梁天監九年郢州投陀道人妙光戒歲七臘矯以勝相諸尼嫗人僉稱聖道彼州僧正議欲驅擯遂潛下都住普弘寺造作此經又寫在屏風紅紗映覆香花供養雲集四部嚫供煙塞事源顯發勅付建康辯覈疑狀云抄略諸經多有私意妄造借書人路琰屬辭潤色獄牒妙光巧詐事應斬刑路琰同謀十歲謫戍即以其年四月二十一日勅僧正慧超令喚京師能講大法師宿德如僧祐曇准等二十人共至建康前辯妙光事超即奉旨與曇准僧祐法寵慧令慧集智藏僧旻法雲等二十人於縣辯問妙光伏罪事事如牒眾僧詳議依律擯治天恩免死恐於偏地復為惑亂長繫東治即收拾此經得二十餘本及屏風於縣燒除然猶有零散恐亂後生故復略記法苑經一百八十九卷抄為法捨身經六卷右二部蓋近世所集未詳年代人名悉總集群經以類相從既立號法苑則疑於別經故注記其名以示後學卷數雖多猶是前錄眾經故不入部最之限夫至人應世觀眾生根根力不同設教亦異是以三乘立軌隨機而發五時說法應契而化沿麁以至妙因小以及大階漸殊時教之體也自正法稍遠受學乖互外域諸國或偏執小乘最後涅槃顯明佛性而猶執初教可謂膠柱鼓琴者也元嘉中外國商人竺婆勒久停廣州每往來求利於南康郡生兒仍名南康長易字金伽後得入道為曇摩耶舍弟子改名法度其人貌雖外國實生漢土天竺科軌非其所諳但性存矯異欲以攝物故執學小乘云無十方佛唯禮釋迦而已大乘經典不聽讀誦反抄著衣以此為法常用銅鉢無別應器乃令諸尼作鎮肩衣似尼師壇縫之為囊恒著肩上而不用坐以表眾異每至出路相捉而行布薩悔過但伏地相向而不胡跪法度善閑漢言至授戒先作胡語不令漢知案律之明文授法資解言不相領不得法事而竺度昧罔面行詭術明識之眾咸共駭棄唯宋故丹陽尹顏竣女宣業寺尼法弘交州刺史張牧女弘光寺尼普明等信受其教以為真實雖出貴族而識謝慧心毀呰方等既絕法雨妄學詭科乖背律儀來苦方深良可愍傷自正化東流大乘日曜英哲頂受遍寓服膺而使迷偽之人專行偏教莫或振止何其甚哉昔慧導拘滯疑惑大品曇樂偏執非撥法華罔天下之明信己情之謬關中大眾固已指為無間矣至如彭城僧淵誹謗涅槃舌根銷爛現表厥殃大乘難誣亦可驗也尋三人之惑並惡止其躬而竺度之悖以毒飲人凡女人之性智弱信強一受偽教則同惑相埏故京師數寺遂塵異法東境尼眾亦時染此風將恐邪路易開淄污不已嗟乎斯豈魔斷大乘故先侮女人歟此實開士之所痛悼而法主所宜匡制也大方便經云釋迦如來昔為比丘專以四阿含教化謗毀方等於無數劫受大苦報從阿鼻出發大乘心致成正覺後進之賢宜思防斷古今明誡可不慎乎昔慧叡法師久歎愚迷製此喻疑防於今日故存之錄末雖於錄非類顯證同矣夫應而不寂感之者至感有精麁應亦不一影響理也若以方斯之非徒乖其圓乃亦喪其方故以備聞之悟喻其所疑疑非膏肓麁必為治若治所不至喻復其如之何並可詳覽往喻昔漢室中興孝明之世無盡之照始得揮光此壞於二五之照當是像法之初自爾已來西域名人安侯之徒相繼而至大化文言漸得淵照邊俗陶其鄙倍漢末魏初廣陵彭城二相出家並能任持大照尋味之賢始有講次而恢之以裕義迂之以配說下至法祖孟詳法行康會之徒撰集諸經宣暢幽旨粗得充允祖聽暨今附文求旨義不遠宗言不乖實起之於亡師及至符并龜茲三王來朝持法之宗亦並與經俱集究摩羅法師至自龜茲持律三藏集自罽賓禪師徒眾尋亦並集關中洋洋十數年中當是大法後興之盛也叡才常人鄙而得廁對宗匠陶譯玄典法言無日不聞聞之無要不記故敢依准所聞寄之紙墨以宣所懷什公云大教興世五十餘年言無不實實無不益益而為言無非教也實而為稱無非寶也寶以如意為喻教以正失為體若能體其隨宜之旨則言無不深若守其一照則惑無不至今此世界以雜為名則知本自離薄本自離薄則易為風波風波易以動不淳易為離易動易離故大聖隨宜而進進之不以一途三乘離化由之而起三藏祛其染滯般若除其虛妄法華開一究竟泥洹闡其實化此三津開照照無遺矣但優劣存乎人深淺在其悟任分而行無所臧否前五百年也此五百年中得道者多不得者少以多言之故曰正法後五百年唯相是非執競盈路得道者少不得者多亦以多目之名為像法像而非真失之由人由人之失乃有非跋真言斧戟實化無擇起於胸中不救出自脣吻三十六國小乘人也此釁流於秦地慧導之徒遂復不信大品既蒙什公入關開託真照般若之明復得揮光末俗朗茲實化尋出法華開方便門令一實究竟廣其津途欣樂之家景仰沐浴真復不知老之將至而曇樂道人以偏執之見而復非之自畢幽途永不可誨今大般泥洹經法顯道人遠尋真本於天竺得之持至揚都大集京師義學之僧百有餘人師執本參而譯之詳而出之此經云泥洹不滅佛有真我一切眾生皆有佛性皆有佛性學得成佛佛有真我故聖鏡特宗而為眾聖中王泥洹永存為應照之本大化不泯真本存焉而復致疑安於漸照而排跋真誨任其偏執而自幽不救其可如乎此正是法華開佛知見開佛知見今始可悟金以瑩明顯發可知而復非之大化之由而有此心經言闡提真不虛也此大法三門皆有成證昔朱士行既襲真式以大法為己任於雒中講中小品亦往往不通乃出流沙尋求大品既至于填果得真本即遣弟子十人送至雒陽出為晉音未發之間彼土小乘學者乃以聞王云漢地沙門乃以婆羅門書或亂真言王為地主若不折之斷絕大法聾盲漢地王之咎也王即不聽時朱士行乃求燒經為證王亦從其所求積薪十車於殿階下以火焚之士行臨階而發誠誓若漢地大化應流布者經當不燒若其不應命也如何言已投之火即為滅不損一字遂得有此法華正本於于填大國輝光重壤踊出空中而得流此此大般泥洹經既出之後而有嫌其文不便者而更便改之人情少惑有慧祐道人私以正本雇人寫之客書之家忽然火起三十餘家一時蕩然寫經人於灰火之中求銅鐵器物忽見所寫經本在火不燒及其所寫一紙陌外亦燒字亦無損餘諸巾紙寫經竹筒皆為灰燼此三經者如什公所言是大化三門無極真體皆有神驗無所疑也什公時雖未有大般泥洹文已有法身經明佛法身即是泥洹與今所出若合符契此公若得聞此佛有真我一切眾生皆有佛性便當應如白日朗其胸衿甘露潤其四體無所疑也何以知之每至苦問佛之真主亦復虛妄積功累德誰為不惑之本或時有言佛若虛妄誰為真者若是虛妄積功累德誰為其主如其所探今言佛有真業眾生有真性雖未見其經證明評量意便為不乖而亦曾問此土先有經言一切眾生皆當作佛此云何答言法華開佛知見亦可皆有為佛性若有佛性復何為不得皆作佛耶但此法華所明明其唯有佛乘無二無三不明一切眾生皆當作佛皆當作佛我未見之亦不抑言無也若得聞此正言真是會其心府故知聞之必深信受同吾之肆學正法者小可虛其衿帶更聽往喻如三十六國著小乘者亦復自以為日月之明無以進於己也而大心寥朗乃能鄙其狂而偏執自貽重罪慧道之非大品而尊重三藏亦不自以為照不周也曇樂之非法華憑陵其氣自以為是天下悠悠唯己一人言其意亦無所與讓今疑大般泥洹者遠而求之正當以一切眾生皆有佛性為不通真照真照自可照其虛妄真復何須其照一切眾生既有偽矣別有真性為不變之本所以陶練既精真性乃發恒以大慧之明除其虛妄虛妄既盡法身獨存為應化之本應其所化能成之緣一人不度吾終不舍此義如驗復何為疑耶若於真性法身而復致疑者恐此邪心無處不惑佛之真我尚復生疑亦可不信佛有正覺之照而為一切種智也般若之明自是照虛妄之神器復何與佛之真我法身常存一切皆有佛之真性真性存焉學不越崖成不乖本乎而欲以真照無虛言言而亦無佛我亦無泥洹是邪見但知執此照惑之明不知無惑之性非其照也為欲以此誣誷天下天下之人何可誣也所以遂不開默而驟明明此照者是惜一肆之上而有鑠金之說一市之中而言有虎者三易惑之徒則將為之所染皆為不殺之物亦得已而言之豈其好明人罪耶實是蝮蛇螫手不得不斬幸有深識者體其不默之旨未深入者尋而悟之以求自清之路如其已不可喻吾復其如之何安世高傳第一支讖傳第二安玄傳第三康僧會傳第四朱士行傳第五支謙傳第六竺法護傳第七竺叔蘭傳第八尸梨蜜傳第九僧伽跋澄傳第十曇摩難提傳第十一僧伽提婆傳第十二安清字世高安息國王政后之太子也幼懷淳孝敬養竭誠惻隱之仁爰及蠢類其動言立行若踐規矩焉加以志業聰敏刻意好學外國典籍莫不該貫七曜五行之象風角雲物之占推步盈縮悉窮其變兼洞曉醫術妙善鍼䘑覩色知病投藥必濟乃至鳥獸嗚呼聞聲知心於是俊異之名被於西域遠近隣國咸敬而偉之世高雖在居家而奉戒精峻講集法施與時相續後王薨將嗣國位乃深惟苦空厭離名器行服既畢遂讓國與叔出家修道博綜經藏尤精阿毘曇學諷持禪經略盡其妙既而遊方弘化遍歷諸國以漢桓帝之初始到中夏世高才悟幾敏一聞能達至止未久即通習華語於是宣釋眾經改胡為漢出安般守意陰持入經大小十二門及百六十品等初外國三藏眾護撰述經要為二十七章世高乃剖析護所集七章譯為漢文即道地經也其先後所出經凡四十五部義理明析文字允正辯而不華質而不野凡在讀者皆斖斖而不惓焉世高窮理盡性自識宿緣多有神跡世莫能量初世高自稱先身已經為安息王子與其國中長者子俱共出家分衛之時施主不稱同學輒怒世高屢加呵責同學悔謝而猶不悛改如此二十餘年乃與同學辭訣云我當往廣州畢宿世之對卿明經精進不在吾後而性多恚怒命過當受惡形我若得道必當相度既而遂適廣州值寇賊大亂行路逢一少年唾手拔刀曰真得汝矣世高笑曰我宿命負卿故遠來相償卿之忿怒故是前世時意也遂申頸受刃容無懼色賊遂殺之觀者填路莫不駭其奇異既而神識還為安息王太子即名世高時身也世高遊化中國宣經事畢值靈帝之末關洛擾亂乃杖錫江南云我當過廬山度昔同學行達䢼亭湖廟此廟舊有靈驗商旅祈禱乃分風上下各無留滯常有乞神竹者未許輒取舫即覆沒竹還本處自是舟人敬憚莫不懾影世高同𢮱三十餘船奉牲請福神乃降祝曰舫有沙門可更呼上客咸共驚愕請世高入廟神告世高曰吾昔在外國與子俱出家學道好行布施而性多瞋怒今為䢼亭湖神周迴千里並吾所統以布施故珍玩無數以瞋恚故墮此神中今見同學悲欣可言壽盡旦夕而醜形長大若於此捨命穢污江湖當度山西空澤中也此身滅恐墮地獄吾有絹千匹并雜寶物可為我立塔營法使生善處也世高曰故來相度何不見形神曰形甚醜異眾人必懼世高曰但出眾不怪也神從床後出頭乃是大蟒蛇至世高膝邊淚落如雨不知尾之長短世高向之胡語傍人莫解蟒便還隱世高即取絹物辭別而去舟侶颺帆神復出蟒身登山頂而望眾人舉手然後乃滅倏忽之頃便達豫章即以廟物造立東寺世高去後神即命過暮有一少年上船長跪世高前受其呪願忽然不見世高謂船人曰向之少年即䢼亭廟神得離惡形矣於是廟神歇沒無復靈驗後人於西山澤中見一死蟒頭尾相去數里今尋陽郡蛇村是其處也於是頃到廣州尋其前世害己少年時少年尚在年已六十餘世高徑投其家共說昔日償對時事并敘宿緣歡喜相向云吾猶有餘報今當往會稽畢對廣州客深悟世高非凡豁然意解追悔前愆厚相資供乃隨世高東行遂達會稽至便入市正值市有鬪者亂相歐擊誤中世高應時命終廣州客頻驗二報遂精懃佛法具說事緣遠近聞知莫不悲歎明三世之有徵也高本既王種名高外國所以西方賓旅猶呼安侯至今為號焉天竺國自稱書為天書語為天語音訓詭蹇與漢殊異先後傳譯多致謬濫唯世高出經為群譯之首安公以為若及面稟不異見聖列代明德咸讚而思焉支讖本月支國人也操行淳深性度開敏稟持法戒以精勤著稱諷誦群經志存宣法漢桓帝末遊于洛陽以靈帝光和中平之間傳譯胡文出般若道行品首楞嚴般舟三昧等三經又有阿闍世王寶積等十部經以歲久無錄安公挍練古今精尋文體云似讖所出凡此諸經皆審得本旨了不加飾可謂善宣法要弘道之士也後不知所終沙門竺朔佛者天竺人也漢桓帝時亦齎道行經來適洛陽即轉胡為漢譯人時滯雖有失旨然棄文存質深得經意朔又以靈帝光和二年於洛陽譯出般舟三昧經時讖為傳言河南洛陽孟福張蓮筆受時又有支曜譯出成具光明經云安玄安息國人也志性貞白深沈有理致為優婆塞秉持法戒豪釐弗虧博誦群經多所通習漢靈帝末遊賈洛陽有功號騎都尉性虛靜溫恭常以法事為己務漸練漢言志宣經典常與沙門講論道義世所謂都尉言也玄與沙門嚴佛調共出法鏡經玄口譯梵文佛調筆受理得音正盡經微旨郢匠之義見述後代佛調臨淮人也綺年頴悟敏而好學信慧自然遂出家修道通譯經典見重於時世稱安侯都尉佛調三人傳譯號為難繼佛調又撰十慧並傳於世安公稱佛調出經省不煩全本妙巧次有康孟詳者其先康居人也譯出中本起安公稱孟詳出經奕奕流便足騰玄趣後有沙門維秖難者天竺人也以孫權黃武三年齎曇鉢經胡本來至武昌曇鉢即法句經也時支謙請出經乃令其同道竺將炎傳譯謙寫為漢文時炎未善漢言頗有不盡然志存義本近於質實今所傳法句是也白延者不知何許人魏正始之末重譯出首楞嚴又須賴及除災患經凡三部云康僧會其先康居人世居天竺其父因商賈移于交阯會年十餘歲二親並亡以至性聞既而出家礪行甚峻為人弘雅有識量篤志好學明練三藏博覽六典天文圖緯多所貫涉辯於樞機頗屬文翰時孫權稱制江左而未有佛教會欲運流大法乃振錫東遊以赤烏十年至建業營立茅茨設像行道有司奏曰有胡人入境自稱沙門容服非恒事應驗察權曰吾聞漢明夢神號稱為佛彼之所事豈其遺風耶即召會詰問有何靈驗會曰如來遷跡忽逾千載遺骨舍利神曜無方昔阿育起塔乃八萬四千夫塔寺之興所以表遺化也權以為誇誕乃謂會曰若能得舍利當為造塔如其虛妄國有常刑會請期七日乃謂其屬曰法之興廢在此一舉今不至誠後將何及乃共潔齋靜室以銅瓶加几燒香禮請七日期畢寂然無應求申二七亦復如之權曰此欺誑也將欲加罪會更請三七權又特聽會曰法雲應被而吾等無感何假王憲當誓死為期耳三七日暮猶無所見莫不震懼既入五更忽聞瓶中鎗然有聲會自往視果獲舍利明旦呈權舉朝集觀五色光爓照耀瓶上權手自執瓶瀉于銅盤舍利所衝盤即破碎權肅然驚起曰希有之瑞也會進而言曰舍利威神豈直光相而已乃劫燒之火不能燔金剛之杵不能壞矣權命取鐵槌砧使力士擊之砧搥並陷而舍利無異權大嗟服即為建塔以始有佛寺故曰建初寺因名其地為佛陀里由是江左大法遂興至孫晧昏虐欲燔塔廟群臣僉諫以為佛之威力不同餘神康會感瑞大皇創寺今若輕毀恐貽後悔晧悟遣張昱詣寺詰會昱雅有才辯難問縱橫會應機騁辭文理交出自旦至夕昱不能屈既退會送于門時寺側有婬祀者昱曰玄化既孚此輩何故近而不革會曰震霆破山聾者不聞非音之細苟在理通則萬里懸應如其阻塞則肝膽楚越昱還歎會才明非臣所測願天鑒察之晧大集朝賢以馬車迎會會就坐晧問曰佛教所明善惡報應何者是耶會對曰夫明主以孝慈訓世則赤烏翔面老人星見仁德育物則醴泉涌而嘉禾出善既有瑞惡亦如之故為惡於隱鬼得而誅之為惡於顯人得而誅之易稱積惡餘殃詩詠求福不回雖儒典之格言即佛教之明訓也晧曰若然則周孔已明之矣何用佛教會曰周孔雖言略示顯近至於釋教則備極幽遠故行惡則有地獄長苦修善則有天宮永樂舉茲以明勸沮不亦大哉晧乃服晧雖聞正法而昏暴之性不勝其虐後使宿衛兵入後宮治園於地中得一立金像高數尺以呈晧晧使著廁前至四月八日晧至廁污穢像云灌佛訖還與諸臣共笑為樂未暮陰囊腫痛叫呼不可堪忍太史占言犯大神所為群臣禱祀諸廟無所不至而苦痛彌劇求死不得綵女先有奉法者聞晧病因問訊云陛下就佛圖中求福不晧舉頭問佛神大耶綵女答佛為大聖天神所尊晧心還悟具語意故綵女即迎像著殿上香湯洗數十遍燒香懺悔晧於枕上叩頭自陳罪逆有頃所痛即間遣使至寺問訊諸道人能說經者令來見僧會即隨使入晧問罪福之因會具為敷析辭甚精辯晧先有才解欣然大悅因求看沙門戒會以戒文祕禁不可輕宣乃取本業百三十五願分作二百五十事行步坐起皆願眾生晧見慈願致深世書所不及益增善意即就會受五戒旬日疾瘳乃修治會所住寺號為天子寺宣勅宮內宗室群臣莫不必奉會在吳朝亟說正法以晧性凶麁不及妙義唯敘報應近驗以開諷其心焉會於建初寺譯出經法阿難念彌經鏡面王察微王梵皇王經道品及六度集並妙得經體文義允正又注安般守意法鏡道樹三經并製經序辭趣雅贍義旨微密並見重後世會以晉武帝太康元年卒朱士行頴川人也志業清粹氣韻明烈堅正方直勸沮不能移焉少懷遠悟脫落塵俗出家以後便以大法為己任常謂入道資慧故專務經典初天竺朔佛以漢靈帝時出道行經譯人口傳或不領輒抄撮而過故意義首尾頗有格礙士行常於洛陽講小品往往不通每歎此經大乘之要而譯理不盡誓志捐身遠迎大品遂以魏甘露五年發迹雍州西渡流沙既至于闐果寫得正品梵書胡本九十章六十萬餘言遣弟子不如檀晉言法饒凡十人送經胡本還洛陽未發之間于闐小乘學眾遂以白王云漢地沙門欲以婆羅門書惑亂正典王為地主若不禁之將斷大法聾盲漢地王之咎也王即不聽齎經士行憤慨乃求燒經為證王欲試驗乃積薪殿庭以火燔之士行臨階而誓曰若大法應流漢地者經當不燒若其無應命也如何言已投經火即為滅不損一字皮牒如故大眾駭服稱其神感遂得送至陳留倉恒水南寺河南居士竺叔蘭善解方言譯出為放光經二十卷士行年八十而卒依西方闍維法薪盡火滅而尸骸猶全眾咸驚異乃呪曰若真得道法當毀壞應聲碎散遂斂骨起塔焉支謙字恭明一名越大月支人也祖父法度以漢靈帝世率國人數百歸化拜率善中郎將越年七歲騎竹馬戲於隣家為狗所嚙脛骨傷碎隣人欲殺狗取肝傅瘡越曰天生此物為人守吠若不往君舍狗終不見嚙此則失在於我不關於狗若殺之得差尚不可為況於我無益而空招大罪且畜生無知豈可理責由是村人數十家感其言悉不復殺生十歲學書同時學者皆伏其聰敏十三學胡書備通六國語初桓靈世支謙譯出法典有支亮紀明資學於讖謙又受業於亮博覽經籍莫不究練世間藝術多所綜習其為人細長黑瘦眼多白而精黃時人為之語曰支郎眼中黃形體雖細是智囊其本奉大法精練經旨獻帝之末漢室大亂與鄉人數十共奔於吳初發日唯有一被有一客隨之大寒無被越呼客共眠夜將半客奪其被而去明旦同侶問被所在越曰昨夜為客所奪同侶咸曰何不相告答曰我若告發鄉等必以劫罪罪之豈宜以一被而殺一人乎遠近聞者莫不歎服後吳主孫權聞其博學有才慧即召見之因問經中深隱之義應機釋難無疑不析權大悅拜為博士使輔導東宮甚加寵秩越以大教雖行而經多胡文莫有解者既善華戎之語乃收集眾本譯為漢言從黃武元年至建興中所出維摩詰大般泥洹法句瑞應本起等二十七經曲得聖義辭旨文雅又依無量壽中本起經製讚菩薩連句梵唄三契注了本生死經皆行於世後太子登位遂隱於穹隘山不交世務從竺法蘭道人更練五戒凡所遊從皆沙門而已後卒於山中春秋六十吳主孫亮與眾僧書曰支恭明不救所疾其業履冲素始終可高為之惻愴不能已已其為時所惜如此竺法護其先月支人也世居燉煌郡年八歲出家事外國沙門高座為師誦經日萬言過目則能天性純懿操行精苦篤志好學萬里尋師是以博覽六經涉獵百家之言雖世務毀譽未常介於視聽也是時晉武帝之世寺廟圖像雖崇京邑而方等深經蘊在西域護乃慨然發憤志弘大道遂隨師至西域遊歷諸國外國異言三十有六書亦如之護皆遍學貫綜古訓音義字體無不備曉遂大齎胡本還歸中夏自燉煌至長安沿路傳譯寫以晉文所獲大小乘經賢劫大哀法華普耀等凡一百四十九部孜孜所務唯以弘通為業終身譯寫勞不告惓經法所以廣流中華者護之力也護以晉武之末隱居深山山間有清㵎恒取澡漱後有採薪者穢慢其側水俄頃而熇護乃徘徊歎曰水若永竭真無以自給正當移去耳言終而泉流出滿㵎其幽誠所感皆此類也後立寺於長安青門外精勤行道於是德化四布聲蓋遠近僧徒千數咸來宗奉時有沙彌竺法乘者八歲聰慧依護為師關中有甲族欲奉大法試護道德偽往告急求錢二十萬護未有答乘年十三侍在師側即語客曰和上意已相許矣客退乘曰觀此人神色非實求錢將以觀和上道德何如耳護曰吾亦以為然明日此客率其一宗百餘口詣護請受五戒具謝求錢意於是四方士庶聞風嚮集宣隆佛化二十餘年後值惠帝西幸長安關中蕭條百姓流移護與門徒避地東下至昆池遘疾卒春秋七十有八後孫興公製道賢論以天竺七僧方竹林七賢以護比山巨源其論云護公德居物宗巨源位登論道二公風德高遠足為流輩其見美後代如此初護於西域得超日明經胡本譯出頗多繁重時有信士聶承遠乃更詳正文偈刪為二卷今之所傳經是也承遠明練有才理篤志法務護公出經多參正焉惠懷之際有沙門法炬者不知何許人譯出樓炭經炬與沙門法立共出法句喻及福田二經法立又訪得胡本別譯出百餘首未及繕寫會病卒尋值永嘉擾亂散滅不存竺叔蘭本天竺人也祖父婁陀篤志好學清簡有節操時國王無道百姓思亂有賊臣將兵得罪懼誅以其國豪呼與共反婁陀怒曰君出於微賤而任居要職不能以德報恩而反為逆謀乎我寧守忠而死不反而生也反者懼謀泄即殺之而作亂婁陀子達摩尸羅齊言法首先在他國其婦兄二人並為沙門聞父被害國內大亂即與二沙門奔晉居于河南生叔蘭叔蘭幼而聰辯從二舅諮受經法一聞而悟善胡漢語及書亦兼諸文史然性頗輕躁遊獵無度常單騎逐鹿值虎墮馬折其右臂久之乃差後馳騁不已母數呵諫終不改為之蔬食乃止性嗜酒飲至五六升方暢常大醉臥於路傍仍入河南郡門喚呼吏錄送河南獄時河南尹樂廣與賓客共酣已醉謂蘭曰君僑客何以學人飲酒叔蘭曰杜康釀酒天下共飲何以僑舊廣又曰飲酒可爾何以狂亂乎答曰民雖狂而不亂猶府君雖醉而不狂廣大呼時坐客曰外國人那得面白叔蘭曰河南人面黑尚不疑僕面白復何怪耶於是賓主歎其機辯遂釋之頃之無疾暴亡三日還蘇自說入一朱門金銀為堂見一人自云是其祖父謂叔蘭曰吾修善累年今受此報汝罪人何得來耶時守門人以杖驅之入竹林中見其獵伴為鷹犬所啄齧流血號叫求救於叔蘭叔蘭走避數十步值牛頭人欲叉之叔蘭曰我累世佛弟子常供二沙門何罪見治牛頭人答此唯受福不關獵罪俄而見其兩舅來語牛頭曰我等二人恒受其供惡少善多可得相免遂隨道人歸既而還蘇於是改節修慈專志經法以晉元康元年譯出放光經及異維摩詰十餘萬言既學兼胡漢故譯義精允後遭母難三月便欲葬有隣人告曰今歲月不便可待來年叔蘭曰夫生者必有一死死者不復再生人神異塗理之然也若使亡母棲靈有地則烏鳥之心畢矣若待來年恐逃走無地何暇奉營乎遂即葬畢明年石勒果作亂寇賊縱橫因避地奔荊州後無疾忽告知識曰吾將死矣數日便卒識者以為知命尸梨蜜西域人也時人呼之為高座傳云國王之子當承繼世而以國讓弟闇軌太伯既而悟心天啟遂為沙門蜜天資高朗風骨邁舉直爾對之便自卓出於物永嘉中始到此土止建初寺丞相王導一見而奇之以為吾之徒也由是名顯太尉庾元氷光祿周伯仁太常謝幼璵廷尉桓茂倫皆一代名士見之終日累歎披衿致契道詣蜜蜜解帶偃伏悟言神解時尚書令卞望之亦與蜜致善卞斂衿飾容端坐對之諸公於是歎其精神灑厲皆得其所桓廷尉曾欲為蜜作目久之未得有云尸梨蜜可稱卓朗於是桓乃咨嗟絕嘆以為標題之極大將軍王處冲時在南夏聞王周諸公器重蜜疑以為失鑒既見乃振欣奔至一面便盡周顗為僕射領選臨入過視蜜乃撫背而歎若使太平世盡得選此賢輩真令人無恨俄而顗遇害蜜往省其孤對坐作胡唄三契梵響淩雲誦呪數千言聲高韻暢顏容不變既而揮涕抆淚神氣自若其哀樂廢興皆此類也王公曾謂蜜曰外國正當有君一人而已耳蜜笑而答曰若使我如諸君今日豈得在此當時以為當言蜜性高簡不學晉語諸公與之語言蜜因傳譯然而神領意得頓盡言前莫不歎其自然天拔悟得非常蜜善持呪術所向皆驗初江東未有呪法蜜傳出孔雀王諸神呪又授弟子覓歷高聲梵唄傳響于今年八十餘咸康中卒諸公聞之痛惜流涕宣武桓公常云少見高座稱其精神淵著當年出倫其為名士所歎如此僧伽跋澄罽賓人也毅然有淵懿之量歷尋名師修習精詣博覽眾典特善數經闇誦阿毘曇毘婆沙貫其妙旨常浪志遊方觀風弘化符堅之末來入關中先是大乘之典未廣禪數之學甚盛既至長安咸稱法匠焉堅祕書郎趙政字文業博學有才章即堅之琳瑀也崇仰大法常聞外國宗習阿毘曇毘婆沙而跋澄諷誦乃四事禮供請譯梵文遂共名德法師道安集僧宣譯跋澄口誦經本外國沙門曇摩難提筆受為胡文佛圖羅剎宣譯秦沙門智敏筆受為漢文以偽建元十九年譯出自孟夏至仲秋方訖初跋澄又齎婆須蜜胡本自隨明年趙政復請出之跋澄乃與曇摩難提及僧伽提婆三人共執胡本秦沙門佛念宣譯慧嵩筆受安公法和對共挍定故二經流布傳學迄今跋澄戒德整峻虛靜離俗關中僧眾則而象之後不知所終佛圖羅剎者不知何國人德業純白該覽經典久遊中土善閑漢言其宣譯梵文見重符世焉曇摩難提兜佉勒人也齠歲出家聰慧夙成研諷經典以專精致業遍觀三藏闇誦增一中阿鋡經博識洽聞靡所不練是以國內遠近咸共推服少而觀方遍涉諸國常謂弘法之體宜宣布未聞故遠冒流沙懷寶東遊以符堅建元二十年至于長安先是中土群經未有四鋡堅侍臣武威太守趙政志深法藏乃與安公共請出經是時慕容冲已叛起兵擊堅關中騷動政於長安城內集義學僧寫出兩經佛念傳譯慧嵩筆受自夏迄春綿歷二年方訖具二阿鋡凡一百卷自經流東夏迄于符世卷數之繁唯此為廣難提學業既優道聲甚盛堅屢禮請厚致供施在秦積載後不知所終竺佛念涼州人也志行弘美辭才辯贍博見多聞備識風俗家世河西通習方語故能交譯戎華宣法關渭符姚二代常參傳經二鋡之具蓋其功也僧伽提婆罽賓人也姓瞿曇氏入道修學遠求明師兼通三藏多所誦持尤善阿毘曇心洞其纖旨常誦三法度晝夜嗟味以為道之府也為人俊朗有深鑒儀止溫恭務在誨人恂恂不怠符氏建元中入關宣流法化初安公之出婆須蜜經也提婆與僧伽跋澄共執梵文後令曇摩難提出二阿鋡時有慕容之難戎世建法倉卒未練安公先所出阿毘曇廣說三法度等諸經凡百餘萬言譯人造次未善詳審義旨句味往往愆謬俄而安公棄世不及改正後山東清平提婆乃與冀州沙門法和俱適洛陽四五年間研講前經居華歲積轉明漢語方知先所出經多有乖失法和歎恨未定重請譯改乃更出阿毘曇及廣說先出眾經漸改定焉頃之姚興王秦法事甚盛於是法和入關而提婆度江先是廬山慧遠法師翹勤妙典廣集經藏虛心側席延望遠賓聞其至止即請入廬岳以太元十六年請譯阿毘曇心及三法度等經提婆乃於波若臺手執胡本口宣晉言去華存實務盡義本今之所傳蓋其文也至隆安元年遊于京師晉朝王公及風流名士莫不造席致敬時衛軍東亭侯王珣雅有信慧住持正法建立精舍廣招學眾提婆至止珣即迎請仍於其舍講阿毘曇名僧畢集提婆宗致既精辭旨明析振發義奧眾咸悅悟時王珣僧等亦在聽坐後於別屋自講珣問法網道人阿字所得云何答曰大略全是小未精覈耳其敷演之明易啟人心如此其年冬珣集京都義學沙門四十餘人更請提婆於其寺譯出中阿鋡罽賓沙門僧伽羅叉執胡本提婆翻為晉言至來夏方訖其在關洛江左所出眾經垂百餘萬言歷遊華戎備悉風俗從容機警善於談笑其道化聲譽莫不聞焉未詳其卒歲月提婆或作提和蓋音訛故不同云鳩摩羅什傳第一佛陀耶舍傳第二曇無讖傳第三佛馱跋陀傳第四求那跋摩傳第五僧伽跋摩傳第六曇摩蜜多傳第七求那跋陀羅傳第八沮渠安陽侯傳第九求那毘地傳第十鳩摩羅什齊言童壽天竺人也家世國相什祖父達多倜儻不群名重於國父鳩摩炎聰明有懿節將嗣相位乃辭避出家東度葱嶺龜茲王聞其棄榮甚敬慕之自出郊迎請為國師王有妹年始二十才悟明敏過目必能一聞則誦且體有赤黶法生智子諸國娉之並不行及見炎心欲當之王聞大喜逼炎為妻遂生什什之在胎其母慧解倍常往雀梨大寺聽經忽自通天竺語眾咸歎異有羅漢達摩瞿沙曰此必懷智子為說舍利弗在胎之證既而生什岐嶷若神什生之後還忘前語頃之其母出家修道學得初果什年七歲亦俱出家從師受經口誦日得千偈偈有三十二字凡三萬二千言誦毘曇既過師授其義即自通解無幽不暢時龜茲國人以其母王女利養甚多乃携什避之什年九歲進到罽賓遇名德法師槃頭達多即罽賓王之從弟也淵粹有大量三藏九部莫不縷貫亦日誦千偈名播諸國什既至仍師事之遂誦雜藏中阿鋡長阿鋡凡四百萬言達多每與什論議與推服之聲徹於王王即請入集外道論師共相攻難言氣始交外道輕其幼稚言頗不順什乘其隙而挫之外道折服愧惋無言王益敬異日給鵝腊一雙粳麵各三升蘇六升此外國之上供也所住寺僧乃差大僧五人沙彌十人營視灑掃有若弟子其見尊崇如此至年十二其母携還龜茲至月氏北山有一羅漢見而異之謂其母言常當守護此沙彌若至三十五不破戒者當大興佛法度無數人與漚波掬多無異若戒不全無能為也正可才明俊藝法師而已什進到沙勒國頂戴佛鉢心自念言鉢形甚大何其輕耶即重不可勝失聲下之母問其故答曰我心有分別故鉢有輕重耳什於沙勒國誦阿毘曇六足諸門增一阿鋡及還龜茲名蓋諸國時龜茲僧眾一萬餘人疑非凡夫咸推而敬之莫敢居上由是不預燒香之次遂博覽四韋陀五明諸論外道經書陰陽星算莫不究曉妙達吉凶言若符契性率達不礪小檢修行者頗非之什自得於心未常懈意後從佛陀耶舍學十誦律又從須利耶蘇摩諮稟大乘乃歎曰吾昔學小乘譬人不識金以鍮石為妙矣於是廣求義要誦中百二論於龜茲帛純王新寺得放光經始披讀魔來蔽文唯見空牒什知魔所為誓心逾固魔去字顯仍習誦之後於雀梨大寺讀大乘經忽聞空中語曰汝是智人何以讀此什曰汝是小魔宜時速去我心如地不可轉也停住二年廣誦大乘經論洞其祕奧後往罽賓為其師槃頭達多具說一乘妙義師感悟心服即禮什為師言我是和上小乘師和上是我大乘師矣西域諸國服什神俊咸共崇仰每至講說諸王長跪高座之側令什踐其膝以登焉什道震西域聲被東國符氏建元十三年歲次丁丑正月太史奏有星見外國分野當有大德智人入輔中國堅素聞什名乃悟曰朕聞西域有鳩摩羅什將非此耶十九年即遣驍騎將軍呂光將兵伐龜茲及焉耆諸國臨發謂光曰聞彼有鳩摩羅什深解法相善閑陰陽為彼學之宗朕甚思之若剋龜茲即馳驛送什光軍未至什謂其王帛純曰國運衰矣當有勍敵日下人從東方來宜恭承之勿抗其鋒純不從而戰光遂破龜茲殺純獲什光性疎慢未測什智量見其年尚少乃凡人戲之強妻以龜茲王女什拒而不受辭甚苦到光曰道士之操不踰先父何所苦辭乃飲以淳酒同閉密室什被逼既至遂虧其節或令驕牛及乘惡馬欲使墮落什常懷忍辱曾無異色光慚愧而止光還中路置軍於山下將士已休什曰不可在此必見狼狽宜徙軍隴上光不納至夜果雨洪潦暴起水深數丈死者數千光始敬異之什謂光曰此凶亡之地不宜淹留推數揆運應速言歸中路必有福地可居光從之至涼州聞符氏已滅遂割據涼土制命一隅焉正月姑臧大風什曰不祥之風當有姦叛然不勞自定也俄而梁謙彭晃相繼而反尋皆殄滅光龍飛二年張掖盧水胡沮渠界成及從弟蒙遜反推建康太守段業為主光遣子太原公纂率眾五萬討之時論謂業等烏合纂有威聲勢必全剋光以問什什曰觀察此行未見其利既而纂敗績僅以身免光中書監張資文翰溫雅識量沈粹寢疾困篤光博營救療有外國道人羅叉云能差資病光喜給賜甚豐什知叉誑詐告資曰叉不能為益徒煩費耳冥運雖隱可以事試也乃以五色絲作繩結之燒為灰末投水中灰若出水還成繩者病不可愈須臾灰散浮出復繩本形既而叉治無効少日資亡頃之呂光亡子纂襲偽位咸寧二年有猪生子一身三頭龍出東廂井中到殿前蟠臥比旦失之纂以為美瑞號大殿為龍翔殿俄而有黑龍昇於當陽九宮門纂改九宮門為龍興門什奏曰比日潛龍出遊豕妖表異龍者陰類出入有時而今屢見則為災眚必有下人謀上之變宜剋己修德以答天戒纂不納與什博戲殺棊曰斫胡奴頭什輒答曰不能斫胡奴胡奴將斫人頭此言有旨纂終不悟後纂從弟超小名胡奴果殺纂斬首其豫覩徵兆皆此類也停涼積年呂光父子既不弘道故韞其經法無所宣化符堅已亡竟不相見姚萇聞其高名虛心要請到晉隆安二年呂隆始聽什東既至姑臧會萇崩子興立遣使迎什弘始三年有樹連理生于廟庭逍遙園䓗變為薤到其年十二月二十日什至長安待以國師之禮甚見優寵自大法東被始於漢明歷涉魏晉經論漸多而支竺所出多滯文格義興少崇三寶銳志講集什既至止仍請入西明閤逍遙園譯出眾經什率多闇誦無不究達轉能晉言音譯流利既覽舊經義多乖謬皆由先譯失旨不與胡本相應於是興使沙門僧肇僧略僧邈等八百餘人諮受什旨更令出大品什持胡本興執舊經以相讎挍其新文異舊者義皆圓通眾心愜服莫不欣讚焉興宗室常山公顯安成侯嵩並篤信緣業屢請什於長安大寺講說新經續出小品金剛般若十住法華維摩思益首楞嚴華手持世佛藏菩薩藏遺教菩提無行自在王因緣觀一分無量壽新賢劫諸法無行禪經禪法要禪要解彌勒成佛彌勒下生稱揚諸佛功德十誦律戒本大智成實十住中百十二門諸論三十二部三百餘卷並顯暢神源發揮幽致于時四方義學沙門不遠萬里名德秀拔者才暢二公乃至道恒僧摽慧叡僧敦僧弼僧肇等三千餘僧稟訪精研務窮幽旨廬山慧遠道業沖粹乃遣使修問龍光道生慧解洞微亦入關諮稟傳法之宗莫與競爽盛業久大至今式仰焉初沙門慧叡才識高朗常隨什傳寫什每為叡論西方辭體商略同異云天竺國俗甚重文藻其宮商體韻以入絃為善凡覲國王必有讚德見佛之儀以歌歎為尊經中偈頌皆其式也但改梵為秦失其藻蔚雖得大意殊隔文體有似嚼飯與人非徒失味乃令歐穢也什常非頌贈沙門法和云心山育德薰流芳萬由旬哀鸞鳴孤桐清響徹九天凡為十偈辭喻皆爾什雅仗大乘志存敷廣常歎曰吾若著筆作大乘阿毘曇非迦旃比也今在秦地深識者寡折翮於此將何所論乃悽然而止唯為姚興著實相論二卷出言成章無所刪改辭喻婉約莫非淵奧什為人神情映徹傲岸出群應機領會鮮有其疋且篤性仁厚汎愛為心虛己善誘終日無惓姚主甞謂什曰大師聰明超悟天下莫二若一旦後世何可使法種無嗣遂以妓女十人逼令受之自爾以來不住僧房別立廨舍供給豐盈每至講說常先自說譬如臭泥中生蓮華但採蓮華勿取臭泥也初什在龜茲從卑摩羅叉律師受律卑摩後入關中什聞至欣然師敬盡禮卑摩未知被逼之事因問什曰汝於漢地大有重緣受法弟子可有幾人什答漢境經律未備新經及律多是什所傳出三千徒眾皆從什受法但什累業障深故不受師教耳又杯度比丘在彭城聞什在長安乃歎曰吾與此子戲別三百餘年杳然未期遲有遇於來生耳什臨終力疾與眾僧告別曰因法相遇殊未盡伊心方復異世惻愴何言自以闇昧謬充傳譯若所傳無謬使焚身之後舌不燋爛以晉義熙中卒于長安即於逍遙園依外國法以火焚屍薪滅形化唯舌不變後有外國沙門來曰羅什所諳十不出一初什一名鳩摩羅耆婆外國製名多以父母為本什父鳩摩炎母字耆婆故兼取為名云佛陀耶舍齊言覺明罽賓人也婆羅門種世事外道有一沙門從其家乞其父怒令人歐之遂手脚攣躄不能行止乃問於巫師對曰坐犯賢人鬼神使然也即請此沙門竭誠悔過數日便瘳因令耶舍出家為其弟子時年十三常隨師遠行於曠野逢虎師欲走避耶舍曰此虎已飽必不侵人俄而虎去前行果見餘肉師密異之至年十五誦經日得五六萬言所住寺常於外分衛廢於誦習有一羅漢重其聰敏恒乞食供之十九誦大小乘經二百餘萬言然性簡慠頗以知見自處謂少堪己師故不為諸僧所重但美儀止善談笑見者忘其深恨年及受戒莫為臨壇所以向立之歲猶為沙彌乃從其舅學五明諸論世間法術多所通習二十七方受具戒以讀誦為務手不釋牒每端坐思義不覺虛中而過其專精如此後至沙勒國時太子達摩弗多齊言法子見其容貌端雅問所從來耶舍詶對清辯太子悅之仍請宮內供養待遇隆厚羅什後至從其受學阿毘曇十誦律甚相尊敬什隨母東歸耶舍留止頃之王薨太子即位王孫為太子時符堅遣呂光攻龜茲龜茲王急求救於沙勒王自率兵救之使耶舍留輔太子委以後任救軍未至而龜茲已敗王歸具說羅什為光所執乃歎曰我與羅什相遇雖久未盡懷抱其忽羈虜相見何期停十餘年王薨因至龜茲法化甚盛時什在姑臧遣信要之裹糧欲去國人請留復停歲餘語弟子云吾欲尋羅什可密裝夜發勿使人知弟子曰恐明旦追至不免復還耳耶舍乃取清水一鉢以藥投中呪數十言與弟子洗足即便夜發比至旦行數百里問弟子曰何所覺耶答曰唯聞疾風之響眼中淚出耳耶舍又與呪水洗足住息明旦國人追之已差數百里不及行達姑臧而什已入長安聞姚興逼以妾媵勸為非法乃歎曰羅什如好綿何可使入棘中乎什聞其至姑臧勸興迎之興不納頃之命什譯出經藏什曰夫弘宣法教宜令文義圓通貧道雖通其文未善其理唯佛陀耶舍深達經致今在姑臧願下詔徵之一言三詳然後著筆使微言不墜取信千載也興從之即遣使招迎厚加贈遺悉不受乃笑曰明旨既降便應載馳檀越待士既厚脫如羅什見處則未敢聞命使還興歎其機慎重信敦喻方至長安興自出候問別立新省於逍遙園四事供養並不受至時分衛一食而已于時羅什出十住經一月餘日疑難猶豫尚未操筆耶舍既至共相徵決辭理方定道俗三千餘人皆歎其賞要為人髭赤善解毘婆沙故時人號曰赤髭毘婆沙既為羅什之師亦稱大毘婆沙四輩供養衣鉢供具滿三間屋不以關心興為貨之於城南造僧伽藍耶舍先誦曇無德律偽司隷挍尉姚爽請令出之姚興疑其遺謬乃試耶舍令誦民籍藥方各四十餘紙三日乃執文覆之不誤一字眾服其強記即以弘始十二年譯出為四十卷并出長阿含經減百萬言涼州沙門竺佛念譯為秦言道含執筆至十五年解坐興嚫耶舍布絹萬疋不受佛念道含布絹各千疋名德沙門五百人皆重嚫施耶舍後還外國至罽賓尋得虛空藏經一卷寄賈客傳與涼州諸僧後不知所終曇無讖中天竺人也讖六歲遭父憂隨母傭織𣯾𣰆為業見沙門達摩耶舍齊言法明道俗所宗豐於利養其母羨之故以讖為其弟子十歲與同學數人讀呪聰敏出群誦經日得萬餘言初學小乘兼覽五明諸論講說精辯莫能詶抗後遇白頭禪師共讖論議習業既異交爭十旬讖雖攻難鋒起而禪師終不肯屈讖服其精理乃謂禪師曰頗有經典可得見不禪師即授以樹皮涅槃經本讖尋讀驚悟方自慚恨以為坎井之識久迷大方於是集眾悔過遂專業大乘年二十誦大小乘經二百餘萬言讖從兄善能調象騎殺王所乘白耳大象王怒誅之今日敢有視者夷三族親屬莫敢往讖哭而葬之王怒欲誅讖讖曰王以法故殺之我以親而葬之並不違大義何為見怒傍人為之寒心其神色自若王奇其志氣遂留供養讖明解呪術所向皆驗西域號為大呪師後隨王入山王渴乏須水不能得讖乃密呪石出水因讚曰大王惠澤所感遂使枯石生泉隣國聞者皆歎王德于時雨澤甚調百姓稱詠王悅其道術深加優寵頃之王意稍歇待之漸薄讖怒曰我當以甖水詣池呪龍入甖令天下大旱王必請呪然後放龍降雨則見待何如遂持甖造龍有密告之者王怒捕讖讖悔懼誅乃齎大涅槃經本前分十二卷并菩薩戒經菩薩戒本奔龜茲龜茲國多小乘學不信涅槃遂至姑臧止於傳舍慮失經本枕之而寢有人牽之在地讖驚覺謂是盜者如此三夕聞空中語曰此如來解脫之藏何以枕之讖乃慚悟別置高處夜有盜之者舉不能勝乃數過舉之遂不能動明旦讖持經去不以為重盜者見之謂是聖人悉來拜謝河西王沮渠蒙遜聞讖名呼與相見接待甚厚蒙遜素奉大法志在弘通請令出其經本讖以未參土言又無傳譯恐言舛於理不許於是學語三年翻為漢言方共譯寫是時沙門慧嵩道朗獨步河西值其宣出法藏深相推重轉易梵文嵩公筆受道俗數百人疑難縱橫讖臨機釋滯未常留礙嵩朗等更請廣出餘經次譯大集大雲大虛空藏海龍王金光明悲華優婆塞戒菩薩地持并前所出菩薩戒經菩薩戒本垂二十部讖以涅槃經本品數未足還國尋求值其母亡遂留歲餘後於于闐更得經本復還姑臧譯之續為三十六卷焉讖常告蒙遜云有鬼入聚落必多災疾遜不信欲躬見為驗讖即以術加遜遜見而駭怖讖曰宜潔誠齋戒神呪驅之乃讀呪三日謂遜曰鬼北去矣既而北境之外疾死萬數遜益敬憚禮遇彌崇會魏虜主託跋燾聞其道術遣使迎請且告遜曰若不遣讖便即加兵遜自揆國弱難以拒命兼慮讖多術或為魏謀已進退惶惑乃密令除之初讖譯出涅槃卷數已定而外國沙門曇無發云此經品未盡讖常慨然誓必重尋蒙遜因其行志乃偽資發遣厚贈寶貨未發數日乃流涕告眾曰讖業對將至眾聖不能救矣以本有心誓義不容停行四十里遜密遣刺客害之時年四十九眾咸慟惜焉後道場寺慧觀志欲重求後品以高昌沙門道普常遊外國善能胡書解六國語宋元嘉中啟文帝資遣道普將書吏十人西行尋經至長廣郡舶破傷足因疾遂卒普臨終歎曰涅槃後分與宋地無緣矣佛大跋陀齊言佛賢北天竺人也五歲而孤十七出家與同學數人誦經眾皆一月佛賢一日誦畢其師歎曰佛賢一日歒三十夫也及受具戒修業精勤博學群經多所通達少以禪律馳名常與同學僧伽達多共遊罽賓同處積載達多雖服其才明而未測其人也後於禪室見佛賢神變乃敬心祈問方知得不還果常欲遊方弘化備觀風俗會沙門智嚴至西域遂請俱東於是杖錫跋涉經歷三年路由雪山備極艱阻既而中路附舶循海而行經一島下以手指山曰可止於此舶主曰客行惜日調風難遇不可停也行二百餘里風忽轉吹舶還向島下眾人方悟其神咸師事之聽其進止後遇便風同侶皆發佛賢曰不可動舶主乃止既而先發之舫一時覆敗後於闇夜之中忽令眾舶俱發無肯從者佛賢自起收纜唯一舶獨發俄爾賊至留者悉被抄害頃之至青州東萊郡聞鳩摩羅什在長安即往從之什大欣悅共論法相振發玄緒多有妙旨因謂什曰君所釋不出人意而致高名何耶什曰吾年老故爾何必能稱美談什每有疑義必共諮決時偽秦主姚興專志經法供養三千餘僧並往來宮闕盛修人事唯佛賢守靜不與眾同後語弟子云我昨見本鄉有五舶俱發既而弟子傳告外人關中舊僧道恒等以為顯異惑眾乃與三千僧擯遣佛賢驅逼令去門徒數百並驚懼奔散乃與弟子慧觀等四十餘人俱發神志從容初無異色識真者咸共歎惜白黑送者數千人興尋悵恨遣使追之佛賢謝而不還先是廬山釋慧遠久服其風乃遣使入關致書祈請後聞其被斥乃書與姚主解其擯事欲迎出禪法頃之佛賢至廬山遠公相見欣然傾蓋若舊自夏迄冬譯出禪數諸經佛賢志在遊化居無求安以義熙八年遂適荊州遇外國舶主既而訊訪果是天竺五舶先所見者也傾境士庶競來禮事其有奉施悉皆不受持鉢分衛不問豪賤時陳郡袁豹為宋武帝太尉長史在荊州佛賢將弟子慧觀詣豹乞食豹素不敬信待之甚薄未飽辭退豹曰似未足且復小留佛賢曰檀越施心有限故今所設已罄豹即呼左右益飯飯果盡豹大慚既而問慧觀曰此沙門何如人觀答曰德量高邈非凡人所測豹深歎異以啟太尉太尉請與相見甚崇敬之資供備至俄而太尉還都請與俱歸安止道場寺佛賢儀軌率素不同華俗而志韻清遠雅有淵致京都法師僧弼與名德沙門寶林書曰鬪場禪師甚有大心便是天竺王何風流人也其見稱如此先是支法領於于闐國所得華嚴經胡本三萬六千偈未有宣譯到義熙十四年吳郡內史孟顗右衛將軍󰠀叔度即請佛賢為譯匠乃手執梵文共沙門慧嚴慧義等百有餘人銓定文旨會通華戎妙得經體故道場寺猶有華嚴堂焉其先後所出六卷泥洹新無量壽大方等如來藏菩薩十住本業出生無量門持淨六波羅蜜新微密持禪經觀佛三昧經凡十一部以元嘉六年卒春秋七十有一求那跋摩齊言功德鎧罽賓王之支胤也跋摩年十五捨家為沙彌師僧見其俊悟咸敬異之其性仁慈謙恭率而至既受具戒誦經百餘萬言深明律品既總學三藏故因以為號焉年至三十罽賓王薨絕無紹嗣人以其王種議欲立之跋摩慮被逼勸乃遠到師子國觀風弘教識真之眾咸稱其已得初果後至南海闍婆國啟悟邪惑化流海表闍婆王為立精舍師禮事之山多猛獸屢害居民跋摩乃請移居山中虎豹馴服暴害遂絕宋文帝遠聞其風勅交州使稱旨迎致京邑名僧慧嚴慧觀等附信修虔并與王書屈請弘法闍婆崇為國師久之不遣跋摩志遊江東終不肯留以元嘉八年正月至都即住祇洹寺文帝引見勞問屢設供施頃之於祇洹寺譯出眾經菩薩地曇無德羯磨優婆塞五戒略論三歸及優婆塞二十二戒初元嘉三年徐州刺史王仲德於彭城請外國沙門伊葉波羅譯出雜心至擇品未竟而緣礙遂輟至是乃更請跋摩於寺重更挍定正其文旨弘道宣法遠近歸之貴賤禮覲車兩相繼其年九月二十八日中食畢未唱隨意先起還閣其弟子後至奄然已終春秋六十有五初未終之前豫造遺文頌偈三十六行自說因緣云已證二果密封席下莫有知者終後方見焉即扶坐繩床顏貌不異似若入定道俗赴者千餘人並聞香氣芬烈殊常咸見一物狀若龍蛇長可一疋起於尸側直上衝天莫能名者即於南林戒壇前依外國闍毘葬法會葬萬餘人妓樂幡花四面雲集香薪為𧂐白黑至者比肩灌以香油既而燔之五色焰出是時天景澄朗道俗哀歎仍於其處起白塔焉僧伽跋摩齊言僧鎧天竺人也少而棄俗清峻有戒德明解律藏尤精雜心以宋元嘉十年步自流沙至于京都風宇宏肅道俗敬異咸宗而事之號曰三藏法師初景平元年平陸令許桑捨宅建剎因名平陸寺後道場慧觀以跋摩道行純備請住此寺崇其供養以表厥德跋摩共觀加塔三層行道諷誦日夜不輟僧眾歸集道化流布初三藏法師深明戒品將為影福寺尼慧果等重受具戒是時二眾未備而三藏遷化俄而師子國比丘尼鐵薩羅等至都眾乃共請跋摩為師繼軌三藏祇洹慧義執意不同諍論翻覆跋摩標宗顯法理證明允慧義遂迴其剛褊靡然推服乃率其弟子服膺稟戒僧尼受者數百許人宋彭城王義康崇其戒範廣設齋供四眾殷盛傾于京邑頃之名德大僧慧觀等以跋摩妙解雜心諷誦通達即以其年九月乃於長干寺招集學士寶雲譯語觀公筆受研挍精悉周年方訖續出摩得勒伽分別業報略勸發諸王要偈及請聖僧浴文凡四部跋摩遊化為志不滯一方既傳經事畢將還本國眾咸祈止莫之能留以元嘉中隨西域賈人舶還外國莫詳其終曇摩蜜多齊言法秀罽賓人也年六七歲神明澄正每見法事輒自然欣躍其親愛而異之遂令出家罽賓多出聖達屢值明師博貫群經特深禪法所得之要極其微奧為人沈邃有慧解儀軌詳整生而連眉故世稱連眉禪師焉少好遊方誓志宣化周歷諸國遂適龜茲未至一日王夢神告曰有大福德人明當入國汝應供養明旦即勅外司若有異人入境必馳奏聞俄而禪師果至王自出郊迎延請入宮遂從稟戒盡四事之供禪師安而能遷不滯利養居數年密有去志神又降夢曰福德人捨王去矣王惕然驚覺既而君臣固留莫之能止遂度流沙進到燉煌於曠野之地建立精舍植捺千株房閣池林極為嚴淨頃之復適涼州仍於公府舊寺更營堂房學徒濟濟禪業甚盛常以江左王畿志欲傳法以宋元嘉元年展轉至蜀俄而出峽停止荊州於長沙寺造立禪舘居頃之沿流東下至于京師即住祇洹寺其道聲素著傾都禮訊自宋文袁皇后及皇子公主莫不設齋請戒參候之使旬日相屬即於祇洹寺譯出諸經禪法要普賢觀虛空藏觀凡三部經常以禪道教授或千里資受四輩遠近皆號大禪師焉會稽太守孟顗深信真諦以三寶為己任素好禪味敬心慇重及臨浙河請與同遊乃於鄮縣之山建立塔寺東境舊俗多趣巫祝及妙化所移比屋歸正自西徂東無思不服後還都憩定林下寺禪師天性凝靜雅愛山水以為鍾山鎮岳特美嵩華常歎下寺基構未窮形勝於是乘高相地揆卜山勢斬石刊木營建上寺殿房禪室肅然深遠實依俙鷲巖髣髴祇樹矣於是息心之眾萬里來集諷誦肅邕望風成化前師達上即神足弟子弘其教軌聲震道俗故能淨化久而莫渝勝業崇而弗替蓋禪師之遺烈也爰自西域至于南土凡所遊履靡不興造檀會梵集僧不絕書轉法敷教寺無虛月初禪師之發罽賓也有迦毘羅神王衛送禪師遂至龜茲於中路欲反乃現形告辭禪師曰汝神力通變自在遊處將不相隨共往南方語畢即收影不見遂遠從至都故仍於上寺圖像著壁迄至于今猶有聲影之驗潔誠祈福莫不享願以元嘉十九年七月六日卒于上寺春秋八十有七道俗四部行哭相趨仍葬于鍾山宋熙寺前求那跋陀羅齊言功德賢中天竺人也以大乘學故世號摩訶衍本婆羅門種幼學五明諸論天文書算醫方呪術靡不博貫後遇見阿毘曇雜心尋讀驚悟乃深崇佛法焉其家世外道禁絕沙門乃捨家潛遁遠求師匠即落髮改服專志學業及受具戒博通三藏為人慈和恭順事師盡勤頃之辭小乘師進學大乘大乘師試令探取經匣即得大品華嚴師喜而歎曰汝於大乘有重緣矣於是讀誦講義莫能酬抗進受菩薩戒法乃奉書父母勸歸正法曰若專守外道則雖還無益若歸依三寶則長得相見其父感其至言遂棄邪從正跋陀前到師子諸國皆傳送資供既有緣東方乃隨舶汎海中塗風止淡水復竭舉舶憂惶跋陀曰可同心并力念十方佛稱觀世音何往不感乃密誦呪經懇到禮懺俄而信風暴至密雲降雨一舶蒙濟其誠感如此元嘉十二年至廣州時刺史車朗表聞宋文帝遣使迎接既至京都勅名僧慧嚴慧觀於新亭郊勞見其神情朗徹莫不虔敬雖因譯交言而欣若傾蓋初住祇洹寺俄而文帝延請深加崇敬琅瑘顏延之通才碩學束帶造門於是京師遠近冠蓋相望宋彭城王義康譙王義宣並師事焉頃之眾僧共請出經於祇洹寺集義學諸僧譯出雜阿含經東安寺出法鼓經後於丹陽郡譯出勝鬘楞伽經徒眾七百餘人寶雲傳譯慧觀執筆往復諮析妙得本旨後譙王鎮荊州請與俱行安止新寺更創殿房即於新寺出無憂王過去現在因果及一卷無量壽一卷泥洹央掘魔相續解脫波羅蜜了義第一義五相略八吉祥等諸經凡一百餘卷譙王欲請講華嚴等經而陀羅自忖未善漢語愧歎積旬即旦夕禮懺請乞冥應遂夢有人白服持劍擎一人首來至其前曰何故憂那跋陀具以事對答曰無所多憂即以劍易首更安新頭語令迴轉曰得無痛耶答曰不痛豁然便覺心神喜悅旦起言義皆備領漢語於是就講弟子法勇傳譯僧念為都講雖因譯人而玄解往復元嘉將末譙王屢有怪夢跋陀答以京都將有禍亂未及一年而二凶搆逆及孝建之初譙王陰謀逆節跋陀顏容憂慘而未及發言譙王問其故跋陀諫爭懇切乃流涕而出曰必無所冀貧道不容扈從譙王以其物情所信乃逼與俱下梁山之敗火檻轉迫去岸懸遠判無濟理唯一心稱觀世音手捉笻竹杖投身江中水齊至膝以杖刺水水深流駃見一童子尋後而至以手牽之顧謂童子汝小兒何能度我恍惚之間覺行十餘步仍得上岸即脫納衣欲賞童子顧覓不見舉身毛竪方知神力焉時王玄謨督軍梁山孝武勅軍中得摩訶衍善加料理驛信送臺俄而尋得合舸送都孝武即時承見顧問委曲曰企望日久今始相遇跋陀對曰既深亹戾分為灰粉今得接見重荷生造勅問並誰為賊答曰出家之人不豫戎事然張暢宗靈秀等並是驅逼貧道所明但不圖宿緣乃逢此事孝武曰無所懼也是日勅住後堂供施衣物給以人乘初跋陀在荊州十載每與譙王書疎無不記錄及軍敗簡撿無片言及軍事者孝武明其純謹益加禮遇後因閑談聊戲問曰念承相不答曰受供十年何可忘德今從陛下乞願為丞相三年燒香帝悽然動容義而許焉及中興寺成勅令移住令開三間房後於東府讌會王公畢集勅見跋陀時未及淨髮白首皓然孝武遙望顧語尚書謝莊曰摩訶衍聰明機解但老期已至朕試問之其必悟人意也跋陀上階因迎謂之曰摩訶衍不負遠來之意但有一在即應聲答曰貧道遠歸帝京垂四十年天子恩遇銜愧罔極但七十老病唯一死在帝嘉其機辯勅近御而坐舉朝屬目後於󰻣陵界鳳凰樓西起寺每至夜半輒有推戶而喚視不見人眾屢厭夢跋陀燒香呪曰汝宿緣居此我今起寺行道禮懺常為汝等若住者為護寺善神若不能居各隨所安既而道俗十餘人同夕夢見鬼神千數皆荷擔移去寺眾遂安大明七年天下亢旱祈禱山川累月無驗孝武請令祈雨必使有感如其無効不須相見跋陀答曰仰憑三寶陛下天威冀必降澤如其不獲不復重見即往北湖釣臺燒香祈請不復飲食默而誦經密加祕呪明日晡時西北角雲起如車蓋日在桑榆風震雲合連日降雨明旦公卿入賀勅見慰勞嚫施相續跋陀自幼以來蔬食終身常執持香爐未嘗輟手每食竟輒分食飛鳥乃集手取食至明帝之世禮供彌盛到秦始四年正月覺體不平便豫與明帝公卿告辭臨終之日延佇而望云見天華聖像禺中遂卒春秋七十有五明帝深加痛惜慰贈甚厚公卿會葬榮哀備焉沮渠安陽侯者其先天水臨成縣胡人河西王蒙遜之從弟也初蒙遜滅呂氏竊號涼州稱河西王焉安陽為人強志疎通敏朗有智鑒涉獵書記善於談論幼稟五戒銳意內典所讀眾經即能諷誦常以為務學多聞大士之盛業也少時常度流涉到于闐國於衢摩帝大寺遇天竺法師佛陀斯那諮問道義斯那本學大乘天才秀出誦半億偈明了禪法故西方諸國號為人中師子安陽從受禪要祕密治病經因其胡本口誦通利既而東歸於高昌郡求得觀世音彌勒二觀經各一卷及還河西即譯出禪要轉為漢文居數年魏虜託跋燾伐涼州安陽宗國殄滅遂南奔于宋晦志卑身不交世務常遊止塔寺以居士自畢初出彌勒觀世音二觀經丹陽尹孟顗見而善之請與相見一面之後雅相崇愛亟設供饌厚相優贍至孝建二年竹園寺比丘尼慧濬聞其諷誦禪經請令傳寫安陽通習積久臨筆無滯旬有七日出為五卷其年仍於鍾山定林上寺續出佛母泥洹經一卷安陽居絕妻孥無欲榮利從容法侶宣通經典是以京邑白黑咸敬而嘉焉以大明之末遘疾卒時有外國沙門功德直者不知何國人以宋大明中遊方至荊州寓禪房寺沙門玄暢請其譯出念佛三昧經六卷及破魔陀羅尼停荊歷年後不知所移求那毘地中天竺人也弱齡從道師事天竺大乘法師僧伽斯聰慧強記勤於諷習所誦大小乘經十餘萬言兼學外典明解陰陽其候時逢占多有徵驗故道術之稱有聞西域建元初來至京師止毘耶離寺執錫從徒威儀端肅王公貴勝迭相供請焉初僧伽斯於天竺國抄集修多羅藏十二部經中要切譬喻撰為一部凡有百事以教授新學毘地悉皆通誦兼明義旨以永明十年秋譯出為齊文凡十卷即百句譬喻經也復出須達長者十二因緣經各一卷自大明以後譯經殆絕及其宣流法寶世咸美之毘地為人弘厚有識度善於接誘勤躬行道夙夜匪懈是以外國僧眾萬里歸集南海商人悉共宗事供贈往來歲時不絕性頗蓄積富於財寶然營建法事已無私焉於建業淮側造止觀寺重閣層門殿房整飾養徒施化德業甚著以中興二年冬卒法祖法師傳第一道安法師傳第二慧遠法師傳第三道生法師傳第四佛念法師傳第五法顯法師傳第六智嚴法師傳第七寶雲法師傳第八智猛法師傳第九法勇法師傳第十帛遠字法祖本姓萬氏河內人父威達以儒雅知名州府辟命皆不行祖少發道心啟父出家辭理切至父不能奪遂改服從道祖才思俊徹敏朗絕倫誦經日八九千言研味方等妙入幽微世俗墳索多所該貫乃於長安造築精舍以講習為業白黑稟受幾出千人晉惠之末太宰河間王顒鎮關中虛心敬重待以師友之敬每至閑辰靖夜輒談講道德于時西府初建俊乂甚盛能言之士咸服其遠達祖見群雄交爭干戈方始志欲潛遁隴右以保雅操會張輔為秦州刺史鎮隴上祖與之俱行輔以祖名德顯著眾望所歸欲令反服為己僚佐祖固志不移由是結憾先有州人管蕃與祖論議屢屈於祖蕃深銜恥恨每加讒搆祖行至汧縣忽語道人及弟子云我數日對當至便辭別作素書分布經像及資財都訖明晨詣輔共語忽忤輔意輔使收之行罰眾咸怪惋祖曰我來畢對此宿命久結非今事也乃呼十方佛祖前身罪緣歡喜畢對願從此以後與輔為善知識無令受殺人之罪遂鞭之五十奄然命終輔後具聞其事方大惋恨初祖道化之聲被於關隴崤󱮤之右奉之若神戎晉嗟慟行路流涕隴上羗胡率精騎五千將欲迎祖西歸中路聞其遇害悲恨不及眾咸憤激欲復祖之讎輔遣軍上隴羗胡率輕騎逆戰時天水故帳下督富整遂因忿斬輔群胡既雪怨恥稱善而還共分祖尸各起塔廟輔字世偉南陽人張衡之後雖有才解而酷不以理橫殺天水太守封尚百姓疑駭因亂而斬焉管蕃亦卒以傾險致敗後少時有一人姓李名通死而更蘇云見祖法師在閻羅王處為王講首楞嚴經云講竟應往忉利天又見祭酒王浮一云道士基公次被鎖械求祖懺悔昔祖平素之日與浮每爭邪正浮屢屈既意不自忍乃作老子化胡經以誣謗佛法殃有所歸故死方思悔孫綽道賢論以法祖疋稽康論云帛祖釁起於管蕃中散禍作於鍾會二賢並以俊邁之氣昧其圖身之慮栖心事外輕世招患治不異也共見稱如此祖既博涉多閑善通胡漢之語常譯惟逮弟子本五部僧等三部經又注首楞嚴經又言別譯數部小經值亂零失不知其名祖弟法作亦少有令譽被博士徵不就年二十五出家深洞佛理關隴知名時梁州刺史張光以作兄不肯反服輔之所殺光又逼作令罷道作執志堅貞以死為誓遂為光所害春秋五十有七注放光波若經及著顯宗論等光字景武江夏人後為武都氐楊難敵所圍發憤而死時晉惠之世又有優婆塞衛士度譯出道行波若經二卷士度本司州汲郡汲人陸沈寒門安貧樂道常以佛法為心當其亡日清淨澡漱誦經千餘言然後蓋衣尸臥奄然而卒釋道安本姓衛常山扶柳人也年十二出家神性聰敏而形貌至陋不為師之所重驅使田舍至于三年執勤就勞曾無怨色篤性精進齋戒無闕數歲之後方啟師求經師與辯意經一卷可五千餘言安齎經入田因息尋覽暮歸以經還師復求餘經師曰咋經不讀今復求耶對曰即已闇誦師雖異之而未信也復與成具光明經一卷可減萬言齎之如初暮復還師師執經覆之不差一字師大驚敬而異之後為受具戒恣其遊方至鄴入中寺遇佛圖澄澄見而嗟歎與語終日眾見其形望不稱咸共輕怪澄曰此人遠識非爾儔也初經出已久而舊譯時謬致使深義隱沒未通每至講說唯敘大意轉讀而已安窮覽經典鉤深致遠其所注般若道行密迹安般諸經並尋文比句為起盡之義及析疑甄解凡二十二卷序致淵富妙盡玄旨條貫既敘文理會通經義克明自安始也又自漢暨晉經來稍多而傳經之人名字弗記後人追尋莫測年代安乃總集名目表其時人銓品新舊撰為經錄眾經有據實由其功四方學士競往師之受業弟子法汰慧遠等五百餘人及石氏之亂乃謂其眾曰今天災旱蝗𡨥賊縱橫聚則不立散則不可遂率眾人王屋女机山頃之復渡河依陸渾山木食修學俄而慕容俊過陸渾遂南投新野復議曰今遭凶年不依國主則法事難立又教化之體宜令廣布咸曰隨法師教乃令法汰詣楊州曰彼多君子好尚風流法和入蜀山水可以修閑安與弟子慧遠等五百餘人度河夜行值雷雨乘電光而進前得人家見門裏有一雙馬𭡧𭡧間懸一馬󰪐可容一斛安便呼林伯升主人驚出果姓林名伯升謂是神人厚相賞接既而弟子問何以知其姓字安曰兩木為林󰪐容伯升也遂住襄陽習鑿齒聞而詣之既坐而稱曰四海習鑿齒安曰彌天釋道安時人咸以為名答鑿齒常餉安梨數十枚正值講坐便手自割分梨盡人遍無參差者高平郗超遣使遺米千石修書累紙深致慇懃安答書曰捐米彌覺有待之為煩鑿齒與謝安書曰來此見釋道安故是遠勝非常道士師徒數百齋講不惓無變化伎術可以惑常人之耳目無重威大勢可以整群小之參差而師徒肅肅自相尊敬洋洋濟濟乃是吾由來所未見其人理懷簡衷多所博涉內外群書略皆遍覩陰陽算數亦皆能通佛經故最是所長作義乃似法蘭法祖輩統以大無不肯稍齊物等智在方中馳騁也恨不使足下見之其亦每言思得一見足下其為時賢所重如此安在樊河十五載每歲常再遍講放光經未常廢闕桓沖要出江陵朱序西鎮復請還襄陽符堅素聞其聲每云襄陽有釋道安是名器方欲致之以輔朕躬後堅攻襄陽安與朱序俱獲於堅堅謂僕射權翼曰朕以十萬之師取襄陽唯得一人半翼曰誰耶堅曰安公一人習鑿齒半人也既至住長安城內五重寺僧眾數千人大弘法化初魏晉沙門依師為姓故姓各不同安以為大師之本莫尊釋迦乃以釋命氏後獲增一阿鋡經果稱四河入海無復河名四姓為沙門皆稱釋種既懸與經符遂為後式焉安外涉群書善為文章長安中衣冠子弟為詩賦者皆依附致譽與學生楊弘仲論詩風雅皆有理致初堅承石氏之亂至是民戶殷富四方略定唯有東南一隅未能抗服堅每與侍臣談話未嘗不欲平一江左欲以晉帝為僕射謝安為侍中堅弟平陽公融及朝臣石越原紹並切諫終不能迴紹以安為堅所敬信乃共請曰主上將有事東南公何能不為蒼生故一言耶會堅出東苑命安昇輦同載僕射權翼諫曰臣聞天子法駕侍中陪乘道安毀形寧可參廁乘輿堅懍然作色曰安公道德可尊朕將舉天下而不易雖輿輦之榮乃是為其臭腐耳即勅翼扶之而登輿俄而顧謂安公曰朕將與公南遊吳越整六師而巡狩陟會稽而觀滄海不亦樂乎安對曰檀越應天御世有八州之富居中土而制四海宜棲神無為與堯舜比隆今欲以百萬之眾求厥田下下之土且東南地卑氣厲昔舜禹遊而不反秦皇適而弗歸以貧道觀之非愚心所同也平陽公懿戚石越重臣並謂不可猶尚見拒貧道輕淺言必不允既荷厚遇敢不盡誠耳堅曰非為地不廣民不足治也將簡天心明大運所在耳順時巡狩亦著前典若如來言則帝王無省方之文乎安曰若鑾駕必動可暫幸洛陽抗威畜銳傳檄江南如其不服伐之未晚堅不從遂遣平陽公融等精銳二十五萬為前鋒堅躬率步騎六十萬到頃晉遣征虜將軍謝石徐州刺史謝玄拒之堅軍大崩晉軍還逐北三十餘里死者相枕融馬倒隕首堅單騎而遁如所諫焉堅尋為慕容冲所圍時安同在長安城內以偽建元二十一年二月八日齋畢無疾而卒葬五給寺中未終之前王嘉往候安安曰世事如此行將及人相與去乎嘉曰如所言並行前吾有小債未了不得俱去及姚萇之得長安也嘉故在城內萇與符堅相持甚久萇患之問嘉曰吾得天下不答曰略得萇怒曰得當言得何略之有遂斬之嘉所謂負債者也萇死其子略方得殺堅稱帝所謂略得者也嘉字子年隴西人形貌鄙陋似若不足滑稽好語笑然不食五穀清虛服氣咸宗而事之往問善惡嘉隨而應答語則可笑狀如調戲辭似讖記不可領解事過皆驗及嘉之死其日有人於隴上見之法師之潛契神人皆此類也初安聞羅什在西域思共講析微言安勸堅取之什亦遠聞其風謂是東方聖人恒遙而禮之初安生便左臂上有一皮廣寸許著臂如釧將可得上下唯不得出手而已時人謂之印手菩薩安終後二十餘年而什方至什恨不相見甚悲悵焉初安篤志經典務在宣法所請外國沙門僧伽跋澄曇摩難提及僧伽提婆等譯出眾經百餘萬言常與沙門法和銓定音字詳覈文旨新出眾經於是獲正孫興公為名德沙門論目云釋道安博物多通戈經名理其見述於世如此法和冀州人凝靜有操行少與安公同師受學善能標朗論綱解悟疑滯安公所得群經常共校之後遊洛陽又請提婆重出廣說等經居陽平寺年八十餘為偽晉公姚緒所請集僧齋講勅其弟子曰俗內煩惱苦累非一無常甚樂乃正衣服遶塔禮拜還詣坐所以衣覆首忽然而卒時人謂之知命釋慧遠本姓賈鴈門樓煩人也弱而好書珪璋秀發年十三隨舅令狐氏遊學許洛故少為諸生博綜六經尤善老莊性度弘偉風鑒朗拔雖宿儒才彥莫不服其深致焉年二十一欲度江東就范宣子共契嘉遁值王路屯阻有志不果乃於關左遇見安公一面盡敬以為真吾師也遂投簪落飾忘質受業既入乎道厲然不群常欲總攝綱維以大法為己任精思諷持以夜續晝沙門曇翼每給以燈燭之費安公聞而喜曰道士誠知人矣遠藉慧解於前因資勝心於曠劫故能神明英越機鑒遐深無生實相之玄般若中道之妙即色空慧之祕緣門寂觀之要無微不析無幽不暢志共理冥言與道合安公常歎曰使道流東國其在遠乎後隨安公南遊樊河晉太元之初襄陽失守安公入關遠乃遷于尋陽葺宇廬岳江州刺史桓伊為造殿房此山儀形九流峻聳天絕棲集隱倫吐納靈異遠創建精舍洞盡山美却負香鑪之峯傍帶瀑布之壑仍石疊基即松栽構清泉環階白雲滿室復於寺內別置禪林森樹湮凝石莚落合凡在瞻履皆神清而氣肅焉遠聞北天竺有佛影欣感交懷乃背山臨流營築龕室妙算畫工淡采圖寫色凝積空望似輕霧暉相炳瞹若隱而顯遂傳寫京都莫不嗟歎於是率眾行道昏曉不絕釋迦餘化於斯復興既而謹律息心之士絕塵清信之賓並不期而至望風遙集彭城劉遺民鴈門周續之新蔡畢頴之南陽宗炳並棄世遺榮依遠遊止遠乃於精舍無量壽像前建齋立誓共期西方其文曰惟歲在攝提秋七月戊辰朔二十八日乙未法師釋慧遠貞感幽冥宿懷特發乃延命同志息心清信之士百有二十三人集於廬山之陰般若臺精舍阿彌陀像前率以香華敬廌而誓焉惟斯一會之眾夫緣化之理既明則三世之傳顯矣遷感之數既符則善惡之報必矣推交臂之潛淪悟無常之斯切審三報之相催知嶮趣之難拔此其同志諸賢所以夕惕霄勤仰思攸濟者也蓋神者可以感涉而不可以迹求必感之有物則幽路咫尺苟求之無主則眇茫何津今幸以不謀而僉心西境叩篇開信亮情天發乃機眾通於寢夢欣歡百於子來於是靈圖表輝景侔神造功由理諧事非人運茲實天啟其誠冥數來萃者矣可不剋心重精疊思以凝其慮哉然其景績參差功福不一雖晨祈云同夕歸悠𨽦即我師友之眷良可悲矣是以慨焉胥命整襟法堂等施一心亭懷幽極誓茲同人俱遊絕域其有驚出絕倫首登神界則無獨善於雲嶠忘兼全於幽谷先進之與後升免思彙征之道然後妙覲大儀啟心貞照識以悟新形由化革藉𭷀容於中流蔭瓊柯以詠言飄靈衣於八極汎香風以窮年體忘安而彌穆心超樂以自怡臨三塗而緬謝傲天宮而長辭紹眾靈以繼軌指大息以為期究茲道也豈不弘哉司徒王謐護軍王默等並欽慕風德遙致師敬謐修書曰年始四十七而衰同耳順遠答曰古人不愛尺壁而重寸陰觀其所存似不存長年檀越既履順而遊乘佛理以御心因此而推復何羨於遐齡耶想斯理久已得之為復詶來訊耳初經流江東多有未備禪法無聞律藏殘闕遠大存教本憤慨道缺乃命弟子法淨等遠尋眾經踰越沙雪曠載方還皆獲胡本得以傳譯每逢西域一賓輒懇惻諮訪屢遣使入關迎請禪師解其擯事傳出禪經又請罽賓沙門僧伽提婆出數經所以禪法經戒皆出廬山幾且百卷初關中譯出十誦所餘一分未竟而弗若多羅亡遠常慨其未備及聞曇摩流支入秦乃遣書祈請令於關中更出餘分故十誦一部具足無闕晉地獲本相傳至今葱外妙典關中勝說所以來集茲土者皆遠之力也外國眾僧咸稱漢地有大乘道士每至燒香禮拜輒東向致敬其神理之跡固未可測也常以支竺舊義未窮妙實乃著法性論理奧文詣羅什見而歎曰邊國人未見經便闇與理合豈不妙哉遠翹勤弘道懍厲為法每致書羅什訪覈經典什亦高其勝心萬里響契姚略欽想風名嘆其才思致書慇懃信餉歲通贈以龜茲國細鏤雜變石像以申欵心又令姚嵩獻其珠像釋論初出興送論并遺書曰大智論新訖此既龍樹所作又是方等旨歸宜為一序以宣作者之意然此諸道士咸相推謝無敢動手法師可為作序以貽後之學者遠答云欲令作大智論序以申作者之意貧道聞懷大非小渚所容汲深非短綆所測披省之日有愧高命又體羸多病觸事有廢不復屬意已來其日爾久緣來告之重粗綴所懷至於研究之美當復寄諸明德其名高遠國如此遠常謂大智論文句繁積初學難尋乃刪煩剪亂令質文有體撰為二十卷序致淵邈以貽學者後桓玄以震主之威苦相近致乃貽書躬說勸令登仕遠答辭堅正確乎不拔志踰丹石終莫能屈俄而玄欲沙汰眾僧教僚屬曰沙門有能申述經誥暢說義理或禁行修整足以宣寄大化其有違於此皆悉罷遣唯廬山道德所居不在搜簡之例初成帝時庾氷輔政以為沙門宜敬王者尚書令何充奏不應敬禮官議悉同充門下承氷旨為駿同異紛然竟莫能定及玄在姑孰欲令盡敬乃書與遠具述其意遠懼大法將墜報書懇切以為袈裟非朝宗之服鉢盂非廊廟之器又著沙門不敬王者論辭理精峻玄意感悟遂不果行其荷持法任皆此類也臨川太守謝靈運負才傲俗少所推崇及一相見肅然心服自卜居廬阜三十餘載影不出山跡不入俗故送客遊履常以虎溪為界焉義熙末卒于廬山精舍春秋八十有三遺命露骸松下同之草木既而弟子收葬謝靈運造碑墓側銘其遺德焉初遠善屬文章辭氣清越席上談論精義簡要加以儀容端雅風釆灑落故圖像于寺遐邇式瞻所著論序銘讚詩書集為十卷五十餘篇並見重於世竺道生彭城人也家世仕子父為廣慼令鄉里稱為善人生幼而頴慧聰悟若神其父知非凡器愛而異之于時法太道人德業弘懿乃携以歸依遂改服受學既踐法門俊思卓拔披讀經文一覽能誦研味句義即自解說是以年在志學便登講座探賾索隱思徹淵泉吐納問辯辭清珠玉雖宿望學僧當世名士皆慮挫辭窮莫能抗敵雖揚童之參玄文魯連之屈田巴無以過也年至具戒器鑒日躋講演之聲遍於區夏王公貴勝並聞風造席庶幾之士皆千里命駕生風雅從容善於接誘其性烈而溫其氣清而穆故豫在言對莫不披心焉初住龍光寺下帷專業隆安中移入廬山精舍幽棲七年以求其志常以為入道之要慧解為本故鑽仰群經斛酌雜論萬里隨法不憚嶮遠遂與始興慧叡東安慧嚴道場慧觀同往長安從羅什受學關中僧眾咸稱其秀悟義熙五年還都因停京師遊學積年備總經論妙貫龍樹大乘之源兼綜提婆小道之要博以異聞約以一致乃喟然而嘆曰夫象以盡意得意則象忘言以寄理入理則言息自經典東流譯人重阻多守滯文鮮見圖義若忘筌取魚則可與言道矣於是校練空有研思因果乃立善不受報及頓悟義籠罩舊說妙有淵旨而守文之徒多生嫌嫉與奪之聲紛然互起又六卷泥洹先至京都生剖析佛性洞入幽微乃說阿闡提人皆得成佛于時大涅槃經未至此土孤明先發獨見迕眾於是舊學僧黨以為背經邪說譏忿滋甚遂顯於大眾擯而遣之生於四眾之中正容誓曰若我所說反於經義者請於現身即表厲疾若與實相不相違背者願捨壽之時據師子座言竟拂衣而逝星行命舟以元嘉七年投跡廬岳銷影巖阿怡然自得山中僧眾咸共敬服俄而大涅槃經至于京都果稱闡提皆有佛性與前所說若合符契生既獲斯經尋即建講以宋元嘉十一年冬十月庚子於廬山精舍昇于法座神色開明德音駿發論議數番窮理盡妙觀聽之眾莫不悟悅法席將畢忽見麈尾紛然而墜端坐正容隱机而卒顏色不異似若入定道俗嗟駭遠近悲涼於是京邑諸僧內慚自疚追而信服其神鑒之至徵瑞如此仍葬于廬山之阜初生與叡公及嚴觀同學齊名故時人評曰生叡發天真嚴觀窪流得慧義彭亨進𡨥淵于默塞生及叡公獨標天真之目固已秀出群士矣初沙門法顯於師子國得彌沙塞律胡本未及譯出而亡生以宋景平元年十一月於龍光寺請罽賓律師佛大什執胡文于闐沙門智勝為譯此律照明蓋生之功也關中沙門僧肇始注維摩世咸翫味及生更發深旨顯暢新異講學之匠咸共憲章其所述維摩法華泥洹小品諸經義疏世皆寶焉竺佛念涼州人也弱年出家志業堅精外和內朗有通敏之鑒諷習眾經粗涉外學其倉雅詁訓尤所明練少好遊方備貫風俗家世西河洞曉方語華戎音義莫不兼解故義學之徒雖闕而洽聞之聲甚著符堅偽建元之中外國沙門僧伽跋澄及曇摩難提入長安堅祕書郎趙政請跋澄出婆須蜜經胡本當時名德莫能傳譯眾咸推念於是澄執梵文念譯胡漢質斷疑義音字方明曇摩難提又出王子法益壞目因緣經念為宣譯并作經序至建元二十年政復請曇摩難提出增一阿含及中阿含於長安城內集義學沙門請念為譯敷析研覈二載乃訖二含光顯念之力也至姚興弘始之初經學甚盛念續出菩薩瓔珞十住斷結及出曜胎經中陰經於符姚二代為譯人之宗自世高支謙以後莫踰於念關中僧眾咸共嘉焉後卒於長安遠近白黑莫不歎惜釋法顯本姓龔平陽武陽人也法顯三兄並齠齓而亡其父懼禍及之三歲便度為沙彌居家數年病篤欲死因送還寺信宿便差不復肯歸母欲見之不能得為立小屋於門外以擬去來十歲遭父憂叔父以其母寡獨不立逼使還俗顯曰本不以有父而出家也正欲遠塵離俗故入道耳叔父善其言乃止頃之母喪至性過人葬事既畢仍即還寺常與同學數十人於田中刈稻時有飢賊欲奪其穀諸沙彌悉奔走唯顯獨留語賊曰若欲須穀隨意所取但君等昔不布施故此生飢貧今復奪人恐來世彌甚貧道豫為君憂故相語耳言訖即還賊棄穀而去眾僧數百人莫不歎服二十受大戒志行明潔儀軌整肅常慨經律舛闕誓志尋求以晉隆安三年與同學慧景道整慧應慧嵬等發自長安西度沙河上無飛鳥下無走獸四顧茫茫莫測所之唯視日以准東西人骨以標行路耳屢有熱風惡鬼遇之必死顯任緣委命直過險難有頃至葱嶺嶺冬夏積雪有惡龍吐毒風雨沙礫山路艱危壁立千仞昔有人鑿石通路傍施梯道凡度七百餘梯又躡懸絙過河十所仍度小雪山遇寒風暴起慧景噤戰不能前語顯云吾其死矣卿可時去勿得俱殞言絕而卒顯撫之號泣曰本圖不果命也奈何復自力孤行遂過山險凡所經歷三十餘國至北天竺未至王舍城三十餘里有一寺逼暮仍停明旦顯欲詣耆闍崛山寺僧諫曰路甚艱嶮且多黑師子亟經噉人何由可至顯曰遠涉數萬誓到靈鷲寧可使積年之誠既至而廢耶雖有嶮難吾不懼也眾莫能止乃遣兩僧送之顯既至山中日將曛夕遂欲停宿兩僧危懼捨之而還顯獨留山中燒香禮拜翹感舊跡如覩聖儀至夜有三黑師子來蹲顯前䑛脣搖尾顯誦經不輟一心念佛師子乃低頭下尾伏顯足前顯以手摩之呪曰汝若欲相害待我誦竟若見試者可便退去師子良久乃去明晨還反路窮幽深榛木荒梗禽獸交橫正有一逕通行而已未至里餘忽逢一道人年可九十容服麁素而神明俊遠雖覺其韻高而不悟是神人須臾進前逢一年少道人顯問向逢一老道人是誰耶答曰頭陀弟子大迦葉也顯方惋慨良久既至山前有一大石橫塞室口遂不得入顯乃流涕致敬而去又至迦施國精舍裏有白耳龍與眾僧約令國內豐熟皆有信効沙門為起龍舍并設福食每至夏坐訖日龍輒化作一小蛇兩耳悉白眾咸識是龍以銅盂盛酪置於其中從上座至下行之遍乃化去年輒一出顯亦親見此龍後至中天竺於摩竭提巴連弗邑阿育王塔南天王寺得摩訶僧祇律又得薩婆多律抄雜阿毘曇心綖經方等泥洹等經顯留三年學胡書胡語躬自書寫於是持經像寄附商客到師子國顯同侶十餘或留或亡顧影唯己常懷悲慨忽於王像前見商人以晉地一白團扇供養不覺悽然下淚停二年復得彌沙塞律長阿含雜阿含及雜藏本並漢土所無既而附商人大舶還東舶有二百許人值大暴風舶壞水入眾人惶怖即取雜物棄之顯恐商人棄其經像唯一心念觀世音及歸命漢土眾僧大風晝夜十三日吹舶至島下治舶竟前時陰雨晦冥不知何之唯任風而已若值伏石及賊萬無一全行九十日達耶婆提國停五月日復隨他商趣廣州舉帆月餘日中夜忽遇大風舉舶震懼眾共議曰坐載此沙門使我等狼狽不可以一人故令一眾俱亡欲推棄之法顯檀越厲聲呵商人曰汝若下此沙門亦應下我不爾便當見殺漢地帝王奉佛敬僧我至彼告王必當罪汝商人相視失色僶俛而止既水盡糧竭唯任風隨流忽至岸見䔧藋菜依然知是漢地但未測何方即乘小船入浦尋村遇獵者二人顯問此何地耶獵人曰是青州長廣郡牢山南岸獵人還以告太守李嶷嶷素敬信忽聞沙門遠至躬自迎勞顯持經像隨還頃之欲南歸時刺史請留過久顯曰貧道投身於不反之地志在弘通所期未果不得久停遂南造京師就外國禪師佛大跋陀於道場寺譯出六卷泥洹摩訶僧祇律方等泥洹經綖經雜阿毘曇心未及譯者垂有百萬言顯既出大泥洹經流布教化咸使見聞有一家失其姓名居近朱雀門世奉正化自寫一部讀誦供養無別經室與雜書共屋後風火忽起延及其家資物皆盡唯泥洹經儼然具存煨燼不侵卷色無異京師共傳咸稱神妙後到荊州卒于新寺春秋八十有二眾咸慟惜其所聞見風俗別有傳記釋智嚴不知何許人弱冠出家便以精勤著名納衣宴坐蔬食永藏志欲廣求經法遂周流西域進到罽賓遇禪師佛馱跋陀志欲傳法中國乃竭誠要請跋陀嘉其懇至遂共東行於是踰涉雪山寒苦嶮絕飲氷茹木頻於危殆綿歷數載方達關中常依隨跋陀止於長安大寺頃者跋陀橫為秦僧所擯嚴與西來徒眾並分散出關仍憩山東精舍坐禪誦經力精修學晉義熙十二年宋武帝西伐長安剋捷旋旆塗出山東時始興公王恢從駕遊觀山川至嚴精舍見其同志二僧各坐繩床禪思湛然恢至良久不覺於是彈指三人開眼俄而還閉不與交言恢心敬其奇訪諸耆老皆云此三僧隱居積年未曾出山恢即啟宋武延請還都莫肯行者屢請既至二人推嚴隨行恢道懷素篤禮事甚備還都即住始興寺嚴性虛靜志避囂塵恢乃於東郊之際更起精舍即枳園寺也嚴前還於西域得胡本眾經未及譯寫到宋元嘉四年乃共沙門寶雲譯出普耀廣博嚴淨及四天王凡三部經在寺不受別請遠近道俗敬而服之其未出家時常受五戒有所虧犯後入道受具足常疑不得戒每以為懼積年禪觀而不能自了遂更汎海重到天竺諮諸明達值羅漢比丘具以事問羅漢羅漢不敢判決乃為嚴入定往兜率宮諮彌勒彌勒答稱得戒嚴大喜躍於是步歸行至罽賓無疾而卒時年七十八外國之法得道僧無常與凡僧別葬一處嚴雖苦行絕倫而時眾未判其得道信不欲葬凡僧之墓抗舉嚴喪永不肯起又益人眾不動如初眾咸驚怪試改向得道墓所於是四人輿之行駃如風遂得窆葬後嚴弟子智羽智達遠從西域還報此消息訖俱還外國釋寶雲未詳其氏族傳云涼州人也弱年出家精勤有學行志韻剛潔不偶於世故少以直方純素為名而求法懇惻忘身侚道誓欲躬覩靈跡廣尋群經遂以晉隆安之初遠適西域與法顯智嚴先後相隨涉履流沙登踰雪嶺勤苦艱危不以為難遂歷于闐天竺諸國備覩靈異乃經羅剎之野聞天鼓之音釋迦影跡多所瞻禮雲在外域遍學胡書天竺諸國音字詁訓悉皆貫練後還長安隨禪師佛馱跋陀受業修道禪諷孜孜不怠俄而禪師橫為秦僧所擯徒眾悉同其咎雲亦奔散會廬山釋慧遠解其擯事共歸京師安止道場寺僧眾以雲志力堅猛弘道絕域莫不披衿諮問敬而愛焉雲譯出新無量壽晚出諸經多雲所譯常手執胡本口宣晉語華戎兼通音訓允正雲之所定眾咸信服初關中沙門竺佛念善於宣譯於符姚二世顯出眾經江左練梵莫踰於雲故於晉宋之際弘通法藏沙門慧觀等咸友而善之雲性好幽居以保閑寂遂適六合山寺譯出佛所行讚經山多荒民俗好草竊雲說法教誘多有改惡禮事供養十室而八頃之道場慧觀臨卒請雲還都總理寺任雲不得已而還居歲餘復還六合以元嘉二十六年卒春秋七十餘其所造外國別有記傳徵士豫章雷次宗為其傳序釋智猛雍州京兆郡新豐縣人也稟性端明礪行清白少襲法服修業專至諷誦之聲以夜續晝每見外國道人說釋迦遺跡又聞方等眾經布在西域常慨然有感馳心遐外以為萬里咫尺千載可追也遂以偽秦弘始六年戊辰之歲招結同志沙門十有五人發跡長安度河順谷三十六渡至涼州城既而西出陽關入流沙二千餘里地無水草路絕行人冬則嚴厲夏則瘴熱人死聚骨以標行路駱駝負糧理極辛阻遂歷鄯鄯龜茲于闐諸國備觀風俗從于闐西南行二千里始登葱嶺而同侶九人退還猛遂進行千七百餘里至波淪國三度雪山氷崖晧然百千餘仞飛絙為橋乘虛而過窺不見底仰不見天寒氣慘酷影戰魂慓漢之張騫甘英所不至也復南行千里至罽賓國再度辛頭河雲山壁立轉甚於前下多障氣惡鬼斷路行者多死猛誠心冥徹履險能濟既至罽賓城恒有五百羅漢住此國中而常往反阿耨達池有大德羅漢見猛至止歡喜讚歎猛諮問方土為說四天子事具在其傳猛先於奇沙國見佛文石唾壺又於此國見佛鉢光色紫紺四邊燦然猛花香供養頂戴發願鉢若有應能輕能重既而轉重力遂不堪及下案時復不覺重其道心所應如此復西南行千三百里至迦羅衛國見佛髮佛牙及肉髻骨佛影佛跡炳然具存又覩泥洹堅固之林降魔菩提之樹猛喜心內充設供一日兼以寶蓋大衣覆降魔象其所遊踐究觀靈變天梯龍池之事不可勝數後至華氏城是阿育王舊都有大智婆羅門名羅閱宗舉族弘法王所欽重造純銀塔高三丈沙門法顯先於其家已得六卷泥洹及見猛問云秦地有大乘學不答曰悉大乘學羅閱驚歎曰希有希有將非菩薩往化耶猛就其家得泥洹胡本一部又尋得摩訶僧祇律一部及餘經胡本誓願流通於是便反以甲子歲發天竺同行四僧於路無常唯猛與曇纂俱還於涼州譯出泥洹本得二十卷以元嘉十四年入蜀十六年七月七日於鍾山定林寺造傳猛以元嘉末卒釋法勇者胡言曇無竭本姓李氏幽州黃龍國人也幼為沙彌便修苦行持戒諷經為師僧所敬異常聞沙門法顯寶雲諸僧躬踐佛國慨然有亡身之誓遂以宋永初之年招集同志沙門僧猛曇朗之徒二十有五人共齎幡蓋供養之具發跡北土遠適西方初至河南國仍出海西郡進入流沙到高昌郡經歷龜茲沙勒諸國前登葱嶺雪山棧路險惡驢駝不通增氷峨峨絕無草木山多障氣下有大江浚急如箭於東西兩山之脇繫索為橋相去五里十人一過到彼岸已舉烟為識後人見烟知前已度方得更進若久不見烟則知暴風吹索人墮江中行葱嶺三日方過復上雪山懸崖壁立無安足處石壁皆有故杙孔處處相對人各執四弋先拔下杙手攀上弋展轉相代三日方過乃到平地相待料檢同侶失十二人進至罽賓國禮拜佛鉢停歲餘學胡書竟便解胡語求得觀世音受記經梵文一部無竭同行沙門餘十三人西行到新頭那提漢言師子口河西入月氏國禮拜佛肉髻骨及覩自沸木舡後至檀特山南石留寺生僧三百人雜三乘學無竭便停此寺受具足戒天竺沙門佛陀多羅齊言佛救彼方眾僧云其得道果無竭請為和上漢沙門志定為阿闍梨於寺夏坐三月日復北行至中天竺曠絕之處常齎石蜜為糧其同侶八人路亡五人俱行屢經危棘無竭所齎觀世音經常專心繫念進涉舍衛國中野逢山象一群無竭稱名歸命即有師子從林中出象驚怖奔走後渡恒河復值野牛一群鳴吼而來將欲害人無竭歸命如初尋有大鷲飛來野牛驚散遂得免其誠心所感在嶮克濟皆此類也後於南天竺隨舶汎海達廣州所歷事跡別有記傳其所譯出觀世音受記經今傳于京師後不知所終
宋劉氏都建業自武帝永初元年庚申至順帝昇明三年己未凡八主六十年緇素共有二十二人所出經律論等并雜集失譯諸經總四百六十五部七百一十七卷宋沙門佛陀什沙門畺良耶舍沙門曇摩蜜多沙門釋智嚴沙門釋寶雲沙門伊葉波羅沙門求那跋摩沙門僧伽跋摩沙門求那跋陀羅沙門釋曇無竭居士沮渠京聲沙門釋慧簡沙門功德直沙門釋僧璩沙門釋法穎沙門竺法眷沙門釋翔公沙門釋道嚴沙門釋勇公沙門釋法海沙門釋先公沙門僧伽跋彌新集失譯諸經五分律三十卷五分比丘戒本一卷彌沙塞羯磨一卷右三部三十二卷沙門佛陀什宋言覺壽罽賓國人少受業於彌沙塞部專精律品兼達禪要以廢帝義符景平元年癸亥七月屆於楊都先沙門法顯於師子國得彌沙塞律梵本未及翻譯而顯遷化建業諸僧聞什既善此學於是請令出焉即以其年冬十一月集龍光寺譯稱為五分律什執梵文于填沙門智勝傳語龍光沙門竺道生東安沙門釋慧嚴共執筆參正宋侍中瑯瑘王練為檀越至來年十二月方訖仍出戒心及羯磨文等並行於世什後不知所終觀無量壽佛經一卷觀藥王藥上二菩薩經一卷右二部二卷其本見在沙門畺良耶舍宋云時稱西域人性剛直寡嗜欲善誦阿毘曇博涉律部其餘諸經多所該綜雖三藏兼明而以禪門專業每一遊觀或七日不起常以三昧正受傳化諸國以元嘉元年甲子遠冒沙河萃于建業文帝義隆深加歎異勅止鍾山道林精舍沙門寶誌崇其禪法沙門僧含請譯觀無量壽及藥王藥上觀含即筆受以此二經是淨土之洪因轉障之祕術故沈吟嗟味流通宋國平昌孟顗承風欽敬資給豐厚顗出守會稽固請不從後移憩江陵元嘉十九年西遊岷蜀處處弘道禪學成群後還卒於江陵春秋六十矣虛空藏菩薩神呪經一卷觀虛空藏菩薩經一卷象腋經一卷諸法勇王經一卷轉女身經一卷觀普賢菩薩行法經一卷五門禪經要用法一卷新無量壽經二卷郁伽長者所問經一卷佛昇忉利天為母說法經一卷觀無量壽佛經一卷禪祕要經五卷右一十二部一十七卷沙門曇摩蜜多宋言法秀罽賓人也年六七歲神明澄正每見法事輒自然欣躍其親愛而異之遂令出家罽賓多出聖達屢值明師博貫群經特深禪法所得之要極其微奧為人沈邃有慧解儀軌詳整生而連眉故世稱連眉禪師焉少好遊方誓志宣化遊歷諸國遂適龜茲未至一日王夢神告曰有大福德人明當入國汝應供養明旦即勅外司若有異人入境必馳奏聞俄而蜜多果至王自出郊迎延請入宮遂從稟戒盡四事之供蜜多安而能遷不滯利養居數年蜜有去志神又降夢曰福德人捨王去矣王惕然驚覺既而君臣固留莫之能止遂度流沙進到燉煌於曠野之地建立精舍植㮈千株開園百畝房閣池林極為嚴淨頃之復適涼州仍於公府舊寺更營堂宇學徒濟濟禪業甚盛常以江左多民志欲傳法以元嘉元年展轉至蜀俄而出峽停止荊州於長沙寺造立禪館翹誠懇惻祈請舍利旬有餘日遂感一枚衝器出聲放光滿室門徒道俗莫不更增勇猛人百其心居頃之沿流東下至于建業初止中興寺晚憩祇洹其道聲素著傾都禮訊自宋文袁皇后及皇子公主莫不設齋桂宮請戒椒掖參候之使旬日相屬從元嘉元年甲子至十八年辛巳譯虛空藏神呪等經一十二部常以禪道教授學徒凡所歸投不遠千里四輩遠近皆號大禪師焉會稽太守孟顗深信真諦以三寶為己任素好禪味敬心慇重及臨浙河請與同遊乃於酇縣之山建立塔寺東境舊俗多趣巫祝及妙化所移比屋歸正自西徂東無思不服後還建業憩定林下寺禪師天性凝靜雅愛山水以為鍾山鎮岳特美嵩華常歎下寺基構未窮形勝於是乘高相地揆卜山勢斬石刊木營建上寺殿房禪室肅然深遠實依俙鷲巖髣髴祇樹矣於是息心之眾萬里來集諷誦肅邕望風成化爰自西域至于南土凡所遊履靡不興造檀會敷陳教法初禪師之發罽賓也有迦毘羅神衛送遂至龜茲於中路欲反乃現形告辭禪師曰汝神力通變自在遊處將不相隨共往南方語畢即收影不見遂遠從至于楊都故仍於上寺圖像著壁迄至于今猶有聲影之驗潔誠祈福莫不享願以元嘉十九年七月六日卒于上寺春秋八十有七道俗四部行哭相趨仍葬于鍾山宋熙寺前無盡意菩薩經六卷法華三昧經一卷廣博嚴淨不退轉輪經四卷四天王經一卷普曜經八卷淨度三昧經一卷菩薩瓔珞本業經二卷生經五卷善德優婆塞經一卷阿那含經二卷右一十部三十一卷沙門釋智嚴西涼州人弱冠出家便以精勤著稱納衣宴坐蔬食永年每欲博事名師廣求經誥遂周流西國進到罽賓入摩天陀羅精舍從佛馱先比丘諮受禪法漸染三年功踰十載佛馱先見其禪思有緒特深器異彼諸道俗聞而歎曰秦地乃有求道沙門矣始不輕秦類敬接遠人時有佛陀跋陀羅比丘亦是彼國禪匠嚴乃要請東歸欲傳法中土跋陀嘉其懇至遂共東行踰越歲時達于關內恒相依附共止長安頃之跋陀橫為秦僧所擯嚴與西來徒眾並分散出關仍憩山東精舍坐禪誦經力精修學晉義熙十三年宋武西伐姚泓剋捷旋旆塗出山東時始興公王恢從駕遊觀山川至嚴精舍見其同志三僧各坐繩床禪思湛然恢乃彈指三人開目俄而還閉不與交言恢心敬其奇訪諸耆老皆云隱居積歲未嘗輒出恢即啟宋武延請還都莫肯行者屢請既至二人推嚴隨行恢道懷素篤禮事甚備還都即住始興寺嚴性虛靜志避囂塵恢乃於東郊之際更起精舍即枳園寺也嚴前還於西域所得梵本眾經未及譯寫到元嘉四年丁卯乃共沙門寶雲譯出無盡意等經十部嚴在寺不受別請常分衛自資道化所被幽顯咸服嚴清素寡欲隨受隨施少而遊方無所滯著稟性冲退不自陳敘故雖多美行世無得而盡傳嚴昔未出家時曾受五戒有所虧犯後入道受具足常疑不得戒每以為懼積年禪觀而不能自了遂更汎海重到天竺諮諸明達值羅漢比丘具以事問羅漢不敢判決乃為嚴入定往兜率宮諮啟彌勒彌勒答云得戒嚴大喜躍於是步歸行至罽賓無疾而卒時年七十八彼國凡聖燒身各處嚴雖戒操高明而實行未辯始移屍向凡僧墓地而屍重不起改向聖墓則飄然自輕嚴弟子智羽智遠故從西來報此徵瑞俱還外國以此推嚴信是得道人也但未知果向中間若深淺耳調伏眾生業經一音顯正法經善德婆羅門問提婆達多經毘羅三昧經二卷調伏眾生等四部五卷長房等錄皆云嚴譯今以前三別生後一疑偽今為實錄故並刪之佛本行經七卷新無量壽經二卷淨度三昧經二卷付法藏經六卷右四部一十七卷沙門釋寶雲涼州人也弱年出家精勤有學行志韻剛潔不偶於世故少以直方純業為名而求法懇惻忘身殉道誓欲躬覩靈跡廣尋經教以晉隆安之初遠適西域與法顯智嚴先後相隨涉履流沙登踰雪嶺勤苦艱至不以為難遂歷于填天竺諸國備覩靈異乃經羅剎之野聞天鼓之音釋迦影跡多所瞻禮雲在外域遍學梵書天竺諸國音字詁訓悉皆貫練後還長安隨禪師佛陀跋陀受業修學禪門孜孜不怠及禪師橫為秦僧所擯雲亦奔亡會廬山遠公解其擯事共歸楊都安止道場寺僧眾以雲志力堅猛弘道絕域莫不披衿諮問敬而受焉初共智嚴同出諸經嚴既遷化雲獨宣譯以元嘉年中譯佛本行經等四部雲手執梵本口自宣譯華戎兼通音訓允正雲之所定眾咸信服初關中沙門竺佛念善於宣譯於符姚二代顯出眾經江左練梵莫踰於雲故於晉宋之際弘通法藏沙門慧觀等咸友而善之雲性好幽居以保閑寂遂適六合山寺山多荒民俗好草竊雲說法教誘多有改惡禮事供養十室而九頃之道場慧觀臨卒請雲還都總理寺任雲不得已而還居道場歲許復還六合以元嘉二十六年終於山寺春秋七十有四其遊履外國別有記傳雜阿毘曇心十三卷右一部一十三卷闕本沙門伊葉波羅宋云自在西域人妙通三藏明解四含以元嘉三年景寅遊於彭城為北徐州刺史太原王仲德譯雜阿毘曇心譯至擇品緣礙未竟遂輟但成十卷刺史親自筆受至八年辛未更請求那跋摩續譯都訖成十三卷菩薩善戒經九卷菩薩善戒經一卷菩薩內戒經一卷優婆塞五戒威儀經一卷沙彌威儀一卷四分比丘尼羯磨法一卷優婆塞五戒相經一卷龍樹菩薩為禪陀迦王說法要偈一卷善信二十二戒一卷經律分異記一卷右一十部一十八卷沙門求那跋摩宋言功德鎧本剎利種累世為王治在罽賓國祖父呵梨跋陀以剛直被徙父僧伽阿難因潛隱山澤跋摩年十四便機見俊達深有遠度仁愛汎博崇德務善其母嘗須野肉令跋摩辦之跋摩啟曰有命之類莫不貪生夭彼之命非仁人矣母怒曰設令得罪吾當代汝跋摩他日煮油誤澆其指因謂母曰代兒忍痛母曰痛在汝身吾何能代跋摩曰眼前之苦尚不能代況三塗耶母乃悔悟終身斷殺至年十八相工見而謂曰君年三十當撫臨大國南面稱尊若不樂世榮當獲聖果至年二十出家受戒洞明九部博曉四含誦經百餘萬言深達律品妙入禪要時號曰三藏法師至年三十罽賓王薨絕無紹嗣眾咸議曰跋摩帝室之胤又才明德重可請令還俗以紹國位群臣數百再三固請跋摩不納乃辭師違眾林栖谷飲孤行山野遁跡人世後到師子國觀風弘教識真之眾咸謂已得初果儀形感物見者發心後至闍婆國初未至一日闍婆王母夢見一道士飛舶入國明旦果是跋摩來至母敬以聖禮從受五戒母因勸王曰宿世因緣得為母子我已受戒而汝不信恐後生之因永絕今果王迫以母勅即奉命受戒染習既久專精漸篤頃之隣兵犯境王謂跋摩曰外賊恃力欲見侵侮若與鬪戰傷殺必多如其不拒危亡將至今唯歸命師尊不知何計跋摩曰暴𡨥相攻宜須禦捍但當起慈悲心勿興害念耳王自領兵擬之旗鼓始交賊便退散王遇流矢傷脚跋摩為呪水洗之信宿平復王恭信稍殷乃欲出家修道因告群臣曰吾欲躬栖法門卿等更擇明主群臣皆拜伏勸請曰王若捨國則子民無依且敵國兇強恃險相對如失恩覆則黔首奚處大王天慈寧不愍命王不忍固違乃就群臣請三願若許者當留治國一願凡所王境同奉和上二願盡所治內一切斷殺三願所有儲財賑給貧病群臣歡喜僉然敬諾於是一國皆從受戒王後為跋摩立精舍躬自引材傷王脚指跋摩又為呪治有頃平復道化之聲播於遐邇隣國聞風皆遣使要請時楊都名德沙門慧觀慧聰等遠挹風猷思欲飡稟以元嘉元年九月面啟文帝求迎請跋摩當即勅交州刺史令汎舶延致觀等又遣沙門法長道沖道儁等往彼祈請并致書於跋摩及闍婆王婆多伽等必希顧臨宋境流行道教跋摩以聖化宜廣不憚遊方先已隨商人竺難提舶欲向一小國會值便風遂至廣州故其遺文云業行風所吹遂之於宋境此之謂也文帝知跋摩已至南海於是復勅州郡令資發至都路由始興經停歲許始興有虎丘山山形聳峭峯嶺高絕跋摩謂其髣髴耆闍崛乃改名靈鷲於山寺之外別立禪室去寺數里磬音不聞每至鳴椎跋摩已至或致雨不沾或履泥不濕時眾道俗莫不肅然增敬寺有寶月殿跋摩於殿北壁手自畫作羅云像及定光儒童布髮之形像成之後每夕放光久之乃歇始興太守蔡茂之深加敬仰後茂之將死跋摩躬自往視說法安慰後家人夢見茂之在寺中與眾僧講法實由跋摩化導之力也此山本多虎災自跋摩居之晝行夜往或時值虎以杖按頭弄之而去於是山旅水賓去來無梗盛德歸化者十有七八焉跋摩嘗於別室入禪累日不出寺僧遣沙彌往候之見一白師子緣柱而立亘空彌漫生青蓮華沙彌驚恐大呼往逐師子豁無所見其靈異無方類多如此後文帝重勅觀等復更敦請乃汎舟下都以元嘉八年正月達于建業文帝引見勞問慇懃因又言曰弟子常欲持齋不殺迫以身殉物不獲從志法師既不遠萬里來化此國將何以教之跋摩曰夫道在心不在事法由己非由人且帝王與匹夫所修各異匹夫身賤名劣言令不威若不剋己苦躬將何為用帝王以四海為家萬民為子出一嘉言則士女咸悅布一善政則人神以和刑不夭命役無勞力則使風雨適時寒暖應節百穀滋繁桑麻欝茂如此持齋齋亦大矣不殺亦眾矣寧在闕半日之餐全一禽之命然後方為弘濟耶帝乃撫几歎曰夫俗人迷於遠理沙門滯於近教迷遠理者謂至道虛說滯近教者則拘戀篇章至如跋摩法師所言真謂開悟明達可與談於天人之際矣乃勅住祇洹寺供給隆厚公王英彥莫不宗奉俄而於寺開講法華及十地法席之日軒蓋盈衢觀矚往還肩隨踵接跋摩神府自然妙辯天絕或時假譯人而往復懸悟跋摩即於祇洹寺譯菩薩善戒經等十部並文義詳允梵宋弗差時影福寺尼慧果淨音等共請跋摩云去六年有師子國八尼至都云宋地先未經有尼那得二眾受戒恐戒品不全跋摩云戒法本在大僧眾發設不本事無妨得戒如愛道之緣諸尼又恐年月不滿苦欲更受跋摩稱云善哉苟欲增明甚助隨喜但西國尼年臘未登又十人不滿且令學宋語別因西域居士更請外國尼來足滿十數其年夏在定林下寺安居時有信者採華布席唯跋摩所坐華彩更鮮眾咸崇以聖禮夏竟還祇洹其年九月二十八日中食未畢先起還閣其弟子後至奄然已終春秋六十有五未終之前預造遺文偈頌三十六行自說因緣云已證二果手自封緘付弟子阿沙羅云我終後可以此文還示天竺僧亦可示此境僧也既終之後即扶坐繩床顏貌不異似若入定道俗赴者千有餘人並聞香氣芬烈咸見一物狀若龍蛇可長一匹許起於屍側直上衝天莫能名者即於南林戒壇前依外國法闍毘之四部鱗集香薪成𧂐灌之香油以燒遺陰五色焰起氛氳麗空是時天景澄朗道俗哀歎仍於其處起立白塔欲重受戒諸尼悲泣望斷不能自勝初跋摩至宋文帝欲從受菩薩戒未及諮稟奄而遷化以本意不遂傷恨彌深乃令眾僧譯出其遺文云毘尼摩得勒伽十卷雜阿毘曇心論十一卷勸發諸王要偈一卷分別業報略一卷請聖僧浴文一卷右五部二十四卷沙門僧伽跋摩宋言眾鎧印度人也少而棄俗清峻有戒德明解律藏尤精雜心以元嘉十年癸酉步自流沙屆于建業風宇宏肅道俗敬異咸宗而事之號曰三藏法師初景平元年平陸令許桑捨宅建剎因名平陸寺後道場慧觀以跋摩道行純備請住此寺崇其供養以表厥德跋摩共觀起塔三層行道諷誦日夜不輟僧眾歸集道化流布初三藏法師深明戒品將為影福寺尼慧果等重受具戒是時二眾未備而三藏遷化俄而師子國比丘尼鐵薩羅等至眾乃共請跋摩為師繼軌三藏祇洹慧義擅步楊都謂為矯異執志不同親與跋摩拒論翻覆跋摩標宗顯法理證明允慧義遂迴其剛褊靡然推服乃率其弟子服膺稟戒僧尼受者數百許人宋彭城王義康崇其戒範廣設齋供四眾殷盛傾于都邑頃之名德大僧慧觀等以跋摩妙解雜心諷誦通達先三藏雖譯未及繕寫以十一年九月於長干寺招集學士更請出焉寶雲譯語觀自筆受研校精悉周年方就續出摩得勒伽等凡五部跋摩遊化為志不滯一方既傳經事畢將還本土眾咸祈請莫之能留以元嘉十九年隨西域賈人舶還外國莫詳其終勝鬘師子吼一乘大方便方廣經一卷大方廣寶篋經三卷相續解脫地波羅蜜了義經一卷楞伽阿跋多羅寶經四卷菩薩行方便境界神通變化經三卷老母女六英經一卷申日兒本經一卷阿難陀目佉尼呵離陀經一卷央崛魔羅經四卷大法鼓經二卷大意經一卷十二頭陀經一卷樹提伽經一卷雜阿含經五十卷鸚鵡經一卷鞞摩肅經一卷四人出現世間經一卷十一想思念如來經一卷阿遬達經一卷過去現在因果經四卷摩訶迦葉度貧母經一卷十二品生死經一卷罪福報應經一卷眾事分阿毘曇論十二卷四品學法經一卷賓頭盧突羅闍為優陀延王說法經一卷虛空藏菩薩經一卷無量義經一卷諸法無行經一卷小無量壽經一卷八吉祥經一卷無崖際持法門經一卷貧子須賴經一卷現在佛名經三卷淨度三昧經三卷無憂王經一卷本行六波羅蜜經一卷異處七處三觀經一卷雜藏經一卷目連降龍王經一卷曰難經一卷釋六十二見經四卷請般特比丘經一卷十二頭陀經一卷阿那律七念章經一卷十報法三統略經一卷六齋八戒經一卷阿蘭若習禪經二卷菩薩訶欲經一卷那先經一卷十二遊經一卷第一義五相略集一卷右五十二部一百三十四卷沙門求那跋陀羅宋言功德賢中印度人也以大乘學故世號摩訶衍本婆羅門種幼學五明諸論天文書算醫方呪術靡不博貫後遇見雜心尋讀驚悟乃深崇佛法焉其家世外道禁絕沙門乃捨家潛遁遠求師匠即落髮改服專志學業及受具戒博通三藏為人慈和恭順事師盡勤頃之辭小乘師進學大乘大乘師試令探取經匣即得大品華嚴師喜而歎曰汝於大乘有重緣矣於是讀誦講義莫能詶抗進受菩薩戒法乃奉書父母勸歸正法曰若專守外道則雖還無益若歸依三寶則長得相見其父感其至言遂棄邪從正跋陀前到師子諸國皆傳送資供既有緣東方乃隨舶汎海中塗風止淡水復竭舉舶憂惶跋陀曰可同心并力念十方佛稱觀世音何往不感乃密誦呪經懇到禮懺俄而信風暴至密雲降雨一舶蒙濟其誠感如此元嘉十二年乙亥至廣州時刺史車朗表聞文帝遣使延接既至楊都勅名僧慧嚴慧觀於新亭郊勞見其神情朗徹莫不虔敬雖因譯交言而欣若傾蓋初住祇洹寺俄而文帝延請深加崇敬琅瑘顏延之通才碩學束帶造門於是宋都遠近冠蓋相望大將軍彭城王義康丞相南譙王義宣並師事焉頃之眾僧共請出經於祇洹寺集義學諸僧譯出雜阿含經東安寺出法鼓經後於丹楊郡譯出勝鬘楞伽經徒眾七百餘人寶雲傳譯慧觀執筆往復諮折妙得本旨後譙王鎮荊州請與俱行安止辛寺更創殿房即於辛寺出無憂王過現因果小無量壽央崛魔羅相續解脫波羅蜜了義現在佛名第一義五相略八吉祥等諸經并前所出凡五十二部多是弟子法勇傳度譙王欲請講華嚴等經而跋陀自忖未善宋語愧歎積旬即旦夕禮懺請乞冥應夢有人白服持劍擎一人首來至其前曰何故憂耶跋陀具以事對答曰無所多憂即以劍易首更安新頭語令迴轉曰得無痛耶答曰不痛豁然便覺心神喜悅旦起言義皆備領宋語於是就講弟子法勇傳譯僧念為都講雖因譯人而玄解往復元嘉將末譙王屢有怪夢跋陀曰都中將有禍亂未及一年而二凶構逆及孝建之初譙王陰謀逆節跋陀顏容憂慘而未及發言譙王問其故跋陀諫爭懇切乃流涕而出曰必無所冀貧道不容扈從譙王以其物情所信乃逼與俱下梁山之敗火檻轉迫去岸懸遠判無濟理唯一心稱觀世音手捉筇竹杖投身江中水齊至膝以杖刺水水深流駛見一童子尋後而至以手牽之顧謂童子汝小兒何能度我恍惚之間覺行十餘步仍得上岸即脫納衣欲賞童子顧覓不見舉身毛竪方知神力焉時王玄謨督軍梁山孝武帝駿勅軍中得摩訶衍善加料理驛信送臺俄而尋得合舸送都孝武即時引見顧問委曲曰企望日久今始相遇跋陀對曰既染亹戾分為灰粉今得接見重荷生造勅問並譙為賊答曰出家之人不預戎事然張暢宗靈秀等並是驅逼貧道所明但不圖宿緣乃逢此事孝武曰無所懼也是日勅住後堂供施衣物給以人乘初跋陀在荊州十載每與譙王書疏無不記錄及軍敗簡檢無片言及軍事者孝武明其純謹益加禮遇後因閑談聊戲問曰念丞相不答曰受供十年何可忘德今從陛下乞願為丞相三年燒香帝悽然動容義而許焉及中興寺成勅令移住為開三間房後於東府讌會王公畢集勅見跋陀時未及淨髮白首皓然孝武遙望顧謂尚書謝莊曰摩訶衍聰明機解但念老期已至朕試問之其必悟人意也跋陀上階因迎謂之曰摩訶衍不負遠來之意但有一在即應聲答曰貧道遠歸帝京垂三十載天子恩遇銜愧罔極但七十老病唯一死在帝嘉其機辯勅近御而坐舉朝屬目後於秣陵界鳳凰樓西起寺每至夜半輒有推戶而喚視不見人眾屢魘夢跋陀燒香呪願曰汝宿緣居此我今起寺行道禮懺常為汝等若住者為護寺善神若不能居各隨所安既而道俗十餘人同夕夢見鬼神千數皆荷擔移去寺眾遂安大明七年天下亢旱祈禱山川累月無驗帝遂請令祈雨必使有感如其無効不須相見跋陀答曰仰憑三寶陛下天威冀必降澤如其無獲不復重見即往北湖釣臺燒香祈請不復飲食默而誦經密加祕呪明日晡時西北角雲起初如車蓋日在桑榆風震雲合連日降雨明旦公卿入賀勅見慰勞䞋施相續跋陀自幼以來蔬食終身常執持香爐未嘗輟手每食輒分食飛鳥乃集手取食至明帝之世禮供彌盛到太始四年正月覺體不平便預與明帝及公卿等告辭臨終之日延佇而望云見天華聖像禺中遂卒春秋七十有五明帝慟惜賻送殷厚公卿會葬榮哀備焉般泥洹經一卷釋摩男本經一卷三藏法師自述喻一卷當來選擇諸惡世界經過去行檀波羅蜜經殺龍濟一國經三因緣經三小劫經佛入甘露門正意經阿蘭那經舍利弗等比丘得身作證經那賴經墮珠著海中經舅甥經舍利弗般泥洹經負債為牛經君臣經四食經阿難見妓樂啼哭無常經佛往慰迦葉病經佛命阿難詣最勝長者經二僑士經目連弟布施望即報經般泥洹等二十三部二十三卷或是別生抄經或非跋陀所出今為實錄故總刪之觀世音菩薩受記經一卷右一部一卷其本見在沙門釋法勇梵名曇無竭本姓李氏幽州黃龍國人也幼為沙彌便修苦行持戒諷經為師所異甞聞法顯寶雲諸僧躬踐佛國慨然有忘身之誓遂以宋永初之元招集同志沙門僧猛曇朗之徒二十五人共齎幡蓋供養之具發跡北土遠適西方初至河南國仍出海西郡進入流沙到高昌郡經歷龜茲沙勒諸國前登葱嶺雪山棧路險惡驢馬不通增氷峨峨絕無草木山多瘴氣下有大江浚急如箭於東西兩山之脇繫索為橋相去極遠十人一過到彼岸已舉烟為識後人見煙知前已度方得更進若久不見煙則知暴風吹索人墮江中行葱嶺三日方過復上雪山懸崖壁立無安足處石壁皆有故弋孔處處相對人各執四弋先拔下弋手攀上弋展轉相代三日方過乃到平地相待料撿同侶失十二人進至罽賓國禮拜佛鉢停歲餘學梵書竟便解梵語求得觀世音受記經梵文一部無竭同行沙門餘十三人西行到新頭那提河緣河西入月氏國禮拜佛肉髻骨及覩白拂木船後至檀特山南石留寺住僧三百餘人雜三乘學無竭便停此寺受具足戒天竺沙門佛陀多羅彼方眾僧云其已得道果無竭請為和上漢沙門志定為阿闍梨於寺夏坐三月日復北行至中天竺曠遠之處常齎石蜜為糧其同侶八人路亡五人俱行屢經危棘無竭所齎觀世音經常專心繫念進涉舍衛國中野逢山象一群無竭稱名歸命即有師子從林中出象驚怖奔走後渡恒河復值野牛一群鳴吼而來將欲害人無竭歸命如初尋有大鷲飛來野牛驚散遂得免害其誠心所感在險克濟皆此類也後於南天竺隨舶汎海達廣州所歷事跡別有記傳元嘉末年達于楊都手自宣譯觀世音受記經一部今見傳于世後不知所終觀彌勒菩薩上生兜率天經一卷諫王經一卷治禪病祕要經一卷淨飯王涅槃經一卷進學經一卷八關齋經一卷五無返復經一卷佛大僧大經一卷耶祇經一卷末羅王經一卷摩達國王經一卷旃陀越國王經一卷五恐怖世經一卷弟子死復生經一卷迦葉禁戒經一卷菩薩誓經一卷中陰經一卷觀世音觀經一卷波斯匿王喪母經一卷佛母般泥洹經一卷弟子慢為耆域述經一卷長者音悅經一卷五苦章句經一卷分惒檀王經一卷弟子事佛吉凶經一卷生死變識經一卷優婆塞五戒經一卷賢者律儀經一卷右二十八部二十八卷居士沮渠京聲即北涼河西王蒙遜從弟安陽侯也魏併涼後南奔于宋晦志卑身不交世務常遊止塔寺以居士自畢丹陽尹孟顗見而善之請與相見一面之後雅相崇愛亟設供饌厚相優贍京聲以孝武帝孝建二年乙未於楊都竹園寺及鍾山定林上寺譯彌勒上生經等二十八部通習積久臨筆無滯京聲居絕妻孥無欲榮利從容法侶宣通經典是以建業白黑咸敬而嘉焉以大明之末遘疾而卒普明王經梵摩皇經󱇆夷比丘經優婆塞五法經釋種問優婆塞經清信士阿夷扇經五百梵志經普明王等七經六是別生一云疑偽今為實錄故並刪之閻羅王五天使者經一卷瞿曇彌記果經一卷長者子六過出家經一卷佛母般泥洹經一卷貧躬老公經一卷懈怠耕者經一卷請賓頭盧法一卷善生子經一卷佛涅槃後諸比丘經一卷譬喻經一卷右一十部一十卷沙門釋慧簡未詳何許人也以孝武帝大明元年丁酉於鹿野寺譯五天使者等經十部真偽沙門經藥師琉璃光經釋迦畢罪經殺身濟賈人經阿難見水光瑞經商人求財經瞿曇彌經舍衛城中人喪子發狂經學人亂意經大力士出家得道經二老男女見佛出家得道經旃闍摩暴志謗佛經竊為沙門經獵師捨家學道經呪願經真為沙門等一十五部長房等錄並云慧簡所出今以多是別生等經故刪之不存也菩薩念佛三昧經六卷無量門破魔陀羅尼經一卷右二部七卷其本並在沙門功德直西域人也道契既廣善誘日新以孝武帝大明六年壬寅遊至荊州寓禪房寺沙門玄暢請出念佛三昧等經二部暢刊正文義詞旨婉密而暢舒手出香掌中流水莫之測也後適成都止大石寺即是阿育王塔乃手自作金剛密迹等十六神像傳至于今直留荊數年後不知所終矣十誦羯磨比丘要用一卷右一部一卷其本見在沙門釋僧璩姓朱吳國人出家為僧業弟子總悅眾經尤明十誦兼善史籍頗製文藻始住吳虎丘山孝武欽其風聞勅出楊都為僧正悅眾止于中興寺璩以大明七年癸卯撰十誦羯磬一部十誦比丘尼戒本一卷右一部一卷其本見在沙門釋法頴俗姓索氏燉煌人十三出家為法香弟子住涼州公府寺與同學法力俱以律藏知名頴伏膺已後學無再請記在一聞研精律部博涉經論元嘉末至建業止新亭寺孝武以頴學業兼明勅為都邑僧正後辭任還多寶寺常習定閑房亦時開律席後移住長干寺以明帝彧太始年中集出十誦尼戒一部兼出羯磨流行於代無盡意經十卷阿述達菩薩經一卷海意經七卷如來恩智不思議經五卷寶頂經五卷三密底耶經一卷右六部二十九卷其本並闕沙門竺法眷印度人也志性弘簡開利為務以明帝彧太始年中於廣州譯無盡意等經六部濡首菩薩無上清淨分衛經二卷右一部二卷其本見在沙門釋翔公亦云朔公在南海郡譯濡首菩薩經一部群錄直云宋世不顯年名未詳何帝佛藏大方等經一卷瓔珞本業經二卷右二部三卷其本並闕沙門釋道嚴於宋世譯佛藏方等經等二部群錄直云宋世出不顯帝年梵女首意經一卷空淨三昧經一卷勸進學道經一卷右三部三卷其本並闕沙門釋勇公於宋世譯梵女首意等經三部群錄雖云宋世不顯帝年車匿經寂調音所問經一卷樂瓔珞莊嚴方便經一卷右二部二卷沙門釋法海於宋世譯寂調音等經二部群錄注云宋世譯出既不顯年未詳何帝月燈三昧經一卷右一部一卷其本見在沙門釋先公於宋世譯月燈經一部群錄注云宋世不顯譯年未詳何帝彌沙塞律抄一卷右一部一卷闕本沙門僧伽跋彌師子國人也譯彌沙塞律抄一部大周錄中指寶唱錄不言帝代其寶唱錄尋本未獲且寄於宋錄以彰有據耳新集失譯諸經如來智印經一卷老母經一卷法滅盡經一卷甚深大迴向經一卷佛為黃竹園老婆羅門說學經一卷優波夷墮舍迦經一卷邪見經一卷大沙門百一羯磨法一卷迦丁比丘說當來變經一卷已後闕本十方佛名經一卷華嚴淨經一卷三十七品經一卷七佛各說偈一卷乳王如來經一卷現在十方佛名經一卷過去諸佛名經一卷千五百佛名經一卷五百七百佛名經一卷觀世音成佛經一卷文殊因緣經一卷文殊本願經一卷文殊觀經一卷彌勒須河經一卷導師問佛經一卷颰陀菩薩百二千難經一卷持身菩薩經一卷賢首菩薩二百問經一卷金剛女菩薩經一卷善意菩薩經一卷菩薩從兜率天降中陰經一卷菩薩行喜經一卷菩薩淨本業經一卷菩薩初業經一卷菩薩四事經一卷菩薩十六願經一卷菩薩五十德行經一卷菩薩教法經一卷菩薩正行經一卷菩薩出入諸則經一卷菩薩母姓字經一卷菩薩家姓經一卷菩薩比丘經一卷菩薩經一卷菩薩作六牙象本事經一卷菩薩師子王經一卷浴像功德經一卷浴僧功德經一卷陀隣尼目佉經一卷禮敬諸塔經一卷般若波羅蜜偈經一卷佛清淨偈經一卷太子出國二十偈一卷佛十力偈一卷十方佛神呪一卷四天王神呪一卷十二因緣結縷神呪一卷摩訶神呪一卷移山神呪一卷降魔神呪一卷威德陀羅神呪一卷和魔結神呪一卷鳩摩迦葉經一卷出要經二十卷行道經七卷長阿含經三卷弘道經二卷四天王經一卷諸天阿須倫鬪經一卷金色女經一卷治禪鬼魅不安經一卷瞻波國佛說戒經一卷佛在誓枝山說法經一卷佛三毒事經一卷佛七事經一卷佛問和伏經一卷佛意行經一卷因佛生三心經一卷佛聚經一卷七佛本緣經一卷釋迦文枝鉢經一卷佛袈裟經一卷佛大衣經一卷迦葉解經一卷迦葉因緣經一卷舍利弗問署經一卷迦葉獨證自誓經一卷舍利弗歎度女人經一卷舍利弗生西方經一卷舍利弗目連泥洹經一卷目連所問經一卷目連因緣經一卷阿難見變經一卷難陀經一卷阿那含七念經一卷羅漢菩子經一卷賓頭盧取鉢經一卷愛行比丘經一卷愛身比丘經一卷栴比丘經一卷善星比丘經一卷六群比丘經一卷自在王比丘經一卷羅邪達比丘經一卷比丘和須蜜經一卷玄戒未來比丘經一卷比丘法相經一卷釋種童子經一卷尊者婆蹉律經一卷罽賓二沙彌經一卷沙彌持戒經一卷海洲優婆塞會經一卷賢者雜事經一卷弟子修學經一卷弟子行澤中遇賊劫經一卷弟子精進經一卷迦提羅越問五戒經一卷那羅延天王經一卷毘沙門天王經一卷四大天王經一卷諸天壽經一卷魔現成佛經一卷魔王誡經一卷淨飯王經一卷佛葬閱頭檀王經一卷阿育王作小兒時經一卷小阿育王經一卷優填王照逝心女經一卷迦夷王頭布施經一卷果尊王經一卷佛居士經一卷降恐王經一卷摩羅王經一卷摩登王經一卷舍夷國經一卷羅提坻王經一卷摩訶惟越王經一卷流沙王經一卷十四王經一卷王以竹施經一卷勸王持五戒經一卷太子旃舍羅差經一卷長者盛德經一卷長者法心經一卷長者仁賢經一卷長者洹羅越經一卷佛問淳陀長者受樂淨行經一卷婆羅門問事經一卷婆羅門等爭說經一卷六師詣波斯匿王經一卷尼揵齋經一卷明星梵志經一卷兜率梵志經一卷梵志拔陀經一卷梵志計火淨經一卷梵志問疑經一卷梵志意經一卷梵志好母經一卷梵志婬女經一卷梵志六師經一卷天后賢女經一卷德女問經一卷貧女少施獲弘報經一卷彌家女經一卷二人作沙門弟斷兄舌經一卷氣噓殺旃陀羅經一卷眼能視殺人經一卷孤獨三兄弟經一卷阿劍他經一卷不蘭伽經一卷小申日經一卷波羅柰媈四姓經一卷大姓家主叩書不經一卷提謂經一卷強羅經一卷金轉龍王經一卷蘇曷龍王經一卷三龍王經一卷虎王經一卷蠍王經一卷毒龍蛇施經一卷放牛法經一卷養牛經一卷閻羅王經一卷餓鬼經一卷鐵杵泥犁經一卷緣經一卷藥經一卷苦慧經一卷慧達經一卷法足經一卷身數經一卷選福經一卷布施經一卷助善經一卷古來經一卷孝順經一卷緣本經一卷度世經一卷法藏經一卷明住經一卷善憩經一卷植質經一卷名相經一卷怪異經一卷滅怪經一卷本鉢經一卷案鉢經一卷諸法經一卷與脫經一卷伏願經一卷寶見經一卷真提經一卷明義經一卷見在經一卷釋論一卷雜事經一卷旨解經一卷釋學經一卷度道俗經一卷諸福德經一卷說人身經一卷施色力經一卷色入施經一卷戒法律經一卷未生火經一卷未生烖經一卷念佛品經一卷須彌山經一卷成敗品經一卷世間珍寶經一卷現道神足經卷成行無想經一卷悔過除罪經一卷深自僥倖經一卷布施持戒經一卷生西方齋經一卷造浴室法經一卷有疑往解經一卷長阿含方法經一卷令人孝有德經一卷人於出家者經一卷心應深貪慕經一卷地水火風空經一卷求欲者除意經一卷持戒教人殺生經一卷七月十五日臘法經一卷功高憍慢有二輩經一卷歡喜布施有五事經一卷三夢經一卷三悔處經一卷三乘無當經一卷四署經一卷四等意經一卷四政斷經一卷四厚經一卷五署經一卷五穀世經一卷五亂經一卷五耶經一卷六禪經一卷六度六十行經一卷六輩阿惟越致經一卷七眾經一卷七流經一卷七使經一卷七輩人橫死經一卷七歲作善經一卷八方萬物無常經一卷八雙經一卷九結經一卷九惱經一卷九道觀身經一卷十部僧經一卷十二意經一卷十二阿練若高行經一卷十二部經名一卷三十二僧那經一卷三十四意經一卷五十德相經一卷六十品經一卷六十二疑經一卷七十二觀經一卷百法經一卷惟日三昧經一卷月電三昧經一卷無言三昧經一卷阿和三昧經一卷禪行法經一卷須彌山譬經一卷日月譬經一卷海水譬經一卷藥草喻經一卷功德天譬經一卷賢劫譬經一卷金剛譬經一卷寶藏譬經一卷明珠譬經一卷聚木譬經一卷四大譬經一卷五部威儀所服經一卷結界文經一卷沙彌離戒經一卷五戒報應經一卷六足阿毘曇一卷雜譬喻經六卷譬喻經一卷雜譬喻經一卷右三百七部三百四十卷並是梁代沙門僧祐錄中新集失譯諸經然僧祐本錄祐所新集總一千三百六部一千五百七十卷今細檢括餘九百九十九部一千二百三十卷多是諸別生經或長房等失譯錄中已載及有代錄之中標其譯主除此之外有三百七部三百四十卷檢括長房等錄皆未曾載今新集於此以為失源然祐錄中但云失譯不標年代今且附於宋錄之末庶免遺漏焉
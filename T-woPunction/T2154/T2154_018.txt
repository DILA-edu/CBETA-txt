疑惑錄者自梵經東闡年將七百教有興廢時復遷移先後翻傳卷將萬計部帙既廣尋閱難周定錄之人隨聞便上而不細尋宗旨理或疑焉今恐真偽交參是非相涉故為別錄以示將來庶明達高人重為詳定毘羅三昧經二卷決定罪福經一卷慧定普遍國土神通菩薩經一卷救護身命濟人病苦厄經一卷最妙勝定經一卷觀世音三昧經一卷清淨法行經一卷五百梵志經一卷右毘羅三昧經下八部九卷古舊錄中皆編偽妄大周刊定附入正經尋閱宗徒理多乖舛論量義句頗涉凡情且附疑科難從正錄或云貶量聖教罪有所歸佛有誠言此非責難經云於我所說若生疑者尚不應受況如是等准斯道理須簡是非仍俟諸賢共詳真偽法社經二卷右一經大周錄云西晉三藏竺法護譯謹按長房等錄竺法護所譯有法社經一卷脚下注云世注偽疑此應多是舊偽錄中小法社經前經初題復云皇鹵三藏翻胡經出然尋此文意狀涉人情題注參差難為揩准且編疑錄待更詳之淨度三昧經三卷益意經二卷右二部五卷大周錄中編之入藏尋閱文句亦涉人情事須重詳且編疑錄優婁頻經一卷右一經長房內典二錄直云梁天監十五年木道賢獻上更不辯委曲既無其本真偽難定且附疑錄淨土盂蘭盆經一卷右一經新舊之錄皆未曾載時俗傳行將為正典細尋文句亦涉人情事須審詳且附疑錄三厨經一卷右一經新舊諸錄並未曾載然尋文理亦涉人謀依而行之獲驗非一復須詳審且附疑科偽經者邪見所造以亂真經者也自大師韜影向二千年魔教競興正法衰損自有頑愚之輩惡見迷心偽造諸經誑惑流俗邪言亂正可不哀哉今恐真偽相參是非一概譬夫崐山寶玉與瓦石而同流贍部真金共鉛鐵而齊價今為件別真偽可分庶涇渭殊流無貽後患佛名經十六卷右一經時俗號為馬頭羅剎佛名似是近代所集乃取留支所譯十二卷者錯綜而成於中取諸經名目取後辟支佛名及菩薩名諸經阿羅漢名以為三寶次第總有三十二件禮三寶後皆有懺悔懺悔之下仍引馬頭羅剎偽經置之於後乃以凡俗鄙語雜於聖言經言抄前著後抄後著前前後著中中著前後此正當也尋其所集之者全是庸愚只如第四卷中云南無法顯傳經在法寶中列此傳乃是東晉平陽沙門法顯往遊天竺自記行迹元非是經置法寶中誤謬之甚又如第九卷云南無富樓那南無彌多羅尼子此是一人之名分為二唱次云南無阿難羅睺羅此乃二人之名合之為一如斯謬妄其數寔繁不能廣陳略指如右群愚倣習邪黨共傳若不指明恐穢真教故述之也要行捨身經一卷右一經不知何人所造邪黨盛行經初題云三藏法師玄奘譯按法師所譯無有此經偽謬之情昭然可見且述四件用曉愚心一偽經初云王舍城靈鷲山者靈鷲山名古譯經有奘法師譯皆曰鷲峯今言靈鷲一偽彰也一偽經初又云靈鷲山屍陀林側者按諸傳記其鷲峯山在摩伽陀國山城之內宮城東北十四五里豈有都城之內而安棄屍之處事既不然二偽彰也一偽經中又云佛說過去燃燈佛時初願捨身者燃燈如來是釋迦牟尼佛第二無數劫滿授記之師豈有得記當成方能死捨事與理乖三偽彰也一偽經中又云若有人殺害有情遍索訶界四重五逆謗方等經及盜常住現前僧物如是等罪合墮地獄若能捨身罪必消滅者謗經造逆合墮阿鼻死捨得除便無重報愚夫造惡用此除愆智者審思勿被欺誑永淪惡趣無解脫期事與理乖四偽彰也瑜伽法鏡經二卷右一經即舊偽錄中像法決疑經前文增加二品共成一經初云佛臨涅槃為阿難說法住滅品此品乃取奘法師所譯佛臨涅槃記法住經改換增減置之於首次是地藏菩薩讚歎法身觀行品後是常施菩薩所問品此品即是舊經據其文勢次第不相聯貫景龍元年三階僧師利偽造序中妄云三藏菩提流志三藏寶思惟等於崇福寺同譯師利云有梵夾流志曾不見聞以舊編入偽中再造望蠲疑錄偽上加偽訛舛尤多目閱可知不勞廣敘彌勒下生遣觀世音大勢至勸化眾生捨惡作善壽樂經一卷光愍菩薩問如來出世當用何時普告經一卷隨身本官彌勒成佛經一卷金剛密要論經一卷右上四經並是妖徒偽造其中說彌勒如來即欲下生等事以斯妖妄誘惑凡愚淺識之流多從信受因斯墜沒可謂傷哉故此甄明特希詳鑒耳佛昇忉利天後阿難為諸四部眾說禮佛持齋儀式經一卷彌勒摩尼佛說開悟佛性經一卷淨行優婆塞戒經一卷甲申年洪災大水經一卷蝦蟇經青呱品一卷自省經一卷父母恩重經一卷如來正教祕要藏經一卷毘尼藏經一卷頂蓋經一卷禪門經一卷嫉妬新婦經一卷右一經近代人造忘其人名緣妻嫉妬偽造此經以誑之於中說嫉妬之人受報極重央崛摩羅經二卷重樓戒經一卷清淨居士子度人經一卷摩登耆經一卷譬喻經一卷目連問經一卷小法滅盡經一卷鳴鍾經一卷持戒法經一卷金錍決口經一卷地獄經一卷優鉢祇王經一卷阿難請福報論一卷阿難請問毘尼論一卷沙門論一卷獨乞辟支迦論一卷毘尼請問論一卷地獄傳一卷央崛經下一十八部一十九卷並義理乖背偽妄昭然章疏共引靡知虛偽故載斯錄傳示後賢儻悟非真希同革弊又偽經之類其數寔繁更待尋求續編此例從佛名經下三十七部五十四卷承前諸錄皆未曾載今開元新錄搜集編上定行三昧經一卷真諦比丘慧明經一卷尼吒國王經一卷胸有萬字經一卷薩惒菩薩經一卷善信女經一卷護身主妙經一卷度護經一卷毘羅三昧經二卷善王皇帝經二卷惟務三昧經一卷阿羅呵公經一卷慧定普遍神通菩薩經一卷陰馬藏經一卷大阿育王經一卷四事解脫經一卷大阿那律經一卷貧女人經一卷鑄金像經一卷四身經一卷普慧三昧經一卷阿秋那經一卷兩部獨證經一卷法本齋經一卷覓歷所傳大比丘尼戒一卷右定行三昧經下二十五部二十八卷苻秦沙門彌天釋道安錄中偽疑經安公云外國僧法學皆跪而口受同師所受若十二十轉以授後學若有一字異者共相推劾得便擯之僧法無縱也經至晉土其年未遠而憙事者以沙糅金斌斌如也而無括正何以別真偽乎農者禾草俱存后稷為之歎息金匱玉石同緘卞和為之懷恥安敢豫學次見涇渭淆雜龍蛇並進豈不恥之今列意謂非佛經者如右以示將來學士共知鄙倍焉比丘應供法行經一卷僧祐錄云此經前題云羅什出祐按經卷舊無譯名兼羅什所出又無此經故入疑錄居士請僧福田經一卷灌頂度星招魂斷絕復連經一卷無為道經二卷右一經余親見其本似是漢魏之代此方撰集非梵本翻周錄之中編之入正今以名濫真經依祐編之偽錄決定罪福經一卷情離有罪經一卷燒香呪願經一卷安墓呪經一卷觀月光菩薩記一卷佛鉢記一卷彌勒下教經一卷九十六種道經一卷右一十二部經記僧祐錄云或義理乖背或文偈淺鄙故入疑錄庶耘蕪穬以顯法寶提謂波利經二卷寶車經一卷右比丘應供經下一十四部一十六卷梁僧祐錄中偽經祐錄略云祐挍閱群經廣集同異約以經律頗見所疑夫真經體趣融然深遠假託之文辭意淺雜玉石朱紫無所逃形也今區別所疑注之於錄并近世妄撰亦標干末並依倚雜經而自製名題進不聞遠適西域退不見承譯西賓我聞興於戶牖印可出於胸懷誑誤後學良足寒心既躬所見聞寧敢默已嗚呼來葉慎而察焉九傷經一卷菩提福藏法化三昧經一卷七佛各說偈經一卷深自知身偈經一卷眾經要攬法偈二十一首一卷右五部五卷長房錄云簫齊沙門釋道備撰備後改名道歡雖見眾錄然並注入疑經今依舊編淨土經七卷簫齊永元元年出時年九歲寶頂經一卷永元元年出時年九歲正頂經一卷永元元年出時年九歲法華經一卷永元元年出時年九歲勝鬘經一卷永元元年出時年九歲藥草經一卷永元二年出時年十歲太子經一卷永元二年出時年十歲伽耶波經一卷永元二年出時年十歲波羅㮈經一卷中興元年出時年十二優婁頻經一卷中興元年出時年十二益意經二卷梁天監元年出時年十三般若得經二卷天監元年出時年十三華嚴瓔珞經一卷天監元年出時年十三出乘師子吼經一卷天監三年出時年十五輸陀衛經一卷天監四年臺內華光殿出時年十六阿那含經二卷天監四年出時年十六妙音師子吼經三卷天監四年出時年十六優曇經一卷妙莊嚴經四卷維摩經一卷序七世經一卷右二十一種經凡三十五卷如前所列并得三十四卷梁僧祐錄云齊末太學博士江泌處女尼子所出初尼子年在齠齓有時閉目靜坐誦出此經或說上天或稱神授發言通利如有宿習令人寫出俄而還止經歷旬朔續復如前京都道俗咸傳其異今上勅見面問所以其依事奉答不異常人然篤信正法少修梵行父母欲嫁之誓而弗許後遂出家名僧法住青園寺祐既收集正典撿括異聞事接耳目就求省視其家祕隱不以見示唯得妙音師子吼經三卷以備疑經之錄此尼天監年三月亡有好事者得其文疏前後所出定二十餘卷厥舅孫質以為真經行疏勸化收合傳寫既染毫牘必存於世昔漢建安末濟陰丁氏之妻忽如中疾便能胡語又求紙筆自為胡書復有西域胡人見其此書云是經莂推尋往古不無此事但義非金口又無師譯取捨兼懷附之疑例高王觀世音經一卷右一經昔元魏天平年中定州募士孫敬德在防造觀世音像年滿將還在家禮事後為賊所引不堪考楚遂妄承罪明日將刑其夜禮懺流淚忽如夢睡見一沙門教誦救生觀世音經經有諸佛名令誦千遍得免苦難敬德驚覺如夢所緣了無參錯遂誦一百遍有司執縛向市且行且誦臨刑滿千刀下斫之折為三段皮肉不傷易刀又斫凡經三換刀折如初監司問之具陳本末以狀聞承相高歡乃為表請免死因此廣行于世所謂高王觀世音經也敬德還設齋迎像乃見項上有三刀痕見齊書及辯正論內典錄等薩婆若陀眷屬莊嚴經一卷右一經僧祐錄云梁天監九年郢州投陀道人妙光戒歲七臘矯以勝相諸尼嫗人僉稱聖道彼州僧正議欲驅擯遂潛下都住普弘寺造作此經又寫在屏風紅紗映覆香花供養雲集四部嚫供烟塞事源顯發勅付建康辯覈欵狀云抄略諸經多有私意妄造借書人路琰屬辭潤色獄牒妙光巧詐事應斬刑路琰同謀十歲讁戍即以其年四月二十一日勅僧正慧超令喚京師能講大法師宿德如僧祐曇准等二十人共至建康前辯妙光事超即奉旨與曇准僧祐法寵慧令慧集智藏僧旻法雲等二十人於縣辯問妙光伏罪事事如牒眾僧詳議依律擯治天恩免死恐於偏地復為惑亂長繫東治即收拾此經得二十餘本及屏風於縣燒除然猶有零散恐亂後生故復略說阿那含經二卷右按長房等代錄及失譯錄俱有此經僧法尼誦中復有阿那含經二卷既並無本詮定真偽難分且各存其目像法決疑經一卷清淨法行經一卷龍種尊國變化經一卷觀世音十大願經一卷觀世音三昧經一卷大乘蓮華馬頭羅剎經一卷空淨三昧經一卷初波羅耀經二卷大法尊王經三十一卷十方佛決狐疑經一卷八方根原八十六佛名經一卷普賢菩薩說此證明經一卷彌勒成佛本起經一十七卷彌勒下生觀世音施珠寶經一卷彌勒成佛伏魔經一卷妙法蓮華度量天地經一卷觀世音詠託生經一卷滅七部莊嚴成佛經一卷空寂菩薩所問經一卷右空寂所問經謹按群錄已經兩譯恐濫竊真名故兩存其目又有法滅盡經一卷即此異名不復重載照明菩薩經一卷照明菩薩方便譬喻治病經一卷首羅比丘見月光童子經一卷阿難現變經一卷般若玄記經一卷幽深玄記經一卷玄記經二卷大契經四卷發菩提心經一卷菩薩求五眼經一卷般泥洹後諸比丘經一卷小般泥洹經一卷右按安世高譯處有小般泥洹經此既名同復無本可定且二處俱載五濁惡世經一卷妙法蓮華天地變異經一卷華嚴十惡經一卷觀世樓炭經一卷小樓炭經一卷須彌四域經一卷正化內外經一卷魔化比丘經一卷善信神呪經一卷五濁經一卷華鮮經中說罪福經一卷五龍悔過經一卷戒具三昧道門經一卷最妙勝定經一卷天竺沙門經一卷救護身命濟人病苦厄經一卷右此經更有一本題云大佛頂陀羅尼經初云婆羅門三藏流支譯加呪一首餘文大同大那羅經一卷慧明正行經一卷天皇梵摩經一卷安墓經一卷安家經一卷安宅經一卷天公經一卷度生死海神船經一卷救蟻沙彌經一卷北方禮佛呪經一卷敬福經一卷阿羅訶條國王經一卷五百梵志經一卷修行方便經一卷偈令經一卷度世不死經一卷齋法清淨經一卷無為法道經一卷呪媚經一卷正齋經一卷尸陀林經一卷招魂魄經一卷法社經一卷右此單卷法社經曾見三本說處雖同文辭全異尋其義理並是人造太子讚經一卷比丘法藏見地獄變經一卷人民求願經一卷閻羅王東太山經一卷七寶經一卷字論經一卷救護眾生惡疾經一卷五果譬喻經一卷狐兒孤女經一卷庶人王并庶民受五戒正信除邪經一卷遺教法律三昧經二卷右按長房等代錄及失譯錄俱有此經既並無本詮定寔難且各存其目二百五十戒經一卷毘跋律一卷右按梁僧祐錄隋費長房錄唐道宣錄等並云齊武帝時沙門釋法度出而不言譯未詳出字其意云何為是集出為是偽出其本復闕詮定寔難且依法經錄中載之偽錄異威儀一卷五凡夫論一卷右阿那含經下八十六部一百四十一卷隋開皇十四年勅沙門法經等所撰眾經錄內偽疑經錄云並名號乖真或首掠金言而末申謠讖或初論世術後託法詞或引陰陽吉凶或明神鬼禍福諸如此比偽妄灼然今宜祕寢以救世患金剛藏經三十卷隨葉佛說須菩提經二卷般若得道經一卷造天地經一卷蒺䔧園經一卷危脆經一卷墮落優婆塞經一卷銀蹄金角犢子經一卷後母經一卷應行律一卷大空般若論一卷右金剛藏經下一十一部四十一卷隋仁壽二年勅請興善寺大德與翻經沙門及學士等共定眾經錄內偽疑經諸佛下生大法王經六十卷方廣滅罪成佛經三卷法句經二卷罪福決疑經一卷五辛經一卷初教經一卷罪報經一卷日輪供養經一卷乳光經一卷福田報應經一卷寶印經一卷究竟大悲經四卷獨覺論一卷毘尼決正論一卷優波離論一卷普決論一卷阿難請問戒律論一卷迦葉問論一卷大威儀請問論一卷寶鬘論一卷沙彌論一卷文殊請問論一卷右大法王經下二十二部八十七卷大唐麟德元年京師西明寺沙門道宣所撰內典錄中偽經宣云諸偽經論人間經藏往往有之其本尚多待見更錄諸佛下生經二十卷善惡因果經一卷內三十七品經一卷戒正信邪經一卷達空道士分別善惡度苦經一卷老子教人服藥修常住經一卷佛道定行經一卷決定要慧經一卷須彌像圖山經一卷滿子經卷下一卷法王經一卷決疑經一卷不死經一卷大辯邪正法門經一卷佛性海藏經二卷心王菩薩說頭陀經一卷新像法決疑經一卷護身經一卷勝德長者所問菩薩觀行經一卷內天兄弟五人得天品經一卷反流盡源經一卷師子鳩摩羅所問經一卷大方廣不謗佛經一卷本事經一卷無量門淨除三障陀羅尼經一卷三昧經童子菩薩四重問品一卷天地圖像經一卷大乘無盡藏經一卷梵天王經二卷側土經一卷彌勒下山經一卷聖水經一卷彌勒下生救度苦厄經一卷菩薩決定經一卷新觀世音經一卷延壽經一卷閻羅王經一卷續命經一卷益算經一卷四讚偈及七佛名字禮懺經一卷閻羅王說免地獄經一卷花光經一卷三塗累劫不竟經一卷慈教經一卷去惡除病經一卷慈力王經一卷寶登王太子經一卷勇意菩薩將僧忍見彌勒并示地獄經一卷天宮經一卷折刀經一卷五戒本行經一卷修善行經一卷大通菩薩普利廣度經一卷佛悲海中勇出一如無二行經一卷流炭經一卷如來成道經一卷阿彌陀佛覺諸大眾觀身經一卷十往生阿彌陀佛國經一卷律藏經一卷日藏觀世音經一卷救度大劫燒三災起經一卷一乘不假羊鹿經一卷聞善生信迴惡經一卷彌勒下生甄別罪福經一卷大薩若經一卷摩訶薩埵經一卷祕要經一卷五無經一卷清淨精進無上真諦大比丘慧法經一卷佛初置塔經一卷太子成道經一卷恒伽達緣經一卷寶圖經卷下一卷譬喻折羅漢經一卷降棄魔菩薩經一卷蜜多三昧經一卷發問罪福應報經一卷五戒經一卷現報當受經一卷觀音無畏論一卷右諸佛下生經下八十部一百一卷大唐天后天冊萬歲元年勅東都佛授記寺沙門明佺等刊定眾經錄中偽經周錄云古來相傳皆云偽謬觀其文言冗雜義理澆浮雖偷佛說之名終露人謀之狀迷墜群品罔不由斯故具疏條列之如上三階佛法四卷十大段明義三卷根機普藥法二卷三十六種對面不識錯法一卷右三階法都有四部初是四卷三階次是三卷三階三是兩卷三階後是一卷三階後之三本入集錄數大乘驗人通行法一卷對根淺深發菩提心法一卷對根淺深同異法一卷末法眾生於佛法內廢興所由法一卷學求善知識發菩提心法一卷廣明法界眾生根機法一卷略明法界眾生根機法一卷世間出世間兩階人發菩提心法一卷世間十種惡具足人迴心入道法一卷行行同異法一卷當根器所行法一卷明善人惡人多少法一卷就佛法內明一切佛法一切六師外道法二卷明大乘無盡藏法一卷明諸經中發願法一卷略發願法一卷明人情行法一卷大眾制法一卷敬三寶法一卷對根起行法一卷頭陀乞食法一卷明乞食八門法一卷諸經要集二卷十輪依義立名二卷十輪略抄一卷大集月藏分依義立名一卷大集月藏分抄一卷月燈經要略一卷迦葉佛藏抄一卷廣七階佛名一卷略七階佛名一卷右三階法及雜集錄總三十五部四十四卷隋真寂寺沙門信行撰信行所撰雖引經文皆黨其偏見妄生穿鑿既乖反聖旨復冒真宗開皇二十年有勅禁斷不聽傳行而其徒既眾蔓莚彌廣同習相黨朋援繁多隋文雖斷流行不能杜其根本我唐天后證聖之元有制令定偽經及雜符錄遣送祠部集內前件教門既違背佛意別稱異端即是偽雜符錄之限又准天后聖曆二年勅其有學三階者唯得乞食長齋絕穀持戒坐禪此外輒行皆是違法逮我開元神武皇帝聖德光被普洽黎元聖日麗天無幽不燭知彼反真搆妄出制斷之開元十三年乙丑歲六月三日勅諸寺三階院並令除去隔障使與大院相通眾僧錯居不得別住所行集錄悉禁斷除毀若綱維縱其行化誘人而不糺者勒還俗幸承明旨使革往非不敢妄編在於正錄並從刊削以示將來佛法有六義第一應知經一卷六通無礙六根淨業義門經一卷右二部二卷梁僧祐錄云齊武帝時比丘釋法願抄集經義所出雖弘經義異於偽造然既立名號則別成部卷懼後代疑亂故明注于錄佛所制名數經五卷右一部五卷梁僧祐錄云齊武帝時比丘釋王宗所撰抄集眾經有似數林但題稱佛制懼亂名實故注于錄戒果莊嚴經一卷右一部一卷隋翻經學士費長房錄云簫齊武帝代永明五年常侍庾頡採經意撰抄華嚴經一十四卷抄方等大集經一十二卷抄菩薩地經一十二卷抄法句譬經三十八卷抄阿差末經四卷抄淨度三昧經四卷抄摩訶摩耶經三卷抄胎經三卷抄央崛摩羅經二卷抄報恩經二卷抄頭陀二卷抄義足經二卷抄法華藥王品一卷抄維摩所說佛國品一卷抄維摩方便品一卷抄維摩問疾品一卷抄安般守意經一卷抄菩薩本業經一卷抄菩薩本業願行品一卷抄四諦經要數一卷抄法律三昧經一卷抄照明三昧不思議事經一卷抄諸佛要集經一卷抄大乘方等要慧經一卷抄普賢觀懺悔法一卷抄樂瓔珞莊嚴方便經一卷抄未曾有因緣經一卷抄阿毘曇五法行經一卷抄諸法無行經一卷抄無為道經一卷抄分別經一卷抄德光太子經一卷抄魔化比丘經一卷抄優婆塞受戒品一卷抄優婆塞受戒法一卷抄貧女為國王夫人經一卷梁僧祐錄云從華嚴經至貧女為國王夫人經凡三十六部並齊竟陵文宣王所抄凡抄字在題上者皆文宣所抄也抄妙法蓮華經五十九卷抄阿毘曇毘婆沙五十九卷抄維摩經二十六卷抄菩薩決定要行經十卷抄成實論九卷右成實論梁僧祐錄云永明七年文宣王請定林上寺釋僧柔小莊嚴寺釋慧次等於普弘寺共抄出抄勝鬘經七卷法華經下六部長房錄云是文宣抄出抄為法捨身經六卷已上一經內典錄云是文宣所抄右華嚴經下四十三部二百九十八卷勘挍群錄並是南齊司徒竟陵文宣王蕭子良所抄淨度三昧抄一卷律經雜抄一卷本起抄經一卷睒抄經一卷五百梵律經抄一卷大海深嶮抄經一卷法苑經一百八十九卷右從佛法六義下五十四部五百一卷並名濫真經文句增減或雜糅異義別立名題若從正收恐玉石斯濫若一例為偽而推本有憑進退二途實難詮定且依舊錄編之偽末後學尋覽幸詳得失耳
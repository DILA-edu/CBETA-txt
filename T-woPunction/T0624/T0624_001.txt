聞如是一時佛在羅閱祇耆闍崛山中與六萬比丘俱菩薩七萬三千人一一尊復各從十方佛剎來到是間悉得陀隣尼法其欲無所罣礙其心所念羞慚多所忍而行從是而得成其心如金剛無能斷截者諸佛法一切習諸佛法欲具足其意所作而欲甚尊其意不離菩薩心令他人亦爾施與伏意而不亂所愛而無所惜其淨戒莊嚴飾身口意其忍辱柔軟是則為力是則僧那阿僧祇劫憶那術百千所作精進而不懈怠禪惟務三昧三摩越其心知他人意以是自娛樂其慧功德無所不解其心譬若須彌無能譬者其心如地水火風亦無所愛亦無所憎常有慈心其身光明無所罣礙其哀是行為一切人而作傷心已法等心已是為樂其護者不墮一道有利無利若譽若謗若有名無名若苦若樂過世間之所有法一切諸會不已為會却諸外道降伏眾魔是者難值若優曇鉢花時時可得一切人而無倩者而為作倩故名曰厚其厚者乃致至泥洹已無極上僧那僧涅已深法猛若如師子已怛薩阿竭印而印之所受決而無所礙其作如所言已諦法而審其光明照於日月十方莫不聞名者一切諸佛無不救護不令離法悉皆守名深法滅不斷三寶其心功德通無央數剎土其心淨潔習其處而往還到佛所無所失常教道一切人已入般若波羅蜜漚和拘舍羅則是頭隨人心所喜以法教照各令得所索知諸人相所行隨所樂喜不失其意而作醫王之德療於老病死已供養過去無央數佛其功德而致相諸種好已過空無相無願之法諸法無所有如幻野馬如夢如水中影山中之響悉知一切之音聲通入諸法各各能答已成持諸所欲以智慧曉了道事已稍近尊十種力肉眼慧眼道眼法眼佛眼過度眾冥盡入諸功德行曉知菩薩之藏其聞是法不復轉移便得相印三昧金剛行三昧其法在所作三昧寶明持三昧不捨一切人三昧悉知一切心三昧已得佛智慧如佛所作為一切作本已具足諸好有菩薩名曰樂作復有菩薩名曰樂等有復有菩薩名曰寶手復有菩薩名曰明華復有菩薩名曰寶炎復有菩薩名曰喜見復有菩薩名曰意喜復有菩薩名曰喜以眼見復有菩薩名曰持地復有菩薩名曰歡喜作復有菩薩名曰大處廢復有菩薩名曰大利復有菩薩名曰辟魔復有菩薩名曰意樂香復有菩薩名曰人中之天復有菩薩名曰諦願復有菩薩名曰等視復有菩薩名曰盡見等不等復有菩薩名曰執御復有菩薩名曰一切無倩而作倩之厚復有菩薩名曰彌勒復有菩薩名曰雨音復有菩薩名曰兩若山半復有菩薩名曰兩山鼎復有菩薩名曰慈行復有菩薩名曰光英復有菩薩名曰光聲陽復有菩薩名曰鐙明王復有菩薩名曰如當眼所見復有菩薩名曰光等知復有菩薩名曰尊官復有菩薩名曰天官復有菩薩名曰天眼復有菩薩名曰視處悉吉復有菩薩名曰快臂復有菩薩名曰諦議意復有菩薩名曰安處意復有菩薩名曰安處度復有菩薩名曰無所動而度復有菩薩名曰金剛行度復有菩薩名曰三世行度復有菩薩名曰諦如事不異復有菩薩名曰持嚴欲好復有菩薩名曰不盡欲復有菩薩名曰不稽留欲復有菩薩名曰意音復有菩薩名曰淨音復有菩薩名曰飽滿一切音復有菩薩名曰文殊尸利如是等菩薩會者七萬三千人於三千大千剎土釋梵護持世者一一豪尊諸天龍閱叉犍陀羅阿須倫迦留羅真陀羅摩睺勒人非人盡來會悉欲聞佛所說經提無離菩薩從坐起整衣服叉手長跪而讚歎佛說俗者不及道之明為世間而作本已過度於眾冥今自歸度於世者以布施總持十種力已自伏意并化餘人是則為度一切莫不供事者今自歸於三界無能與等者以相無所不饒益其光赤色若於金其音中和色甚殊好無能與等者今自歸莫不供事者以度而度以降伏眾外道其智甚尊在於眾黠之上莫能有轉動者盡知一切之行其功德甚尊今自歸無極之大哀諸所欲於欲無所得眾魔已索莫能當者其淨戒無所不安於諸天一切則為天中天其意無所復著今自歸莫能當者其聞德莫不歡喜形像若寶其見者無不愛樂於施與已離婬怒癡今自歸其德若天無所不覆以四諦過於四竇以無眼者悉得視占所說法無涯底於三世行為一切作本今自歸其足而有輪其身者為諸天一切人之所供事無男無女皆得而依眾魔而不敢當則是天上天下之所特尊以眾諦政法持於一切其心等慈無所不遍為一切作導其法而等住今已自歸其德無及者其音柔軟清淨其聞者莫不悅心其聲如梵無所不至一切諸音皆悉具足今自歸於尊諦已度空無相無願其智甚深不可得根已入眾脫是為功德今自歸已得脫者悉知因緣而所生有之功德其見無內無外用等故其知所說別於如作今已自歸過度諸所可見亦無所從來無所從去視諸法悉脫若幻野馬今自歸於法功德所生無所生俱無生其有已滅無有盡時所住如法如怛薩所入審如所說若法如怛薩無所動轉其德若大山身者若金剛今自歸安則若山身心意而適等其名流於三世莫不聞者一切所問皆能報答惟不以煩而肯說者願欲所問讚歎佛已儻肯說者而欲問之佛言在所問提無離言何謂菩薩以法自在說而莊飾身何謂菩薩快深法無所不入何謂菩薩知一切人心何謂菩薩隨所喜而化何謂菩薩心行而入何謂菩薩知因緣有所作何謂菩薩而施與為莊嚴持戒忍辱精進一心智慧何謂菩薩得在梵天何謂菩薩其智甚尊何謂菩薩而常得勝何謂菩薩從是得度何謂菩薩於聲聞辟支佛一切人而示現法不入其中何謂菩薩離於生死而不泥洹何謂菩薩知一切人界不離法身何謂菩薩不離本於離本而示現何謂菩薩而得尊貴其福若帑藏何謂菩薩隨欲而得入道何謂菩薩盡知諸法何謂菩薩所作常安諦何謂菩薩於世間而行無所著何謂菩薩而自在法端正莫能當者何謂菩薩常不離佛何謂菩薩安諦而學何謂菩薩意與法無所取無所捨何謂菩薩而護一切何謂菩薩至法輪轉何謂菩薩乃至阿惟顏佛言善哉善哉提無離菩薩所問乃爾令一切得所其在會者若當來悉為作導是摩訶衍而得久住佛言諦聽諦聽今我所說則言願樂欲聞佛言菩薩用四事而自在何謂四其光明為一切無所罣礙所有名寶其有索者不為愛惜若明經者說法而不中斷於邊勸助若有倩令說法而不以難承怛薩阿竭不可議踊躍而說之於菩薩事無所悕望以法而施與是名曰四事復有四事深入諸法其慧所作不離功德何謂四於十二因緣而真知之如自惜身亦惜於人與身無異於生死亦不念有所從來有所從去一切諸法以空現空是為四事復有四事悉知一切人心其功德增減何謂四事以入法身而無瑕穢諸種好悉以現以四事而觀其心無破壞便得三昧是為四事復有四事隨一切所行而教化之何謂四事其慧而等悉化一切人觀知諸法其心已淨潔悉淨一切人心是為四事復有四事知一切人心化之所行何謂四事其智無所不入其慧無所罣礙其心無有二睡臥諸蓋已不復著是為四事復有四事所作罪福不忘何謂四事一切無所斷亦無所著而知因緣所作隨其示現以法持法亦不念有我亦不念有人隨是教者不失道法是為四事復有四事以布施而莊嚴何謂四事以相莊嚴隨人所喜示現其好其色甚尊好所作而不可盡是為四事復有四事用淨戒而為莊嚴便為遮迦越羅不忘菩薩心得作釋提桓因以菩薩心而自莊嚴而作梵天其心以菩薩而為莊嚴離一切惡道但生天上世間作人以菩薩心而為莊嚴是為四事復有四事忍辱莊嚴何謂四事其音如梵聲聞者各得所其聲軟好譬如迦陵一切莫不愛樂常於功德而堅固是為四事復有四事以精進莊嚴何謂四事其身若金剛諸邪不能得其便為一切而作厚所作事具足辦而不中悔學問無厭極其心所求而悉具足是為四事復有四事以禪自莊嚴何謂四事所作不抵突而不調戲不為弊惡自知而無異意是為四事復有四事以智慧而莊嚴何謂四事不自念有我亦不念有人亦不念有壽亦不念有命亦不著亦不斷所作甚尊一切所有無所不入一切諸法無所復畏是為四事復有四事其慧自致梵天何謂四事以空慈念一切教一切人而以加哀總攬諸法而已護故等於一切亦不捨佛是為四事復有四事不離於智何謂四事以四禪而住不動轉於菩薩以四事三昧三摩越用漚和拘舍羅故不生無色中自在心所說不離法遍至十方盡見諸佛是為四事復有四事而自在何謂四事於內而自滅於外亦自滅悉曉了諸法如幻以慧為力不自貢高而得度是為四事復有四事深入慧何謂四事知欲而不斷欲不中道取證知生死以漚和拘舍羅而在中所見悉知其政道非政道亦不捨所見知無黠而親近十二因緣是為四事復有四事於羅漢辟支佛一切人以法而示現不於中有所悕望何謂四事視諸三昧知若如幻曉了諸法而嚴飾以旬自娛樂所作審諦其心自知譬若如幻是為四事復有四事離生死亦不般泥洹何謂四事念諸佛故其心而等哀用漚和拘舍羅故不忘本發心之願是為四事復有四事而知一切人不離於法身何謂四事視一切人皆自然諸人入法身亦自然知一切人而自然人自然慧自然而不疑人自然泥洹自然而得忍是為四事復有四事亦不離本於無本而見何謂四事常念泥洹欲具足佛法其意而遍知以身現遮迦越羅梵釋於其中現功德令會者因是法以身現不肖令劣者得作功德其有所求者則施與以身於尊貴現於極豪而往率化是為四事復有四事持想入無想何謂四事生死無常其心淨從本已苦今已慧得視一切諸法無我泥洹寂是為四事復有四事離諸見法何謂四事清淨於慧眼無所不見佛眼者悉在前立已度諸法印阿惟顏是為四事復有四事自在決諸疑何謂四事所欲無覆蔽入諸諦慧無所不覆不離諸陀隣尼是為四事復有四事而隨習俗無所著何謂四事盡知世事便能度一切人已離憎愛以淨於本無所沾污是為四事復有四事而住法何謂四事其心自在其慧亦自在其智亦自在漚和拘舍羅而自在是為四事復有四事何謂四事不離怛薩阿竭為一切讚歎佛形容教照人令發心為菩薩常念於佛是為四事復有四事寂而知諸法何謂四事以道盡知俗事一切曉了諸慧於所聞無有疑而得法忍不念有是無是不隨俗人有所作為是為四事復有四事而為師無所貪何謂四事為一切人作因緣其心質朴而無諛諂捨身之安而憂他人所求慧不用身故但為一切是為四事復有四事為一切作護何謂四事自捨身而憂他人悉捨諸樂以法自樂所聞不以為解以法而自長養是為四事復有四事當成輪轉何謂四事逮得陀隣尼逮得自恣所欲而無盡滅自入其心於內曉了諸法盡解他人是為四事復有四事乃至阿惟顏何謂四事已度於生死不離於菩薩便得無所從生法樂忍故受生死用不離法故已得阿惟致印已今得怛薩阿竭印今到十道地以到十道地從次第悉曉了是為四事佛說菩薩四事經時三千大千剎土六反震動其光明無所不明諸天飛在其上以億百千種妓樂而娛樂供養佛雨於天華皆言善哉善哉佛從無數劫所行今皆聞之其在會者其聞是法從本已作功德聞已便諷誦持復為一切人廣說其心未曾忘菩薩如是輩人所作亦當如佛吾等已得是利所以者何逮聞是法爾時諸天及人八萬四千皆發阿耨多羅三耶三菩提心萬二千菩薩皆得無所從生法樂忍提無離菩薩問佛從怛薩阿竭般泥洹已後其有聞是經者諷誦讚供事當得幾法功德佛言當得八法功德其信無有異於菩薩而堅住其身施人於功德而令增益於一切人其心無所恨住於無極大哀教照一切以法故學問不厭足若海不厭眾流欲護諸法以法功德而自長養雖身而死後還倍好入諸福功德具足本願為諸佛所擁護降伏眾魔以離恐懼菩薩以是八事佛般泥洹已後便逮得功德法爾時三千大千剎土地為六反震動悉平如掌諸山陵海水陂渠溝坑悉見如地其在水中謂為如故以百歲枯木諸樹皆生若干種葉其葉者在佛方面皆傾枝向之其餘好樹亦復如是地為生蓮華大如車輪其色無數其光明悉開辟三千大千之剎土從下視上了無所見但聞妓樂其音甚好爾時從氷山香山其香到是無所不遍其華從是山出乃來雨佛上遍其地沒人踝佛所坐樹其樹亦出華亦聞妓樂音若如天樂其佛上便有三十萬里珍寶華蓋而覆蓋座蓋間而有珍寶鈴周匝其邊悉皆垂珠從其垂珠間其音聲悉遍三千大千之剎土舍利弗前長跪問佛是何本之瑞應乃有是現佛謂舍利弗有王名曰伅真陀羅從名香山與諸伅真陀羅無央數千與犍陀羅無央數千與諸天無央數千而俱來說是瑞應言適未竟便見伅真陀羅與八萬四千伎人俱來及無央數人其華從上墮譬若天雨從上悉下與諸俱來者頭面著地為佛作禮遶佛三匝皆在前住伅真陀羅王便以手持琉璃之琴所以者何是本之願面面各四萬二千伎樂伅真陀羅在其中央同時鼓琴其聲悉遍三千大千之剎土諸欲天子所有伎樂應時其音不與是聲而等所以者何其音悉覆即令不如諸欲天子諸色天子皆悉到佛所鼓是音時三千大千之剎土應時諸樹名大山氷山王摩訶目鄰皆悉𭕴𭕴搖譬若如舞一切低昂皆向佛譬若如人之作禮比丘比丘尼優婆塞優婆夷諸一一尊比丘及新發意菩薩其在會者諸天龍鬼神一切自於坐皆踊躍𡶅峨其身而欲起舞提無離菩薩問尊聲聞已離諸欲悉得八惟務禪盡見四諦何緣復舞諸尊聲聞答言吾等不得自在用是琴聲於坐不能忍其音亦不能制其心令堅住提無離菩薩問摩訶迦葉言仁者年尊而知厭足自守如戒為諸天及人之所敬愛云何不能自制身舞若如小兒摩訶迦葉言譬若隨藍風一起時諸樹名大樹而不能自制所以者何其身不堪伅真陀羅王琴聲譬若如隨藍風起時以是故吾等而不能自制今乃知上人之所作其功德不可當諸聲聞之所有今悉為是音而覆蔽提無離菩薩復謂摩訶迦葉觀諸阿惟越致所作為聞是琴聲而無動者其有智人聞是奈何而不發阿耨多羅三藐三菩提心諸聲聞之所有威神之力皆悉為琴聲而所覆蔽是音不能動搖諸摩訶衍伅真陀羅王所有伎樂八萬四千音聲皆悉佛威神之所接亦伅真陀羅本願福之所致諸所音樂聲莫不聞其聲皆言諸法等而悉脫下中上悉淨而亦空無有異一切諸人計無有人已過去當來今現在亦爾但聞其音了無所有其法者一切人聲亦復如是一切剎等剎所已故等而無剎故其明無所有等而稱其剎者無有生者亦無長大者是故空無有識而自然諸所有無所有是自然亦不可得外行亦不可得內行其慧而本異法而字法亦無所有其名亦爾其知名色無所有其行無著已過去安無有極已從聞法本盡壞無所有亦無所至亦無所住其所計但有字但字盡知字法而等不校別心所持等持故無所有其本轉而不相知心所思亦無所生其知是慧便入法其根根已等斷前與後法這等其知等於三世其慧便入無央數凡人為色名之所繫是者凡之所作從本至本從生至老無有已已知因緣不復滅其言有我有人是與本而反我所住等無所住諸法亦無所住其知住無所住是為歡喜聞信譬若雨而有電是上之自然一切諸法我故曰自然我與人自然空已知是者便入陀隣尼印諸所脫門戶而悉知相等相故無有相法者無有空故無悕望用字故故與法別便有上中下其字者不自知而別用不可見故其心已本來故而有本者續故已知諸法無所有已為斷本際故已斷本際為一切而有行已知本際等是則為慈哀已淨於慈便等於苦樂亦不喜亦不憂所已者是為上人已入本故法學者寂而寂若說若不說無所增減法者所以故寂而無悕望空中之聲而不可獲但可聞無所說若所說若所聞皆不誠聞是音時八千菩薩悉得無所從生法樂忍提無離菩薩問佛是歎聲從所出佛語若問伅真陀羅王悉自為若說之應時受言便問伅真陀羅是歎聲所從出則答言從一切人聲從彼出復問一切人聲從所出從空出提無離菩薩則言伅真陀羅一切人聲不從意出伅真陀羅復問提無離菩薩是聲當從身出為從心出提無離言亦不從身出亦不從心出何以故其身不常住故譬若草不常生若牆壁不常而住會有僻時其心無有形亦不可見亦不可聞亦不可聽譬若如幻伅真陀羅復問提無離若無有身無心是聲何從得出則答言一切從念自然而有聲如仁說聲從念便有今我歎聲因空而出所已故諸聲不離空故伅真陀羅則言如仁欲知聲者皆因空自然有聲但聞音而不可見即時滅其滅者亦空故曰自然諸法所以等者如空等故其有所說無所說亦等所以者空等故一切諸法但可聞不可見其所聞法於聞不見其法如法聲不見是聲亦於法不現諸法不可覺所以聞者已漚和拘舍羅故而可聞則亦無所聞已漚和拘舍羅知便於法無所悕望無所悕望者是固要是固力不復羸便堅彊無有能斷無有能斷者無有生無有生者無所屬無所屬者便已輕已輕者便淨潔已淨者便無垢已無法甚明甚朗甚明者是心本心本者為過其過者知過已已過者便無有想已過諸想其處轉上轉上者是菩薩忍已得忍者無所不忍亦忍空亦忍人何以故空亦不離人何所是空人則空忍於無想忍於有想所以故想者自然而無想亦忍無願亦忍有願所以故其願想自然無有願本諸法泥洹亦復忍於生死所以故生死者譬若如夢菩薩得忍者不疑有無持一計而盡知一切人用得忍故知一切諸法亦無所至亦無所來知諸法悉住已住於法者知一切人亦住已入是法者是為無所從生法樂忍但有音聲其法忍者亦無所語無可說其本者亦復不可說佛者甚尊不可說法而令人得了提無離菩薩白佛快哉伅真陀羅所說微妙曉了知深法而得忍能有一一尊所有所入忍而甚深問佛是王所作功德已更幾佛其所欲自恣乃爾佛語提無離菩薩可知恒河邊沙一沙為一佛土盡索滿中星宿是數可知伅真陀羅所供事佛其數不可計提無離菩薩問伅真陀羅所供事佛甚多乃爾合會功德甚大巍巍何緣不疾成佛伅真陀羅則言菩薩用十事無有厭足何謂為十供事怛薩阿竭而無厭足所作功德亦無厭足學問法亦不厭足四禪五旬知亦不厭足視諸法亦不厭足欲廣說法亦不厭足欲教一切人亦不厭足常欲護法亦不厭足欲具足諸波羅蜜亦不厭足欲感動化道勸助亦不厭足是菩薩十不厭足伅真陀羅問佛聞菩薩摩訶薩有三昧名曰寶如來其得是三昧者悉具足諸寶其問者所說法而自在佛言諦聽所說伅真陀羅言受教惟願聞之佛言菩薩不盡佛及法比丘僧用是三事發心便有八十法寶何謂八十其心不忘薩芸若是則為寶其心不捨信是則為寶其心習諸功德不懈是則為寶其心堅其願不捨是則為寶其心所有施與無所愛惜而復增益是則為寶其心所作但念菩薩是則為寶其心莊嚴身不犯身三事是則為寶其心淨者其語無惡是則為寶其心莊嚴心不念惡是則為寶其心已戒莊嚴加身不欲不念人惡是則為寶其心無所罣礙等一切人是則為寶其心已忍辱為莊嚴忍一切諸惡是則為寶其心不愛惜身壽命用菩薩故是則為寶其心無所憎愛亦不搖動是則為寶其心堅固精進而不懈怠是則為寶其心所作皆欲成是則為寶其心所念意行直所作不忘欲具足菩薩事是則為寶其心禪三昧三摩越已發是所作便自在是則為寶其心求法欲合會諸智是則為寶其心所聞法而習誦便有精進是則為寶其心所說法無所悕望度諸求故是則為寶其心於法無有虛飾是則為寶其心念正道所作如事是則為寶其心所聞所作如所聞用審故是則為寶其心具足智慧已不隨他人教是則為寶其心已無極慈而自護是則為寶其心為無極哀謂等一切故是則為寶其心無極護已法自娛樂是則為寶其心已無極等觀視諸法是則為寶其心於生死不以為勤苦已入功德故是則為寶其心欲教一切人多念於人不自念是則為寶其心不乏已法分與人令得而學是則為寶其心以大智無所不曉有神足無所不感動是則為寶其心而親近迦羅蜜無所聞而學問是則為寶其心遠離惡師而習功德是則為寶其心等一切因是習無有二心是則為寶其心知生死是則為病便入一切人意是則為寶其心為一切作藥而愈諸病是則為寶其心不輕易無智者用法尊故是則為寶其心不自貢高而忍一切是則為寶其心不諛諂是則為寶其心所聞法不忘於法住故是則為寶其心盡護諸法用念報諸佛恩故是則為寶其心欲報恩用堅固厚故是則為寶其心若有侵者而不念報是則為寶其心樂於山間欲守法淨故是則為寶其心常欲捨家欲作沙門至於正道故是則為寶其心於道而自趣足自制而護惡是則為寶其心知足令人各歡喜是則為寶其心於世事知足者是為不厭足於法是則為寶其心自護不與眾閙從事是則為寶其心不厭足諸功德用諸相具諸種好是則為寶其心不厭足於智慧欲決一切人疑故是則為寶其心常念佛不離佛故是則為寶其心常念法所說不離法故是則為寶其心常念僧便至阿惟越致僧故是則為寶其心常念戒不動離菩薩是則為寶其心常念施不貪身故是則為寶其心常念天上便入一生補處是則為寶其心盡知本索曉諸所有是則為寶其心知法不壞法身故是則為寶其心所作知如事盡知一切人之所語是則為寶其心知自在飽滿一切人是則為寶其心得陀隣尼所聞法無所忘是則為寶其心知本法諸所有自然悉曉了是則為寶其心護慧知其識如幻是則為寶其心學審諦從是而得脫不壞所作是則為寶其心護法欲知人自然是則為寶其心知無常苦生死於三界無所著是則為寶其心視諸法無有我用無人故是則為寶其心入泥洹從本本寂復寂是則為寶其心知空無相無願已度於脫近泥洹門是則為寶其心無有生無有生無所壞無所滅其脫是者得忍是則為寶其心知若幻如夢如野馬如山中響如水中影已堅固無所悕望是則為寶其心喜知十二因緣已去著斷之事是則為寶其心所見悉曉而不求不墮二是則為寶其心不入二事以一事悉知法是則為寶其心具足諸行而不轉還度於諸色名是則為寶其心稍近已具法故是則為寶其心合聚三十七品用度諸法故是則為寶佛語伅真陀羅已習是八十事而具足便得寶如來三昧已逮是三昧者於道寶於欲寶無所住何謂欲寶何謂道寶欲寶者諸天及人人中之尊釋梵四天王遮迦越羅若尊者諸侯其一一豪姓者於天上天下各自有尊已得者則不如驕自於是中悅心為菩薩而欲得之是名曰欲寶道寶者以法度俗何所法而度俗者則道法何以故欲之所作皆因慧慧者則象道之法譬如眾流皆歸於大海須彌者諸山中尊月者眾星中大明日者明於眾冥若師子諸獸中之猛如王於眾而為上如釋於忉利而為尊梵者於眾梵而獨高以是慧尊於諸法故曰智慧王所以其欲度者因是而得度用安隱道故若冥持炬火而得明其作甚猛降伏眾魔作醫王調和諸藥作師曉知諸事若持弓弭箭在所射其箭無所不入若力士持兵有所擊應時無有全命者持是智慧擊於愚冥無有不盡者所以者何用去垢故其心而等無有異亦不與人有所諍亦無有能害者與人無有恨所作有究竟故其慧而忠質故能有所成作至誠是為止意一切平等是為斷因緣是神足合會諸功德是則為根所作在後是則為力於無智而為智是則為覺視人道徑者是則為道已寂而寂向觀而觀於冥欲作明冥去是則為明是明之自然故無有垢故能淨餘脫於欲故能脫餘欲不可見已度諸界故無有諸界內已寂已過諸空用入空故已離諸所見是則無想無所求寂是則無願想已度三界已相無有相是為相其相與空等故所以者何以無求故是則為布施已度是我所非我所無希望是則為戒我無所住是則為忍無所持無所捨是則為精進無所增減是則為禪不可知處所是則為慧其所入一切皆慧之所入與漚和拘舍羅而相得故譬若如夢已無我為莊嚴所作皆功德已離無所住佛語伅真陀羅是則慧寶菩薩已具足是者便逮寶如來三昧譬若大海悉含受眾流及寶其名寶悉從中生若菩薩得是三昧者便含受一切人是為合集諸法故是者眾寶之明是者眾寶之本以是故三寶眾不知盡提無離菩薩問佛伅真陀羅王已逮得是三昧不佛言自從伅真陀羅而問為而發遣提無離則問仁者已得是三昧伅真陀羅報言是三昧不作是住念當得我者不得我者是三昧無有能得者是三昧亦無有色而不可知痛痒思想生死識亦不可知是三昧不可已色見亦不可聽聞亦無所生相亦無所盡相亦無所有相而可相相相亦不可觀亦不可視其言我能視我能觀不為三昧何以故有因緣想故三昧者無有因緣想三昧者等諸法故已等諸法我亦如是一切人等人何以故等一切空故三昧者空相一切人無有想無有想是三昧相一切人無有願無有願是三昧相一切人悉淨悉淨是三昧相一切人無有我無有我是三昧相亦不可得身亦不可得細滑亦不可得心其有說我知法我見法是皆不可得所以故不可從悕望得提無離菩薩白佛見伅真陀羅所被服從婇女及妓樂謂已婬妷不知所入法甚深微妙所說自恣如法佛言菩薩已入深慧曉了漚和拘舍羅其道地如是無所不作伅真陀羅所持琴而鼓之其音莫不而聞故七十億真陀羅三十億犍陀羅自隨者八萬四千夫人悉發阿耨多羅三藐三菩提心菩薩以是慧漚和拘舍羅便致名及美人而在尊位用不可數人故為作本如人作火不益薪知令滅不久菩薩而獨住者不能為人作本以與人共乃能益人其欲作大火者當益其薪故能大明菩薩以人為薪乃能成大之光明佛言菩薩所受人多各各得本提無離問佛伅真陀羅何以故能持伎樂音而令人發阿耨多羅三藐三菩提心佛言伅真陀羅犍陀羅者悉樂於伎樂便以伎樂而樂之各得歡喜知得歡喜便令聞佛音聞法音聞僧音讚歎菩薩快其德極尊當以心習薩芸若但聞布施持戒忍辱精進一心智慧音慈哀護等意止意斷神足根力覺道向觀禪惟務三昧三摩越皆聞是音無常苦無我寂亦復聞是音空無想不願無生無所生無生死亦聞是音復聞菩薩藏陀隣尼金剛行三昧淨水諸法王印海印三昧入一切諸法自恣諸法三昧莊嚴三昧寶如來三昧寶自然三昧知禪三昧歡喜三昧令地悉作蓮華三昧蓮華尊三昧無所不遍入三昧法池三昧其意差特三昧大電明三昧師子明三昧日明三昧無央數因三昧已入本三昧金剛署三昧金剛幢幡三昧若金剛三昧金剛濟三昧如地三昧若須彌三昧若須彌住三昧明華三昧其心自恣三昧知一切人三昧一切所行其地因是三昧甚深全三昧無央數說法三昧開冥三昧知一切人心行三昧所樂三昧生旬三昧降伏魔三昧現諸色三昧各入其音三昧悉知一切人身三昧法行三昧慧地首三昧地首三昧見諦所有三昧解諸縛三昧悉入諸因緣三昧
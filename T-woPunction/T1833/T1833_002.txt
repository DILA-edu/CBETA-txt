論所信至教者問何者言教得至教名答通於凡聖言無差別可信者語皆至教量契至理故會實事故如八語品四聖言等故顯揚論第十一云至教者謂一切智人所設言教或從彼聞法隨法行此復三種一聖言所攝二對治雜染三不違法相聖言所攝者謂如來及諸弟子所說經教不違正法不違正義對治雜染者謂依此法善修習時能求調伏貪嗔癡等不違法相者翻違法相當知是名不違法相違法相者謂於無相增於有相於雜染法立為清淨等名違法相問外道言教三義並無云何名彼為至教耶答隨彼宗言論云所信簡違宗矣疏總破前師等者問設總破者豈亦不有一分相扶各許淨見不緣我故又互不許染緣我故答故疏說云但緣我見皆不緣我此簡淨見及互不許悉皆盡矣論略指法疏具明也有云若言我見應不緣我即有過失染見不緣我故者詳曰不然違論及疏疏論敘難皆言染見彼許緣我問若爾自宗能所緣義皆應不成故外難云汝宗眼識應不緣色有所緣故如緣聲等識難所緣量准可知也答彼量便有自教世間相違等過世間共許眼緣於色我即不爾問正智緣如非世共許他以為難何事不齊難准前作答本意但爭我體有無汝妄執我常能作受故為前量然真如理非能作受體是實有故正智緣廣如掌珍論問他若將彼第七八識為難如何答我能所緣皆假言說復不離識汝我及見實能所緣我復離識故不為例應審思之疏無有一我是相分者彼二論中明十六種大外道論所緣皆是自心相分若有一我體是相分我體可得名為所緣見緣於我既無其我體是相分故知我體不是所緣見亦不緣我為其境疏自下第四解分別俱生者有義此文示其正義於理為勝詳曰俱生分別豈外道許彼宗既無今標明彼分別俱生何乖自義言示自義名為勝耶故疏無失疏言我執至皆名執者若言我見不通心王及餘心所執言寬故該見同時心心所等皆名為執或言我執亦唯是見如下但說見名為執今取前釋疏以許染淨雜所生者下第十論云三性因緣許雜引生問第七相分雜引云何答有二釋一云第七現相隨於見質通於二性此相熏種種隨現相亦名二性後相依此二性種生名雜引生二云此第七相或質同種或見同種種稱雜引也性雜可知前解為勝許第七相別有種故疏不稱本質至名為有執者五識不親緣自外質名為不稱有云初禪眼識見欲火災相分與質不相似故別種生故詳曰當地五識所緣質相豈同種耶復云何稱若言異地不稱義顯故舉之者亦為不可便疑同地種同相稱論緣識所變五取蘊者問此五取蘊何識所變答有義除第六識餘七識變第六所變自親相分下文別說起自心相執為我故問若是本質如何但說緣識所變答理實亦因餘能變之識說所變言依相見故實理親緣唯所變相若依本質亦緣能變此隨相顯說所變言實亦不應言識所變不爾前執應說變言前既但言緣第八識此亦但應緣五取蘊問何名取蘊答對法第一云以取合故名為取蘊釋合是和義順義不相離相資義由蘊與取更相和順遞不相離更令生長故名取蘊餘具樞要疏其實亦有者有本質也疏非無本質是俱生者非有俱生執不緣本質起釋俱生執要有本質之所以也疏初簡修道不相應惑者獨頭貪等名不相應世道能伏疏若頓悟者亦通見斷等者有義俱生我見行相微細如何超果說見道斷若言助伴先有漏伏理亦不然相應貪等我見行同如何說伴前有漏伏若伏相應我見應爾行相同故對法等說超初二果隨轉理門非大乘義詳曰障果相違礙即斷之欲界煩惱既礙不還見道斷之而有何失若言惑細豈勝無漏見道之智若不勝者勝斷不勝何不許耶又言伴者流類相助非要相應要相應者云何五地說斷害伴故疏不說相應之貪名伴已伏又云相應行相同者亦為不可諸論皆言心王心所同一所緣不同行相若言對法隨轉理者何處大乘不許超果不許超果斷欲我見此論明言而無生上退斷下失豈不相違亦不可以末那惑例末那煩惱不能潤生障不還故又復論主已自簡訖疏界第九者當界當界第九品也疏有難斷不名細等者詳曰疏有三句以理言之有第四句即三心中第二心也望初非細望第三心非是難斷疏此就所斷以作二解者解難斷義即言品類是第一解次言難易是第二解疏以行相翻說者我執正違生空之智所以今言生空除滅問若言俱生修道斷者與楞伽經豈不相違按四卷經第二說云大惠身見有二種謂俱生及妄想須陀洹人二種身見斷故疑法不生十卷第四文意大同答有義俱生據伏分別約斷斷之與伏俱名斷故或翻譯者不悟大乘隨自所解小乘相說薩婆多等皆見斷故論且數論者依天親菩薩傳敘此師事如燈具引又相傳云劫初之時有一外道舊百論等名伽毘羅此人修道得五通仙造略數論已知世無常身不久住恐他於後破所造論遂欲留身久住與他論難往自在天所請延壽法自在天云汝可往林食餘甘子即可久住其餘甘子未熟之時其色乃青若已熟者其色黃白此即仙藥此藥初食酸苦少味食已若飲冷水口中甘味猶如食蜜因以名焉仙獲此藥乃恐無常更往天所復請延年天云斷為一物最得長壽天遂變仙為一方石可一丈餘在頻陀山餘甘子林陳那菩薩造因明論成以宗因喻破其數論彼仙門徒莫能通者將陳那難辭書之於石石尋書答陳那知已與仙門屬共往石所書難在石同對記之明旦來看尋書解訖如是復書日日往看至二三日方始能解陳那復書七日方解如是復書更不能釋其石流汗大吼振碎迸在空中於是天神掌捧陳那住在空中說頌讚歎時眾既覩於是陳那所造諸論盛行於世疏二變易而非本一說十六諦者問下明五大而有兩說兩說皆許五大成根但別總異既能生他合唯俱句云何此說唯變易耶答而言五大別成根者且約展轉少相成說據實成根體唯唯量由斯十六名唯變易審思疏一自性者問自性體即刺闍等三云何三種合名一諦答體實有三作業等即同故合為一有義三德類同合之為一詳曰不可勇塵闇等種種差別何名類同疏今云黃赤黑等者由此三種是黃等故所以能成一切諸色餘之名等皆悉准此行相釋之疏又從冥往至我受用故者問何不受用能成冥性耶答所成之法雖不離本要本轉變方堪用之故言受用所成之法如所成器雖體即金要成其器方可受用故言用器不說用金此亦應爾疏從自性先生大者問自性生大餘二十二許展轉生云何論言二十三法總自性成答二十三體皆自性成據相相起但言生大餘傳傳生亦無失矣疏我執者執知其我所須事業亦如律云執事人也疏初名轉異等者我執初從大起之際名為轉異亦如世間蘇油等瓶日炙津生我從大生義同於此名為絹織或轉異者說彼大也以言初故大從自性轉異有故疏我慢生五大者問按涅槃經三十九云從慢生十六法謂五大五知根五作業根心平等根一何乖返答有義經譯誤也彼經下云是十六法從五法生所謂五塵若慢已生十六法者云何復云是五法生故知譯謬詳曰惑復彼宗計有八十部差經之上下各舉一說斯亦何過疏故十一法變易非本順此後解者乍觀兩解雖總別殊然皆言大而能造根十一非本合順二解實理前釋且約展轉有助成義實成根體是五唯量故順後釋疏大遺根等者遺者棄即是吐棄大小便路疏不同瓶等者問瓶他許實復多法成今此因中豈無不定答亦入所立故無不定疏若言三德至無同異者一一別人以三德成而非是假軍等但以多人等成故名為假不說軍等以二德成若三德為因軍等同喻闕無能立若將別人以為其喻別人非假闕無所立故名無喻疏若據三假等者問此論下云是聚集假豈不相違答此依未滅約時言之名相續假彼據積集多法以成故不違也疏真如離言者真如體非多事成故不同彼疏以得色時亦得大等者彼說五根心平等根是現量體彼以大等成於色等故得色時亦得大等我執等法現量得者皆准此知疏彼執是常者以非生滅名為常也不同神我自性等常疏之現量所得者眼等五根體是現量大等但是現量所緣今置之言顯是依主不言之為言境體即是現量論三體既遍等者問外人難云汝宗第八亦同此過以能變識體無別故汝若不違我何有失答由六識等熏習力故山無山別故第八識非一切處皆變為山故不同汝疏相實有三等者三德未變大等法時各有一相名之為三變大等時方合為一疏由違自宗故為一難者此中體相相例而徵合成兩難以俱違宗故但言一疏前第一翻至似同此難者次前論云又三是別是第一翻言似此者即此次下第三翻文非此第二以第二文而未難彼失本三相及本體故生起下文故第二末而言此也疏由彼復計至各有三相者此准疏文但有五量返覆作者合有八量勒為四對第二對中疏文具二餘之三對疏但一量示方隅爾一總法即別破疏大等總法至為難亦爾二總相即體破疏又微三事至如總相文中具有覆逆二量三總相非一破疏三事總相至如本三事四別相三破疏三事別相至如大等返例可知有云三對有六量者理不盡也疏儒童子五頂者有云儒童有五弟子名為五頂有義然即說儒童名五頂然疏中說其儒童子稱為五頂亦未可依儒童即是童子異名婆羅門父非童子故詳曰然初師義雖無所據理猶可通第二師義斥疏全非世之立名有種種異稚年貌美號為儒童老從舊稱斯有何過若言儒童即令唯小俗字觀音應即是聖此既不爾彼云何然疏若有色味香觸名地者問十句論後諸門中云地由十四德說名有德如下疏列如何今云地有四德答若顯地體唯由四德若論其地與德為依名有德者有十四德餘之十德非顯地故故不言之亦不相違餘水火等皆准此釋疏能詮緣之因名時等者由俱等時體是實有故與詮緣心名句等而為因也餘皆倣此疏若覺樂至名我者由我能令九德和合而能起智故舉所和及所起智以顯我體有云和合即和合句由我與彼和合為因和合即能和合九德詳曰不然十句論云我謂是覺樂苦欲嗔勤勇行法非法等和合因緣起智為相若我亦是和合句因彼論即應和合之下而置等字既不如是故知我者非和合因又彼論釋意云謂覺樂等九德不和合因緣起智名意亦應意與不和合法而為其因九德方能起於智耶若許爾者彼宗何處有不和合若不爾者我何故然又十句論上下不言我與和合句作因緣也疏唯眼所取一依名色者簡異餘德名唯眼所取色依一實名為一依故彼論云聲觸色味香各一根所取色味香等皆依一實然眼取時要多微合方為其境今談其色體依一實非一依色即眼能取故彼論云色香味等若依極微及二微果名非現量若一依色即眼能取何非現境眼等所得皆現量故或據其體是眼所取一依名色不是許眼取一微色疏量有五種者微短何殊長大何別俱依二微三微果故答體雖無別形待為異有云微大二量據臥而言長短兩種約立以說詳曰何故立中不許微大臥中不得有短長耶論復不說教理並無固難依也疏所生之離等者如樹草等遭風等緣枝葉摧殘與空離際生得一離離是所生故名離生所生之離者此釋詞也復由離體能令法離合義翻此疏此有二種者相順名同違名不同有云因果同時名為見同如火與烟是同時故因果異時名見不同如見禾死已有霜故雖有同時約多分說詳曰難知若同時見名同時者見烟之時既不見火何得名同若亦見火此即現知何得言比若言烟火據體同時名同時者禾損與霜豈異時耶若云見烟必有大體禾損不爾不相例者此亦不爾如見禾盛名為見因豈能生因此時有體有不遍失復違彼論論云見不同故比者謂見因果相屬一義和合相違於彼畢竟不現見境所有智生論既自云由相違等方有智生明不同者是非順義同義翻此疏數習名念因者但數修習名之為習不同佛法熏習名習疏攢擲等者由作因力而為因故攢矛擲石石等方去不爾不發疏正智喜因者與智俱時喜受名因或離染緣而是正智喜躍之因二釋任取疏常於實轉者略為二釋一云體性是常唯實上有名常實轉二云恒常唯在實句上轉名為常也疏是遮德等心心所等者由此異故遮緣德等心心所法不緣之表緣實等心心所法而能緣也或異為因令緣九實心心所等各有差別故彼論云遮彼覺因表此覺因名異句義問德等亦有自類差別及異實義何不依立答德皆是實家之德實為依故故言以德而顯實也有及同異亦實性故故但依本而立其異疏俱分體至一切根所取者此有總別俱分者實德業三三不同故名為總異九實名實名為總同德業亦爾且一地實有眾多地總名一地名為別同一一義差名為別異德業准此此同異性在於色上即眼根取餘根亦爾名諸根德問空時方我意既唯是一如何得有別俱分耶答有三釋一云但總相言有別俱分非全一一實皆有別二云我意時等對於多人及諸方時亦得有別空望別別能合之者說亦有多義三云約與德依多少亦異名別俱分問按彼論文俱言俱分無總別言疏准何開答雖不明言理實定有故彼論云俱分云何謂實性一切實和合於一一實實詮緣因德業亦爾釋即總俱分彼云及彼一義和合地性色性取性釋如次即是實德業三別俱分義由此疏開善得彼旨疏和合等唯一物者問有能而令實等造果造果不一有能故多和合而能和合實等實等一一而有多種和合應多答實等各別或共造果造果非一故故有能多和合但令總實德業相屬不離故體唯一疏空時方我意五是一物者問意如二微云何一物答一人身中祇有一種名之為一縱如二微不言微成故亦名一疏意等是常者問如二微大何名常耶答非他所作即名為常雖如二微不言他作故是常也疏覺樂等無常者問如色味等隨所依實通常無常此覺樂等何不亦爾彼說覺等而依我故答若非所作可名為常若是所作縱所依常亦是無常覺等十四皆所作故故彼論說此十四德皆待因生待因生者即是所作故是無常如彼具明恐繁不錄疏離性無常者問離合相對離唯無常合何不爾又說合性亦待因故答業等合時有所依實而是常故故得通常離即不爾故不相例又雖待因體非所作故得為常餘皆准此疏彼此唯是無常者問此彼既約近遠二覺待數時方時方二全數之一分體既是常彼此何故而無常耶答夫待他生即是所作所作彼此體是無常不同一等親依常故而得名常此疎待故疏色味香觸若地所有唯是無常者即彼論也因於麁地為同類因故皆無常疏因門中等者彼論諸門辨德之中約因明德名為因門疏火合為因者按彼論云火合為因者謂地所有諸極微色香味觸者釋一一地上所有色香味觸由諸極微與火合故為因生起故論復云色香味觸地所有極微和合者與火合既云極微和合者與火合明知火與地等極微合生香等有云前念之香而與火合為因能生後念之香又云色等火合為因生香又云兩火極微而生子微詳曰總不應理皆違彼論疏同類為因等者按彼論云色味香觸同類為因者謂二微果等和合釋二微果等和合之色從彼極微色等而生極微色等是微果色同類因故故論復云極微色等能造同類二微等色同類果故疏從前同類為因生者疏家釋彼同類因義問今引火合同類因文如何證彼香唯無常答二微果等彼許無常香既在於二微果上從同類生故知無常彼說地上所有香等即皆無常今引火合顯香地有明知無常問既唯無常何故彼論唯無常中但有十三不說香耶答覺等十三不約所依以辨無常同類合明有十三德香味等四由約所依辨常無常與覺等別不言十四疏液性地火所有一切是無常者准此液性不依地火父母極微可依水微由此彼許液通常也地等堅硬父母之微無流液也火如何無非堅硬故答彼許眼見堅赤炭等亦名為火縱焰火等亦不同水性勁弱異疏隨所依實若常無常者此色等十隨其所應依水火風父母極微即名常住依子微等是無常也色味香觸若依於地彼宗自說唯是無常問色等依地父母微不若不依者有何所以若許依者色等能依何唯無常答彼論無釋以理言之義同液性不依於地父母極微火等極微色義得有能依通常疏如地至一向是常者實句中地與德覺等竟無相應名常不會疏自許德等者且如地上所有諸德名自許德此德與自所依之實有會時故非常不會故名無常疏如常無常所作非所作亦爾者有義但是常者即非所作若是無常即有二種有法無常皆是所作無說無常即非所作無說無體不可作故但非恒無名無常也疏言無說所作非作此義將非詳曰彼論不說所作非作然據理者有義可依疏意通結前之所明常無常隨應得說所作非作不是偏結無說一句既稱為無所作何有而見非耶由彼論中作非作例同於前常無常義故疏等復而言之也疏子微已上是現量等者有義今解子微亦非現得者詳曰疏既說云子微已上明知不說子微為現下破順世明多果合以為其境不證子微是現境也具如義燈疏空時方等至非現量得者有義空為聲依聲唯現境何故說空非現境耶故可說空亦為現境詳曰不然雖耳依空空豈所聞令耳得耶不同地等他許色等依地有故故眼得地又論解現量云於至實色等根等和合有了相生是名現量空非根合故非現得又云現量云何謂了相於至色味乃至地水火實所有智若空亦是現量得者何故不言而至空耶違教違理故難依也疏文不說重等者疏主應撿不正本也今親撿彼論云色香味觸現非現境若附極微及二微果名非現境謂若依附天非一實是名理量境聲一切是現境數量別合離彼此液潤重勢用如色味香亦爾故知重性通現非現疏雖有六句一向是常等者此重說彼十句之中常無常等欲顯常中能生果者故重舉之疏五句全至雖常不生果者問我是作者何不生果答但能造因不作果故所受之果他所作故疏德句准有能者實等生果要須有能所以有能名常生果液等十德生果所須故同有能名常生果疏然實有中等者十句之中九句實有名多實有此多實中五是現量現量所以得名為多不爾不得名多現量五是現量五非現量現非現等現何名多詳曰通明十句亦得名多多者非一故五名多不須相形方名多也問十句六句相攝云何答實德業等六句可知異有無能而有多釋有義三種同異句攝三種皆是差別義故有義異句既唯實轉即實句收有能無能實德業三得果之時望各自果及非自果定所須因還依實等三句所攝六句依有不收無說詳曰後說為勝有依憑故或不相攝理亦無過若依實等即實等攝德亦依實應亦實收此既不收彼云何攝又彼論中無相攝處疏六句皆實者有義通假謂軍林等若依前解軍林等假非六取收故後說勝詳曰彼軍林等離人樹等無別軍林攝假隨實名實何失又不攝假即非勝者不攝無說亦應非勝故疏所明理無爽矣疏不可以無用難等者謂自真如實不離識恐彼妄謂是離識有而為不定為遮此故不言無作若爾常住不生果因亦於如轉彼何不遮耶答據實無作不生果等皆是正因真如自許不離識故不成不定然立因法不可雙陳故論且舉常住為難疏量云此等實常不生果者問宗因既同豈不有法成於有法因無依耶答疏但指法不能繁詞理實應牒常不生果一一法名以為宗也思之可解疏或餘句無常雖不生果等者即德句中合離等德而無常者不生果也問今他比量他許離識實有自體何非不定答疏主所造因明疏中立自他因甄簡剖析如其楚越而辨此論往往揮雜甘蒿猶參今以愚度智聊有二意一試諸學者而悟不耶即俱舍論有斯意矣二餘因明師於一因過不分九例今隨他語復欲發生學者覺惠故示紕謬若言疏主實闇斯理因明疏內何巨照然故應不出前之二意故因應云許是常住不生果故簡諸不定悉皆無也疏今言常住至在異喻者即因異喻准覺樂等宗同因異理門九句當第八句同品分轉亦為正因疏又不言常等者即宗因中皆除常字宗除覺等不爾相扶詳曰縱除常言覺等亦但是宗同品彼許覺等而能生果非因同喻故彼論云一體別體彼覺為因此體彼體以遠近覺而為因也既言為因明能生果疏同喻亦非定是有性者據意喻說言非定有覺等喻上無礙之因而得轉故疏初中有二以德例實等者詳曰若准疏科地水火三一段之文無所攝也故今言者初中有二一俱觸應同破二同見無異破初中復二文易可知疏其地等至皆有觸故者由身得觸地等有觸身得地等疏色德至風中無色者色不依風由此身根不得於色若爾身得地等何不得色色依地故答根境相對身得風等由地有觸故亦得之非得地等一切之德非自境故疏彼以假實地等俱名地者佛法談彼非是他宗立有假地即眼所見名假地也地堅為性實身根得有言眼所見水名為假地詳曰不應然眼所見水但是假水他亦許水是眼見故若眼所見水名假地者更何等水是眼所見若言他眼不許見水違彼此論疏文言雖總等者結申正義文言總也不以論云無實地等即難於他色即是地自五境分色不即地若難他者有違宗失疏亦非地等是此中意者論言亦非眼見實地等者意說地等非眼所見實句所攝是此意者即是彼此相例之意疏業至三色等性者大有俱分是色性也疏取聲之時至名定耳根者近身之空而起取聲之作用故問耳根常不答耳即是空故耳亦常或是無常如本微常所生子微是無常故然前解勝彼論說耳即是空故與微義別疏虛空至數為喻者數字恐錯應為不字空擇滅等雖不離心不得將為喻何所以者空擇滅等是佛法法今就他宗以為比量不可將自擇滅等法而以為喻故疏言就他宗比量釋所以也若不爾者前來何處有擇滅喻而云數也疏雖有他隨一過等者佛法名他外道他故餘准可知疏餘八句一一別除為八比量者有義九句之中隨除何句以為宗因言非實等非顯多量所以者何且如初宗言德等者除無說句並皆等不若不等不盡因便不定若言等者餘皆所等即一宗因已能成立所等八句非離識有更餘為宗犯相扶失前已成故由此初量總成八句後別立一總成二量詳曰疏意說云九句之中隨除於一即得為量非唯局在非實有二餘句皆有可除為量之義恐迷方者依文封執非實非有二得為量餘乃不得故言八量或約句數而有別別二合等義不要令作又復不言二合等量而無過也為令學者得生異智故作此言論彼所執有等者問以非無因而難他者即佛法中諸有體法亦不得成他量難云汝聲應離色外無別自性許非無故猶如色等答宗中自教世間現量自語相違汝豈不許聲離色有下許異實因亦有此難破亦同之問外又難云汝七八識應離六識無別自體許是識性非無故如眼等識若離六識應非識性許異六識故如畢竟無等量三支具七八應無答前因有決定相違過相違量云自七八識應離六識有別自體許為他識俱有根故如眼等根後量宗有一分他所別過佛法不許第八與六一向相離因亦一分他隨一過八為六依非定異故又俗有別真無別故既為似立三支寧具故我七八識義得成應更審思疏遮決定相違者外作量云所說有性離實等三有別自體除無說外餘六句中隨一攝故如異等句有云有性異實等三定應別有實等所不攝故如同異性詳曰言別有者別有其體若爾因有不定之過為如同異實等不攝有是別有體為如無說實等不攝有是無別體故應依前疏此難恒齊等者此論主言汝雖前解我今後責有無恒齊汝今何方能遣我難或有無齊論主何方能遣外難前解為本有義若勝論救有法有有難令無無亦應汝色等非無待因故有龜毛非有待因故無既許有法從因而有無不待無我亦有法由有故有無法不假無法方無解云我法有因果因果俱生滅汝有為因起應非是一常詳曰釋旨甚好詞當疎闕可謂白珪而猶玷矣何所以者無為之理為離繫果及能作因豈即生滅若據有為文無簡故他實德業雖有因起他亦自許有無常者豈不相扶若偏難常亦何不簡故今應云我有為法有因果因果俱生滅汝實等法有因起實等並應非一常疏莫此亦非同異性者此同異性非但不是彼實等性亦復自體非同異性是故言亦詳曰或亦前有前有已破非實等性同異同彼故論言亦疏此中無自言相違等過者有義此言汝執雖能顯示非自所許然法有法二言相違不可說無違自語失故宗應云汝同異性應非實德業性詳曰若不言簡法違有法可自語違有法言汝明非自許今以法違何自語過若以言簡亦成過者即因明論天主敘彼有法自相相違之量應非真破亦有自語相違過故彼既不違此何即過故然改宗云汝同異性非無此理若牒論全文而為有法故當依疏疏然今宗至應別簡者若不簡別直依論作即有法成有法等失德業並在有法之中復將為喻故有此過疏此中所言至當句為宗者即論中云勿此亦非實德業是非取上言實德業三彼但總非非量破故言故別者釋別當句為宗之義意乃顯論中無總量理疏等取德喻等者有義亦等總宗之喻總宗之喻非實德業故別等取和合句義詳曰論中既無難總之宗等等總喻喻何所設疏應非實地者非實地言通二義一者非是真實之地二者非是實句中地疏然文唯有以性同實例者詳曰觀論之意令實德業同同異性不別立性此乃以實而同性例又疏標云難令離實等無同異性今判論中以性同實應筆誤也疏無別有大非實性者九句之上共有一性名為大也問何為此難答彼依相似立同異性九皆非實非實相似故難令立大非實性疏若不爾至犯相扶過者此有二意一云若不直責爾者他許德上有非實性此乃相符二云若不總難九句之上而共立一大非實性即有相符他許諸德立非實故若九句上大非實性他即不許故無相符前解為本疏前之五句現量所得者有義今解實德通現非現若唯現境何故十句說通非現又下論云極微聚集足成根境亦破本計故知實等通非現境此即三全二句小分現量所得詳曰疏言五句是現量境據總聚言不言實等一一別法皆是現量何以知者答疏敘勝論諸門義中廣自分別現非現境豈可前後自相魚肉若言疏主談本六句言五現量疏之上下何不說言五唯現量既不言唯故知疏意據此句中有現量境名五現也疏非是緣不離至現量所得者此但遮實非是緣彼離識外境智之所得而不表是緣不離識現量智得以彼實句本無體故又識內境非皆現量智之所得疏恐監持業釋等者若不言緣為言離識實有自體即是現量論若許爾者即自他宗皆說心等非離識故故違宗過疏其覺樂等亦八法中者有法名法疏即有一分相符之失等者有義有說緣言簡相符過此即非理應問彼言有法之中簡覺等不若其以簡何故相符若不簡者設置緣言豈能遮簡由此即應為簡相符於有法中先除覺等詳曰此難意云論說緣言在於法中如何以法遮有法過由斯即應於有法中言除覺等便無相符今以理觀簡亦何失連類言之可當悟矣且如佛法對聲論師立聲無常無常宗法便簡聲上所有常義若不簡者他許聲常豈不相符相符不有故知能簡今者實等有法之中含能所緣法中言緣意遣有法能緣覺等與立聲宗而有何別獨不見許故一緣言兼簡相符想應無失請審詳之疏若論說言至說唯字者准此文意似牒外難外難意云彼既許有唯緣實心論中應置唯緣二字言唯緣者簡去覺等無相符失緣顯能緣無違宗過疏通緣二者至現量得故者既許一心雙緣二境二境互從是離不離實有自體現量所得何所以者不可一心分之為二是以二境更互相從名離不離現量所得由是唯言簡此不得疏其總緣者亦所簡故者其總緣中若是離識實有自體現實得者亦入所破故論緣言簡諸過盡論大自在天者按提婆菩薩釋外道小乘涅槃論云摩醯首羅論師作如是說果是那羅延所作梵天是因摩醯首羅一體三分所謂梵天那羅延摩醯首羅地是依處地主是摩醯首羅於三界中所有一切命非命物皆是摩醯首羅天生摩醯首羅身者虛空是頭大地是身水是尿山是糞一切眾生是腹中虫風是氣火是煖罪福是業是八種是摩醯首羅身自在天是生滅因一切從自在天生從自在天滅名為涅槃故自在天常一切物涅槃因又傳釋云彼宗自在有三身別謂法報化彼說報身居色天上不來下生狀似世尊受用身也其變化身隨形六道教化眾生然說多住雪山北面或在南海未剌耶山頂法身即此論所敘是疏遍故至能生諸法者遍故何不於一切處能生諸法常故何不於一切時能生諸法而別分也論餘執梵王等者按提婆論中敘此諸計言大梵者圍陀論師說從那羅延天齊中生大蓮花從於蓮花生梵天祖翁彼梵天作一切命無命物從梵天口中生婆羅門兩臂中生剎利兩髀中生毘舍從兩脚生首陀一切大地是修福德戒場生一切花草以為供養化作山野禽獸人中猪羊等類於戒場殺害供養梵天得生彼處名涅槃言時者謂時論師作如是說時熟一切物熟時散一切物散是故我論中說如被弓箭射時不到不死時到則小草觸即死一切物時生時熟時滅時不可過是故時常生一切物言方者謂方論師作如是說最初生諸方從諸方生世間人從人生天地天地滅沒還入彼處名為涅槃是故方常言本際者謂本生安荼論師說本無日月星辰虛空及地唯有火水時大安荼生如鷄子周匝金色時熟破為二段一段在上作天一段在下作地彼二中間生梵天名一切眾生祖翁作一切有命無命物如是等物散沒彼處名涅槃言自然者謂無因論師作如是說無因無緣生一切物無染淨因緣如我論中說如棘荊針無人作孔雀等類種種畫色皆無人作自然而有不從因生名為涅槃自然是常生一切物言虛空者謂口力論師作如是說虛空是萬物因最初生虛空虛空生風風生火火生煙煙生水水即凍淩堅作地地生種種藥草藥草生五穀五穀生命是故我論中說命是食後時還沒虛空名涅槃虛空是常名涅槃因疏其我至前後別者此釋違也違云今明法執何故論我答意可知疏下破之中至為不定者由許聲性常不能詮下破之中彼不得將聲性為喻而與論主而作不定故云無喻有云由此不得與大乘作法自相相違者詳曰不然設許能詮祇有不定失法自相相違過者同無異有今能詮因二喻皆有故是不定餘能詮聲無常為同聲性為異思之可悉論有外道執極微常者此師所計我法色心皆四大造故廣百論第二云順世外道作如是言諸法及我大種為性四大種外無別有物即四大種和合為我及身心等問內外男女既有差別能成大種亦差別不答雖大種性內外無異然有安立形相差別有義順世極微有其三類一極精虛二者清淨三非虛淨所生之果亦有其三一心心所二眼等根三色聲等如其次第三因所生詳曰雖有此言不知何據准廣百論此敘難依彼論說云內外大種性無差別云何得三種不同問順世何意計微為常答恐後刧成無種子故故俱舍論第十二云一類外道執極微常彼謂空劫餘極微在何緣彼執猶有餘極微勿後麁事生無種子故由斯此師計微常也論若無方分等者問彼本計微造一切法心心所等亦合有礙今以為喻豈得成耶答如義燈釋今助一釋望能造大實無差別然所造心無礙能緣心不成麁造色有礙集成麁色宗計爾也不可依於狂夫而無禮樂之軌故破二師以心心所為喻亦得疏德句中量德等者實亦得有長短量合不異微大二量體故故不言也有義即是微量及短量德子微有故詳曰果色之言唯因子微可如所斷孫微已去亦名果色云何不取長大量耶論若謂果色遍在自因等者有義此依宗敘前文說云不越因量非是本宗詳曰今觀論勢前為本計亦復何爽故前論云又所生果不越因量此牒而破若非本計論牒於誰故前本計此為轉敘亦應無失疏以三微果等因非極微故者言三微者第三子微果即第七第七之因即名為微不名為極所以總言如所在因故不別言如所在極微極微之言不通微故極微子微皆得名為所在因也疏此中二量如次前者不成麁色及非根取二種之量即前論云又所生果至便違自執兩段文中而已作訖故此不敘疏此是宗義者大乘宗大乘不許沙體受水銅體受藥疏就宗難者就外道宗彼許果色入因微中亦許水入沙微中故故得取沙而為喻也問大乘同處不相離色互相涉入豈非因果體相受入答無實極微是假識變故得涉入不同彼宗疏量云至如藥變銅者就他為量他許藥微入銅微故故得為喻疏一應無次行等者此一頌文而量有五一彼論云若無隔別眼所行境執為一物應無漸次行大地理若下一足至一切故量云無障隔處此下一足時所未至處時亦應已至汝執一故猶如於此二彼論云又應俱時於此於彼無至未至一物一時理不應有得未得故量云汝宗世間無隔斷物無有一法有至未至執是一故如手握珠三彼論云又一方處應不得有多象馬等有間隙事若處有一亦即有餘云何此彼可辨差別量云於此無障隔一方處所有多象馬一象住地應餘馬等亦住此地執是一故如此象住地四彼論云或二如何可於一處有至未至中間見空量云無隔一處象馬二居應不得有中間空處執是一故如手握珠五彼論云又亦應無小水虫等難見細物彼與麁物同一處量應等故量云小水虫等依無流水能依應等所依之量執所依一故由如無流一頗胝迦一所依色疏不言同異至是彼性故者顯有同異既是諸法性故論言等若論明言有及同異不知此二是諸法性疏又等同異顯類別故者除有同異所餘之法非顯類別復非法性故不等之問數論本宗不立六句今有同異何言彼計答彼雖不別立六句義法體不無即名為有法有同異名同異性不同勝論有說三德名為有性二十三諦名同異性詳曰准此論破有性不唯在於三德故論結云便違三德我等體異亦違世間諸法差別故知有性通二十五二十五差異即為同異疏又我等至差別相者若論其體二十三諦即自性故體無其差若據相言二十三別今約其相亦是所破故等等之初即約體故二別也疏此中色等至不定過者等數量等十一種德及地水火皆眼境故若不等之有不定過不定過云其所說色為如聲等非色性故非是眼境為如數等非色性故是眼境耶疏如共故非一等者此交加說若順言者共故非異即別非一詳曰或但如疏亦不交加言共非一者有同異性與所有法而非是一如似共相與所相法而非是一假實能所種種異故言別非異者有同異性異其所有別別法外而無有體體即彼故故名不異似佛法中所有共相故言如共有說以無別故故稱為一義差別故復言亦異如內宗中水波等喻大意同疏疏雙無之言無所表故者但言無兒即知石女何須復說無女之言疏又此言表即同第二者第四計中有四句破表同第一不雙非難遮同第二無所執難問且如大乘一切色上有質礙性此名有性色法即有非色法無名同異性此之二性與色等法亦得名為亦一亦異非一非異還同外道如何破他答大乘宗義假名施設非識外實迷悟有別由是悟故四句皆是若也迷者四句皆非故不同彼問今以四句破彼外宗大乘正義何句所攝答有義大乘正法非四句收不可言故無定性故詳曰若同外計一句亦非若依假詮通有四句而有何失更互相望得成四句如前應悉
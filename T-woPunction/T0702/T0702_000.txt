如是我聞一時佛在舍衛國祇樹給孤獨園爾時世尊告舍利弗言舍利弗佛有四種勝妙善法能令眾生得無量果無量光明無量妙色無量福藏無量樂藏無量戒定智慧解脫解脫知見辯才之藏一切無著無漏之法舍利弗何等為四一者謂如來應正遍知得尸波羅蜜具無量戒二者得禪波羅蜜具無量定三者得波若波羅蜜具無量慧及廣智慧觀達慧如性慧無數慧決定慧畢定知見四者得無濁心善勝作心具妙解脫第一解脫是為四種勝妙善法舍利弗是佛如來應正遍知於一切惡皆悉遠離一切善法皆悉成就眾行備滿具如實見遠離闇冥能為光曜具足無量福智資糧隱蔽世間不為世間之所映奪獲得戒定智慧解脫解脫知見具足十力四無所畏得一切諸佛法力能具諸佛法力得具諸佛大慈悲力及辯才力本願方便皆悉滿足善修本業具智慧寶精進無量終不休息離諸憂慼無有逼惱無有取著能善調伏為大龍王無有餘習為一切眾生無上福田舍利弗若比丘比丘尼沙彌沙彌尼優婆塞優婆夷發清淨心為求福故為愛樂福故思念如來無上方便本行滿足盡未來際一切生死於現在世成就無量無著戒定智慧解脫解脫知見乃至念佛一種功德念功德已於無量億那由他百千劫中所習善根三明福田所清淨戒所無等等戒所無量真實功德所或於塔廟諸形像前而設供養故奉施燈明乃至以少燈炷或蘇油塗然持以奉施其明唯照道之一階舍利弗如此福德非是一切聲聞緣覺所能了知唯佛如來乃能知也舍利弗求世報者福德尚爾何況以清淨深樂心不求果報安住恭敬相續無間念佛功德善男子善女人等所生福德舍利弗照道一階福德尚爾何況全照一階道也或二階道或二階道或四階道或及塔身一級二級乃至多級一面二面乃至四面及佛形像舍利弗彼所燃燈或時速滅或風吹滅或油盡滅或炷盡滅或俱盡滅譬如諸龍以瞋恚故出雲垂布於中起電起已尋滅舍利弗如是少時於佛塔廟奉施燈明若彼比丘比丘尼沙彌沙彌尼優婆塞優婆夷若復餘人不受戒者為樂善故護己身故信佛法僧如是少燈奉施福田所得果報福德之聚唯佛能知一切世間天人魔梵沙門婆羅門乃至聲聞辟支佛等所不能知如是然少燈明所受福報不可得說舍利弗諸佛境界不可思議唯有如來乃知此義舍利弗彼施燈者所得福聚無量無邊不可算數唯有如來乃能了知舍利弗然少燈明福德尚爾不可算數況我滅後於佛塔寺若自作若教他作或然一燈二燈乃至多燈香花瓔鬘寶幢幡蓋及餘種種勝妙供養舍利弗有四種法應當信受何等為四一者佛法無量應當信受二者少修善根獲無量報應當信受三者若於三寶深生敬信善修業行所得福報汝等聲聞現得見我尚不能得具足知之亦復不能思惟測度況我滅後聲聞弟子遠離我者能得現知及能測度若有能知及測度者無有是處應當信受四者是諸聲聞不能得知及能測量一切眾生所有作業及業果報舍利弗汝等聲聞於此事中不須思量何以故舍利弗如來常說一切眾生業行果報不可思量過去諸佛應正遍知已如是說眾生業報不可思量未來諸佛應正遍知當如是說眾生業報不可思量眾生心信及心自性亦不可知不可思量如是之義應當信受舍利弗汝等聲聞住聖種者於一切眾生業報之中無有實眼及巧方便況餘輕微薄劣心者離戒定慧解脫解脫知見者失正念者無明闇冥厚翳目者於自己身內外諸法而不能知我竟是誰我是誰許我住何處我之功德為大為小我當云何為與戒相應為與戒不相應我為正念戒我為失念戒我所作業為作智人業為作愚人業為從何來為何處去舍利弗諸凡夫人顛倒見者於自己身如是等事尚自不知況能得知一切眾生種種業報若能知者無有是處舍利弗如來應正遍知戒無減定無減智無減解脫無減解脫知見無減相無減舍利弗如來應正遍知無量戒無礙戒不思議戒無等戒究竟戒清淨戒彼如來於一切眾生若業若業報皆如實知舍利弗云何如來於一切眾生業報得如實知舍利弗佛如是知或有眾生善業盡不善業增或有眾生不善業盡善業增或有眾生善業當生不善業當滅或有眾生不善當生善業當滅舍利弗如來如是入一切眾生業及業報種種差別皆如實知彼彼眾生或有無知或有愚闇或有善者或不善者舍利弗我有如是智有如是善巧於諸眾生不可思議種種業報皆能記說舍利弗若有眾生成就信心彼能信我若復眾生無有信心遠離我法不信我語誹謗於我彼於長夜無義無利墜墮苦惱舍利弗若彼眾生於佛塔廟奉施燈明以此奉施所作善業能獲安樂可樂之果彼施燈明作善業時欣喜相應從信心起於現在世得三種淨心何等為三彼諸善男子善女人作是念我於如來已設供養知身不堅攝堅身想知財過患攝堅財想舍利弗是名供養佛塔第一淨心復次舍利弗彼諸善男子善女人起如是心我於如來無上福田最勝福田能受最勝供養者所已作供養我今不畏墮於地獄畜生餓鬼我此善根已作人天善道之因得於妙色資生眾具又得智慧安隱快樂乃至能得菩提之果舍利弗是名供養佛塔第二淨心復次舍利弗彼諸善男子善女人作如是想我於諸佛已作捨施已作福德已捨慳貪已除慳過作是念已施心無慳施心增長舍利弗是名供養佛塔第三淨心復次舍利弗若善男子善女人於佛塔廟施燈明已臨命終時得三種明何等為三一者彼善男子善女人臨命終時先所作福悉皆現前憶念善法而不忘失舍利弗是為一明因此便能念知自己先於佛所殖諸善業復次舍利弗彼善男子善女人於命終時得如是念我於佛像塔廟等前已曾供養作是念已心生踊悅舍利弗是為二明因此便能起念佛覺復次舍利弗彼善男子善女人於命終時見餘眾生奉行布施見他作已起如是念我亦曾於佛支提所奉施燈明我今亦當復行布施念於布施得欣喜心得喜心已無有死苦舍利弗是為三明因此便得念法之心復次舍利弗佛塔廟中布施燈明彼善男子善女人於臨終時更復得見四種光明何等為四一者於臨終時見於日輪圓滿涌出二者見淨月輪圓滿涌出三者見諸天眾一處而坐四者見於如來應正遍知坐菩提樹垂得菩提自見己身尊重如來合十指掌恭敬而住舍利弗是名於佛塔廟布施燈已臨命終時得見如是四種光明爾時世尊說此義已復說偈言無上法王大仙人若人奉施彼塔廟彼智慧者作業已獲得無邊最勝樂臨命終時不失念能見自昔布施燈得四種喜離諸罪於彼死時不惑亂臨死時見十方明現覩日月從地出見天千萬那由他為彼天眾說佛法父母妻子及親屬皆悉圍繞大悲號死者不念亦不視彼人正念常不亂現前得覩天宮殿對諸天女心安隱復見莊嚴諸園林是中具足勝五欲又見佛坐菩提樹天人修羅悉圍繞自見合掌住佛前於勝牟尼修供養既見導師深敬重其心欣喜請如來世尊見彼心欣喜於是不違受彼請是人稱願喜充遍於捨命時無苦惱彼於佛所心喜已無有臨終大怖畏臨命終時不失念彼覩十方皆大明見未曾有勝妙色此是施燈之果報死已必得生天上自見己身坐天床有諸天女圍繞之供養佛故得此果復次舍利弗於佛塔廟施燈明已死便生於三十三天生彼天已於五種事而得清淨舍利弗云何彼天於五種事而得清淨一者得清淨身二者於諸天中得殊勝威德三者常得清淨念慧四者常得聞於稱意之聲五者所得眷屬常稱彼意心得欣喜舍利弗是名彼天於五種事而得清淨爾時世尊欲重宣此義而說偈言彼天獲得光明身具足功德他尊重與千天子為上首以燈施佛支提故所聞天聲常稱意哀美殊妙勝餘天具足第一勝念慧復得最上勝眷屬隨彼天子所行處一切諸天皆欽仰本昔修習何等業今得如是熾然身有樹皆名上歡喜周匝光照猶如月彼天感得是妙樹持此莊飾天宮園無量諸天皆驚怪今此樹花名何等猶如燈明光照曜普出如意妙熏香彼天所有諸眷屬以彼樹花莊嚴身彼於無量億天中光明照曜猶如日復次舍利弗於佛塔廟布施燈明生三十三天已彼天自知如是時中我住於此如是時中我當命終彼勝天子臨命終時於其眷屬及餘天眾說法勸化令其欣喜於彼天宮捨壽命已不墮惡趣生於人中最上種姓信佛法家是時世間若無佛者亦復不在輕取吉凶邪見家生爾時世尊欲重宣此義而說偈言彼天生得如是智知爾許時天中住彼天亦復能自知我今未幾當命盡五種死相出現時彼天壽命臨欲絕即為億天眾說法遠離愚癡心不憂於天眾中作是言諸有無常亦無樂或有生者或有死不念將死說是法彼諸眷屬皆悲惱無量天眾亦復然雖復見己五種相自念功德不憂愁在彼天宮命絕已尋即下來人間生住胎出胎念不亂常受快樂無苦惱生已便得宿命通悉能憶念本來處念人中苦不貪樂須臾死來見逼切彼念天中果報已於此人間不為樂天中尚苦況復人諸有不堅常流動彼人及其成立已必當捨家而出家心常不行惡覺觀彼當獲得如是果世世恒得宿命通亦常不作諸惡業必定出家持淨戒此是彼施燈明果恒常不盲及攣躄眼一切時不闇昧身亦無病無惡聲心常黠慧不愚惑又復恒常無眼患所在受生眼不眇不無一眼及瞎眼彼眼亦常不濁亂眼目修長黑白分猶如淨妙青蓮葉眼淨能見微細物如彼明徹摩尼珠無量阿僧祇劫中得淨肉眼不失壞彼亦常無眼諸病此是奉施燈明果善印善根善諸論於諸工巧悉究了彼有智人善觀察妙慧能見第一義善觀諸有不自在於佛法中得照明普見一切佛世尊見已恭敬修供養生生得勝端正色親戚眷屬皆敬愛得大財寶力自在及得不壞諸眷屬如彼燈明能破闇熾燃照曜遍諸方彼人光明亦如是不為闇冥所隱蔽若於佛塔起信心施勝燈鬘及瓔珞施燈明時心清淨獲得人中最勝尊端正殊妙甚可愛一切世間所喜樂心不輕取於吉凶亦不樂於世左道世間所有諸惡見及邪道等不信受若為國王恒知足不貪他土興戰諍常無苦惱亦無憂亦復無有諸惱熱彼無一切諸退失復無惡名無衰惱若為王臣所發言王及國人無不信身常無有羸瘠病不作黃門不非道身相具足安樂住患苦不能著其身亦復不見諸惡夢臥覺一切常安隱生生能得諸伏藏供養一切佛支提諸佛功德無有邊彼人所得亦如是舍利弗若有眾生於佛塔廟施燈明者得於四種可樂之法何等為四一者色身二者資財三者大善四者智慧舍利弗若有眾生於佛支提施燈明者得如是等可樂之法爾時如來欲重宣此義復說偈言身𦟛圓滿具大力不與他人共戰諍遍遊諸方無惱者由燈奉施佛支提生於大富上族家具足功德人所敬生生恒得宿命智由燈奉施佛支提於諸眾生常悲念發言眷屬皆敬受心無損害恒調柔常不造作惡道業復次舍利弗若有眾生供養佛塔得四種清淨何等為四一者身業清淨二者口業清淨三者意業清淨四者善友清淨舍利弗云何得於身業清淨若善男子善女人於彼彼生處遠離殺生無殺害意亦常遠離偷盜邪婬於己妻所尚不邪行況餘人妻亦不飲酒放逸自縱不以刀杖及餘苦具加逼眾生離不善法及諸惡業舍利弗遠離是等是名身業清淨舍利弗云何口業清淨是人世世常不妄語若不見聞終不妄說若見若聞合時諮問然後乃語為利自他不作異說設若有人教令妄語為護實語終不妄言不以此語向彼人說不持彼事向此人道二朋先壞不令增長有所發言能善和諍若痛心語若麁語若苦惡語不喜語不樂語不愛語不入心語惱他語結怨語悉皆遠離有所發言潤語軟語意樂語不麁語悅耳語美妙語入心語多人愛語多人樂語可愛語可樂語能除怨語恒作如是種種美妙語復離綺語不作異想異語不作異印異期覆障實事不煩廣說不非時語恒究竟語舍利弗如是遠離不清淨口業成就清淨口業舍利弗是名口業清淨舍利弗云何意業清淨於他所有珍寶資財不起貪著不起瞋心遠離害心又離邪見無諸惡見舍利弗遠離是等是名意業清淨舍利弗云何得善友清淨若諸善友遠離妄語亦不飲酒離諸麁獷調伏正見往詣其所親近諮受又詣諸佛菩薩緣覺聲聞等所親近供養諮受未聞舍利弗是名第四善友清淨舍利弗若善男子善女人於佛支提施燈明已得如是等四種清淨爾時世尊欲重宣此義而說偈言為欲照塔故然燈身口意業善調伏遠離邪見具淨戒由是獲得如意眼猶如淨日照十方速能獲得於漏盡彼大智慧具威德得淨天眼離塵漏智者能了眾生意亦得通明及辯才求二乘道得不難由施佛燈獲是報若求無上佛菩提天眼智慧及財物於此三事恒無減由燈奉施佛支提舍利弗若善男子善女人住於大乘於佛塔廟施燈明已彼世世中得於八種可樂勝法何等為八一者獲勝肉眼二者得於勝念無能測量三者得於勝上達分天眼四者為於滿足修集道故得不缺戒五者得智滿足證於涅槃六者先所作善得無難處七者所作善業得值諸佛能為一切眾生之眼八者若善男子善女人以彼善根得轉輪王所得輪寶不為他障其身端正或為帝釋得大威力具足千眼或為梵王善知梵事得大禪定舍利弗以其迴向菩提善根得是八種可樂勝法復次舍利弗住於大乘善男子善女人復得八種無量勝法一者得於無量佛眼二者得於無量如來神通三者得於無量佛戒四者得於無量如來三昧五者得於無量如來智慧六者得於無量如來解脫七者得佛無量解脫知見八者得入一切眾生心所樂欲舍利弗善男子善女人於佛塔廟奉施燈明能攝如是無量勝報復次舍利弗若有眾生見說法者作如是念云何令彼常得宣說顯示佛法以燈施彼施油燈故令說法者得施法燈作是念已持燈奉施以此布施燈明善根得於八種無量資糧何等為八一者得於無量正念資糧二者得於無量大智資糧三者得於無量信心資糧四者得於無量精進資糧五者得於無量大慧資糧六者得於無量三昧資糧七者得於無量辯才資糧八者得於無量福德資糧舍利弗是名施燈八種資糧亦復得於四無礙辯乃至次第得一切種智復次舍利弗若有善男子善女人於如來前見他施燈信心清淨合十指掌起隨喜心以此善根得於八種增上之法何等為八一者得增上色二者得增上眷屬三者得增上戒四者於人天中得增上生五者得增上信六者得增上辯七者得增上聖道八者得阿耨多羅三藐三菩提舍利弗是名八種增上之法舍利弗何故能得此等八種增上勝法舍利弗佛有無量戒定智慧解脫解脫知見故供養彼者所得果報所得利益亦復無量爾時世尊欲重宣此義而說偈言造作出離行勤修於佛法棄捨死軍眾如象碎花林爾時佛告慧命舍利弗有五種法最為難得一者得人身難二者於佛正法得信樂難三者樂於佛法得出家難四者具淨戒難五者得漏盡難舍利弗一切眾生於是五法最為難得汝等已得爾時世尊欲重宣前義勸舍利弗等而說偈言如來支提修布施為利眾生求菩提智者造作此勝因生生常得最勝報於天人中受勝生為人天等修供養譬如須彌安不動光明普遍照十方彼天眾見皆恭敬亦復愛樂生信心彼興供養亦讚美一切皆喜數數見奇哉是天福德相猶梵天光照梵宮此天曾作何等業身光明炎得如是見是誰不修習善誰不修學聖種戒誰見牟尼生厭心誰聞妙法而放逸彼昔在於人間時常以燈施如來塔曾佛法中設供養善得福利生天中願我恒得於人身於佛法中生淨信常不放逸住佛道寧棄身命不捨法獲得人身最為難愚人云何不為福徒費資財不為法死已便墮大嶮坑天見無垢威德已心自悔責發願言願我常得人間生精勤修習於梵行願我最後臨終時於佛法中得淨信願得正念不忘失得見無量諸如來為千億天所供養與諸天女相娛樂諸天女眾皆敬愛天女莊嚴戲園林諸方天香皆來熏耳聞一切妙音聲是天隨所遊行處恒得覩見上妙色所可見色皆可愛彼常不覩諸惡色亦復常得勝妙觸皆由持燈施支提從彼沒已生人道正念處於父母胎生已憶彼天中事智慧之力不退失彼人造作如是業得於大力轉輪王其王形貌極端嚴施燈獲得如是報由彼業故得命長一向清淨安樂器其身無有諸患痛然燈獲得如是果無有王難怨賊難他人不敢侵其妻不為惡人之所惱由持燈明施佛故安隱豐足無所畏豪富自在饒財寶得勝瓔珞及園林斯由然燈奉施佛當得覩見佛世尊見已心便生敬信以欣喜心供養佛棄捨王位而出家佛無量智究竟智具可歎德能化人於此佛塔施燈已其人身光如燈照牟尼牛王清淨眼以好燈明照彼塔得於無漏無上道其身光明照十方見四真諦具十力不共之法亦究竟得遍見眼成善逝此果皆由布施燈設令一切諸眾生昔曾供養無量佛具大威德見實義億劫來成緣覺道十方所有諸世界悉布燈鬘無有餘以是世界諸燈鬘若人信心供養彼是人如是修供養於無量劫常不斷若人一燈奉施佛得福過前無有量燈油譬如大海水其炷猶如須彌山有人能然如是燈遍照一切諸世界是人深心懷敬信其志惟求緣覺道十方遍置如是燈一心恭敬而供養若人發於菩提心手執草炬暫奉佛是人得福過於彼我見實義作是說十方一切諸眾生一一供具皆如上然經無量恒沙劫其心唯求緣覺道若有人於佛塔廟然於一燈或一禮求無上道為眾生此福過前無有量難見難思佛境界智者聞即生欣喜無信心者聞不樂彼愚癡魔壞正法證淨法界甚為難一切世間獨善逝是故汝等應欣喜於佛功德當願求爾時世尊說此法已慧命舍利弗等無量天人阿修羅乾闥婆緊那羅摩睺羅伽人非人等聞佛所說皆發無上菩提之心欣喜無量作禮而去
妙明子居石室有客來謁妙明與之坐而問焉曰夫子何來客曰有所請問而來妙明曰吾居是山也幾以數年而世罕知加以懸石巉巖危嶠巇嶮無人履踐遠勞仁者一至此乎客曰雷霆之聲無欲聞人之耳而耳自聞管籥之音無有悅人之心而心自悅夷齊匿跡於首陽不欲德稱於人而人自稱其德巢許韜光於箕岫豈為道揚於世而世自揚其道子之居山亦以類矣奚為人之不知也妙明曰子所欲問可得聞乎客曰請無拒焉妙明曰子張云君子尊賢而容眾嘉善而矜不能我之大賢歟於人無所不容我之不賢歟人將拒我如之何其拒人也知則無拒客曰噫吾與子皆儒也予昔嘗與子為方外友獨以兵火之亂不得同地而處良可歎也子下髮離俗其有年矣嘗欲一往而見不果如願頃以稅駕塵習撥置人事姑乘少暇聿來高居欲折所疑莫知可否妙明曰請試言之客曰人云曩妙明儒時未嘗寄口於佛經今為釋也沈湎因果謂佛教也空寂之說遺棄周孔黃老之書不識有諸妙明曰子貢云君子一言以為知一言以為不知言不可慎也凡物自微至著緣淺及深譬登萬仞之嶽不可一步而至必資下以及其高既登絕頂所歷諸山豈曰棄哉吾始學周孔黃老之書抑以為極致次撿佛經始知聖道有權實爾今吾以姬孔黃老之書為眾山以佛經第一義諦為絕頂既登絕頂望眾山自遠矣何棄之有耶客曰佛之所生在何邦域其氏族顯跡及形貌德相所說法要可得聞乎妙明曰富哉問也予雖不敏略示所知以報吾子自漢之西過數萬里有國曰迦維羅王姓釋迦父名淨飯大夫人曰摩耶佛本居兜率天宮以先佛之迦葉般涅槃後佛當補處名曰護明實以三祇因滿萬德果圓宿願未周示同生滅駕日輪香象託陰王宮以大夫人摩耶為母以周昭王甲寅二十四年四月八日毘藍園中右脇而生於時地搖六震天雨四華神捧金盤龍吐香露即能縱行七步目顧四方一手指天一手指地曰天上天下唯吾獨尊具三十二大人相八十種隨形好王請僊人阿私陀瞻之曰太子隨身相好粲若芬華在家作轉輪王出家成無上道以臣觀之必不得在家矣遂泣曰太子成佛必施大法臣今老矣失此大利良可悲哉年十有九壬申二月八日呼車匿鞁朱騣遊看四門逢僧了法不樂王宮亟欲修心王生憂懼恐斷國嗣遂增以侍御音樂娛之太子不悅迨夜之央淨居天人以天福力彰侍御之魗容九孔流溢不淨蛆蟲可厭夜半子時淨居天人報曰太子可出宮今正是時於是𩣔犍陟僕車匿天人捧駕飛空而去投身雪嶺趺坐盤石淨思六年遂成佛果無惡不去無善不圓首詣鹿林三轉四諦而摩訶男等五人得道初宣小教次演空宗由是向室羅筏城祇園等處八部般若次第興焉後居鷲嶺演妙法華會三歸一捨權從實及於普光明殿菩提道場欲色諸天逝林等處圓音極唱演大華嚴事無不窮理無不盡聖凡交徹主伴互參空有齊彰色心俱入如燈遞照似鏡胥融大小相含一多無礙十世同於一念剎那現於一毫以不有之有而成於有有之宗以不空之空而現於空空之境直以空有不立二諦常存寂照兩忘真俗竝顯即有而現於空有即空而現於有空包法界共異之名同名方廣統諸教差別之號總號華嚴實圓滿之洪規乃真常之妙說大矣哉不可思議之極致也故佛乃利生廣大潤物洪深牢籠億劫之生濟拔無邊之苦然以不生之生而現於有生之生以無相之相而現於有相之相矣客澄思淨默移時不語妙明曰子於吾說不自決乎客曰吾恐子以弘詞麗句而欺我也妙明曰不然昔華嚴會上二乘聖人皆是漏盡大阿羅漢具八解脫獲六神通始聽華嚴圓滿教誨目不覩佛身耳不聞佛語心不了法義神迷意醉智暗情惛茫然自失都無所覺知後說入法界品僅能領悟且向之壅遏而後慧解者何也以前之三十八品所被機性唯是入地大菩薩眾理微言極不近常情非二乘聖人所履境界故不可得聞也頗有菩薩重與喻之彼諸聖者抑而不信聖情猶爾況於子乎客曰聖且不了子奚知乎妙明曰以聖智言之則大凡不及於小聖以根性言之則小聖不及於大凡由根有大小而性有厚薄吾以信道崇篤深忍欲樂故於大法能略其知也如其蔓演以俟多聞客曰彼既有姓捨而不稱復稱為佛其義何也妙明曰此乃大聖人之諡號也凡號有十謂如來應供正遍知明行足善逝世間解無上士調御丈夫天人師佛世尊以號稱之故名曰佛猶三皇之與五帝稱號而不稱姓也佛者覺也其義有三自覺覺他覺行圓滿以三祇滿三界出三身具三智朗三覺明三德圓三常備圓十善滿十度超十地具十身備十方明十智嚴十號方名為佛佛有三身此約報化而言法身則非子所聞也客曰因欲聞之妙明曰切聞法身者謂諸如來真淨法界神明之本造化之根鎔冶兩儀鑪鎚萬有大而無外微而無內曠而無端杳而無對萬象之以所生五音之以所成生而無始成而無終無始無終無皦無昧無兆無眹無名無迹無縱無廣無豎無橫無方無維無小無大無相無性無滅無生無染無淨本來寂靜自性涅槃非過去非未來非現在非繫非離繫非縛非解脫非苦非樂非不苦非不樂非色非心非不色非不心非理非事非不理非不事唯是一味而非一味遍一切處而非一切處妙體常圓而非常圓湛若虛空而非處空清淨無為而無不為有情無情平等共有以如是等無量行相而非行相應正了知名法身佛客曰法身之義盡在此乎妙明曰抑未也夫法身者離四句絕百非動念則隔強言則乖脫聲塵離文字而語默動靜皆不可得而親也蓋以法身離言離言亦非法身也子頗欲學達離不離言之道者乎客曰唯妙明曰欲善其事先利其器子能先學離不離言之方便乎客曰唯命是聽妙明曰欲達離不離言之道者當先觀一切法無實無虛無我無彼無垢無淨黜聰明墮支體廓塵習屏念慮劈情卷慾泯智凝神忘懷澄思然後眼如耳耳如鼻鼻如口口如耳身心混融體智圓通直得貫疎親忘物我泯榮辱絕是非收視返聽虛已冥真百醭出於口邊青草生於舌上千聖喚不回頭百鳥都無尋處形同槁木心若死灰智閑遠水孤峯性寂寒潭皎月然後可以盡離不離言之道者也客蹶然而興曰予心意懵󱨸精神慌𢟨於子之說莫知其所入也妙明曰夫何忽哉始吾以子為達矣今子之鄙而至此乎居吾將告汝吾昔甞學於魚巖老人三年之內執弟子禮不敢以一言形是義也而魚巖亦不我之告也五年之後服勤驅役無不從適始得魚巖引而並席徵申此道少有開覺爾後日往而問而不我吝也而子獨心意迫速而容易於道者乎客曰若義奈何妙明曰止乎止乎夫走之愈數而跡之愈多言之愈數而道之愈遠若不處陰而息跡忘言而體道也向吾所說始之以言言言次之以言言無言然未及以無言言無言也客曰請聞無言妙明示之默有間客曰此離言之道者乎妙明不應遂擊几而歌曰脩竹搖風兮窓戶冷澄潭浸月兮星斗寒瑤琴無絃兮曲朗然高山流水兮不須彈歌罷就枕而臥客離席出戶移時而來曰向之問答理甚隱密不近人情請置其說敢問佛向雪山修道不云登僊還言成佛其義若何妙明曰道者導也導人至於無為即導引之義也客曰無為者何也妙明曰向不云乎法身佛者即無為也然無為者牽之無前引之無後舉之無上抑之無下迎之無首隨之無後視之無形聽之無聲溷而不淈澄而不清不可以言言不可以識識鴻濛渺漭唯如如智可冥會耳客曰至寶光而不華至辭慤而不飾言約而至者麗事寡而達者明故珠玉少而貴瓦礫多而賤聖人製六經不過五十萬言今見佛經卷以萬計言以億數自非一人力所堪能蓋繁而不要也妙明曰孟子云江海異於行潦深廣也泰山別於丘陵者高大也若大深不異於行潦則孺子浴其淵高不出於丘陵則跛羊陵其巔摩天之翼不居藿葦之莖吞舟之魚不處谿塘之水剖蚌蛤之腹求明月之珠探枳棘之巢求鸞鳳之卵必難獲者何也蓋小不容於大而大不處乎小也故萬斛之鼎不可滿以盂水一鈞之鍾不可容於流泉合抱之木豈適用以茆茨尋尺之棘安能負於廣廈故器有寬隘量有巨細材有勝劣物有輕重德有厚薄道有淺深法有權實機有小大所處之分未有乖也且佛之經也前說億劫之事後道萬世之要至於五始未萌之前二儀肇形之際其遠不可推其事不可紀其微不可握其纖不可入佛悉彌綸於廣大之外剖析其窈渺之內以至高天無極之上厚地無極之下莫不示諸斯乎如指其掌也所明既博文奚為繁卷萬言億亦未足為多何不要之有耶豈特以一人力所堪能然後以為得矣譬如渴人飲海飽而自足焉知其餘哉客曰子之行說佛道崇虛至尊至大二帝三王曷不修之孔子老聃何不傳之六經不載其辭諸子不書其說且先賢古哲未聞行其道者而子獨好於異耶妙明曰子執之固也書不必孔丘之言合義者從藥不必扁鵲之方愈病者良萬善殊途而同歸百慮一致而為善為善不同同歸于治君子集眾善而輔其身而以何常師有耶昔者虞舜師務成唐堯師尹壽漢文禮河上黃帝拜廣成武丁納誨傅巖太甲投誠伊尹文王尊呂望仲尼學老聃豈但見載於六經然後以從其學也佛既生周昭王時法化未來此土暨漢明帝永平十年聲教漸始流入中區且二帝三王時殊代異隔而不修仲尼伯陽審無受器知而不傳諸子未達豈敢言也夫如是奚二帝三王孔子老聃傳習記載之有耶厥後白馬經來亦烏僧至蘭騰道揚於明帝僧會德被於孫權隋文稽顙曇延梁武投誠寶誌李唐傾心玄奘姚秦拜首羅什苻堅禮敬道安齊主師崇上統裴相了心於黃蘗昌黎求法於大顛李翱道問藥山山谷禪參佛印晉主虔恭慧遠宋文致敬求那蕭衍詣寺捨身丹霞迴途選佛而子復云未聞行其道者何蔽也哉自古賢哲莫不匿跡佛書棲心祖道豈予獨好於異乎客曰子言佛具三十二相八十種好何異人之甚耶殆富子之說非實之然乎妙明曰不然昔者伏羲蛇身神農牛首堯眉八彩舜目重瞳文王四乳周公背僂臯陶馬喙夏禹虎鼻而仲尼天賦淑德其眉如堯其目如舜其背如禹老子宿蘊異質生而皓首老而童顏耳漫而大聃而無輪此皆異人之狀何獨異佛之問耶是以聖人具非常之狀而有非常之德豈直與天下匹夫匹婦之為類也而子所問可謂局矣客曰孝經以四事不毀為德之本論語以三事無違為孝之先故曾子有疾召門弟子曰啟予足啟予手以其受身體於父母不敢毀傷故使弟子開衾而視之曰父母全而生之子當全而歸之可謂孝矣今之沙門剃除鬚髮不守全軀何違聖之不孝耶妙明曰不然昔者泰伯被髮文身可謂毀傷矣而仲尼稱其至德豫讓漆身荊軻義死介子焚軀夷齊自餓毀之至也而六經子史未聞譏其不孝孝之言順也善事父母之為孝元氣混沌孝在其中塞乎天地橫乎四海罔不至夫醇醇之孝萌乎無始親親之道涉乎有為古者包犧氏之時以無為之道化利天下而民質朴不知有出告反面之道冬溫夏凊之儀豈能全三事之無違四體之不毀者乎而先聖後聖無處言時民之弗孝也子曰夫孝德之本也德者福慧仁慈之謂也又云孝弟也者其為仁之本歟仁者愛人利物之稱又仁者忍也好生惡殺善惡含忍謂之曰仁如數罟不入於污池斧斤以時入山林非其時伐一木非孝也非其時殺一獸非孝也是以君子之於禽獸也見其生不忍見其死聞其聲不忍食其肉至於孔釣不綱殷湯改祝雖皆形於含忍而猶未及大慈普覆於生靈也而我竺乾大聖人其仁慈含忍特越常倫以四方六合之中八紘九圍之內飛空走陸具識含情鱗甲羽毛血器之品悉以等慈戒而不殺故梵網經云一切男子是我父一切女人是我母我生生無不從之受生故六道眾生皆是父母而殺而食者即殺我父母亦殺我故身出家人戒律有明文不殺生草而況於有情乎以是論之則麁細之行顯然而權實之道彰也夫孝子之養老也樂其心不違其志樂其耳目安其寢處以其飲食忠養之孝子之終身終身也者非終父母之身終其身也是故父母之所愛亦愛之父母之所敬亦敬之至於犬馬盡然而況於人乎公明儀問於曾子曰夫子可謂孝矣曾子曰是何言歟是何言歟夫先意承志示父母於道可謂孝矣參直養者也焉得為孝乎而我沙門示父母以福善使行之而不輟漸除生死永息輪迴絕恩愛河竭煩惱海脫形軀於假聚得果報之真實豈小補哉且父母有非行而子能爭之使不陷於不義猶得為孝奚況脫離於惡道獲證於善果而已矣今我沙門剃髮剪鬚絕名棄利遠榮辱去浮華道慕無為心遊物外方焚身自害者亦以遠矣子張曰士見危致命言義死者不愛其身是以君子之道事不必果唯義所在苟拘小道而棄大德則賢者之所不為也昔商王受無道兇殘暴慢酷虐刳剔孕婦焚炙忠良行炮烙之刑斮朝涉之脛酒盈池肉盈林內荒其色外廢其政極人間之富貴恣身外之驕奢微子佯狂而去之箕子為之奴臣叔比干竭忠而諫遂剖腹而死此亦不守全軀何不孝之可責耶而孔子稱之以仁豈直以全一身之鬚髮然後稱之為孝者乎是以聖人因事而立制理無常守子曰君子不器言器者各周其用至於君子無所不施語云致遠恐泥此聖人之所病也猶孟孫等四人問孝詞同而答異蓋以隨其器而授其道也又奚得以體而可局哉是以智士仁人不封著於名句也若子之問誠為近矣客曰延福莫過於繼嗣不孝莫過於無後美玩莫過於珠玉麗飾莫過於幣帛孔子曰父母生之續莫大焉父母生子傳體相續人倫之道莫大於此今見沙門棄妻子捐貨財何違福孝之行遠資身之道耶妙明曰子言過矣夫妻子者身之餘貨財者道之餘是以愛念情慾身之害也澄鑑清淨道之妙也且前有金玉後有兕虎人心捨而走不敢取之何也以其先命而後利也老子云身與貨孰多得與失孰病是故甚愛必大廢多藏必厚亡知足不辱知止不殆可以長久又曰罪莫大於可欲禍莫大於不知足咎莫大於欲得故知足之足常足矣又曰金玉滿堂莫之能守富貴而驕自遺其咎子獨不聞乎且性命之於人重於泰山妻財之於人輕於秋毫其澄鑑清淨愛念情慾亦以類矣是以聖人急其所大而緩其所小先其所重而後其所輕誰有智者能損其所厚之生而趣其所薄之利乎孟子所謂好貨財私妻子者不孝也而我沙門棄妻捐財於是道也可謂符合矣奚反以不孝而見責也夫學佛者了世道之浮脆明時事之臧否崇德履道去慝立身止暴慢以慈柔制凶彊以忍順莫不使人御善慶以達無為憑福孝以超有漏近光祖禰遠歷菩提其福孝之大無逾此也夫何惑哉在昔夷齊不嗣巢許無後而仲尼稱其賢未聞譏其非孝也今之沙門拋塵俗之纏縛尚物外之清虛趣不往不來之方求無滅無生之理方之夷齊巢許之道亦以遠矣夫如是豈違福孝之行也哉客曰黃帝垂衣而縉紳之服備素王制禮而曲躬之貌形焉服為三德之初貌列五事之首子路遇難不忘結纓原憲雖貧不離華冕今之沙門剃鬚髮衣緇袍外無跪起之儀內絕溫恭之禮先王之制得不違乎妙明曰甚矣子之不達也古者蛇身虎鼻之君牛首龍鱗之聖啖羶飲臭衣羽衣皮夏則居橧巢冬則居營窟道崇質朴德尚清虛未知溫恭跪起之儀不識章甫縉紳之美故宓羲被髮而足不躡履神農露頂而首不加冠當是時豈有簪纓冕服之飾也哉而六經諸子稱其至德未聞以冠冕之闕責其非理也昔魯哀公問於孔子曰舜冠何冠孔子不對公曰寡人有問吾子不對其意何耶孔子曰以公之問不及於大方思其所對而對之公曰奚為非大孔子曰舜之為君也其德好生而惡殺其政任賢而去不肖明並日月化行若神龜鳳呈祥麟龍叶瑞公獨以冠冕而問故非大也夫如是則道德禮樂在乎人之所為也非章甫冠冕之所致也老子云失道而後德失德而後仁失仁而後義失義而後禮夫禮者忠信之薄而亂之首是以聖德之君用無為之道化利天下奚拘於禮節乎禮者敬而已矣敬在乎心而非在乎冠冕也夫聖人之道豈直局於儀飾而已矣故孔子曰禮云禮云玉帛云乎哉樂云樂云鐘鼓云乎哉禮主敬非但崇於玉帛所貴乎安上治民也樂主和非獨在於鐘鼓所貴乎移風易俗也故君子不可小知而可大受也然聖人所制歷代服飾以中國之民行中國之禮者雖不可廢也而為離塵之士蹈象外之高行者又奚能倣之哉且酈生長揖於帝高許由拒命於帝堯河上坐見漢文諸葛臥傲先主斯皆道光四海德被諸方自古稱之以為高尚亦未見以跪起之闕責其非儀也今之沙門道崇敦信志慕無為內不禮家君外不拜人主方河上之輩亦以類矣以此觀之自古賢德猶有高居井里嘯傲雲山天子莫得而臣王侯莫得而友禮義制度不可得而拘也而況象外之教乎是以君子隨其所宜無適不可豈區區冠冕禮儀而能禦哉客曰季路問事鬼神子曰未能事人焉能事鬼曰敢問死子曰未知生焉知死此聖人所絕也今佛教輒說生死往來之事鬼神報應之徵吾恐此非聖哲之語也夫履道者當含和蘊素篤信務實何必說生死以亂其心言鬼神而惑其志也妙明曰子之所言可謂見外而未見其內求近而不求其遠也以子路性氣剛烈暴虎憑河不善攝生故曰未知生焉知死胸臆崛起言無卑讓是孔子抑而遏之豈盡實之言乎孔子曰非其鬼而祭之諂也人神曰鬼鬼之言歸也人之魂魄所歸往也言其非祖考鬼神而祭者諂求也又曰為之宗廟以鬼享之春秋祭祀以時思之又曰生時愛敬死事哀戚又曰喪則致其哀祭則致其嚴又曰周公郊祀后稷以配天宗祀文王於明堂以配上帝又曰生則親安之祭則鬼享之又曰天地明察神明彰矣又曰宗廟致敬鬼神著矣孝悌之致通於神明又曰生事之以禮死葬之以禮祭之以禮又曰禹吾無間然矣菲飲食而致孝乎鬼神禮記有祭統祭儀唯言配天祀帝享祖嚴親奉神事鬼之道豈絕人事神鬼而知生死哉子獨不知之乎但孔聖言其髣髴如來剖其幽微明發因果備陳報應植善崇福種惡獲殃派天下以歸其善豈獨以佛家好言鬼神事乎夫如是何儒釋相違之有哉客曰仲尼云夷狄之有君不如諸夏之亡也孟子曰吾聞以夏變夷者未聞變於夷者也且吾子曩時學二帝三王之道六經諸子之書今更捨之反學西域之言不亦陋乎妙明曰吾昔未見大聖人微旨之時亦嘗出此語與子所見不相遠也今則不然若子可謂知禮樂之華而闇道德之實窺爝火之照而未覩日月之明也孔子所語疾時君之廢禮孟子譏陳相之專農意有所主理非決然昔孔子欲居九夷或曰陋如之何子曰君子居之何陋之有及仲尼周流天下而時君莫行其道孟子思濟斯民而諸侯無聽其說豈為陋西域之術而弗用也耶夫姬文姒禹君之聖者也日磾由余臣之賢者也斯皆生於夷狄太康周幽君之荒者也石趙嬴秦君之暴者也趙高李斯臣之佞者也侯景宇文臣之悖者也斯皆生於中夏以是觀之豈得以封域而限賢愚之與美陋哉且文命出西羌而聖哲瞽臾生於中夏而頑嚚文王生於西邠而修仁德殷紂都於東洛而恣兇殘黃帝道慕華胥老子義學天竺穆王過終北而忘返自鄙周室之弗如齊桓適遼口而忘歸自思齊國之不若且北星之辰在天之中在齊之北以此觀之齊魯漢魏之地未必為中也若此以彼為西戎彼必以此為東夷矣而又且孰為其中耶自高天之所覆厚地之所載山川之廣邦域之多不可以億數而記又焉知此為中乎彼為邊乎且佛經以三千大千世界為一化佛所王之寰宇也吾是以尊而學之以從其大夫金玉不相傷青碧不相妨且大海一滴味具百川出世之道頗知則世間之道不勞而得矣夫如是則周孔之道其何捨之有耶非聖賢拘於夷夏而人自夷夏耳客曰吾聞持戒者防一切惡發一切善清淨無染不茹葷物今見沙門觸染梵行耽嗜酒漿權量商賈貿易貨殖以此觀之豈無犯耶妙明曰子之所言略近而忘遠取小以遺大也夫日月雖高而蝕圭璧雖貴而瑕公輸能授人之規矩不能使人巧而為之聖人能授人之戒律不能驅人履而行之臯陶能罪盜濫不能化貪夫為夷齊呂刑能誅兇殘不能令惡子為曾閔唐堯之聖哲不能化丹朱之愚仲尼之仁賢不能遏盜跖之暴舜德不澤商均周恩不霑管蔡豈刑法之不峻而道德之不備者哉奚獨以茹葷嗜酒而見責耶在昔嚴陵垂釣子牙直鉤買臣負薪昆吾陶瓦禹治溝洫舜耕歷山相如臨邛而自酤朱亥未遇而親屠是以君子達則兼濟天下不達則獨善其身夫有生之最靈者人也人也者口非匏瓜焉能繫而不食身非木石焉能裸而不衣雖手足之健捷不足以逃其饑必資飲食而養其命毛髮以緻密不足以禦其寒必資衣以蔽其體故知衣食可以資身命身命可以資道業苟衣食之不足而道業將就廢也且修德者不樂坐食於人直欲自營其衣食備歷於艱苦庶知世道之勞慮民力之辛酸然後進善履道捍拒生死蓋以出乎慚愧之心而伏乎驕慢之志亦非不善之為也豈獨以商貨而見譏乎是以君子之道或出或處或默或語用之則行舍之則藏不隘其情不淫其性其道貴於適用豈一途而可盡哉客曰孔子云禮與其奢也寧儉又云奢則不遜儉則固與其不遜也寧固老子曰是以聖人去甚去奢去泰昔者楚靈王好奢卒至身亡秦政好奢終滅於國今佛家以身命施為福之最以七寶施為福之次喻之以善惡曉之以因果使人傾囊倒廩竭資而施以為祈福已而宏麗所居營葺不已飛樓疊閣金碧爭光不亦泰乎妙明曰子之所問知其流而未識其源見其淺而未達其深仲尼疾時君之奢逸老子警人主之昏淫豈謂止布施之語哉昔者虞舜耕於歷山恩澤不霑於朋戚衣食不及於二親太公釣於渭水財貨不周於妻孥惠施不霑於隣里及其登九五之位應飛熊之夢惠澤八方恩霑四海但饒財則貴其惠施窶乏則貴其履道子曰富而不施貧而無所救昔趙盾饋食於靈輒卒感扶輪之酧漂母餉飯於韓信終獲捧金之報陰施出於不意陽報皎於白日況以傾家財發善意其所得福利巍如嵩泰濬如江海矣故懷善應之以祥挾惡報之以殃種稻而得麥為禍而得福者未之有也今我沙門助人以福勸人以善使施一梁一棟一香一華如影隨形果嚴後世豈獨以自處華室而取樂哉且靈王之奢也起章華之臺室盡人間之富貴金珠佩玉粲飾其間藏歌舞悅美人廢國政恣驕奢不其亡身其何耶秦政建萬人之宮於阿房之城東西五百步南北五十丈東抵驪山僅五十里十步一樓五步一閣車駕往來不冒風雨其宏麗雄贍如此之大也但知縱耳目之所欲而不知役人民之疲苦唯恣驕奢罔修國政不其滅國其在何耶今我沙門雖處華堂紺宇但以晨鐘夕梵遠風疎磬褒讚金言生人天福如斯而已矣豈直與秦楚奢華同日而語耶孟子曰如其道雖舜受堯之天下不以為泰非其道一簟食不可受於人豈虛言哉客曰子之所言佛道尊崇無聖可上或有人曰佛之為教也其文富贍其說宏遠義句廓落旨趣幽深瀚漫周遮難用難信以是而毀為之奈何妙明曰至味難調眾口大音不合群耳夫蚯蚓食土而甘於土豈知有五味之和犬豕食糞而美於糞豈知有醪醴之味悲夫不知知之未必為食也若蚯蚓置之於五味犬豕飲之以醪醴彼必反以為毒者何也蓋非適其所養若蚯蚓投之以污池犬豕飼之以糟漿彼必宛轉詰屈掉尾奮蹄從而悅之者何也蓋適其所養之道也且承雲咸池九韶大濩大武樂之至也若調以五音之和奏以九成之美歌詠先王之風致若景鳳翔慶雲浮甘露降醴泉出鳳凰來儀鳥獸率舞若求其和者必莫知應者何也蓋乖其所聽也若操之以鄭衛之音詠之以世俗之風曲合時習韻叶巴歌使其聽者必不待教而自知其和者何也蓋適其所知也且舜禹之君可謂聖矣楊朱從而讎之仲尼之德可謂仁矣桓魋從而害之魯臧倉毀隔孟子公伯寮愬仲由其若仰而噀天徒污其面也夫聽樂者聞清商而為之宮角過不在於扣絃而聞之不審也求玉者見和璧而為之珷玞賤非關於至寶而見者不明也神蛇能斷而復續不能使人不斷也靈龜審人之禍福自不免刳剔之災至道恢弘聖人極唱出世妙典非俗所知不為譽者貴而毀者賤行不行時也信不信機也譬如荷鍤以平太行抱石而塞巨浸其於功也不亦勞乎客曰子言佛教義高嵩泰理濬江海文同翻錦句若揀金奚不以佛經答吾所問而復以詩書合異於同耶妙明曰牟子云渴者不必投江海而飲饑者不必待敖倉而飽道為智者設辯為達者通書為曉者傳事為見者明吾以子知其意故引而申之若說佛經以答吾子譬如盲者耀五色聾者奏五音也且師襄師文伯牙瓠巴叔夜古之善鼓琴者其學雖切不能成無絃之曲甘𪚱飛衛紀昌逢蒙蒲且子古之善射者其藝雖神不能彀無弦之弓狐貈雖溫不能暖無氣之人水土雖澤不能秀無根之木佛法雖懿不注薄信之耳子之信道未篤故多惑志吾安敢以大聖微旨答子之問耶昔公明儀為牛彈清角之操伏食如故非牛之不聞不合其耳也轉為虻蟲之聲犢子之鳴牛即掉尾奮耳蹀躞而聽者何也蓋適其所知也以是故吾以詩書曉子矣客曰王喬簫史僊也摩騰竺法蘭僧也其道等乎妙明曰止乎幸以晏然吾不欲平地起風波之千丈也客曰願略舉似啟吾茆塞妙明曰夫行舟者識水之淺深控御者知地之高下學道者達人之優劣吾尋常方袍釋子管窺可隘牆面無知但以爝火之光照燭無遠何敢評先德昇降之道乎然以蒲牢含響為長鯨扣之則莫得悶其聲也悲夫桀紂之犬足以吠堯楊墨之徒足以謗舜然居今之俗多以同群逐塊罔審聖道階乎上下而於戡弱懵然無辯縱有懷其藻鑑評而詣其實者而於叢惑奚能允哉居吾將告汝夫騰蘭之為僧也道窮四諦智皎三明獲六神通具八解脫能飛行往來改易形體或成老耄或示孺孩或滅或生延促自在又能撼天地移山嶽覆江海入水火千變萬化不可窮極以定力所資無施不克頗有生逢供養者而於見世能財能壽能貴矣豈直與乘鳧跨鳳者同日而語也夫三桓之與三王五霸之與五帝是皆君也而無階乎陽貨之與仲尼楊墨之與荀孟是皆儒也而無梯乎徐福之與河上關尹之與老聃是皆道也而無降乎丘垤之與泰山行潦之與江海走獸之與麒麟飛鳥之與鳳凰是皆類也而無異乎羊皮之與虎鞟斑紵之與綿繡是皆文也而無殊乎夫聖也凡也凡聖二途不可濫也故有大聖小聖上凡下凡大聖則歸乎覺皇小聖則存乎應真蘭騰則吾宗小聖矣凡者非聖之稱也上凡則該乎天眾下凡則稱乎兆民雖簫史之徒白日輕舉未必與乎天眾也設與亦非聖也敢以此道而擬於聖人乎若果以乘鸞跨鳳稱之為聖則仲尼老聃不為聖也夫聖者通也凡者常也寂然不動感而遂通變化無方威靈莫測謂之為聖懵然而生惛然而死營營於衣食戚戚於名利皆死皆生常於生死謂之曰凡且天人垂死五衰相現而有破面之忿皆謂之貪其名利而不易棄也安得不為夫凡乎嗚呼彼寡聞陋智者統以上天所居之眾例為聖者而吾宗脫白小衲莫不抵掌而嗤其謬也已矣客曰子之言佛其道大矣敢問漢夢以前還有知之者乎妙明曰遼哉問也在昔周昭王甲寅二十四年四月八日夜有大光明來照殿庭王問太史蘇由曰昨夜有光來照殿庭是何祥瑞蘇由對曰西方有聖人生此所現之靈瑞也王曰於國何如由曰即今無事後一千年聲教被於此土遂以此事記勒諸石埋於南郊至後漢明帝甲子永平七年僅千歲矣此先知之一也又周穆王壬申五十二年二月中有白虹一十二道南北貫通連宵不滅王問太史扈多曰是何瑞也扈對曰此西方大聖人入滅所現相也王曰吾常以此為患今既滅矣吾何患哉扈多曰王何必患前代太史蘇由嘗誌勒于石曰千年之後聲教流被此土方今七十九年矣王奚患哉此先知之二也商太宰問孔子曰夫子聖者歟孔子曰聖則丘何敢然丘則博學多識者也又曰三王聖者歟孔子曰三王善任智勇者聖則丘不知曰五帝聖者歟孔子曰五帝善任仁義者聖則丘不知曰三皇聖者歟孔子曰三皇善任因時者聖則丘不知商太宰大駭曰然則孰為聖乎孔子動容有間曰西方有聖者焉不治而不亂不言而自信不化而自行蕩蕩乎民無能名焉丘疑其為聖不知真聖歟真不聖歟此先知之三也嬴秦始皇帝時有梵僧室利房等二十七人來秦時帝方急其并吞七雄爭勝甲兵相持不遑崇信反為譎誕遂以房等𨻼而執之夜有金甲神人從空而下以金鎚擊鎖援僧而去此先知之四也漢護左都水使劉向曰吾搜撿藏書緬尋太史創造列仙圖黃帝而下六世迄于今得仙道者七百餘人撿實得一百四十六人其七十四人已見佛經矣此先知之五也前漢武帝元狩三年於長安城西南鑿昆明池得黑灰問東方朔朔曰此非臣能知陛下可問西域胡僧必能知之帝遂遣人往問僧曰乃劫壞時所積灰耳此先知之六也若子獨於諸說而不知之者乎且孔子生於東周佛則生於西域相去綿遠其玄會默識驗若親覿非同聲相應其孰能懸知如此之遠者乎客曰仲尼默識能仁既得聞焉敢問老聃還知西方有聖人者無妙明曰善哉汝之問也吾昔嘗遊華清宮道士鴻濛老人邀予登玉女閣啟經藏出函匣觀道籍錄得西昇經首帙讀其文曰吾師化遊天竺善入泥洹予謂鴻濛曰若指佛歟鴻濛曰吾不敢果以為然也予曰若非指佛誰為老氏之師也又得古道元皇歷云天竺有古皇先生即吾師也善入泥洹化遊天竺今已返神還乎無名絕身滅影不始不終綿綿長存吾今遊矣又得道士法輪經云若見沙門思念無量願早出身以習佛真若見佛圖思念無量當願一切普入法門明解法度得道如佛又得靈寶消魂安誌經云道以齋為先勤行當作佛故設大法橋普度諸人物又得金闕朝元經云願採優曇華願燒旃檀香供養千佛身稽首禮定光我生何以晚泥洹亦何早不見釋迦文心中常懊惱肅宗三教畫讚云儒吾之師曰魯仲尼仲尼師聃龍吾不知聃師竺乾善入無為稽首正覺吾師師師以如是言應正了知老聃亦知竺乾之國有佛聖人可謂明矣子獨不知乎夫太上生東夏釋迦現西乾地殊五萬餘里年隔十六君王雖殊地而處別代而出其冥會默契如此之綿密非聖慧遐鑑道德玄同其孰能與於此乎客曰夫孔佛二教其殊合之道或得其梗概矣未審老氏之言與夫儒佛之語敢問亦有同乎妙明曰有但時有淳澆機有大小隨其所適教有淺深雖不能全同而亦有可同之語也孔子云中人以上可以語上也中人以下不可以語上也老子云上士聞道勤而行之中士聞道若存若亡下士聞道大笑之佛云大根大莖大枝大葉中根中莖中枝中葉小根小莖小枝小葉達摩九年不語顏回終日如愚老子曰多言數窮不如守中季康子患盜問於孔子孔子對曰苟子之不欲雖賞之不竊老子曰不貴難得之貨使民不為盜佛云不得畜金銀生像尚書云汝惟不伐天下莫與汝爭功汝惟不矜天下莫與汝爭能太上曰自見者不明自是者不彰自伐者無功自矜者不長佛經云不得故自讚毀他即其類也如此者眾是以聖人雖居異域被機同處如出一口但病有淺深藥有殊品而療苦求安其情一也獨以戰國縱橫時無大器故二聖不言世外之典耳客曰三聖設教異同之理則聞命矣敢問聖人原始返終之道可得聞乎妙明曰甚哉子之問也予隨堂粥飯之流焉能達聖人起盡之事也歟然以所知敢告吾子佛昔居覩史多天故名護明菩薩降神迦維羅國淨飯王宮以周昭王甲寅二十四年四月初八日於毘婆尼藍園波羅叉樹下於母摩耶右脇而生十九踰城出家成佛德相妙好住世七十九年譚經三百五十度以周穆王壬申五十二年二月十五日入般涅槃其道本乎明析色心指陳因果排列行位透脫生死越四暴流河超三界彼岸捨凡從聖得大菩提末後拈華示眾教外別傳不立文字直指人心本來是佛以正法眼藏涅槃妙心傳付飲光達摩東遷特明此事其來也月現江心其逝也日沈山頂道高堯舜德邁羲軒分身混沌之前流教太虛之始不生不滅出九層圓蓋之天無去無來超八維方質之地大矣廣矣汪哉洋哉巍巍乎不可思議者也大權菩薩經云老子是迦葉菩薩化遊震旦興正錄云周定王丙辰二年二月十五日老子降神於亳母懷八十一年誕於李樹下遂指為姓生而皓首為周柱下史周道既衰戰國縱橫牛駕而行擬遊西竺過函谷關為關令尹喜說道德二篇西涉流沙薨於槐里其道本乎專氣致柔抱一守真實腹虛心少思寡欲視之不足見聽之不能聞寂兮寥兮獨立而不改周行而不殆然後設無為之化行不言之教足以還年却老羽駕長生共陰陽以晦明與天地而遐久非含和蘊素忘懷守雌者不足與語此道也牟子云清淨法行經云震旦國人難化先以三聖而往教焉大迦葉菩薩稱為老子淨光童子菩薩稱為仲尼儒童菩薩稱為顏回興正錄云周靈王二十一年十一月四日生孔子年譜云周二十二主靈王二十一年十一月四日孔子生於兗州鄹邑平鄉闕黨里父叔梁紇母顏氏徵適周道衰微淳風墜地周流天下高而無位伐樹於宋削跡於衛見辱於陽貨被誚於接輿畏於匡人困於陳蔡窮詞於盜跖受毀於桓魋年七十有三而終於魯其道本乎道德仁義禮樂恭儉溫良慈讓文行忠信祖述堯舜憲章文武刪詩書定禮樂讚易道補春秋作孝經理欹器受道於漁父問禮於老聃正三綱明五紀配天祀帝享祖尊親僕妾竭其歡心臣子盡其忠孝居家理治長幼順從身揭日月之明道歷乾坤之固此略其實也然聖人之道仰之彌高鑽之彌堅瞻之在前忽然在後居則善地心則善淵迎之無首隨之無後生而無生滅而無滅離相寂然絕諸戲論且誰能果知其昇降隱顯原始返終之道也客稽首再拜曰非子之說吾不得聞聖人至道如此其大者也
爾時會中有無數淨居天子及無量眾生於佛法中心得覺悟離諸疑惑深生愛樂歡喜踊躍得未曾有一心合掌住立佛前各以伽陀稱讚於佛爾時善施天子而說偈言佛昔捨身命國土及妻子圓滿彼施行故我稽首禮爾時淨戒天子而說偈言堅固持淨戒離一切垢染能渡於彼岸頂禮具戒者爾時安忍天子而說偈言佛廣修忍行為他斷肢節不生怨恨心得成無上慧爾時精進天子而說偈言大雄猛世尊捨生死重擔勤修無退屈速至於菩提爾時靜慮天子而說偈言如來大威德常棲止禪定不著彼世間三際悉平等爾時勝慧天子而說偈言如來勝慧力知眾生諸行如業而受報隨界趣流轉爾時明福業天子而說偈言若修彼福業勝報常現前餘不能了知此唯佛境界爾時了罪性天子而說偈言眾生由惑業常貪求彼物於心若了悟一切悉通達爾時善巧智天子而說偈言若人於佛智善思惟分別常念如己物菩提不難得爾時善巧行天子而說偈言若起諸惑業內心非所思了罪性本空此為證法者爾時遍趣行天子而說偈言若人造諸行隨善惡流轉受好醜之報佛眼悉知見爾時離攀緣天子而說偈言若於所受報能了知攀緣雖生諸趣中常與智隨轉爾時隨順善巧天子而說偈言若造作諸惡或修習眾善皆由先業故隨所生受果爾時業善巧天子而說偈言了三世業行斷故不造新愚夫無正慧隨惡而流轉爾時果善巧天子而說偈言或因少果多或因多果少於此不了知為愚癡外道爾時了知業行天子而說偈言善因生勝處惡業墮險難隨眾生所行如來悉明了爾時見法樂天子而說偈言若人受福報而不了善法彼為自欺誑不久當墮落爾時善受生天子而說偈言若造諸勝業順生受其報唯佛正了知世間不能解爾時善受名天子而說偈言若業經多生或俱胝劫數展轉于今身受報佛能了爾時受報成熟天子而說偈言若此業和合彼有情受生皆從昔因緣如來悉明了爾時根未成熟天子而說偈言彼根未成熟樂作不善行遠離二足尊不希望解脫爾時善成熟天子而說偈言若業已成熟及未成熟者業性本來空隨心之所造爾時決定受天子而說偈言眾生所作業若重若輕微如來悉證知受報無差忒爾時了罪相天子而說偈言若造眾惡行當墮於惡趣或外遇良緣轉重令輕受爾時明業報天子而說偈言積集諸罪惡為彼所纏縛不畏未來苦此邪見外道爾時善思惟天子而說偈言能思擇善行少善招勝報如以涓渧水置海永無減爾時入解諸法天子而說偈言若人能永盡有漏分別業當證無學果是如來所說爾時證佛智天子而說偈言佛眼悉明了三世諸業果種習無遺餘敬禮遍知者爾時業無餘天子而說偈言世間諸有情或此生彼滅如來已永盡得稱無畏者爾時離攀緣行天子而說偈言眾生所行行唯趣於生滅果報如夢幻此如來所說爾時伏諸惑天子而說偈言愚癡著欲者如渴飲鹹水是故調御師觀之如夢事爾時離分別天子而說偈言由貪癡過患起分別執著智者善了知夢中何有樂爾時息虛妄天子而說偈言夢中說夢事從顛倒所起如來所教勅當求寂靜法爾時觀察漏盡天子而說偈言如人於夢中見天雨洪注了夢體本無應知漏非有爾時了夢境天子而說偈言夢境本為假何曾見其漏展轉妄想生而作於漏解爾時達真常天子而說偈言如世間童女夢已生於子生已而夭殤何有別離苦爾時尋夢境天子而說偈言如人於夢中為他斷己首彼識本無得誰為能斷者爾時正觀察天子而說偈言彼智了諸法如夢境和合無喜無別離此為真勝義爾時智心天子而說偈言從佛聞正法心了若虛空夢中尋夢因法性本如是爾時意喜天子而說偈言汝等諸天人常樂在禪定了知彼世間猶如鏡中像爾時善慧天子而說偈言如來所說法如箜篌發聲饒益諸天人故我稱讚禮爾時了幻化天子而說偈言幻人作幻事愚夫不能了智者所了知一切皆如幻爾時定中變化天子而說偈言如來出於世如夢中見幻善達佛理者於此無疑惑爾時如幻化天子而說偈言幻師知幻法於幻能變現由了彼幻故則見諸法性爾時分別觀智天子而說偈言汝觀世間佛起思惟分別夢中見佛身於法何所說爾時離思惟天子而說偈言無物不生貪由貪而積聚無思亦無貪見佛亦如此爾時正智天子而說偈言深谷本無聲亦無彼聽者如是達佛理於世無所著爾時善說天子而說偈言如人聞谷響彼聲不可得愚夫不了知妄執以為實爾時各各入解天子而說偈言諸愚夫執著不達勝義法若了法性者自他無疑惑爾時求利益天子而說偈言最上勝義法諸佛等無異無說亦無聽及彼領悟者爾時入解法天子而說偈言斷諸煩惱垢分別所分別離染得清淨牟尼之所說爾時善思惟天子而說偈言於諸法名數斷有漏煩惱心淨無瑕穢是名真佛子爾時無依止天子而說偈言心等於虛空三界無所著善施不希報寂靜無畏者爾時無染污天子而說偈言於欲離諸貪色無色亦爾牟尼心平等如空無障礙爾時無希望天子而說偈言於欲不希望色無色亦爾離和合相應歸依無上王爾時拔愛欲天子而說偈言由斷彼愛垢拔三有毒箭敬禮調御師永超於彼岸爾時降伏愛天子而說偈言發最上精進伏除世貪愛常起大悲心是為救世者爾時離相應愛天子而說偈言離相應愛欲不復受輪迴歸依無上尊如蓮超濁水爾時達法性天子而說偈言歸依離縛者善達實相義明了諸法性其心無所畏爾時超欲泥天子而說偈言貪欲如淤泥勇捍能超越敬禮牟尼尊不復生三有爾時棄珍玩天子而說偈言若人遠追求則能離諸惡於珍玩無貪心淨踰於彼爾時離憂天子而說偈言若人於欲境心不生放逸則能越魔網是為大智者爾時施無畏天子而說偈言自他修正行離憂怖熱惱佛以無礙辯令眾生覺了爾時持譽天子而說偈言若聞佛音教善思惟分別是人於世間能盡諸苦際爾時無所畏天子而說偈言救世釋師子智海廣無極決定了諸法能起對治道爾時離諸怖天子而說偈言敬禮天中尊無垢無所著善拔煩惱箭能離一切怖爾時無所著天子而說偈言若諸天魔梵請佛轉法輪於大集會中唯佛得無畏爾時師子奮迅天子而說偈言善說一切法成就一切智敬禮釋師子三界無倫比爾時除驚怖天子而說偈言師子依山谷心常離諸怖震吼林藪中馳散餘小獸聖主出世間智慧叵思議演法怖眾魔降伏諸外道爾時降伏魔怨天子而說偈言所來所得法世間無與等故我稽首禮聖中最聖者爾時師子慧天子而說偈言敬禮牟尼主眾聖之導師成就一切智通達無邊法爾時隨佛受生天子而說偈言如來證諸法無能發問者隨佛所受生請宣深妙義爾時持藏天子而說偈言佛持正法藏無畏善宣說百千億有情皆令生覺悟爾時隨法行天子而說偈言隨法修諸行能發菩提心於世間勇猛為最上丈夫爾時樂法樂天子而說偈言彼大心眾生由聞佛音教如法而行學得成無上果爾時淨心天子而說偈言如來梵音聲聞已心清淨雖萬類機緣無能發問者爾時清淨眷屬天子而說偈言佛於長夜中如理修眾行具相好光明得眷屬圓滿爾時無漏法天子而說偈言如來盡諸漏故能師子吼於未曾有法分別除疑惑爾時達勝義天子而說偈言如來大智力了諸法自性諸天及世人無有如佛者爾時盡諸漏天子而說偈言最勝大沙門畢竟盡諸漏今此大會中無能伸詰問爾時常勇猛天子而說偈言大雄大智力諸法無不見惑業盡無餘於問難無惱爾時寂意天子而說偈言永離貪過患瞋癡亦復然不起惡業思敬禮寂靜者爾時相應行天子而說偈言歸依善逝師永盡諸業惑正行常相應至一切智處爾時相應智天子而說偈言無邊相應行為佛所行處種現習亦除得成一切智爾時相應慧天子而說偈言佛以相應慧為世作照明根本諸惑因畢竟永除斷爾時寂靜受天子而說偈言永斷一切惑深心常寂靜佛子善精進於怖何所有爾時智現證天子而說偈言佛盡諸煩惱種現及俱生破眾生無明大悲無與等爾時拔除隨惑天子而說偈言牟尼天中天以智能覺悟斷增上隨惑及除餘習氣爾時安隱住天子而說偈言能仁出興世斷諸有漏因示現從母生為利有情故爾時離諸染天子而說偈言調御天人師離煩惱怖畏焚燒苦根芽無復餘種子爾時除虛妄天子而說偈言佛以一切智永棄無明垢依止清淨行此名善調伏
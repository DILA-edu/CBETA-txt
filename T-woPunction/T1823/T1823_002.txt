從此第三諸門分別總有二十二門分別十八界此有三門論云於前所說十八界中幾有見無見幾有對無對幾善幾不善幾無記頌曰一有見謂色十有色有對此除色聲八無記餘三種釋曰一有見謂色者十八界中一界有見所謂色界由顯形色在此在彼差別不同遂能示現此彼言說言說名見有彼言說故故名有見亦解見謂眼根觀照色故色有眼見名為有見十有色有對者五根五境稱之為十體是色故名為有色此十色界極微所成更相障礙故名有對論云如手礙手如石礙石或二相礙應知有對總有三種一障礙有對二境界有對三所緣有對對是礙義礙有二種一障礙礙二拘礙礙障礙礙者謂障礙有對十色為體障礙即有對持業釋也拘礙礙者謂境界所緣二種有對境界有對體者論云謂十二界法界一分諸有境法於色等境此十二界為境所拘名為有對境界之有對依主釋也所緣有對體者謂七心界全法界一分言所緣者色等六境也言有對者七心界法界一分也此七心界法界名所緣有對者為所緣境之所拘礙名為有對所緣之有對依主釋也論引施設足論證境界有對作四句分別故施設足論作如是說此中於水有礙非陸如魚等眼於陸有礙非水從多分說如人等眼有於俱礙如畢舍遮室獸摩羅及捕魚人蝦蟆等眼有俱非礙謂除前相論云境界所緣復有何別若於彼法此有功能即說彼為此法境界心心所法執彼而起彼於心等名為所緣解云彼法者色等六境也此有功能者此六根六識於彼色等有見聞等功能也准此論文功能所託名為境界如眼能見色識能了色喚色為境界以眼識於色有功能故也心心所法其性劣弱執境方生猶如羸人非杖不起故色等境識所攀附名為所緣也准此論文境界所緣二義全別且如一色被眼所見名為境界眼為有功能於色故也即此一色能引識起名為所緣為與識為力故也由此道理礙取境義邊名境界有對故境界有對通六根六識以根及識能取境故礙緣境義邊名所緣有對故所緣有對唯心心所以心心所杖境起故亦光法師云礙體義邊名所緣有對礙用義邊名境界有對更有多釋煩而不敘亦論云云何眼等於自境界及自所緣轉時說名有礙越彼依餘此不轉故或復礙者是和合義謂眼等法於自境界及自所緣和合轉故問若法境界有對亦障礙有對耶答應作四句謂七心界法界一分諸相應法是第一句能取境故名境界有對非極微成非障礙有對色等五境是第二句極微成故名障礙有對不能取境非境界有對眼等五根是第三句極微成故名障礙有對能取境故亦名境界有對法界一分非相應法是第四句非極微成故非障礙有對不能取境故非境界有對問若法境界有對亦所緣有對耶答應順後句謂所緣有對必是境界有對以心心所緣境起時必取境故自有境界有對而非所緣有對謂眼等五根以眼等根能取境故名境界有對不緣境故非所緣有對依經部宗中大德鳩摩羅多作如是說鳩摩羅多此云豪童也是處心欲生他礙令不起應知是有對無對此相違此頌意者如有色處其心欲生被他聲礙心遂不起心不起時名為有對心正生時即名無對不同有宗於心生位說名有對論主意朋鳩摩羅多釋故論云此是所許此除色聲八無記餘三種者三性分別門此十色中除色聲二所餘八種是無記性無記二字義屬上句餘謂色聲是通三性言三性者一善二不善三無記若法可讚置白品中名為善性若法可毀置黑品中名為不善性非可讚毀名為無記亦解不能記異熟果故名無記眼等八種不可記為善不善性是無記攝若色聲二從善心力等起身語表攝是名為善性若從不善心力等起身語表攝名為不善從無記心等起身語表攝名為無記及不從心等起總名無記言色聲二者身表是色語表是聲言等起者心王心所等能引起由色聲二非自性善惡約能發心判成善惡心若是善所發身語亦名為善心若不善所發身語亦名不善所以身語名等起善從此第四三界分別門論云已說善等十八界中幾欲界繫幾色界繫幾無色界繫頌曰欲界繫十八色界繫十四除香味二識無色繫後三釋曰欲界所繫具足十八色界所繫唯十四種除香味境及鼻舌識除香味者段食性故色界無段食故無香味除鼻舌識無所緣故鼻識緣香舌識緣味既無香味故無鼻舌識無色所繫唯後三種所謂意界意識界法界眼等五根色等五境此十是色無色離色故無此十無此十故五識亦無故論云依緣無故五識亦無故唯後三無色界繫從此第五有漏無漏分別門論云已說界繫十八界中幾有漏幾無漏頌曰意法意識通所餘唯有漏釋曰意法意識通者通有漏無漏二也謂意及意識道諦攝者名為無漏餘名有漏法界若是道諦無為名為無漏餘名有漏餘十五界唯是有漏道諦無為所不攝故從此第六有尋有伺門於中有二一正分別二釋妨難且正分別者論云十八界中幾有尋有伺幾無尋唯伺幾無尋無伺頌曰五識唯尋伺後三三餘無釋曰眼等五識有尋有伺由與尋伺恒共相應謂眼等五識有二種因故與尋伺恒相應也一行相麁二外門轉由此二因故眼等識與尋伺俱其義決定故說唯言後三三餘無者後三謂意法意識根境識中各居後故重言三者明此三界皆通三品三品名三言三品者一有尋有伺品二無尋唯伺品三無尋無伺品故論云此後三界皆通三品意界意識界及相應法界除尋與伺若在欲界初靜慮中有尋有伺若在靜慮中間無尋唯伺第二靜慮已上諸地乃至有頂無尋無伺又論云法界所攝非相應法靜慮中間伺亦如是又論云尋一切時無尋唯伺無第二尋故但伺相應故又論云伺在欲界初靜慮中三品不收應名何等此應名曰無伺唯尋無第二伺故但與尋相應故由此故言有尋有伺地有四品法一有尋有伺謂除尋伺餘相應法二無尋唯伺謂即是尋三無尋無伺謂即一切非相應法四無伺唯尋謂即是伺言餘無者餘十色界無尋無伺常與尋伺不相應故從此第二釋妨難論問起云若五識身有尋有伺如何得說無分別耶頌曰說五無分別由計度隨念以意地散慧意諸念為體釋曰上兩句釋難下兩句出體傳說分別略有三種一自性分別二計度分別三隨念分別由五識身雖有自性而無餘二論云如一足馬名為無足是故經中說無分別自性分別者體唯是尋後心所中自當辨釋以意地散慧者出計度分別體散謂非定簡定中慧意識相應簡五識心故第六識相應散慧名為計度分別意諸念為體者出隨念分別體若定若散意識相應諸念名為隨念分別此下第七有所緣無所緣門第八有執受無執受門論問起云十八界中幾有所緣幾無所緣幾有執受幾無執受頌曰七心法界半有所緣餘無前八界及聲無執受餘二釋曰初兩句者答第七問下兩句者答第八問七心者六識意界也法界半者於法界中有四品法今唯心所法取非全故名為半也此七心界及法界半為有所緣緣謂攀緣心心所法名為能緣境名所緣有彼所緣名有所緣餘無者餘謂十色界及法界所攝非相應法不能緣境名無所緣前八界及聲無執受者前謂取前七心界及法界全此八及聲總成九界名無執受餘二者餘謂所餘謂眼等五根色香味觸此之九界各通二義一有執受二無執受有眼等五根住現在世名有執受過去未來名無執受色香味觸住現在世與五根不相離者名有執受若在現在不與根合及在身外并過去未來法名無執受論云有執受者心心所法共所執持攝為依處名有執受損益展轉更相隨故從此第九大種所造門第十積集非積集門論問起云十八界中幾大種性幾所造性幾可積集性幾非可積集性頌曰觸界中有二餘九色所造法一分亦然十色可積集釋曰上三句答第九問下一句答第十問觸界中有二者觸謂身所覺觸通二種一謂大種地水火風二所造滑澁等七餘九色所造者餘謂所餘眼等五根色等四境唯除觸也此九色界唯所造性法一分亦然者法界一分無表業色同前九界亦唯所造故言亦然法界中有四分法一相應法二不相應法三無表色四無為法今唯取無表故言一分也十色可積集者五根五境名為十色極微所成名可積集義准餘八非可積集非極微故從此已下第十一能斫所斫門第十二能燒所燒門第十三能稱所稱門論問起云十八界中幾能斫幾所斫幾能燒幾所燒幾能稱幾所稱頌曰謂唯外四界能斫及所斫亦所燒能稱能燒所稱諍釋曰上兩句者色香味觸名外四界此即名為能斫所斫四塵成斧名為能斫四塵成薪等名為所斫也問何法名斫答薪等色聚相逼續生斧等分隔令各續起此法名斫亦所燒能稱者如外四塵名能斫所斫所燒能稱其體亦然也能燒所稱諍者諍謂諍論能燒所稱兩解不同名為諍論謂或有說能燒所稱體亦如前唯外四界或復有說唯有火界可名能燒所稱唯重重者所造觸中重觸也從此第十四五類分別門論問起云十八界中幾異熟生幾所長養幾等流性幾有實事幾一剎那頌曰內五有熟養聲無異熟生八無礙等流亦異熟生性餘三實唯法剎那唯後三釋曰內五有熟養者眼等五根唯通二類有異熟生及所長養業所感得名異熟生於現在世因飲食等長小令大養瘦令肥名所長養眼等五根體非無為不名有實又非苦忍初心不名一剎那問眼等五根同類因生有等流性何故不言通等流耶答五類明義體各不同互不相攝若眼等五根異熟生攝不盡者方立長養攝若此二類攝不盡者方立等流今此二類攝根總盡其眼等五根離二類外更無別有眼等根性故不立等流雖眼等內亦有等流離異熟性及所長養無別性故所以不說異熟生義論有四解一云異熟因所生名異熟生如牛所駕車名言牛車略去中言故作如是說此解異熟或屬因或屬果若屬因者異熟即因名異熟因持業釋也若屬果者異熟之因名異熟因依主釋也若言異熟生唯依主釋謂異熟因所生名異熟生略去因所二字但言異熟生如言牛車略去所駕二字也第二解云或所造業至得果時變而能熟故名異熟果從彼生名異熟生謂所造業未至得果起取果用至得果時起與果用此與果用與前取果用異故名之為變變即是異是能熟故名異熟異即是熟故名異熟持業釋也果從彼生名異熟生異熟之生依主釋也此解意異熟在因生屬果也第三解云彼所得果與因別類而是所熟故名異熟此解意果是無記因是善惡故言與因別類名之為異復是所熟異熟即生持業釋也第四解云或於因上假立果名所長養者且能長養有其四種一則飲食二者資助如塗洗也三睡眠四等持此四勝緣資益五根長小令大養瘦令肥名所長養能長養通三性所長養唯無記今五類門取所長養也聲無異熟生者聲有二類一則等流二所長養無異熟生者夫異熟色任運而起聲隨欲轉有間斷故無異熟生八無礙等流亦異熟生性者七心法界無積集故名八無礙此有等流異熟生性若從同類遍行因生名等流性從異熟因所引生者名異熟生非積集故無所長養餘三者餘謂餘四色香味觸此四是前眼等五根及八無礙外名之為餘此之餘四通三類也有異熟因有所長養有等流性實唯法者無為名實非四相遷體堅實故此法界攝故唯法界獨名有實剎那唯後三者意法意識名為後三唯此三界有一剎那謂見道初心苦法忍品唯有此一剎那心究竟不從同類因生非等流故名一剎那餘有為法無非等流苦忍相應心名意界意識界也望後名意望前名意識也受等俱起法名為法界從此下第十五得成就門依薩婆多宗若得至生相名得若得至現在名成就成就時不名得得時不名成就言生相者在未來世也論云如是已說異熟生等今應思擇若有眼界先不成就今得成就亦眼識耶若眼識界先不成就今得成就亦眼界耶如是等問今應略答頌曰眼與眼識界獨俱得非等釋曰眼與眼識四句分別獨俱得非等者獨是兩單句也俱得者是俱句也非者俱非句也等者明成就不成就四句也且獨中第一單句謂得眼不得識謂生欲界漸得眼根漸得眼言意顯胎卵濕生若是化生根頓得故夫論眼根是異熟無記唯法俱得故約漸得但名得眼眼識通三性有前後俱得先中有位已起眼識今此漸得眼根是受生已後識前成就故故不名得及無色沒生二三四靜慮時第二單句得識不得眼謂已生二三四靜慮地眼識現起第三俱句者根識俱得謂無色沒生欲界及梵世時欲界梵世中有初心根識俱有爾時名得第四俱非句者謂除前相頌言等者等取成就四句第一句者成就眼根不成就眼識謂生二三四靜慮地眼識不起第二句者成就眼識不成就眼根謂生欲界未得眼根及得已失謂生欲界必成就識地法成故未得根者謂初受胎時也及得已失者謂是生後盲人也既無眼根故不成就第三句者謂生欲界得眼不失及生梵世若生二三四靜慮正見色時根識俱成就也第四句者謂除前相從此第十六內外門論云十八界中幾內幾外頌曰內十二眼等色等六為外釋曰內有十二六根六識此十二界心所依故所依親近說名為內色等六境為心所緣所緣疎遠說名為外從此第十七同分彼同分門論云十八界中幾同分幾彼同分頌曰法同分餘二作不作自業釋曰法同分者法謂法界此法界中唯有同分無彼同分泛論六境名同分者與能緣識定為所緣定有二義一如色等五境與識定為所緣名之為定謂五識名定緣境不雜故今此五境得名定者謂與五識定為所緣故五識緣時說名同分雖被意識緣以非定故故非同分第二法境名定體即是定唯意識緣是決定故定被意識緣所以望意識名同分論云無一法界不於其中已正當生無邊意識故此法界恒名同分餘二者謂餘十七界皆有同分及彼同分若作自業名為同分不作自業名彼同分作自業者業謂業用如六根六識約能取境名自業用若不能取境名不作自業色等五境約為境名作自業不為境名不作自業此中眼根於有見色已見正見當見名同分眼如是廣說乃至意根各於自業境應說自業用彼同分眼但有四種謂不見色已滅正滅當滅及不生法如眼有四乃至身界亦有四種准眼應知意彼同分唯有一種謂不生法意生必同分故唯不生名彼同分也色界為眼已正當見名同分色彼同分色但有四種謂非眼見已滅正滅當滅及不生法如色既爾乃至觸境應知亦然同分亦三彼同分四也眼等六識同分有三已生正生當生故彼同分一唯不生法故如意界說問何故名同分彼同分耶答此有三解第一解云根境識三更相交涉故名為分同有交涉分故名同分第二解云或復分者是已作用作自業者名已作業同有作用分故名同分第三解云或復分者是所生觸三和生觸同有生觸故名同分彼同分者論云由非同分與彼同分種類分同名彼同分解云如不見色眼名非同分此非同分與彼見色眼種類分同名彼同分言種類分同者同眼自性故互相引起故又相繫屬故從此第十八三斷門論云十八界中幾見所斷幾修所斷幾非所斷頌曰十五唯修斷後三界通三不染非六生色定非見斷釋曰十五界者五根五識及與五境唯修斷後三界通三者意法意識通三種斷若意界意識界與八十八隨眠相應及俱有法并隨行得皆見所斷苦諦有十煩惱集滅各七除身見邊見戒禁取也道諦有八除身邊見四諦合成三十二上界除瞋有二十八謂四諦下各除瞋故成二十八上二界各有二十八合成五十六兼欲界三十二成八十八此等隨眠是分別惑迷理起故纔見諦時彼皆斷故名見所斷見謂見諦見是能斷惑是所斷見之所斷名見所斷依主釋也俱有法者謂與見惑相應心所兼四相是也此意等三除見斷外諸餘有漏皆修所斷通無漏故名非所斷不染非六生色定非見斷者此通外難謂經部宗許異生性及招惡趣身語業等是見所斷謂得見道彼異生等永不復生既與見道極相違故應見所斷為答此難故有斯頌雖爾此法定非見斷略說非見斷總有三種一不染法善無記也二非六生謂五識也不從第六意生名非六生也三者色法此三種法定非見斷非迷諦理親發起故謂不染非六生非迷諦理色法非見惑親發也然異生性是不染污無記性攝身語惡業是色法故故此二種非見所斷從此第十九是見非見門於中有二一正明二傍論且初正明者論云十八界中幾是見幾非見頌曰眼法界一分八種說名見五識俱生慧非見不度故眼見色同分非彼能依識傳說不能觀被障諸色故釋曰眼全是見觀照色故法界一分八種名見謂身見等五染污見六世間正見謂意識相應善有漏慧也七有學正見謂有學身中諸無漏見八無學正見謂無學身中諸無漏見此八是慧推度境故皆名為見法界所攝名一分也問何故世間正見唯意識相應答頌言五識俱生慧非見不度故以無分別故不能決度是故非見後四句頌破識見家謂尊者法救許眼識見尊者世友說眼根見故論云若爾眼根不能決度云何名見以能明了觀照諸色故亦名見若眼見者餘識行時亦應名見非一切眼皆能現見誰能現見謂同分眼與識合位能見非餘若爾則應彼能依識見色非眼眼不爾眼識定非能見所以者何傳說不能觀被障諸色故眼根有對於障外色理不合見若識見者識無對故壁等不礙應見障色依經部宗說眼根見假而非實故論云經部諸師作如是說如何共聚楂掣虛空眼色等緣生於眼識此等於見孰為能所但順世情假興言說眼名能見識名能了智者於中不應封著從此第二傍論於中有七一兩眼見先後二六根六境離合三根境量大小四六識依世攝五眼等得依名六識隨根立稱七依地同異別且初第一兩眼見先後者論云於見色時為一眼見為二眼見此無定准頌曰或二眼俱時見色分明故釋曰阿毘達磨諸大論師皆咸言或時二眼俱見以開二眼見色分明閉一目時不分明故故知有時二眼見色又開一眼觸一眼時便於現前見二月等閉一觸一此事即無是故或時二眼俱見非所依別識成二分住無方所故不同礙色也從此第二六根境離合論云若此宗說眼見耳聞乃至意了彼所取境根正取時為至不至頌曰眼耳意根境不至三相違釋曰眼耳意根取不至境謂眼能見遠處諸色眼中藥等則不能觀謂耳能聞遠處聲響逼耳根者則不能聞意無色故不可名至故此三根取不至境三相違者三謂鼻舌身此三取至境故與上相違也從此第三根境量大小者頌曰應知鼻等三唯取等量境釋曰鼻等者等取舌身此三唯能取等量境言等量者如根微量境微亦然相稱合生鼻等識故眼耳取境大小不定謂眼有時見小如見毛端有時見大如見山等有時取等如見蒲桃耳不定者取蚊虻雲琴聲大小等別雲聲是雷依雲起故西方呼雷為雲聲也意無質礙不可辨其形量差別從此第四六識依世攝者論云如前所說識有六種謂眼識界乃至意識界為如五識唯緣現在意識通緣三世非世如是諸識依亦爾耶不爾云何頌曰後依唯過去五識依或俱釋曰後依唯過去者後是第六識於六識中最居後故此第六識唯依過去無間滅意五識依或俱者或表不定眼等五識所依有二一者過去謂無間意二者現在眼等五根識與五根同現在故名之為俱或言表此亦依過去故五識依名或俱也問如是眼識所依性者即是眼識等無間緣耶設是眼識等無間緣復是眼識所依性耶答應作四句第一句者俱生眼根眼根是眼識所依性非等無間緣等無間緣唯心心所眼根是色故非此緣第二句者謂無間滅心所法界無間滅言意表過去過去心所與現在眼識為等無間緣非心王故非是眼識所依性也第三句者謂過去意根無間滅意與現在眼識為所依性是心法故復是眼識等無間緣第四句者謂除前相所說法如眼既爾乃至身識應知亦然問若是意識所依性者復是意識等無間緣耶若是意識等無間緣復是意識所依性耶答順前句答謂是意識所依性者定是意識等無間緣意識所依即是意根故故通俱句也有是意識等無間緣非與意識為所依性謂無間滅心所法界非心王故不是所依依大毘婆沙答問法不過四種以狹問寬順前句答以寬問狹順後句答互有寬狹應作四句若無寬狹答曰如是且如今問若意識所依亦等無間緣此是以狹問寬謂意識所依唯心王故是狹等無間緣通心王心所是寬順前句答者順前問答謂若是意識所依性者定是等無間緣也以寬問狹順後句答者謂即改前問云若意識等無間緣復是意識所依性耶此既即是以寬問狹謂意識等無間緣是寬通心王心所故若所依性即狹唯心王故應作順後句答謂若意識所依性者必是等無間緣順後句故若將眼識所依性與等無間緣為問此即互有寬狹謂眼識所依通色通心是寬不通心所是狹若等無間緣通心心所是寬不通色是狹從此第五眼等得依名論云何緣識起俱託二緣得所依名在根非境頌曰隨根變識異故眼等名依釋曰隨根變者識隨根變根若轉變識亦異故謂根若益其識即明根若有損識便昧故非境有變令識有異以識隨根不隨境故依名唯在眼等非餘言眼等者眼等六界也從此第六識隨根受稱者論云何緣色等正是所識而名眼識乃至意識不名色識乃至法識頌曰彼及不共因故隨根說識釋曰彼者彼前所說眼等名依也及不共因者眼等五根與眼等識為不共因謂眼唯與自身眼識為所依性名不共因若色便通自他眼識及通自他意識所取是共因也如眼既爾乃至身觸應知亦然眼等五根由上二義一者所依勝二者不共因故識得名隨根非境然依論文唯依五根明不共因五境明共因不就意法明者謂意能生五識非是不共因也法唯意識緣却名不共因也雖意非不共因而是意識所依性故故隨所依名為意識法雖是不共因非所依故不名法識今此五根由所依勝及不共因境無此義是故五識從根受稱喻如鼓聲及麥芽等鼓聲因手及鼓但名鼓聲不名手聲者鼓有二義一所依勝聲依鼓變故二不共因但生鼓聲故手闕二義不名手聲鼓喻根也聲喻識也手喻境也況法可知但名麥芽不名水等芽者麥有二義准鼓說之從此第七依地同異別頌曰眼不下於身色識非上眼色於識一切二於身亦然如眼耳亦然次三皆自地身識自下地意不定應知釋曰欲釋此頌且要先知身眼色三皆通五地謂在欲界及四靜慮眼識唯在欲界初禪眼不下於身者眼根望身或等或上終不居下且欲界眼見欲界色此即眼與身等身在欲界獲四禪眼是即眼有身上決定無有身居上地起下地眼以生上地自有勝眼故不須起下地劣眼故眼於身終不居下色識非上眼者色識望眼等下非上等謂同地如欲界眼見欲界色色識與眼俱同地也若以二禪眼見初禪色色識屬初定眼屬第二禪此即色識望眼俱下地也上地色細下眼不能見上色故故色非眼上也上識不依下地眼故故識非眼上也由此理故色識非眼上色於識一切者色望於識通等上下故言一切如欲界識了欲界色此即色望識等也初禪眼識了欲界色此即色望識下也獲二禪天眼借初禪眼識了二地色此即色望識上也二於身亦然者二者謂色識此二望身通等上下如色於識故言亦然如身生欲界起欲界眼識了欲色時此即色識望身同地等也身在欲界發上天眼起初禪識了初禪色此即色識望身上也身生二禪借初禪識了下地色此即色識望身下也上所引義是略舉一隅非遍盡舉智者應知如眼耳亦然者釋耳根也翻前頌云耳不下於身聲識非上耳聲於識一切二於身亦然此言識者耳識也次三皆自地者次三者謂鼻舌身三眼耳次故名為次三謂鼻根鼻識香身四種舌根舌識味身四種身根身識觸三種此等相望總皆自地謂此三種取至境故鼻舌兩識唯欲界故唯身識一望於身觸通自下地與前少別故頌曰身識自下地自者生欲界初禪也謂欲界初禪身識望於身觸皆同地故名為自也下者生上三定借初禪識覺上地觸此即身識望於身觸在下地也意不定應知者應知意界四事不定謂意有時與身識法四皆同地有時上下於遊等至及受生時隨其而應或同或異如後定品當廣分別已上七段總是傍論竟次辨正論從此第二十十八界中誰六識內幾識所識門第二十一幾常幾無常門第二十二幾根幾非根門頌曰五外二所識常法界無為法一分是根並內界十二釋曰五外二所識者色等五境名為五外此外五境二識所識一為五識所識二為意識所識除此五界餘十三界義准應知唯意識識非五識身所緣境故常法界無為者唯有法界一分是常謂無為法義准無常法餘餘界言法餘者除無為外所餘法界也言餘界者餘十七界全也論云又經中說二十二根謂眼根耳根鼻根舌根身根意根女根男根命根樂根苦根喜根憂根捨根信根勤根念根定根慧根未知當知根已知根具知根阿毘達磨諸大論師皆越經中六處次第於命根後方說意根有所緣故解云經依六處次第於眼等五根後即說意根也論依無所緣門有所緣門次第於命根後方說意根謂命根等前八無所緣門意等十四是有所緣門也法一分是根者於法界中一分是根謂命根樂等五受根信等五根此十一根是法界攝後三無漏根一分亦法界攝由三無漏以九根為體所謂意喜樂捨信等五根此九根中唯意根一非法界攝所餘八根是法界攝故三無漏根中取一分名法界攝也并內界十二者眼等五界及七心界名為十二非直法界一分為根並內界十二為根體也且眼等五界攝眼等五根也七心界攝意根也意界意識界此二攝後三無漏根中一分也言一分者三無漏根九根為體於九根中唯攝意根故言一分女根男根即是身根一分所攝如後當辨義准所餘色等五界法界一分皆體非根
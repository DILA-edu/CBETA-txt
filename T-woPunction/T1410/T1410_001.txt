如是我聞一時佛在喜樂山頂天宮不遠仙人住處與大比丘眾千二百五十人俱復有菩薩摩訶薩文殊師利童子及賢護菩薩等十六大士皆來集會爾時世尊三昧正受觀彼天上人間而欲說法平等施與當使有情得聞法已稱讚殊勝咸令歡喜爾時大梵天王及天龍夜叉乾闥婆阿修羅迦樓羅緊曩羅摩睺羅伽人非人等亦來集會是時大梵天王前詣佛所稽首佛足合掌恭肅而白佛言世尊一切有情造種種罪業身壞命終墮於惡趣或墮焰魔界或墮餓鬼界或墮畜生界既墮如是諸惡趣已受種種苦及彼色等輪迴亦然世尊大慈大悲無量善巧願施方便破壞如是一切有情罪業果報使得解脫爾時觀世音菩薩摩訶薩與無數持明天前後圍繞亦來集會至佛所已五輪著地禮佛雙足合掌肅恭而白佛言世尊大威德者十力具足惟願方便施諸善巧救拔一切輪迴有情令得出離佛言善哉善男子汝等諦聽今為汝等及未來世一切有情宣說最上勝幡明王若有得聞此名能稱念者當得無量無邊功德果報即說陀羅尼曰怛儞也他迦囉迦囉枳哩枳哩俱嚕俱嚕娑囉娑囉悉哩悉哩酥嚕酥嚕薩哩嚩沒馱嚩路枳帝嚩囉嚩囉達哩摩目契左囉左囉僧伽地瑟恥帝婆囉婆囉阿儞迦沒馱俱胝婆史帝剎拏剎拏薩哩嚩羯哩麼嚩囉拏儞薩哩嚩播波儞薩哩嚩耨佉儞何波曩野部哩吒部哩吒度哩吒度哩吒怛吒怛吒薩普吒野薩哩嚩羯哩麼嚩囉拏播野訥哩誐底儞薩哩嚩薩怛嚩喃左娑嚩訶善男子此勝旛瓔珞陀羅尼是彼恒河沙等諸佛同共宣說我為汝等今復宣說善男子此陀羅尼希有難遇譬彼如來出興於世難得值遇此陀羅尼得值遇者倍復甚難若有善男子善女人得聞是勝幡瓔珞陀羅尼名字信心受持恒常讀誦者是人所有五逆重罪悉皆滅盡得見果報獲大富貴於當來世得生上族若復善男子善女人以此陀羅尼殊勝功德廣宣流布為人解說或勸人書寫受持讀誦我即遙知乃至毘婆尸佛尸棄佛毘舍浮佛拘留孫佛羯諾迦牟尼佛迦葉佛如是過去恒河沙等如來應正等覺皆悉聞知是人功德無量無邊爾時觀世音菩薩妙吉祥菩薩賢護菩薩等及大比丘眾乃至一切天及天人阿修羅乾闥婆人非人等聞佛所說皆大歡喜信受奉行
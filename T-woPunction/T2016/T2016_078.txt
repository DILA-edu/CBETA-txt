夫言一覺一切覺云何教中分其多種答覺體是一隨用分多用有淺深覺無前後如瓔珞經云妙覺方稱寂照等覺照寂又覺有三義一覺察如睡夢覺亦如人覺賊賊無能為妄即賊也二覺照即照理事也亦如蓮華開照見自心一真法界恒沙性德如其勝義覺諸法故三妙覺即上二覺離覺所覺故為妙耳非更別覺故經云無有佛涅槃遠離覺所覺又覺性無覺即根本智覺相歷然即後得智問既云真如一心古今不易因何而有眾生相續答平等真法界無佛無眾生隨於染淨緣遂成十法界以真心隨緣不守自性只為眾生不自知無性之性故但隨染緣成凡隨淨緣成聖如虛谷響任緣所發又如大虛忽雲明鏡忽塵求一念最初起處了不可得故號無始無明首楞嚴經云佛告阿難云何名為眾生顛倒阿難由性明心性明圓故因明發性性妄見生從畢竟無成究竟有此有所有非因所因住所住相了無根本本此無住建立世界及諸眾生迷本圓明是生虛妄妄性無體非有所依將欲復真欲真已非真真如性非真求復宛成非相非生非住非心非法展轉發生生力發明薰以成業同業相感因有感業相滅相生由是故有眾生顛倒古釋云因明發性性妄見生因託性明變影而起託影而生從虛執有故云從畢竟無成究竟有即業相也此有所有非因所因轉相也業相為能有轉相為所有能所既分二相斯有故云有所有相即此轉相能行現形而立因前而起引後而生展轉相因名非因所因即此現相能引六塵境界現相是能住六塵是所住故云住所住相本此無住以立世界者現相從妄所立本無所依此現相以成世界之本故云本此無住以立世界從無住本立一切法無住者即是無明無明無因故無住此之三相俱是無始一念妄心總號無明迷本圓明是生虛妄妄性無體非有所依將欲復真欲真已非真真如性非真求復宛成非相非生非住非心非法者初是業相即是妄覺之心體即虛妄此妄初起更無因始名非有所依將欲復真欲真已非釋轉相即真上影像相似真非真妄覺執此為真即初念名動動必有靜靜復似真形動立靜非真不動故云欲真已非真真如性本不因動而立於靜故云非真求復宛成非相釋現相從此現相變起一切境界非相現相非生現生非住現住非心現心非法現法釋次第者初從明暗二相相形而生於色即是結暗成色形顯色也因色即有根塵留礙名之為住因有根塵即有能分別識名之為心覽此塵像為識境界名之為法此等展轉相因而有返顯真如相無明暗無相形故非相無起滅故非生無留礙故非住無緣慮故非心離塵像故非法又解或前標三相相因而有以列次第後三相合釋都言三相虛妄體即無明更無所因故云非有所依即此三相影真而起似真非真執影為實故云將欲復真影既不實故云欲真已非宛成非相下對妄說真以立名號既依妄顯真以立名號故知建立地位從此而有若不因妄說真亦無地位名字可說故知三界有法皆揑所成本無根緒無始妄習展轉相傳迄至于今成其途轍如最初一人揑出一事後人信受展轉相傳則一人傳虛萬人傳實從迷積迷以歷塵劫若識最初一念起處不真即頓悟前非大道坦然更無餘事如云但知今日是何慮昔年非是知有情無情究其初原皆不出一心本際如法性論云問本際可得聞乎答理妙難觀故有不知之說旨微罕見故發幢英之問有天名曰幢英問文殊師利所言本際為何謂乎文殊答曰眾生之原名曰本際又問眾生之原為何謂乎答曰生死之本為眾生原又問於彼何謂為生死本答曰虛空之本為生死原幢英於是抱玄音而輟問始悟不住之本若然則因緣之始可聞而不可明可存而不可論問虛空有本乎答無問若無有本何故云虛空之本為生死原答此猶本際之本耳則於虛空無本為眾本之宗化表無化為萬化之府矣又凡亦是心聖亦是心以所習處下不能自弘則溺塵勞耳若以心託事則狹劣若以事從心則廣大凡世人多外重其事而內不曉其心是以所作皆非究竟以所附處卑故耳如搏牛之虻飛極百步若附鸞尾則一翥萬里非其翼工所託迅也亦如牆頭之草角裏之聲皆能致其高遠者所託之勝也如入宗鏡一一附於自心則毛吞巨浸塵含十方豈非深廣乎問內外唯識心境皆空云何教中又立外相答因了相空方談唯識若執有相唯識義不成若執無相真空理不顯以無相即相方達真空相即無相始明唯識所以攝大乘論云唯識道理須明三相一通達唯量外塵實無所有故二通達唯二相及見唯識故三通達種種色生但有種種相貌而無體故所以攝大乘論云一切相有二種謂現住及所立散心所緣六塵名現住定心所緣骨鎖等為所立復次似塵顯現名相謂所緣境似識顯現名見謂能緣識此二法一是因二是果又一是所依二是能依是知因內起念想像思惟則外現其相貌念若不起相不現前以因內生外故攝末歸本全境是心何者若心不起境本空故一切境界唯心妄動問約世間妄見定是何識答眾生所見即是亂識中邊分別論云謂一切世間但唯亂識此亂識云何名虛妄由境不實故由體散亂故又若執永無亂識繫縛解脫皆不成就即起邪見撥淨不淨品故知因迷得悟非無所以從凡入聖蓋有緣由如影像表鏡明因妄識成真智問定中所見定果色是定心自現非緣現在外色又非憶持過去境可驗唯心未得定者皆是散意所見外色云何證是自心答定內定外靜亂雖殊所見之色皆唯自識以外境無體從緣而生生性本空無相可得識論云如觀行人定中所見色相境界識所顯現定無境界此青等色相是定境非所憶持識憶持識有染污此起現前所見分明清淨則唯識之旨於此彌彰如依鏡面但有自面無有別影何以故諸法和合道理難可思議不可見法而令得見定心亦爾定心有二分一分似識一分似塵此二種實唯是識若憶持識是過去色此定中色若在散心五識可言緣現在外塵起若散意識緣過去塵起若在觀中必不得緣外色為境色在現前又非緣過去境當知定心所緣色即見自心不見別境以定中色比定外色應知亦無別境是知一心即萬法萬法即一心何者以一心不動舉體為萬法故如起信鈔釋疏云舉體者謂真如舉體成生滅生滅無性即是真如未曾有真如處不生滅未曾有生滅處不真如又云不同空者靈然覺知覺知即神解義陰陽不測謂之神解即是智智即是知知即一心也故以知為心體所以祖師云空寂體上自有本智能知大意云於一切染淨法中有真實之體了然鑒覺目之為心問外諸境界既稱內識似色顯現但是唯識者云何不隨識變異答若執外色實住即是於無色中見色妄生顛倒如揑目生二相豈是真實攝論問云若無別色塵唯是本識何故顯現似色等云何相續堅住前後相似若是識變異所作則應乍起乍滅改轉不定云何一色於多時中相續久住故知應有別色答由顛倒故顛倒是煩惱根本由識變異起諸分別依他性與分別性相應即是顛倒煩惱所依止處顛倒煩惱又是識變異所依止處若無互為依止義則識無變異於非物中分別為物不應有此顛倒若無煩惱豈有聖道故此義亦不成是故應信離識無別法問內心分別稱識外色不分別如何是識答能見所見皆是亂識無中執有色本自虛攝論云亂識者無中執有名亂十一識中世等六識隨一識唯二分一分變異成色等相一分變異成見等不出此二識性能分別則成見不能分別則成相如無所有菩薩經云爾時世尊告無所有言汝當為此諸菩薩等說五陰聚和合身事無所有菩薩言世尊如我所見如佛色空我色亦爾如佛色一切眾生色一切樹林藥草色亦爾如一切樹林藥草色彼一切界和合聚色亦爾所有空色及我色如來色一切眾生色一切樹林藥草等色一切界和合聚色無有二相非法非非法諸少智者於無色中或作是想希望欲入此法行於無色中妄起行想略說乃至受想行識中如是作如色所作如虛空識我識亦爾如彼識如來識亦爾如如來識彼識一切眾生識亦爾如一切眾生識彼識一切樹林藥草識亦爾真虛空識如來識及我識一切眾生識一切樹林藥草識亦爾一切和合識無二相不可知不可分別不生無等等問既稱唯有識何得立色名答一切名皆是客義名中無法法中無名名不當法法不當名經云是自性無生無滅無染無淨此色無所有為通相若有生即有染若有滅即有淨由無此四義故色無別相經云由假立客名隨說諸相攝論云一切法以識為相真如為體又云一切相有二種一如外顯現二如內顯現如外是相如內是思惟故知一體現二內外雙分則心非內外內外是心又能所相成心境互攝二而不二常冥一味之真原不二而二恒分心境之虛相問心念念滅剎那相內身外色亦剎那滅耶答內外諸色唯心執受亦隨心念念剎那滅心外更無一法可作常住可作生滅雜集論云如心心法是剎那相當知色等亦剎那相有其八義一由心執受故謂色等身由剎那心念念執受故剎那滅等二等心安危故謂色等身恒與識俱識若捨離即便爛壞三隨心轉變故謂世間現見心在苦樂貪瞋等位身隨轉變隨剎那心而轉變故身念念滅四是心所依故謂世間共知心依止有根身如火依薪如芽依種等是故此身是剎那心依止故亦剎那滅五心增上生者謂一切內外色皆心增上所生能生因剎那滅故所生果亦剎那滅六心自在轉故謂若證得勝威德心於一切色如其所欲自在轉變由隨剎那能變勝解轉變生故色等剎那生滅道理成就七於最後位變壞可得故謂諸色等初離自性念念變壞於最後位欻爾變壞不應道理然此可得故知色等從初已來念念變壞自類相續漸增為因能引最後麁相變壞是故色等念念生滅八生已不待緣自然壞滅故謂一切法從緣生已不待壞緣自然壞滅故知一切可滅壞法初纔生已即便壞滅是故諸法剎那義成大智度論云若諸法實有不應以心識故知有相若以心識故知有是則非有如地堅相以身根身識知故有若無身根身識知則無堅相又因緣和合生故空唯心故空是知內色外色皆識建立隨心有無實無自體問論唯有內心實無外境者如修十善業受天堂樂作五逆罪受地獄苦昇忉利則五欲悅目墮泥犁則萬苦攢身悅目有靈鳳翔鸞作歡樂之事攢身有鐵蛇銅狗為逼惱之殃明知非但內心實有外境答天堂地獄苦樂之相皆是自心果報業影既以自心所作為因還以自心所受為果故經云未有自作他受今且約地獄界受苦以證唯心十法界中例皆如是識論問云何名為四大轉變彼四大種種轉變動手脚等及口言說令受罪人生於驚怖如有兩羊從兩邊來共殺害彼地獄眾生見有諸山或來或去殺害眾生以是義故不得說言唯有內心無外境界答曰偈言若依眾生業四大如是變何故不依業心如是轉變汝向言彼罪人業外四大等如是轉變何故不言依彼眾生罪業力故內自心識如是轉變又偈言業熏於異法果云何異處善惡熏於心何故離心說故偈言業熏於異法果云何異處者此以何義彼地獄中受苦眾生所有罪業依本心作還在心中不離於心以是義故惡業熏心還應心中受苦果報何以故以善惡業熏於心識而不熏彼外四大等以四大中無所熏事云何虛妄分別說言四大轉變於四大中受苦果報是故偈言善惡熏於心何故離心說如無盡意菩薩經云菩薩所作精進常與身口意相應雖身口精進皆由於心心為增上云何菩薩心精進所謂心始心終云何心始初發心故云何心終菩提心寂滅故是知起盡俱心初終咸爾非唯淨業萬事皆然不出一心圓滿覺道又如油盡燈滅業喪苦亡若定有外境可觀非內所感只合長時受苦無解脫期既有休時當知無實可驗心生法生心滅法滅矣是以一切眾生從無始來作虛妄因受虛妄果皆從情結唯逐想生所以首楞嚴經云即時阿難及諸大眾乃至而白佛言世尊若此妙明真淨妙心本來遍圓如是乃至大地草木蠕動含靈本元真如即是如來成佛真體佛體真實云何復有地獄餓鬼畜生脩羅人天等道世尊此道為復本來自有為是眾生妄習生起世尊如寶蓮香比丘尼持菩薩戒私行婬欲妄言行婬非殺非偷無有業報發是語已先於女根生大猛火後於節節猛火燒然墮無間獄瑠璃大王善星比丘瑠璃為誅瞿曇族姓善星妄說一切法空生身陷入阿鼻地獄此諸地獄為有定處為復自然彼彼發業各各私受唯垂大慈發開童蒙令諸一切持戒眾生聞決定義歡喜頂戴謹潔無犯佛告阿難快哉此問令諸眾生不入邪見汝今諦聽當為汝說阿難一切眾生實本真淨因彼妄見有妄習生因此分開內分外分阿難內分即是眾生分內因諸愛染發起妄情情積不休能生愛水是故眾生心憶珍羞口中水出心憶前人或憐或恨目中淚盈貪求財寶心發愛涎舉體光潤心著行婬男女二根自然流液阿難諸愛雖別流結是同潤濕不昇自然從墜此名內分阿難外分即是眾生分外因諸渴仰發明虛想想積不休能生勝氣是故眾生心持禁戒舉身輕清心持呪印顧眄雄毅心欲生天夢想飛舉心存佛國聖境冥現事善知識自輕身命阿難諸想雖別輕舉是同飛動不沈自然超越此名外分故知因情滯著能成愛水浸漬不休自然成墜以情地幽隱故為內分以舉念緣塵取像名想運動散亂故名外分一切境界非想不生故經云若知一切國土唯想持之是則名為初發心菩薩又華嚴經頌云勇猛諸佛子隨順入妙法善觀一切想纏網於世間眾想如陽焰令眾生倒解菩薩善知想捨離一切倒眾生各別異形類非一種了達皆是想一切無真實十方諸眾生皆為想所覆若捨顛倒見則滅世間想世間如陽焰以想有差別知世住於想遠離三顛倒譬如熱時焰世見謂為水水實無所有智者不應求眾生亦復然世趣皆無有如焰住於想無礙心境界若離於諸想亦離諸戲論愚癡著想者悉令得解脫遠離憍慢心除滅世間想住盡無盡處是菩薩方便又云譬如有人將欲命終見隨其業所受報相行惡業者見於地獄畜生餓鬼所有一切眾苦境界或見獄卒手持兵仗或瞋或罵囚執將去亦聞號叫悲歎之聲或見灰河或見鑊湯或見刀山或見劍樹種種逼迫受諸苦惱作善業者即見一切諸天宮殿無量天眾天諸婇女種種衣服具足莊嚴宮殿園林盡皆妙好身雖未死而由業力見如是事大智度論云如乾闥婆城者非城人心想為城凡夫亦如是非身想為身非心想為心故知地獄天堂本無定處身猶未往已現自心境不現前唯心妄見可驗苦樂之境本無從出善惡之事唯自召來空是空非妄生妄死如達磨大師云由己見故不得道己者我也若無我者逢物不是非是者我自是而物非是也非者我自非而物非非也若入宗鏡我法俱空心境自亡是非咸寂神性獨立對待無從斯皆悟本而成非因學得如先德云境自虛不須畏終朝照矚元無對設使任持浮幻身任運都無舌身意又昔人偈云寧神泯是非現身安樂國所以論云智境豁然名為佛國又如有學人問百丈和尚云對一切境如何得心如木石答一切諸法本不自言是非垢淨亦無心繫縛人但人自虛妄計著作若干種解起若干種見生若干種畏愛但了諸法不自生皆從自己顛倒取相而有知心與境本不相到當處解脫一一諸法一一諸心當處寂滅當處是道場又本有之性不可名目本來不是凡不是聖不是愚不是智不是垢不是淨亦非空有善惡與諸染法相應名眾生界與諸淨法相應名人天二乘若垢淨心盡不住繫縛解脫無一切有為無為縛脫等心量處於生死其心自在畢竟不與諸虛幻塵勞蘊界生死諸入和合逈然無住一切不拘去來無礙往來生死如門開相似問地獄既是非情云何動作答是有情不思議業力所感令受罪眾生自見有如是事如成劫風雖是無情亦能成劫似磁毛石豈有識想令鐵轉移設使眾生輪迴六趣善惡昇沈實無主宰人法俱空所以先德云往復無際動靜一原含眾妙而有餘超言思而逈出者其唯法界乎故知若入一際法界之中有何差別能所冥合境智同如豈可更有一法為動為靜隨業識之轉乎若未入法界不悟此宗但有一法當情皆是自之業識離識之外決定無法問凡所施為皆是自心者云何殺生而得殺罪答皆是依於自心分別強執善惡之因妄受苦樂之果若究三輪之體能殺所殺本空是以文殊執劍於瞿曇鴦崛持刀於釋氏終不見生見殺執自執他妄受輪迴酬還罪報識論問云若彼三界唯是內心無有身口外境者何故屠獵師等殺害猪羊等得殺生罪偈答云死依於他心亦有依自心依種種因緣破失自心識釋曰如人依鬼毘舍闍等是故失心或依自心是故失心或有憶念愛不愛事是故失心或有夢見鬼著失心或有聖人神通轉變前人失心如一比丘夜蹋爪皮謂殺蝦蟇死入惡道故云死依於他心亦有依自心者以依仙人嗔心嗔毘摩質多羅阿脩羅王故殺餘眾生此依他心他眾生心虛妄分別命根謝滅以彼身命相續斷絕應如是知頌云經說檀挐迦迦陵摩燈國仙人嗔故空是故心業重問依仙人嗔心依仙人鬼殺害如是三國眾生非依仙人嗔心而死答佛問尼乾子言摩登伽等三國眾生汝頗曾聞云何而死為身業殺為意業殺尼乾子言瞿曇我昔曾聞仙人嗔心以意業殺爾所眾生佛言以是成我義三界唯心無身口業何以故如世人言賊燒山林聚落城邑不言火燒此義亦爾唯依心其善惡業得成故偈云諸法心為本諸法心為勝離心無諸法唯心身口名成實論云若離心有業非眾生亦應有罪福如風頹山惱害眾生風應有罪若吹香華來墮塔寺亦應有福是則不可故知離心無罪福也以此文證罪福據心無身口業身口業者但有名字實是意業身口名說華嚴會意云凡有見自見他皆是迷心自現何者如見他持刀殺自當知他自皆從自生以離自見心無自他故非但自他是心妄現即所持刀杖故亦是自心何以故心外無彼實刀杖故見所持者唯六塵故由不知自心現見殺即惶懼不安若了唯是自心縱殺誰憂誰懼皆由妄心生故種種有妄心滅故種種無既知唯心妄現心不見心即物我俱亡憂喜咸寂又如夢中殺事亦如是也如說世間恒如夢不可得有無密嚴經云內外境界心之所行皆唯是識惑亂而見此中無我亦無我所能害所害害及害具一切皆是意識境界依阿賴耶識如是分別又古師問云若所見皆是自相分如何殺自相分而得怨報答雖觀他人扶塵根是自相分於他是親相分有執受故如誤殺他即斷命根即有罪於自即是疎相分問經中所云一切法如夢以證唯心者云何夢中事虛寤中事實果報不等法喻不齊云何引證答所申譬況皆為不信之人假此發明所以智不難喻但求見道證會自心何用檢方便之詮執圓常之理此夢喻一法證驗最親識論答外難云汝言夢中所見飲食飢飽刀杖毒藥如是等事皆悉無用寤時所見如是等事皆悉有用此義不然頌云如夢中無女動身失不淨如夢交會漏失不淨眾生如是無始世來虛妄受用色香味等外諸境界皆亦如是實無而成又問若夢中無境寤亦爾者何故夢中寤中行善惡法愛與不愛果報不等答唯有內心無外境界以夢寤心差別不同是故不依外境成就善不善業是以在夢位心由睡眠壞勢力羸劣心弱不能成善惡業覺心不爾故所造行當受異熟勝劣不同非由外境設覺中所受苦樂實果報亦無作者受者悉如幻夢又論云睡眠昧略為性者疏云味簡在定略別寤時義天鈔云昧簡在定者此睡眠位雖然專注一類微細之境與定不同定意識取境明了故此乃闇昧略別寤時者彼覺寤時心極明利具能緣於六塵之境則寤時心心所緣境寬廣也此睡眠位心心所不明利故唯緣一法塵境取境少故名為略也寶積經偈云諸法自性不可得如夢行欲悉皆虛但隨想起非實有世尊知法亦如是以一切法念念無住故念念生滅故念念不可得故念念無自性故夢寤所受憂喜苦樂雖延促不等果報有殊然悉從識變皆因想成道理推窮無不平等並是明闇意識所行境界覺中是明了意識夢中是夢中意識覺夢雖殊俱不出意故經云寤則想心寐為諸夢若無夢則諸境不現無想則萬法不成以隨意生形從想立法故若有入此如夢法門則親證唯心疾成佛智能滿菩提之道廣興法利之門如華嚴經頌云菩薩了世法一切皆如夢非處非無處體性恒寂滅諸法無分別如夢不異心三世諸世間一切悉如是夢體無生滅亦無有方所三界悉如是見者心解脫夢不在世間不在非世間此二不分別得入於忍地譬如夢中見種種諸異相世間亦如是與夢無差別住於夢定者了世皆如夢非同非是異非一非種種眾生諸剎業雜染及清淨如是悉了知與夢皆平等菩薩所行行及以諸大願明了皆如夢與世亦無別了世皆空寂不壞於世法譬如夢所見長短等諸色是名如夢忍因此了世法疾成無礙智廣度諸群生修行如是行出生廣大解巧知諸法性於法心無著成唯識寶生論云如夢有損用雖無外境理亦得成由於夢內男女兩交各以自根更互相觸雖無外境觸而有作用成現流不淨但是識想自與合會為其動作此既如是於餘亦然惡毒刀兵霜雹傷害雖無外境但依其識有毒刀等何理不成乃至若爾夢餐毒等應成身病此亦由其唯識有用猶如於境而有定屬還將後答用杜先疑或復有時見其毒等雖無實境而有作用由見不被蛇之所螫然有疑毒能令悶絕流污心迷若遭蛇螫亦於夢中由呪天等增上力故遂令飽食氣力充強又復聞乎為求子息事隱林人夢見有人共為交集便得其子如何得知於彼夢內被毒等傷是為非有睡覺之後不覩見故今此所論還同彼類於現覺時將為實事見毒藥等執為非謬真智覺時便不見故同彼夢中體非是實然於夢中許實色等彼亦獲斯非所愛事毒等果用便成實有若言無者但有毒相等用無此云毒狀便成違害許毒相等固成無益於其識上藥體無故是故定知實無外境但於覺心生其作用猶如於夢覺亦同然斯乃真成稱契道理釋曰且如夢中實無蛇螫識心纔變怖境樅然如同蛇螫若覺中實被蛇螫疑心不生亦不為害近聞世間有人於路被毒蛇螫脛其人自見為是樹椿所傷行經三十餘里毒亦不發忽遇禁蛇之人指云汝被毒蛇螫了纔聞是語疑心頓起毒發便終若執心外實有毒蛇之境心未生時毒何不發故知心外無境蛇毒不能殺人心毒起時自能成害是以境無心有境便現前境有心無境終不現例一切法悉亦如然可驗唯心成就宗鏡如教中佛密意說如幻等總有十喻於中夢喻所悟不同隨智淺深且約五種一世間凡夫解者只知浮生短促如夢不久二聲聞證處但了夢心生滅無常苦空無我三小菩薩悟夢不實徹底唯空四大菩薩達夢唯心非空非有夢中所見故非空覺後寂然故非有五祖佛圓證法界如正夢時只一念眠心現善惡百千境界況瞥起一念心時具十種法界因果重重無盡歷歷區分如法華夢入銅輪成佛度生經無量劫華嚴善財登閣於一念夢定之心剎那之間悉見不可思議三世佛事如古詩云枕上片時春夢中行盡江南數千里
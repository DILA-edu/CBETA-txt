吾從世尊聞如是語苾芻當知我觀世間無別一法覆障群生馳騁流轉生死長途如無明蓋所以者何世間群生由無明蓋所覆障故馳騁流轉生死長途是故汝等應如是學我當云何修起慧明破無明蓋出貪愛網汝等苾芻應如是學爾時世尊重攝此義而說頌曰無別有一法覆障諸群生馳流生死途如無明蓋者無明大愚闇由斯久流轉彼此有往來昇沈高下趣若破無明蓋解脫貪愛網不處生死流以無彼因故吾從世尊聞如是語苾芻當知我觀世間無別一法繫縛群生馳騁流轉生死長途如貪愛結所以者何世間群生由貪愛結所繫縛故馳騁流轉生死長途是故汝等應如是學我當云何修瑩慧刀斷貪愛結破大闇聚汝等苾芻應如是學爾時世尊重攝此義而說頌曰無別有一法繫縛諸群生馳流生死途如貪愛結者貪愛大繫縛由斯久流轉彼此有往來昇沈高下趣若斷貪愛縛破大黑闇聚不處生死流以無彼因故吾從世尊聞如是語苾芻當知若一有情於一劫中流轉生死所受身骨假使有能積聚不爛其聚高廣如王舍城毘補羅山況彼有情無初後際馳騁流轉生死長途所受身骨而可測量所以者何苾芻當知我說有情於四聖諦不了知故不照見故不現觀故不通達故不審察故馳騁流轉生死長途受諸骨身是故汝等應如是學我當云何於四聖諦了知照見現觀通達審察究竟汝等苾芻應如是學爾時世尊重攝此義而說頌曰一有情一劫受身骨不爛其聚量高廣如毘補羅山況無初後際久流轉生死所受諸骨身其量而可測受是大苦聚由不見聖諦故應修妙智正觀四真實所謂苦聖諦苦因及苦滅能滅苦苦因八支真聖道此補特伽羅極七有流轉定斷一切結能盡諸苦邊吾從世尊聞如是語苾芻當知我以佛眼遍觀世間諸有業果皆緣心意一類有情心意所使行如是行履如是道身壞命終如捨重擔墮諸惡趣生地獄中所以者何彼諸有情心意染污由此為因身壞命終墮諸惡趣生地獄中爾時世尊重攝此義而說頌曰一類諸有情心意起染污我今當為汝記別其所生彼身壞命終如捨於重擔必墮諸惡趣生於地獄中應知惡慧者由心意染污因斯染污故當生地獄中吾從世尊聞如是語苾芻當知我以佛眼遍觀世間諸有業果皆緣心意一類有情心意所使行如是行履如是道身壞命終如捐重擔昇諸善趣生於天中所以者何彼諸有情心意清淨由此為因身壞命終昇諸善趣生天界中爾時世尊重攝此義而說頌曰一類諸有情心意起清淨我今當為汝記別其所生彼身壞命終如捐於重擔必昇諸善趣生於天界中應知善慧者由心意清淨因斯清淨故當生天界中吾從世尊聞如是語苾芻當知一切有情皆由自業業為伴侶業為生門業為眷屬業為依趣業能分定一切有情下中上品是故汝等應當善知諸業自性諸業因緣諸業品類諸業異熟諸業盡滅趣業滅道因緣資具苾芻汝等如我所說應正了知云何應知諸業自性業自性者謂或思業或思已業如是應知諸業自性既正了知業自性已云何應知諸業因緣業因緣者謂諸貪愛如是應知諸業因緣既正了知諸業自性業因緣已云何應知諸業品類業品類者謂別品類業趣地獄身別品類業趣傍生身別品類業趣鬼界身別品類業趣阿素洛界身別品類業趣人界身別品類業趣天界身如是應知諸業品類既正了知諸業自性諸業因緣業品類已云何應知諸業異熟業異熟者謂於此生造作諸業即此生中能感諸有或受未受如是應知諸業異熟既正了知諸業自性諸業因緣諸業品類業異熟已云何應知諸業盡滅業盡滅者謂愛滅故諸業盡滅如是應知諸業盡滅既正了知諸業自性諸業因緣諸業品類諸業異熟業盡滅已云何應知趣業滅道因緣資具趣業滅道因緣資具者謂八支聖道即是正見正思惟正語正業正命正精進正念正定如是應知趣業滅道因緣資具苾芻當知諸有沙門或婆羅門若能正知諸業自性諸業因緣諸業品類諸業異熟諸業盡滅趣業滅道因緣資具即能信我法毘奈耶若能信我法毘奈耶即能入我法毘奈耶若能入我法毘奈耶即能達我法毘奈耶修行梵行若能達我法毘奈耶修行梵行即能究竟正盡諸業所以者何是諸沙門或婆羅門既正了知諸業自性諸業因緣諸業品類諸業異熟諸業盡滅趣業滅道因緣資具已即於諸業能厭離滅究竟解脫得善解脫既善解脫即能獨立既能獨立即具善修既具善修彼身壞已法爾無有一切施設爾時世尊重攝此義而說頌曰世間諸有情居前中後際皆屬於自業業為其伴侶業為彼生門業為其眷屬業為所依趣業能定三品隨業彼彼生不定如輪轉或處天人中或居四惡趣世間諸有情皆隨業力轉非國財妻子隨從往餘生彼於命終時所有皆頓捨獨隨業而往故皆由自業當來諸有情雖受如是業若能依佛教正信而出家彼於愚癡類無師開導中名能善修行不愚正法者故汝等苾芻精勤勿放逸應善知諸業相續正修行為盡業自性及業因緣等修八支聖道速令得圓滿吾從世尊聞如是語苾芻當知世間所有惡不善法於生起時諸不善品諸不善類一切皆由意為前導所以者何意生起已惡不善法皆隨後生爾時世尊重攝此義而說頌曰諸不善法生為因能感苦皆意為前導與煩惱俱生意為前導法意尊意所使由意有染污故有說有行苦隨此而生如輪因手轉吾從世尊聞如是語苾芻當知世間所有白淨善法於生起時善品善類一切皆由意為前導所以者何意生起已白淨善法皆隨後生爾時世尊重攝此義而說頌曰諸淨善法生為因能感樂皆意為前導與善法俱生意為前導法意尊意所使由意有清淨故有說有行樂隨此而生如影隨形轉吾從世尊聞如是語苾芻當知世有一法於生起時與多眾生為不利益為不安樂引諸世間天人大眾作無義利感大苦果云何一法是謂破僧所以者何苾芻當知僧若破壞一切大眾互興諍論遞相訶責遞相陵蔑遞相罵辱遞相毀呰遞相怨嫌遞相惱觸遞相反戾遞相誹謗遞相棄捨當於爾時一切世間未敬信者轉不敬信已敬信者還不敬信苾芻當知如是名為世有一法於生起時與多眾生為不利益為不安樂引諸世間天人大眾作無義利感大苦果爾時世尊重攝此義而說頌曰世有一法生能起無量惡所謂僧破壞愚癡者隨喜能破壞僧苦破壞眾亦苦僧和合令壞經劫無間苦吾從世尊聞如是語苾芻當知世有一法於生起時與多眾生為大利益為大安樂引諸世間天人大眾作大義利感大樂果云何一法是謂僧和所以者何苾芻當知僧若和合一切大眾互無諍論不相訶責不相陵蔑不相罵辱不相毀呰不相怨嫌不相惱觸不相反戾不相誹謗不相棄捨當於爾時一切世間未敬信者便生敬信已敬信者轉增敬信苾芻當知如是名為世有一法於生起時與多眾生為大利益為大安樂引諸世間天人大眾作大義利感大樂果爾時世尊重攝此義而說頌曰世有一法生能起無量福所謂僧和合慧利者隨喜能和合僧樂和合眾亦樂僧破壞令和經劫受天樂吾從世尊聞如是語苾芻當知世間有情一結斷時餘一切結皆亦隨斷云何一結是謂我慢所以者何諸所有結細中麁品一切皆以我慢為根從我慢生我慢所長是故我慢一結斷時餘一切結皆亦隨斷譬如世間樓觀中心普為樓觀眾分依止中心若墜餘亦隨墮如是我慢諸結所依我慢若斷餘亦隨滅若諸苾芻已斷我慢當知即是已斷餘結若諸苾芻已斷餘結當知即是已盡苦邊已修正智心善解脫慧善解脫無復後有爾時世尊重攝此義而說頌曰如樓觀中心眾分所依止中心若墜墮餘分皆墮落如是我慢結眾結之所依我慢結斷時諸結皆隨滅苾芻斷我慢餘結悉隨斷餘結既已斷即得盡苦邊既得盡苦邊名已修正智心慧善解脫後有畢竟無吾從世尊聞如是語苾芻當知世有一法若善修習善多修習攝持二利令至圓滿謂現法利令至圓滿及後法利令至圓滿能成現法利益安樂能成後法利益安樂能成現後利益安樂云何一法謂於所修諸善法中修不放逸所以者何若於所修諸善法中於不放逸能善修習善多修習便能攝持二種義利令至圓滿廣說乃至能成現後利益安樂是名一法若善修習善多修習攝持二利廣說乃至能成現後利益安樂爾時世尊重攝此義而說頌曰諸有多聞人能捨貪財位勤修不放逸證常樂涅槃智人無放逸能攝持二利謂現法當來俱令至圓滿諸有善能成現後俱利樂前後眾賢聖皆稱為智人重攝前經嗢拕南曰蓋結劫兩心業二意前行僧破及僧和斷慢修不逸吾從世尊聞如是語苾芻當知若諸有情永斷一法我證彼定得不還果云何一法謂是於貪所以者何一切有情由貪染故數數還來墮諸惡趣受生死苦若能永斷如是一法我證彼定得不還果不復還來生此世間是故我說若諸有情永斷一法我證彼定得不還果爾時世尊重攝此義而說頌曰我觀諸有情由貪之所染還來墮惡趣受生死輪迴若能正了知永斷此貪者定得不還果不來生此間吾從世尊聞如是語苾芻當知若諸有情永斷一法我證彼定得不還果云何一法謂是於瞋所以者何一切有情由瞋染故數數還來墮諸惡趣受生死苦若能永斷如是一法我證彼定得不還果不復還來生此世間是故我說若諸有情永斷一法我證彼定得不還果爾時世尊重攝此義而說頌曰我觀諸有情由瞋之所染還來墮惡趣受生死輪迴若能正了知永斷此瞋者定得不還果不來生此間吾從世尊聞如是語苾芻當知若諸有情永斷一法我證彼定得不還果云何一法謂是於癡所以者何一切有情由癡染故數數還來墮諸惡趣受生死苦若能永斷如是一法我證彼定得不還果不復還來生此世間是故我說若諸有情永斷一法我證彼定得不還果爾時世尊重攝此義而說頌曰我觀諸有情由癡之所染還來墮惡趣受生死輪迴若能正了知永斷此癡者定得不還果不來生此間吾從世尊聞如是語苾芻當知若諸有情永斷一法我證彼定得不還果云何一法謂是於覆所以者何一切有情由覆染故數數還來墮諸惡趣受生死苦若能永斷如是一法我證彼定得不還果不復還來生此世間是故我說若諸有情永斷一法我證彼定得不還果爾時世尊重攝此義而說頌曰我觀諸有情由覆之所染還來墮惡趣受生死輪迴若能正了知永斷此覆者定得不還果不來生此間吾從世尊聞如是語苾芻當知若諸有情永斷一法我證彼定得不還果云何一法謂是於惱所以者何一切有情由惱染故數數還來墮諸惡趣受生死苦若能永斷如是一法我證彼定得不還果不復還來生此世間是故我說若諸有情永斷一法我證彼定得不還果爾時世尊重攝此義而說頌曰我觀諸有情由惱之所染還來墮惡趣受生死輪迴若能正了知永斷此惱者定得不還果不來生此間吾從世尊聞如是語苾芻當知若諸有情永斷一法我證彼定得不還果云何一法謂是於忿所以者何一切有情由忿染故數數還來墮諸惡趣受生死苦若能永斷如是一法我證彼定得不還果不復還來生此世間是故我說若諸有情永斷一法我證彼定得不還果爾時世尊重攝此義而說頌曰我觀諸有情由忿之所染還來墮惡趣受生死輪迴若能正了知永斷此忿者定得不還果不來生此間吾從世尊聞如是語苾芻當知若諸有情永斷一法我證彼定得不還果云何一法謂是於恨所以者何一切有情由恨染故數數還來墮諸惡趣受生死苦若能永斷如是一法我證彼定得不還果不復還來生此世間是故我說若諸有情永斷一法我證彼定得不還果爾時世尊重攝此義而說頌曰我觀諸有情由恨之所染還來墮惡趣受生死輪迴若能正了知永斷此恨者定得不還果不來生此間吾從世尊聞如是語苾芻當知若諸有情永斷一法我證彼定得不還果云何一法謂是於嫉所以者何一切有情由嫉染故數數還來墮諸惡趣受生死苦若能永斷如是一法我證彼定得不還果不復還來生此世間是故我說若諸有情永斷一法我證彼定得不還果爾時世尊重攝此義而說頌曰我觀諸有情由嫉之所染還來墮惡趣受生死輪迴若能正了知永斷此嫉者定得不還果不來生此間吾從世尊聞如是語苾芻當知若諸有情永斷一法我證彼定得不還果云何一法謂是於慳所以者何一切有情由慳染故數數還來墮諸惡趣受生死苦若能永斷如是一法我證彼定得不還果不復還來生此世間是故我說若諸有情永斷一法我證彼定得不還果爾時世尊重攝此義而說頌曰我觀諸有情由慳之所染還來墮惡趣受生死輪迴若能正了知永斷此慳者定得不還果不來生此間吾從世尊聞如是語苾芻當知若諸有情永斷一法我證彼定得不還果云何一法謂是於耽所以者何一切有情由耽染故數數還來墮諸惡趣受生死苦若能永斷如是一法我證彼定得不還果不復還來生此世間是故我說若諸有情永斷一法我證彼定得不還果爾時世尊重攝此義而說頌曰我觀諸有情由耽之所染還來墮惡趣受生死輪迴若能正了知永斷此耽者定得不還果不來生此間吾從世尊聞如是語苾芻當知若諸有情永斷一法我證彼定得不還果云何一法謂是於慢所以者何一切有情由慢染故數數還來墮諸惡趣受生死苦若能永斷如是一法我證彼定得不還果不復還來生此世間是故我說若諸有情永斷一法我證彼定得不還果爾時世尊重攝此義而說頌曰我觀諸有情由慢之所染還來墮惡趣受生死輪迴若能正了知永斷此慢者定得不還果不來生此間吾從世尊聞如是語苾芻當知若諸有情永斷一法我證彼定得不還果云何一法謂是於害所以者何一切有情由害染故數數還來墮諸惡趣受生死苦若能永斷如是一法我證彼定得不還果不復還來生此世間是故我說若諸有情永斷一法我證彼定得不還果爾時世尊重攝此義而說頌曰我觀諸有情由害之所染還來墮惡趣受生死輪迴若能正了知永斷此害者定得不還果不來生此間重攝前經嗢拕南曰貪欲瞋恚癡覆藏惱及忿怨恨嫉與慳耽嗜慢將害吾從世尊聞如是語苾芻當知若諸有情永念一法我證彼定得不還果云何為一法謂是念佛所以者何一切有情由不念佛故數數還來墮諸惡趣受生死苦若能常念如是一法我證彼定得不還果不復還來生此世間是故我說若諸有情能念一法我證彼定得不還果爾時世尊重攝此義而說頌曰我觀諸有情由不念佛故還來墮惡趣受生死輪迴若能正了知永念於佛者定得不還果不來生此間吾從世尊聞如是語苾芻當知若諸有情永念一法我證彼定得不還果云何為一法謂是念法所以者何一切有情由不念法故數數還來墮諸惡趣受生死苦若能常念如是一法我證彼定得不還果不復還來生此世間是故我說若諸有情能念一法我證彼定得不還果爾時世尊重攝此義而說頌曰我觀諸有情由不念法故還來墮惡趣受生死輪迴若能正了知永念於法者定得不還果不來生此間吾從世尊聞如是語苾芻當知若諸有情永念一法我證彼定得不還果云何為一法謂是念聖眾所以者何一切有情由不念聖眾故數數還來墮諸惡趣受生死苦若能常念如是一法我證彼定得不還果不復還來生此世間是故我說若諸有情能念一法我證彼定得不還果爾時世尊重攝此義而說頌曰我觀諸有情由不念聖眾還來墮惡趣受生死輪迴若能正了知永念於聖眾定得不還果不來生此間吾從世尊聞如是語苾芻當知若諸有情永念一法我證彼定得不還果云何為一法謂是念戒所以者何一切有情由不念戒故數數還來墮諸惡趣受生死苦若能常念如是一法我證彼定得不還果不復還來生此世間是故我說若諸有情能念一法我證彼定得不還果爾時世尊重攝此義而說頌曰我觀諸有情由不念戒故還來墮惡趣受生死輪迴若能正了知永念於戒者定得不還果不來生此間吾從世尊聞如是語苾芻當知若諸有情永念一法我證彼定得不還果云何為一法謂是念施所以者何一切有情由不念施故數數還來墮諸惡趣受生死苦若能常念如是一法我證彼定得不還果不復還來生此世間是故我說若諸有情能念一法我證彼定得不還果爾時世尊重攝此義而說頌曰我觀諸有情由不念施故還來墮惡趣受生死輪迴若能正了知永念於施者定得不還果不來生此間吾從世尊聞如是語苾芻當知若諸有情永念一法我證彼定得不還果云何為一法謂是念天所以者何一切有情由不念天故數數還來墮諸惡趣受生死苦若能常念如是一法我證彼定得不還果不復還來生此世間是故我說若諸有情能念一法我證彼定得不還果爾時世尊重攝此義而說頌曰我觀諸有情由不念天故還來墮惡趣受生死輪迴若能正了知永念於天者定得不還果不來生此間吾從世尊聞如是語苾芻當知若諸有情永念一法我證彼定得不還果云何為一法謂是念休息所以者何一切有情由不念休息故數數還來墮諸惡趣受生死苦若能常念如是一法我證彼定得不還果不復還來生此世間是故我說若諸有情能念一法我證彼定得不還果爾時世尊重攝此義而說頌曰我觀諸有情由不念休息還來墮惡趣受生死輪迴若能正了知永念於休息定得不還果不來生此間吾從世尊聞如是語苾芻當知若諸有情永念一法我證彼定得不還果云何為一法謂是念安般所以者何一切有情由不念安般故數數還來墮諸惡趣受生死苦若能常念如是一法我證彼定得不還果不復還來生此世間是故我說若諸有情能念一法我證彼定得不還果爾時世尊重攝此義而說頌曰我觀諸有情由不念安般還來墮惡趣受生死輪迴若能正了知永念於安般定得不還果不來生此間吾從世尊聞如是語苾芻當知若諸有情永念一法我證彼定得不還果云何為一法謂是念身所以者何一切有情由不念身故數數還來墮諸惡趣受生死苦若能常念如是一法我證彼定得不還果不復還來生此世間是故我說若諸有情能念一法我證彼定得不還果爾時世尊重攝此義而說頌曰我觀諸有情由不念身故還來墮惡趣受生死輪迴若能正了知永念於身者定得不還果不來生此間吾從世尊聞如是語苾芻當知若諸有情永念一法我證彼定得不還果云何為一法謂是念死所以者何一切有情由不念死故數數還來墮諸惡趣受生死苦若能常念如是一法我證彼定得不還果不復還來生此世間是故我說若諸有情能念一法我證彼定得不還果爾時世尊重攝此義而說頌曰我觀諸有情由不念死故還來墮惡趣受生死輪迴若能正了知永念於死者定得不還果不來生此間吾從世尊聞如是語苾芻當知若有於貪未如實知未正遍知未能永斷彼於自心未離貪故不能通達不能遍知不能等覺不能涅槃不能證得無上安樂若有於貪已如實知已正遍知已能永斷彼於自心已離貪故即能通達即能遍知即能等覺即能涅槃即能證得無上安樂是故於貪應如實知應正遍知應求永斷於佛法中當修梵行爾時世尊重攝上義而說偈言若於貪未知彼去涅槃遠於貪已知者去涅槃不遙我觀諸有情由貪之所染還來墮惡趣受生死輪迴若能正了知永斷此貪者得上沙門果畢竟不受生吾從世尊聞如是語苾芻當知若有於瞋未如實知未正遍知未能永斷彼於自心未離瞋故不能通達不能遍知不能等覺不能涅槃不能證得無上安樂若有於瞋已如實知已正遍知已能永斷彼於自心已離瞋故即能通達即能遍知即能等覺即能涅槃即能證得無上安樂是故於瞋應如實知應正遍知應求永斷於佛法中當修梵行爾時世尊重攝上義而說頌曰若於瞋未知彼去涅槃遠於瞋已知者去涅槃不遙我觀諸有情由瞋之所染還來墮惡趣受生死輪迴若能正了知永斷此瞋者得上沙門果畢竟不受生吾從世尊聞如是語苾芻當知若有於癡未如實知未正遍知未能永斷彼於自心未離癡故不能通達不能遍知不能等覺不能涅槃不能證得無上安樂若有於癡已如實知已正遍知已能永斷彼於自心已離癡故即能通達即能遍知即能等覺即能涅槃即能證得無上安樂是故於癡應如實知應正遍知應求永斷於佛法中當修梵行爾時世尊重攝上義而說頌曰若於癡未知彼去涅槃遠於癡已知者去涅槃不遙我觀諸有情由癡之所染還來墮惡趣受生死輪迴若能正了知永斷此癡者得上沙門果畢竟不受生吾從世尊聞如是語苾芻當知若有於覆未如實知未正遍知未能永斷彼於自心未離覆故不能通達不能遍知不能等覺不能涅槃不能證得無上安樂若有於覆已如實知已正遍知已能永斷彼於自心已離覆故即能通達即能遍知即能等覺即能涅槃即能證得無上安樂是故於覆應如實知應正遍知應求永斷於佛法中當修梵行爾時世尊重攝上義而說頌曰若於覆未知彼去涅槃遠於覆已知者去涅槃不遙我觀諸有情由覆之所染還來墮惡趣受生死輪迴若能正了知永斷此覆者得上沙門果畢竟不受生吾從世尊聞如是語苾芻當知若有於惱未如實知未正遍知未能永斷彼於自心未離惱故不能通達不能遍知不能等覺不能涅槃不能證得無上安樂若有於惱已如實知已正遍知已能永斷彼於自心已離惱故即能通達即能遍知即能等覺即能涅槃即能證得無上安樂是故於惱應如實知應正遍知應求永斷於佛法中當修梵行爾時世尊重攝上義而說頌曰若於惱未知彼去涅槃遠於惱已知者去涅槃不遙我觀諸有情由惱之所染還來墮惡趣受生死輪迴若能正了知永斷此惱者得上沙門果畢竟不受生吾從世尊聞如是語苾芻當知若有於忿未如實知未正遍知未能永斷彼於自心未離忿故不能通達不能遍知不能等覺不能涅槃不能證得無上安樂若有於忿已如實知已正遍知已能永斷彼於自心已離忿故即能通達即能遍知即能等覺即能涅槃即能證得無上安樂是故於忿應如實知應正遍知應求永斷於佛法中當修梵行爾時世尊重攝上義而說頌曰若於忿未知彼去涅槃遠於忿已知者去涅槃不遙我觀諸有情由忿之所染還來墮惡趣受生死輪迴若能正了知永斷此忿者得上沙門果畢竟不受生吾從世尊聞如是語苾芻當知若有於恨未如實知未正遍知未能永斷彼於自心未離恨故不能通達不能遍知不能等覺不能涅槃不能證得無上安樂若有於恨已如實知已正遍知已能永斷彼於自心已離恨故即能通達即能遍知即能等覺即能涅槃即能證得無上安樂是故於恨應如實知應正遍知應求永斷於佛法中當修梵行爾時世尊重攝上義而說頌曰若於恨未知彼去涅槃遠於恨已知者去涅槃不遙我觀諸有情由恨之所染還來墮惡趣受生死輪迴若能正了知永斷此恨者得上沙門果畢竟不受生吾從世尊聞如是語苾芻當知若有於嫉未如實知未正遍知未能永斷彼於自心未離嫉故不能通達不能遍知不能等覺不能涅槃不能證得無上安樂若有於嫉已如實知已正遍知已能永斷彼於自心已離嫉故即能通達即能遍知即能等覺即能涅槃即能證得無上安樂是故於嫉應如實知應正遍知應求永斷於佛法中當修梵行爾時世尊重攝上義而說頌曰若於嫉未知彼去涅槃遠於嫉已知者去涅槃不遙我觀諸有情由嫉之所染還來墮惡趣受生死輪迴若能正了知永斷此嫉者得上沙門果畢竟不受生吾從世尊聞如是語苾芻當知若有於慳未如實知未正遍知未能永斷彼於自心未離慳故不能通達不能遍知不能等覺不能涅槃不能證得無上安樂若有於慳已如實知已正遍知已能永斷彼於自心已離慳故即能通達即能遍知即能等覺即能涅槃即能證得無上安樂是故於慳應如實知應正遍知應求永斷於佛法中當修梵行爾時世尊重攝上義而說頌曰若於慳未知彼去涅槃遠於慳已知者去涅槃不遙我觀諸有情由慳之所染還來墮惡趣受生死輪迴若能正了知永斷此慳者得上沙門果畢竟不受生吾從世尊聞如是語苾芻當知若有於耽未如實知未正遍知未能永斷彼於自心未離耽故不能通達不能遍知不能等覺不能涅槃不能證得無上安樂若有於耽已如實知已正遍知已能永斷彼於自心已離耽故即能通達即能遍知即能等覺即能涅槃即能證得無上安樂是故於耽應如實知應正遍知應求永斷於佛法中當修梵行爾時世尊重攝上義而說頌曰若於耽未知彼去涅槃遠於耽已知者去涅槃不遙我觀諸有情由耽之所染還來墮惡趣受生死輪迴若能正了知永斷此耽者得上沙門果畢竟不受生吾從世尊聞如是語苾芻當知若有於慢未如實知未正遍知未能永斷彼於自心未離慢故不能通達不能遍知不能等覺不能涅槃不能證得無上安樂若有於慢已如實知已正遍知已能永斷彼於自心已離慢故即能通達即能遍知即能等覺即能涅槃即能證得無上安樂是故於慢應如實知應正遍知應求永斷於佛法中當修梵行爾時世尊重攝上義而說頌曰若於慢未知彼去涅槃遠於慢已知者去涅槃不遙我觀諸有情由慢之所染還來墮惡趣受生死輪迴若能正了知永斷此慢者得上沙門果畢竟不受生吾從世尊聞如是語苾芻當知若有於害未如實知未正遍知未能永斷彼於自心未離害故不能通達不能遍知不能等覺不能涅槃不能證得無上安樂若有於害已如實知已正遍知已能永斷彼於自心已離害故即能通達即能遍知即能等覺即能涅槃即能證得無上安樂是故於害應如實知應正遍知應求永斷於佛法中當修梵行爾時世尊重攝上義而說頌曰若於害未知彼去涅槃遠於害已知者去涅槃不遙我觀諸有情由害之所染還來墮惡趣受生死輪迴若能正了知永斷此害者得上沙門果畢竟不受生吾從世尊聞如是語苾芻當知若於一切未如實知未正遍知未能永斷彼於自心未離一切故不能通達不能遍知不能等覺不能涅槃不能證得無上安樂若於一切已如實知已正遍知已能永斷彼於自心已離一切故即能通達即能遍知即能等覺即能涅槃即能證得無上安樂故於一切應如實知應正遍知應求永斷於佛法中當修梵行爾時世尊重攝此義而說頌曰若一切未知彼去涅槃遠一切已知者去涅槃不遙我觀諸有情由一切所染還來墮惡趣受生死輪迴重攝前經嗢拕南曰貪恚及愚癡覆藏惱忿恨嫉慳與耽嗜慢害將一切吾從世尊聞如是語苾芻當知一切修習福業事中慈心解脫最為第一所以者何慈心解脫威德熾盛映蔽一切諸福業事以彼諸事所有威德欲比所修慈心解脫十六分中亦不及一苾芻當知譬如小大諸國王中轉輪聖王最為第一所以者何轉輪聖王威德熾盛映蔽一切小大諸王以彼諸王所有威德比轉輪王十六分中亦不及一諸福業事亦復如是欲比所修慈心解脫十六分中亦不及一又如小大諸星之中其滿月輪最為第一所以者何是滿月輪威光熾盛映蔽一切小大諸星以彼諸星所有威光比滿月輪十六分中亦不及一諸福業事亦復如是欲比所修慈心解脫十六分中亦不及一爾時世尊重攝此義而說頌曰一切福業事比慈心解脫於十六分中亦不能及一於一有情所能修慈善心其福尚無邊何況於一切諸有大國王威伏於大地世間祠施會一切無不為如是祠施福比所修慈心於十六分中亦不能及一如轉輪聖帝威德蔽諸王亦如滿月輪其光映諸宿如是諸所修一切福業事皆為慈善心威德之所覆修慈心解脫若人若非人一切諸有情皆不能為害吾從世尊聞如是語苾芻當知我觀世間無別一法為諸有學未得心者希求無上安樂果時作外強緣如善知識所以者何彼諸有情因善知識所求皆遂謂斷眾惡修習諸善得無雜染真淨之身爾時世尊重攝此義而說頌曰我觀諸世間無別有一法學未得心者求無上果時為作外強緣如彼善知識親近善知識所求無不成恭敬受其教無放逸奉行速證於涅槃離怖常安樂吾從世尊聞如是語苾芻當知我觀世間無別一法為諸有學未得心者希求無上安樂果時作內強緣如正作意所以者何彼諸有情因正作意所求皆遂謂斷眾惡修習諸善得無雜染真淨之身爾時世尊重攝此義而說頌曰我觀諸世間無別有一法學未得心者求無上果時為作內強緣如彼正作意修習正作意所求無不成如理審觀察無放逸修行速證於涅槃離怖常安樂吾從世尊聞如是語苾芻當知若諸有情能知惠施所感果報明了現前如我知者必無慳悋纏染其心設彼唯有所食一摶要分施他然後自食以不知故為諸慳悋纏染其心雖有無量飲食財寶而不施他唯自食用所以者何惠施果報生人天中無量往返受諸快樂爾時世尊重攝此義而說頌曰世間諸有情若了知惠施能感大果報明見似如來其心必不為慳悋所纏染唯有食一摶而亦能分施由不知施果明見似如來雖有多財食慳悋不能捨若於凡聖田三時心喜施感人天果報往返量無邊吾從世尊聞如是語苾芻當知若諸有情能知犯戒所感果報明了現前如我知者行住坐臥皆不能安言笑飲食都無思念其心驚惶狂亂吐血身形萎悴如被刈蘆以不知故安然無畏所以者何諸犯戒罪能感惡趣增上猛利諸苦果報爾時世尊重攝此義而說頌曰世間諸有情若了知犯戒能感苦果報明見似如來四威儀不安不思言笑等心驚狂吐血身悴如刈蘆由不知犯戒能感惡趣苦明見似如來安然不驚懼諸有犯戒人定墮於惡趣受增上猛利苦果報無邊吾從世尊聞如是語苾芻當知若諸有情能知持戒所感果報明了現前如我知者彼於自身深生厭離欣樂當來堅持禁戒以不知故樂著自身毀犯禁戒所以者何諸持戒福能感善趣增上猛利諸樂果報爾時世尊重攝此義而說頌曰世間諸有情若了知持戒能感樂果報明見似如來便於不淨身深能生厭離求當來勝果堅守淨尸羅由不知持戒能感善趣樂明見似如來故毀犯淨戒諸有持戒人得生於善趣受天諸妙樂證無上涅槃吾從世尊聞如是語苾芻當知若諸有情知而妄語無慚無愧無改悔心我說彼於惡不善業無不能造爾時世尊重攝此義而說頌曰知而故妄語無慚愧悔心如是諸有情無惡而不造吾從世尊聞如是語苾芻當知若諸有情知而妄語深生慚愧有改悔心我說彼於白淨善法無不能造爾時世尊重攝此義而說頌曰知而故妄語有慚愧悔心如是諸有情無善而不造精勤不放逸如說正修行得無上涅槃永離諸怖畏吾從世尊聞如是語苾芻當知有一最勝補特伽羅彼於世間若不出現無量有情退失聖慧云何為一補特伽羅所謂如來應正等覺所以者何若諸如來應正等覺不現世間無能宣說修聖慧法故諸有情退失聖慧苾芻當知諸有退失親友財位名小退失退失聖慧名大退失所以者何若諸有情退失聖慧於現法中多諸憂苦無喜樂住有災有患有惱有燒及於當來長夜受苦及受種種猛利災害增長血滴常遊死路數墮地獄餓鬼傍生阿素洛趣數受人天生死憂苦所以者何由彼有情於其聖慧未能隨覺未能通達故於六趣生死輪迴若諸有情證得聖慧便能出離正盡苦邊是故汝等應如是學我當云何修習聖慧令不退失我當云何於諸聖慧隨覺通達汝等苾芻應如是學爾時世尊重攝此義而說頌曰如來不出現世間諸有情無救無歸依皆退失聖慧失親友財位是名小退失若失真聖慧是名大退失我觀諸世間失無上聖慧輪轉於生死受諸名色身彼於現法中有苦無上樂於當來長夜久生死輪迴若欲求聖慧正盡眾苦邊當願諸如來數出現於世吾從世尊聞如是語苾芻當知有一最勝補特伽羅彼於世間若出現者無量有情增長聖慧云何為一補特伽羅所謂如來應正等覺所以者何若諸如來應正等覺出現世間有能宣說修聖慧法令諸有情增長聖慧苾芻當知諸有增長親友財位名小增長增長聖慧名大增長所以者何若諸有情增長聖慧於現法中多諸喜樂無憂苦住無災無患無惱無燒不於當來長夜受苦不受種種猛利災害不增血滴不遊死路不墮地獄餓鬼傍生阿素洛趣不受人天生死憂苦所以者何由彼有情於其聖慧已能隨覺已能通達不於六趣生死輪迴若諸有情未增聖慧無能出離正盡苦邊是故汝等應如是學我當云何修習聖慧令其增長我當云何於諸聖慧隨覺通達汝等苾芻應如是學爾時世尊重攝此義而說頌曰如來若出現世間諸有情有救有歸依皆增長聖慧得親友財位是名小增長若得真聖慧是名大增長我觀諸世間得無上聖慧不流轉生死定取於涅槃彼於現法中離苦常安樂於當來長夜離生死輪迴若欲增聖慧正盡眾苦邊當願佛世尊長久住於世吾從世尊聞如是語苾芻當知世有一法於生長時令諸有情愚癡增益顛倒堅固垢穢隨增惡趣成滿與多眾生為不利益為不安樂令諸世間人天大眾無義無利增長憂苦云何一法所謂邪見所以者何由邪見故令諸有情愚癡增益顛倒堅固垢穢隨增惡趣成滿與多眾生為不利益為不安樂令諸世間人天大眾無義無利增長憂苦如是名為世有一法於生長時令諸有情愚癡增益廣說乃至令諸世間人天大眾無義無利增長憂苦爾時世尊重攝此義而說頌曰邪見生長時令愚癡增益及顛倒堅固諸垢穢隨增成滿諸惡趣為無利樂等邪見害愚夫如火燒眾物吾從世尊聞如是語苾芻當知世有一法於生長時令諸有情愚癡損減顛倒除滅淨法隨增脫諸惡趣善趣成滿與多眾生為大利益為大安樂令諸世間人天大眾有義有利增長喜樂云何一法所謂正見所以者何由正見故令諸有情愚癡損減顛倒除滅淨法隨增脫諸惡趣善趣成滿與多眾生為大利益為大安樂令諸世間人天大眾有義有利增長喜樂如是名為世有一法於生長時令諸有情愚癡損減廣說乃至令諸世間人天大眾有義有利增長喜樂爾時世尊重攝此義而說頌曰正見生長時令愚癡損減及顛倒除滅諸淨法隨增脫惡滿善趣為有利樂等正見現在前速證涅槃樂吾從世尊聞如是語苾芻當知我觀世間無別一法速疾迴轉猶如其心所以者何是心於境速疾迴轉世出世間無可為喻汝等應取如是心相善取相已應善思惟善思惟已應善觀察善觀察已應善安住善安住已若不覺有內貪欲纏汝等復應審諦觀察我今為有內貪欲纏而不覺耶我今為無內貪欲纏而不覺耶審觀察已復應作意思惟隨一可愛境相如是作意思惟隨一可愛相時若心隨順趣向喜樂可愛境相當知此心隨順諸欲違背出離汝等爾時應自覺了我今猶有內貪欲纏而不能覺非為無有我今未斷五欲貪纏所證與前未有差別我今猶未證所修果譬如有人於駛流水牽重船筏逆上而行此人爾時多用功力若暫懈慢便順下流如是汝等思惟隨一可愛相時若心隨順趣向喜樂可愛境相當知此心隨順諸欲違背出離汝等爾時應自覺了我今猶有內貪欲纏而不能覺非為無有我今未斷五欲貪纏所證與前未有差別我今猶未證所修果汝等作意思惟隨一可愛相時若心隨順趣向憙樂出離之相當知此心隨順出離違背諸欲汝等爾時應自覺了我今無有內貪欲纏非彼猶有而不能覺我今已斷五欲貪纏所證與前已有差別我今已能證所修果如以筋羽投置火中便即焦卷而不舒緩如是汝等思惟隨一可愛相時若心隨順趣向憙樂出離之相當知此心隨順出離違背諸欲汝等爾時應自覺了我今無有內貪欲纏非彼猶有而不能覺我今已斷五欲貪纏所證與前已有差別我今已能證所修果是故汝等應如是學我當云何善轉自心令其調伏違背諸欲隨順出離汝等苾芻應如是學爾時世尊重攝此義而說頌曰無別有一法性躁動如心難調御難防大仙之所說譬如有智人以火等眾具調直於利箭令遠有所中如是諸苾芻應善學方便調直於心性令速證涅槃重攝前經嗢拕南曰修慈修二緣施犯戒持戒二妄二聖慧邪見正見心吾從世尊聞如是語苾芻當知若有苾芻成就二分於現法中多諸憂苦無喜樂住有災有患有惱有燒有罪有責為諸有情同梵行者之所訶毀身壞命終生諸惡趣云何為二一於根門不能守護二於飲食不善知量諸有苾芻成就此二於現法中多諸憂苦無喜樂住有災有患有惱有燒有罪有責為諸有智同梵行者之所訶毀身壞命終生諸惡趣爾時世尊重攝此義而說頌曰若不能守護眼等六根門飲食不知量成不信懈怠彼於現法中身心多受苦及有災有患有惱有燒然行住與坐臥若覺若夢中由彼二因緣恒有罪有責居聚落空閑眾中及靜處有智常訶責當生惡趣中吾從世尊聞如是語苾芻當知若有苾芻成就二分於現法中多諸喜樂無憂苦住無災無患無惱無燒無罪無責為諸有智同梵行者之所稱讚身壞命終生諸善趣云何為二一於根門能自守護二於飲食能善知量諸有苾芻成就此二於現法中多諸喜樂無憂苦住無災無患無惱無燒無罪無責為諸有智同梵行者之所稱讚身壞命終生諸善趣爾時世尊重攝此義而說頌曰若自能守護眼等六根門飲食善知量成就信精進彼於現法中身心多受樂及無災無患無惱無燒然行住與坐臥若覺若夢中由彼二因緣恒無罪無責居聚落空閑眾中及靜處有智常稱讚當生善趣中吾從世尊聞如是語苾芻當知有二種法能生焦惱云何為二謂有一類補特伽羅唯造眾惡唯作凶狂唯起雜穢不修眾善不習調柔不救怖畏彼於後時身嬰重疾遍體發生增上猛利嚴切苦受楚毒垂終不可醫療受此苦時呻吟怨歎作是念言我從昔來唯造眾惡唯作凶狂唯起雜穢不修眾善不習調柔不救怖畏若諸有情唯造眾惡唯作凶狂唯起雜穢不修眾善不習調柔不救怖畏彼之所趣我定當往彼由唯造眾惡等故心生焦惱及以不修眾善等故心生焦惱如是名為有二種法能生焦惱爾時世尊重攝此義而說頌曰有二法能生愚者心焦惱謂唯作罪業及不修福因後遭病苦時呻吟而怨歎恨有罪無福心悔惱焦然有罪無福人所生諸惡趣我亦當隨往決定無有疑吾從世尊聞如是語苾芻當知有二種法心不焦惱云何為二謂有一類補特伽羅唯修眾善唯習調柔唯救怖畏不造眾惡不作凶狂不起雜穢彼於後時身嬰重疾遍體發生增上猛利嚴切苦受楚毒垂終不可醫療受此苦時雖有呻吟而無怨歎作是念言我從昔來唯修眾善唯習調柔唯救怖畏不造眾惡不作凶狂不起雜穢若諸有情唯修眾善唯習調柔唯救怖畏不造眾惡不作凶狂不起雜穢彼之所趣我定當往彼由唯修眾善等故心不焦惱及以不造眾惡等故心不焦惱如是名為有二種法心不焦惱爾時世尊重攝此義而說頌曰有二法能生智者心歡喜謂唯修福業及不作罪因後遭病苦時呻吟無怨歎慶有福無罪不悔惱焦然有福無罪人所生諸善趣我亦當隨往決定無有疑吾從世尊聞如是語苾芻當知為汝略說二速通行云何為二一者樂行二者苦行謂由樂行證彼速通及由苦行證彼速通所修加行無澁難故所得諸根皆猛利故是則名為樂速通行所修加行有澁難故所得諸根皆猛利故是則名為苦速通行是名略說二速通行爾時世尊重攝此義而說頌曰今為汝略說二種速通行謂樂行苦行因斯證速通無澁難加行有猛利諸根由是大仙尊名樂速通行有澁難加行有猛利諸根由是大仙尊名苦速通行吾從世尊聞如是語苾芻當知為汝略說二遲通行云何為二一者樂行二者苦行謂由樂行證彼遲通及由苦行證彼遲通所修加行無澁難故所得諸根皆羸鈍故是則名為樂遲通行所修加行有澁難故所得諸根皆羸鈍故是則名為苦遲通行是名略說二遲通行爾時世尊重攝此義而說頌曰今為汝略說二種遲通行謂樂行苦行因此證遲通無澁難加行有羸鈍諸根由是大仙尊名樂遲通行有澁難加行有羸鈍諸根由是大仙尊名苦遲通行吾從世尊聞如是語苾芻當知若有一類補特伽羅成就二法不能發生白淨善法設已發生不能決定設已決定不能圓滿彼於如是白淨善法能為障礙能作衰損能生憂悔身壞命終如棄重擔墮於地獄受諸劇苦云何為二一者惡戒二者惡見諸有一類補特伽羅成就如是所說二法定不能生白淨善法設復已生不能決定廣說乃至身壞命終如棄重擔墮於地獄受諸劇苦爾時世尊重攝此義而說頌曰若成就二法謂惡戒惡見彼人終不能生白淨善法雖生而不定設定不圓滿於白淨善法能衰損障礙彼臨命終時有憂悔悲惱如棄捨重擔定生地獄中吾從世尊聞如是語苾芻當知若有一類補特伽羅成就二法定能發生白淨善法若先已生能令決定若先已定能令圓滿彼於如是白淨善法不為障礙不作衰損不生憂悔身壞命終如棄重擔生天趣中受諸快樂云何為二一者善戒二者善見諸有一類補特伽羅成就如是所說二法決定能生白淨善法若先已生能令決定廣說乃至身壞命終如棄重擔生天趣中受諸快樂爾時世尊重攝此義而說頌曰若成就二法謂善戒善見彼人終定能生白淨善法若生而決定決定必圓滿於白淨善法不衰損障礙彼臨命終時無憂悔悲惱如棄捨重擔定生天趣中吾從世尊聞如是語苾芻當知若有一類補特伽羅成就二法臨命終時能生憂悔身壞命終墮諸惡趣生地獄中云何為二謂作不作云何為作謂身惡行語惡行意惡行是名為作云何不作謂身妙行語妙行意妙行是名不作諸有一類補特伽羅成就如是所說二法臨命終時能生憂悔身壞命終墮諸惡趣生地獄中爾時世尊重攝此義而說頌曰諸有愚癡人作三種惡行不作三妙行引餘過令生彼臨命終時決定有憂悔死墮諸惡趣生於地獄中吾從世尊聞如是語苾芻當知若有一類補特伽羅成就二法臨命終時不生憂悔身壞命終昇於善趣生天界中云何為二謂作不作云何為作謂身妙行語妙行意妙行是名為作云何不作謂身惡行語惡行意惡行是名不作諸有一類補特伽羅成就如是所說二法臨命終時不生憂悔身壞命終昇於善趣生天界中爾時世尊重攝此義而說頌曰諸有智慧人作三種妙行不作三惡行引餘德令生彼臨命終時決定無憂悔死昇諸善趣生於天界中吾從世尊聞如是語苾芻當知有二妙智應修令生能得未得能觸未觸能證未證能超愁歎能滅憂苦能會正理能獲甘露能證涅槃云何為二一者法智二者類智法智生時便能無倒遍知有為於有為法既遍知已便能令彼感後有因不得生起增長廣大類智生時便能如實斷滅無明滅無明故便無戲論無戲論故便無尋伺無尋伺故便無樂欲無樂欲故便無愛憎無愛憎故便無慳嫉無慳嫉故便無種種執持刀杖違害鬪諍互相罵辱不真實語相離間語諸雜穢語及餘無量惡不善法無彼諸惡不善法故感後有業便不增長感後有業不增長故諸業滅盡業滅盡故眾苦滅盡苦滅盡故生死路絕此路絕已便自了知我生已盡梵行已立所作已辦不受後有如是名為有二妙智應修令生能得未得能觸未觸能證未證能超愁歎能滅憂苦能會正理能獲甘露能證涅槃爾時世尊重攝此義而說頌曰有二種妙智應修習令生能得未得等謂法智類智若法智生時遍知有為法便能令後有因不生不增若類智生時無明便斷滅由此展轉法絕生死輪迴自知我生盡及梵行已立所作皆已辦更不受後有吾從世尊聞如是語苾芻當知有二妙智應正尋思應善稱量應審觀察能得未得能觸未觸能證未證能超愁歎能滅憂苦能會正理能獲甘露能證涅槃云何為二謂世間智及出世智世間智者謂於色蘊能正了知此為色蘊於受想行及識蘊中亦復如是於其地界能正了知此為地界於水火風及空識界亦復如是於其眼界能正了知此為眼界於其色界及眼識界亦復如是於其耳界能正了知此為耳界於其聲界及耳識界亦復如是於其鼻界能正了知此為鼻界於其香界及鼻識界亦復如是於其舌界能正了知此為舌界於其味界及舌識界亦復如是於其身界能正了知此為身界於其觸界及身識界亦復如是於其意界能正了知此為意界於其法界及意識界亦復如是於如此等世俗法中如是如是如實了知智見通慧現觀等覺周遍照了名世間智諸聖弟子於此所說世間智中應正尋思應善稱量應審觀察此世間智正修習時為能令生生法有情永脫生不為能令彼老法有情永脫老不病法死法愁法歎法憂法苦法不安隱法亦復如是既審察已能正了知此世間智正修習時不能令彼生法有情永脫於生不能令彼老法有情永脫於老病法死法愁法歎法憂法苦法不安隱法亦復如是所以者何此世間智非賢聖法非能永出非趣涅槃非能永厭非能永離非能永滅非能永寂非真通慧非正等覺不證涅槃是感生法是感老法病法死法愁法歎法憂法苦法不安隱法彼於如是尋思稱量審觀察時於世間法住怖畏想於出世法住安靜想以於世間生怖畏故都無執受無執受故不生渴愛不渴愛故便自內證究竟涅槃證涅槃已便自了知我生已盡梵行已立所作已辦不受後有是名於此世間智中應正尋思應善稱量應審觀察出世智者謂於一切蘊界處中能正了知如是諸法是無常性苦性病性癰性箭性惱性害性怖性熱性壞性滅性災性橫性有疫癘性虛性偽性空性妄性無實我性難保信性於如是等諸法性中如實了知智見通慧現觀等覺周遍照了名出世智諸聖弟子於此所說出世智中應正尋思應善稱量應審觀察此出世智正修習時為能令彼生法有情永脫生不為能令彼老法有情永脫老不病法死法愁法歎法憂法苦法不安隱法亦復如是既審察已能正了知此出世智正修習時定能令彼生法有情永脫於生定能令彼老法有情永脫於老病法死法愁法歎法憂法苦法不安隱法亦復如是所以者何此出世智是賢聖法是能永出是趣涅槃是能永厭是能永離是能永滅是能永寂是真通慧是正等覺能證涅槃非感生法非感老法病法死法愁法歎法憂法苦法不安隱法彼於如是尋思稱量審觀察時於出世法生珍寶想於世間法生下賤想以於出世生珍寶故便生歡喜生歡喜故其心安適心安適故身得輕安身輕安故便受悅樂受悅樂故心得寂定心寂定故能實知見實知見故能深厭背深厭背故能正離欲正離欲故能得解脫得解脫已便自了知我生已盡梵行已立所作已辦不受後有是名於此出世智中應正尋思應善稱量應審觀察如是名為有二妙智應正尋思應善稱量應審觀察能得未得能觸未觸能證未證能超愁歎能滅憂苦能會正理能獲甘露能證涅槃爾時世尊重攝此義而說頌曰有二種妙智知者應尋思謂世出世間能正盡眾苦應觀世間智發生怖畏想都無有執受展轉證涅槃應觀出世智發生珍寶想由此生歡喜便得身輕安輕安故悅樂悅樂故心定由心得定故便能生覺支覺支觀聖諦永斷諸疑網無疑無所取永脫眾苦邊重攝前經嗢柁南曰二根二焦惱二行二戒見二作及不作二智有二種吾從世尊聞如是語苾芻當知若有苾芻為欲矯誑諸眾生故為求名譽遠所聞故為求利養及恭敬故而出家者不名真實於如來所修行梵行若有苾芻為通達故為遍知故而出家者是名真實於如來所修行梵行所以者何是諸苾芻為通達故為遍知故而出家已便能如實通所通達知所遍知既能如實通所通達知所遍知便能如實斷所應斷修所應修證所應證既能如實斷修證已便自了知我生已盡梵行已立所作已辦不受後有如是若有為通達故為遍知故而出家者是名真實於如來所修行梵行爾時世尊重攝此義而說頌曰為矯誑名譽利養及恭敬非真修梵行是虛妄出家為通達遍知速證最上義是真修梵行非虛妄出家吾從世尊聞如是語苾芻當知若有苾芻為欲矯誑諸眾生故為求名譽遠所聞故為求利養及恭敬故而出家者不名真實於如來所修行梵行若有苾芻為律儀故為正斷故而出家者是名真實於如來所修行梵行所以者何是諸苾芻為律儀故為正斷故而出家已便能如實守護六根不虧禁戒及能速證最上正斷既能如實守護六根不虧禁戒及能速證最上正斷便能如實斷所應斷修所應修證所應證既能如實斷修證已便自了知我生已盡梵行已立所作已辦不受後有如是若有為律儀故為正斷故而出家者是名真實於如來所修行梵行爾時世尊重攝此義而說頌曰為矯誑名譽利養及恭敬非真修梵行是虛妄出家為正斷律儀速證最上義是真修梵行非虛妄出家吾從世尊聞如是語苾芻當知若有苾芻為欲矯誑諸眾生故為求名譽遠所聞故為求利養及恭敬故而出家者不名真實於如來所修行梵行若有苾芻為求厭背為求離欲而出家者是名真實於如來所修行梵行所以者何是諸苾芻為厭背故為離欲故而出家已便能如實厭背離欲既離欲已便得解脫既解脫已便自了知我生已盡梵行已立所作已辦不受後有如是若有為厭背故為離欲故而出家者是名真實於如來所修行梵行爾時世尊重攝此義而說頌曰為矯誑名譽利養及恭敬非真修梵行是虛妄出家為厭背離欲速證最上義是真修梵行非虛妄出家吾從世尊聞如是語苾芻當知一切如來應正等覺所說法門略有二種云何為二一者於惡應正了知二者於惡應深厭背一切如來應正等覺略說如是二種法門所以者何諸修行者於諸惡法應正了知既於惡法正了知已便能厭背既厭背已便能離欲既離欲已便得解脫得解脫已便自了知我生已盡梵行已立所作已辦不受後有如是行者永斷諸愛及眾結縛無倒現觀正盡苦邊爾時世尊重攝此義而說頌曰當知諸如來應正等覺者哀愍眾生故說二種法門於眾惡正知及厭背離欲心解脫自在正盡眾苦邊吾從世尊聞如是語苾芻當知有二種法若修若習若多修習能斷二法云何二法若修若習若多修習能斷二法謂不淨觀及慈悲觀能斷貪欲及與瞋恚所以者何一切已貪現貪當貪皆由作意思惟淨相一切已瞋現瞋當瞋皆由作意思惟怨相一切已斷現斷當斷所有貪欲皆由作意修不淨觀一切已斷現斷當斷所有瞋恚皆由作意修慈悲觀於不淨觀若修若習若多修習決定能斷一切貪欲於慈悲觀若修若習若多修習決定能斷一切瞋恚若欲決定斷貪欲者當勤精進修不淨觀若欲決定斷瞋恚者當勤精進修慈悲觀修不淨觀無有貪欲而不能斷修慈悲觀無有瞋恚而不能斷如是名為有二種法若修若習若多修習能斷二法爾時世尊重攝此義而說頌曰修習多修習二法斷二法謂不淨慈悲斷貪欲瞋恚是故有智者當觀自饒益修不淨慈悲斷貪欲瞋恚吾從世尊聞如是語苾芻當知其涅槃界略有二種云何為二一者有餘依涅槃界二者無餘依涅槃界云何名為有餘依涅槃界謂諸苾芻得阿羅漢諸漏已盡梵行已立所作已辦已捨重擔已證自義已盡有結已正解了心善解脫已得遍知宿行為緣所感諸根猶相續住雖成諸根現觸種種好醜境界而能厭捨無所執著不為愛恚纏繞其心愛恚等結皆永斷故彼於諸色求欲見時雖復以眼觀於諸色而不發起貪瞋癡等雖復有眼及好醜色而無貪欲亦無瞋恚所以者何愛恚等結皆永斷故彼於諸聲求欲聞時雖復以耳聽於諸聲而不發起貪瞋癡等雖復有耳及好醜聲而無貪欲亦無瞋恚所以者何愛恚等結皆永斷故彼於諸香求欲嗅時雖復以鼻嗅於諸香而不發起貪瞋癡等雖復有鼻及好醜香而無貪欲亦無瞋恚所以者何愛恚等結皆永斷故彼於諸味求欲甞時雖復以舌甞於諸味而不發起貪瞋癡等雖復有舌及好醜味而無貪欲亦無瞋恚所以者何愛恚等結皆永斷故彼於諸觸求欲覺時雖復以身覺於諸觸而不發起貪瞋癡等雖復有身及好醜觸而無貪欲亦無瞋恚所以者何愛恚等結皆永斷故彼於諸法求欲知時雖復以意知於諸法而不發起貪瞋癡等離諸貪欲證得究竟寂滅涅槃作是思惟世尊為彼怖畏諸有阿賴耶者恒為斷見所繫縛者令知業果無失壞故所說正法現見應時易見饒益智者內證一切世間真實對治謂能除滅憍慢渴愛害阿賴耶斷諸徑路證真空性離諸貪欲證得究竟寂滅涅槃如是名為有慧眼者能正觀察如是名為由二纏故令諸天人一類怯劣一類勇猛有慧眼者能正觀察爾時世尊重攝此義而說頌曰由二纏所纏令諸天人眾一類有怯劣一類有勇猛有慧眼聲聞能如實觀察能除慢厭離究竟證涅槃復如實了知佛所說正法能滅斷常見及二愛無餘有慧眼龍王能普雨法雨滅諸煩惱焰令證大清涼吾從世尊聞如是語苾芻當知若有苾芻減省睡眠具念正知心常安住悅豫清淨於諸善法善觀時宜而正修習如是苾芻減省睡眠具念正知心常安住悅豫清淨於諸善法善觀時宜而正修習於二果中隨證一果謂於現法或證有餘依涅槃界或不還果爾時世尊重攝此義而說頌曰覺悟能聞法修行得勝果耽著於睡眠都無有所得減省睡眠者具正念正知善安住其心常悅豫清淨於諸善法中知時宜修習能究竟超越生老病死苦是故應勤修減省睡眠法常委觀寂靜得二果無疑或斷下分結證得不還果或斷上分結度生老病死吾從世尊聞如是語苾芻當知若有苾芻於空閑處常樂宴坐勤修內心奢摩他定不離靜慮成就明淨毘鉢舍那守護自心令無散亂於諸善法修集無厭如是苾芻於二果中我說定能隨證一果謂於現法或證有餘依涅槃界或不還果爾時世尊重攝此義而說頌曰樂空閑宴坐具正念正知善安住其心離虛妄分別善防護自心速斷無明闇及諸欲煩惱無憂悔歸真常寂定其心具正念靜慮無所執解脫永盡諸有貪常樂不放逸見放逸生怖諸見能永斷速證般涅槃吾從世尊聞如是語苾芻當知若有苾芻無慚無愧彼人決定不能通達不能遍知不證等覺不證涅槃不能證得無上安樂若有苾芻有慚有愧彼人決定能得通達能得遍知能證等覺能證涅槃能證究竟無上安樂爾時世尊重攝此義而說頌曰無慚無愧者懈怠不精進多惛沈睡眠去結盡為遠有慚有愧者常無有放逸樂靜慮深定去涅槃不遙彼能斷眾結及生老病死速證三菩提得無上安樂吾從世尊聞如是語苾芻當知諸出家者略有二種所應作事若能正作得所未得觸所未觸證所未證能超愁歎能滅憂苦能觸如理能得甘露能證涅槃云何為二一者靜慮二者聽說云何靜慮謂諸苾芻遠離諸欲惡不善法有尋有伺離生喜樂具足安住最初靜慮尋伺靜息內淨一趣無尋無伺定生喜樂具足安住第二靜慮離喜住捨正念正知身受快樂眾聖所說有捨有念安住快樂具足安住第三靜慮斷苦斷樂先滅憂喜不苦不樂捨念清淨具足安住第四靜慮云何聽說謂諸苾芻於佛所說初中後善文義巧妙純滿清白梵行之法所謂契經應頌記別伽他自說本事本生及與方廣未曾有法於如是法受誦聽習令其通利宣暢解釋是名聽說如是名為諸出家者略有二種所應作事若能正作得所未得觸所未觸證所未證能超愁歎能滅憂苦能觸如理能得甘露能證涅槃爾時世尊重攝此義而說頌曰出家有二種正所應作事謂靜慮聽說速證於涅槃靜慮慧為因慧必由靜慮有靜慮有慧速證於涅槃百千瘂羊僧無慧修靜慮設經百千歲無一得涅槃勤修智慧人樂聽法說法歛念須臾頃能速證涅槃吾從世尊聞如是語苾芻當知尋求有二更無第三云何為二謂聖尋求非聖尋求云何名為非聖尋求謂有一類已有老法尋求老法已有病法尋求病法已有死法尋求死法已有愁法尋求愁法已有染法尋求染法云何老法所謂妻子奴婢僕使象馬牛羊鷄猪田宅金銀財穀是名老法如是老法是諸有情生死苦本愚夫異生於此守護染愛耽著由此不能解脫生死故名老法云何病法所謂妻子奴婢僕使廣說乃至由此不能解脫生死故名病法云何死法所謂妻子奴婢僕使廣說乃至由此不能解脫生死故名死法云何愁法所謂妻子奴婢僕使廣說乃至由此不能解脫生死故名愁法云何染法所謂妻子奴婢僕使象馬牛羊鷄猪田宅金銀財穀是名染法如是染法是諸有情生死苦本愚夫異生於此守護染愛耽著由此不能解脫生死故名染法若有於此愛樂尋求當知是名非聖尋求如是尋求如來終不稱揚讚歎唯勸導之令知捨離何緣如是非聖尋求如來終不稱揚讚歎唯勸導之令知捨離由此尋求非賢聖法非能出離非趣涅槃非厭非離非滅非靜非得通慧非成等覺非證涅槃由此尋求能引一切生老病死愁歎憂苦諸熱惱法是故如是非聖尋求如來終不稱揚讚歎唯勸導之令知捨離云何名為是聖尋求謂有一類已有老法能自了知我有老法能如實知老法過患尋求畢竟無老無上安樂涅槃已有病法能自了知我有病法能如實知病法過患尋求畢竟無病無上安樂涅槃已有死法能自了知我有死法能如實知死法過患尋求畢竟無死無上安樂涅槃已有愁法能自了知我有愁法能如實知愁法過患尋求畢竟無愁無上安樂涅槃已有染法能自了知我有染法能如實知染法過患尋求畢竟無染無上安樂涅槃如是名為是聖尋求如是尋求一切如來稱揚讚歎何緣如是是聖尋求一切如來稱揚讚歎由此尋求是賢聖法能永出離能趣涅槃能厭能離能滅能靜能得通慧能成等覺能證涅槃由此尋求能超一切生老病死愁歎憂苦生死熱惱是故如是是聖尋求一切如來稱揚讚歎如是名為尋求有二更無第三是故汝等應如是學我當云何遠離如是非聖尋求修行如是是聖尋求汝等苾芻應如是學爾時世尊重攝此義而說頌曰一切有情類有二種尋求更無有第三謂聖與非聖不知老病死愁染法過患希求深愛著名非聖尋求此增長眾苦出離未為期從生復至生或高或下趣善知老病死愁染法過患希求彼寂滅名真聖尋求此損減眾苦速證於涅槃永安樂清涼常無漏無怖彼非聖尋求諸佛所呵毀是生死根本智者當遠離此真聖尋求諸佛所稱讚是趣涅槃道有智者應修重攝前經嗢拕南曰為通達律儀厭知不淨界纏覺悟宴坐愧所作尋求吾從世尊聞如是語苾芻當知略有二種白淨善法能護世間云何為二謂慚與愧若無此二白淨善法世間有情皆成穢雜猶如牛羊鷄猪狗等不識父母兄弟姊妹不識軌範親教導師似導師等由有此二白淨善法世間有情離諸穢雜非如牛羊鷄猪狗等了知父母兄弟姊妹了知軌範親教導師似導師等是故汝等應如是學我當云何成就如是二種最勝第一慚愧白淨善法汝等苾芻應如是學爾時世尊重攝此義而說頌曰二白淨善法能護諸世間令不失人天謂慚及與愧若無此二法都不識尊卑穢雜似牛羊鷄猪狗等類由有此二法能了別尊卑非如牛羊等行諸雜穢事諸有智慧人成就二白法常守人天趣終不墮三塗吾從世尊聞如是語苾芻當知我為如來應正等覺未成佛時居菩薩位多分安住二種尋思云何為二一者如來居菩薩位多分安住不害尋思欣喜悅樂如是安住不害尋思欣喜悅樂是名第一多分尋思由住如是修習行迹於諸有情都無捐害由此尋思證得無量圓滿梵住二者如來居菩薩位多分安住永斷尋思欣喜悅樂如是安住永斷尋思欣喜悅樂是名第二多分尋思由住如是修習行迹於不善法能正永斷由此尋思證得善根圓滿勝道我於爾時安住如是二種尋思精進勇猛乃至自身一切血肉悉皆枯竭唯餘身肉骨筋皮纏裹亦不放逸乃至未知未見未得未解未證所應知見得解證法於其中間住不放逸精進勇猛曾無懈廢由不放逸精進勇猛無懈廢故速證無上正等菩提速證無上清涼涅槃速證無上一切智見是故汝等應如是學我當云何安住不害欣喜悅樂多分尋思安住永斷欣喜悅樂多分尋思汝等苾芻應如是學爾時世尊重攝此義而說頌曰佛為菩薩時多安住二法謂不害永斷欣喜悅樂思不害諸有情修慈悲喜捨證無量梵住圓滿不為難永斷不善法一切煩惱纏證得諸善根圓滿殊勝道常精進勇猛無放逸而住證無上菩提清涼涅槃等吾從世尊聞如是語苾芻當知諸婆羅門長者居士剎帝利等多有所作謂施汝等如法衣服飲食臥具病緣醫藥房舍資具汝等苾芻多有所作謂能為彼宣說正法初中後善文義巧妙純滿清白梵行之法由此俱能解脫生法老病死法愁歎憂苦熱惱之法汝等與彼力輪法輪展轉相依於如來所勤修梵行速至無上般涅槃城爾時世尊重攝此義而說頌曰出家與居家展轉互相依由力法二輪速至涅槃樂出家依在俗得如法資具在俗依出家獲微妙正法二眾互相依受人天快樂度生老病死至清涼涅槃吾從世尊聞如是語苾芻當知依住尸羅能修二法云何為二謂奢摩他毘鉢舍那謂修行者依住尸羅修奢摩他既修如是奢摩他已修心令滿為何事故修習其心修習心者為斷貪故諸修行者依住尸羅精勤修習毘鉢舍那既修如是毘鉢舍那已修慧令滿為何事故修習其慧修習慧者為斷癡故貪染污心令不解脫癡染污慧令不明照若永離貪心善解脫若永離癡慧善解脫若於如是二種解脫已能正知見得觸證我說彼為心善解脫慧善解脫獨一修習最上丈夫諸聖弟子正證如是心解脫者若他罵詈訶責輕弄毀辱等時不由此緣發生種種不忍不信害恨等心所以者何以能照見他罵詈等於彼有罪於己無損諸聖弟子正證如是心解脫者若他讚美恭敬禮拜供養等時不由此緣發生種種歡喜踊躍悅豫等心所以者何以能照見他讚美等於彼有福於己無益若能如是名於世法得心平等無慼無欣安隱自在是故汝等應如是學我當云何依住尸羅修奢摩他毘鉢舍那汝等苾芻應如是學爾時世尊重攝此義而說頌曰依住淨尸羅修無罪止觀密護根及意證甘露涅槃修止令心調心調離貪欲離欲證解脫證解脫心平修觀令慧明慧明滅癡闇滅闇證解脫證解心平等故汝等苾芻精進勿放逸常依住尸羅修無罪止觀吾從世尊聞如是語苾芻當知修學勝利於如來所修行梵行慧為上首解脫堅固念最尊勝若有成就修學勝利於如來所修行梵行慧為上首解脫堅固念最尊勝彼終不為味著色貪纏擾其心亦復不為味著聲香味觸法貪纏擾其心心不為貪所纏擾故無隨味著色相貌識無隨味著聲香味觸法相貌識於二果中隨證一果謂於現法證有餘依般涅槃界或不還果爾時世尊重攝此義而說頌曰修學勝利人依佛修梵行慧為其上首及懈脫堅牢念最居尊勝二果隨證一謂現法涅槃及永不還果由慧為上首貪不擾其心無隨色等緣相貌所生識學勝利圓滿生勝定上慧盡生老死邊證有餘依界故汝等苾芻應勤修戒定生微妙勝慧盡生老病死住我法律中能無放逸者定壞魔軍力永盡眾苦邊吾從世尊聞如是語苾芻當知一切世間惡不善法皆以無明為其前導而得生長以無慚愧為其後助而不損減所以者何諸趣有生生老病死愁歎憂苦熱惱等法一切皆用無明為根而得生長既生長已依之復能生起一切惡不善法惡法既生由無慚愧都無悔變無悔變故而不損減一切世間善清淨法皆以慧明為其前導而得生長以慚與愧為其後助而不損減所以者何明處其前慚愧為後能永斷滅諸趣有生生老病死能超一切愁歎憂苦熱惱等法能觸如理能得甘露能證涅槃是故汝等應如是學我當云何永斷無明發起慧明永斷一切諸趣有生生老病死永超一切愁歎憂苦熱惱等法觸於如理得於甘露證於涅槃汝等苾芻應如是學爾時世尊重攝此義而說頌曰此世及後生生老病死等貪愛等煩惱皆無明為根無明為大愚令久處生死此世與他世高下趣往還最初有無明最後無慚愧生長諸惡法墮眾惡趣中故應勤精進離貪愛愚癡發起智慧明斷生死苦本吾從世尊聞如是語苾芻當知一切如來應正等覺憐愍世間出興於世為欲永斷除捨二法轉於賢聖無上法輪一切世間所有沙門或婆羅門天魔梵等曾未有能如法轉者云何二法一者無明二者有愛一切如來應正等覺憐愍世間出興於世皆為永斷除捨此二轉於賢聖無上法輪廣說乃至曾未有能如法轉者若能永斷除捨一切所有無明及諸有愛令其永盡無有遺餘便能永斷一切煩惱諸雜染法是則名為出諸坑塹越諸垣牆破諸關鍵摧伊師迦是真賢聖是正法幢是大沙門是婆羅門是真聰慧是真沐浴是真智者是真調順至調順地名世福田爾時世尊重攝此義而說頌曰無上正等覺商主世間尊大雄大丈夫拔眾毒箭者哀愍諸世間為斷除二法謂無明有愛轉無上法輪是苦是苦因是眾苦永滅是八支聖道趣滅苦涅槃智者聞斯法信解等堅牢達諸法正真斷無明有愛無明有愛除諸雜染皆滅至善調順地名世良福田吾從世尊聞如是語苾芻當知有二苦事最為難忍一剃鬚髮二常乞求所以者何世間怨嫌興呪詛者作是願言願彼貧窮剃除鬚髮服故弊衣手持瓦器從家至家行乞自活諸有淨信善男子等受持此法而出家者非為王賊債主怖畏之所逼切非恐不活而捨居家但為超度生老病死愁歎憂苦熱惱等法但為滅除純大苦蘊我諸弟子求如是事正信出家為利自他受持此法或有如是而出家已未經幾時則便寬慢放逸懈怠下劣精進亡失正念無有正知心亂不定縱任諸根多欲貪著心懷瞋忿愚鈍無知耽染諸欲虛妄思惟毀諸禁戒實非沙門自稱沙門實非梵行自稱梵行內朽順流如穢蝸螺貝音狗行覆藏己惡詐現自善或就種種惡不善法譬如有人從闇入闇從坑墮坑從怨至怨我說如是癡出家人亦復如是又如有木兩頭火燃中塗糞穢若在聚落及與空閑皆無復用我說如是癡出家人亦復如是失在家法復非沙門世出世間皆無勝分爾時世尊重攝此義而說頌曰出家而破戒二俱無所成謂失在家儀及壞沙門法寧吞熱鐵丸洋銅而灌口不受人信施而毀犯尸羅諸毀犯尸羅無悔無慚愧多受人信施定當生地獄諸有智慧人應堅持淨戒勿受人信施而毀犯尸羅吾從世尊聞如是語苾芻當知世有二種補特伽羅攝受增益惡趣地獄惡不善法云何二種補特伽羅一者一類補特伽羅毀犯淨戒實非沙門自稱沙門實非梵行自稱梵行內朽順流如穢蝸螺貝音狗行覆藏己惡詐現自善如朽隧級無所復用唯增惡趣二者一類補特伽羅於具淨戒無所毀犯精進修行清白梵行有德苾芻以諸無根非梵行法誹謗毀辱令失威光如是二種補特伽羅攝受增益惡趣地獄惡不善法爾時世尊重攝此義而說頌曰二補特伽羅生長惡趣業謂毀犯淨戒及誹謗賢良如是二種人俱名為下賤現在人所鄙受苦在當來是故諸苾芻常應不放逸受持清淨戒勿毀謗他人吾從世尊聞如是語苾芻當知世有二種補特伽羅恩深難報云何為二所謂父母假使有人一肩荷父一肩擔母盡其壽量曾無暫捨供給衣食病緣醫藥種種所須猶未能報父母深恩所以者何父母於子恩極深重所謂產生慈心乳哺洗拭將養令其長大供給種種資身眾具教示世間所有儀式心常欲令離苦得樂曾無暫捨如影隨形父母於子既有如是所說深恩當云何報若彼父母於佛法僧無清淨信其子方便示現勸導讚勵慶慰令生淨信若彼父母無清淨戒其子方便示現勸導讚勵慶慰令其受持清淨禁戒若彼父母無有多聞其子方便示現勸導讚勵慶慰令其聽聞諸佛正法若彼父母為性慳貪不樂布施其子方便示現勸導讚勵慶慰令行布施若彼父母為性闇鈍無有勝慧其子方便示現勸導讚勵慶慰令修勝慧其子如是乃名真實報父母恩爾時世尊重攝此義而說頌曰二補特伽羅恩深重難報所謂父及母能生長世間假使以兩肩盡壽荷父母常供養恭敬猶未為報恩父母於世間能生育教導慈心求利樂如彼影隨形若父母先無信戒聞捨慧子令其修習名真實報恩恭敬給所須唯現世安樂令修信戒等究竟證涅槃吾從世尊聞如是語苾芻當知世有二種無欺誑法云何為二謂業與智若諸有情已集諸業其異熟果若未現前終不盡滅若諸有情已生諸智一切煩惱若未永除終不捨離如是名為世有二種無欺誑法爾時世尊重攝此義而說頌曰二無欺誑法諸佛共所談謂已集已生諸業及諸智異熟果未生諸業終不滅煩惱若未盡智終不捨離業是生死因智為滅惑本是故應修智永盡眾苦邊吾從世尊聞如是語苾芻當知世有二種補特伽羅應深尊重禮拜供養以敬愛心親近而住云何為二所謂父母若諸有情於其父母深心尊重禮拜供養以敬愛心親近而住生無量福諸有智人咸共稱歎聲譽普聞處眾無畏後不焦惱無悔命終身壞死後昇諸善趣生於天中何緣有情應於父母深心尊重禮拜供養以敬愛心親近而住父母於子有深重恩所謂產生慈心乳哺洗拭將養令其長大供給種種資身眾具教示世間所有儀式心常欲令離苦得樂曾無暫捨如影隨形是故父母應深敬重禮拜供養以敬愛心親近而住若諸有情敬愛父母親近而住父母於其深心慈愍除無益事授有益事制止眾惡勸修眾善為其娉娶貞良妻室有時賜與珍寶財穀世間天人咸共稱歎恭敬供養親近加護令無衰惱是故有情於其父母應深尊重禮拜供養以敬愛心親近而住爾時世尊重攝此義而說頌曰諸有樂福人應尊重父母禮拜修供養敬愛親近居世間聰慧人恭敬於父母恒時修供養常生歡喜心父母於世間恩深重難報除無益制惡授利勸修善與妻室資財慈心常覆護是故修供養無量福聚生現得勝名聞咸供養恭敬死生天善趣受妙樂無窮欲得生天人受五欲妙樂猶如天帝釋當供養父母重攝前經嗢拕南曰善尋輪戒學無明慧斷除苦毀謗報恩無欺誑父母吾從世尊聞如是語苾芻當知施有二種云何為二一者財施二者法施云何財施謂有一類補特伽羅能施種種美妙飲食香鬘衣乘房舍臥具資產燈明病緣醫藥捨如是等分布惠他名為財施云何法施謂廣為他宣說正法初中後善文義巧妙純滿清白梵行之法令諸有情聞已解脫生老病死愁歎憂苦諸熱惱法是名法施於此財法二種施中法施最上勝妙第一譬如世間從牛出乳從乳出酪酪出生酥從此生酥出於熟酥復從熟酥出於醍醐於是種種牛諸味中醍醐最上勝妙第一如是財法二種施中法施最上勝妙第一於法施中能無顛倒行法施者唯有如來應正等覺明行圓滿善逝世間解無上丈夫調御士天人師佛薄伽梵爾時世尊重攝此義而說頌曰於二種施中法施為第一能行法施者善逝最為尊受財施田中如來為第一行財施不定受法施眾生財施令眾生得世安隱樂法施令受者究竟證涅槃吾從世尊聞如是語苾芻當知祠祀有二云何為二一財祠祀二法祠祀財祠祀者謂有一類補特伽羅祠祀種種美妙飲食香鬘衣乘房舍臥具資產燈明如是等類名財祠祀法祠祀者謂能祠祀契經應頌記別伽他自說本事本生方廣未曾有法以無量門如理宣說施設建立分別開示名法祠祀於此財法二祠祀中法祠最上勝妙第一譬如世間從牛出乳從乳出酪酪出生酥從此生酥出於熟酥復從熟酥出於醍醐於是種種牛諸味中醍醐最上勝妙第一如是財法二祠祀中法祠最上勝妙第一於法祠中能無顛倒行法祠者唯有如來應正等覺明行圓滿善逝世間解無上丈夫調御士天人師佛薄伽梵爾時世尊重攝此義而說頌曰於二種祠中法祠為第一能行法祠者善逝最為尊受財祀田中如來為第一行財祀不定受法祀眾生財祀令眾生得世安隱樂法祠令受者究竟證涅槃吾從世尊聞如是語苾芻當知諸修行者同集會時應作二事一者法言二者宴默由法言故審知有德審知德故便深敬信深敬信故便往詣彼往詣彼故親近供事親供事故求聞正法求聞法故攝耳不亂耳不亂故聽聞正法聞正法故於法通利法通利故能記持法記持法故能觀察義觀察義時堪能於法審諦思惟堪能於法審諦思時便生欲樂生欲樂已便得勢力得勢力已便能稱量由稱量故便能決擇能決擇故於諦隨覺便自了知我生已盡梵行已立所作已辦不受後有由宴默故心便寂定清淨鮮白無有瑕釁離隨煩惱調順堪任安住不動堪能引發能引發故如實了知如實知故便能厭背能厭背故便能離欲既離欲已便得解脫得解脫已便自了知我已解脫我生已盡梵行已立所作已辦不受後有汝等苾芻應說上法應了上法若能如是乃名真實攝受仙幢非眾集會戲論語言能正了知諸法實相能斷諸漏能證涅槃我常集會宣說上法了知上法故名第一攝受仙幢爾時世尊重攝此義而說頌曰行者集會時應修作二事謂寂然宴默及說正法言由說正法言及寂然宴默知諸法實相究竟證涅槃汝等當苾芻若說了上法乃得名真實攝受大仙幢我常處眾中宣說照了法是故名第一攝受大仙幢若依正法幢能說能修行定速脫生死至究竟涅槃吾從世尊聞如是語苾芻當知若諸苾芻於言說時非理作意起欲尋思起恚尋思起害尋思如是苾芻名多惡者行慢緩者趣向多惡為方便故於斷於離棄捨善軛放逸懈怠下劣精進亡失正念有不正知不定心亂縱任諸根無出離見不知出離如實正慧趣向惡魔惡不善法為諸惡魔惡不善法之所摧伏增長一切惡不善法若諸苾芻於宴默時非理作意廣說乃至增長一切惡不善法如是苾芻為諸有智同梵行者之所訶毀我亦於彼常不稱讚如是苾芻雖得出家受具足戒而名惡慧樂有癡人是故汝等應如是學我當云何方便斷除非理作意方便修習如理作意汝等苾芻應如是學爾時世尊重攝此義而說頌曰言說宴默時縱諸根造惡不奉行我教是愚昧癡人故汝等苾芻應修不放逸離非理作意當如理思惟汝等若正勤語默無放逸不久度生死證無上涅槃吾從世尊聞如是語苾芻當知若諸苾芻於言說時如理作意出離尋思無恚尋思無害尋思如是苾芻名多善者無慢緩者趣向多善為方便故於斷於離不捨善軛離諸放逸勇猛精進正念正知心定無亂密護諸根有出離見能知出離如實正慧棄背惡魔惡不善法摧伏惡魔惡不善法損減一切惡不善法若諸苾芻於宴默時如理作意廣說乃至損減一切惡不善法如是苾芻為諸有智同梵行者之所稱讚我亦於彼恒常稱讚如是苾芻名真出家受具足戒有大智慧不樂諸有名不癡人是故汝等應如是學我當云何方便修習如理作意方便斷除非理作意汝等苾芻應如是學爾時世尊重攝此義而說頌曰言說宴默時不縱根造惡能奉行我教是聰慧智人修出離尋思及無恚無害有出離正見於如實能知能摧伏惡魔諸惡不善法永斷諸煩惱證究竟涅槃故汝等苾芻應修不放逸當如理作意離非理思惟汝等若正勤語默無放逸不久度生死證無上涅槃吾從世尊聞如是語苾芻當知有學苾芻有二種力云何為二謂思擇力及修習力云何苾芻有思擇力所謂一類有學苾芻受用種種衣服飲食房舍臥具病緣醫藥資生具時皆善思擇非不思擇而便受用於所未得衣服飲食房舍臥具病緣醫藥諸資生具不甚希求於所已得衣服飲食房舍臥具病緣醫藥諸資生具不深耽著堪能忍受寒熱飢渴風日蚊虻蛇蝎等觸堪能忍受他所毀謗罵辱等言堪能忍受身內所生猛利辛楚酸疼難忍奪命臨終難治苦受堪能忍受一切世間極難忍事能善思擇諸身語意三種惡行能照現法生法後法不可愛樂苦異熟果作是思惟我今定當斷身語意三種惡行我今定當修身語意三種妙行能正了知三種惡行所有過患復正了知三種妙行所有功德既正知已勤斷勤修惡行妙行修治自身令其清淨離諸罪法如是名為有學苾芻初思擇力云何苾芻有修習力所謂一類有學苾芻所得憶念一切皆與覺支相順而不相違所得擇法及精進喜輕安定捨一切皆與覺支相順而不相違修念覺支皆依止厭皆依止離皆依止滅迴向於捨修習擇法及精進喜輕安定捨覺支皆依止厭皆依止離皆依止滅迴向於捨如是名為有學苾芻後修習力是名有學苾芻二力爾時世尊重攝此義而說頌曰諸有學苾芻略有二種力思擇及修習能伏惡魔軍見惡過能斷知妙德能修能忍受思惟是名思擇力依止厭離滅及迴向於捨而修七覺支是名修習力吾從世尊聞如是語苾芻當知由二種法盡滅故死云何二法一業二壽由業盡故及壽盡故決定命終若時有業爾時有壽若時有壽爾時有業所以者何如是二法恒常和合無不和合如是二法不可施設分析離散此時有業彼時有壽此時有壽彼時有業若有其業即有其壽若有其壽即有其業若無其業即無其壽若無其壽即無其業譬如燃燈生焰發明若有其焰即有其明若有其明即有其焰若無其焰即無其明若無其明即無其焰業壽亦爾若有其業即有其壽若有其壽即有其業若無其業即無其壽若無其壽即無其業如是二法盡滅故死爾時世尊重攝此義而說頌曰二法恒相隨謂業及與壽業有壽亦有業無壽亦無壽業未消亡有情終不死壽業若盡滅含識死無疑吾從世尊聞如是語苾芻當知有二種行世間眾生皆共造作云何為二一者能感短壽之行二者能感長壽之行云何能感短壽之行謂有一類補特伽羅常樂殺生為性兇暴血塗其手傷害物命無有慚羞無有慈愍於諸眾生常行殺害乃至殺害折脚蟻子是名能感短壽之行云何能感長壽之行謂有一類補特伽羅遠離殺生棄捨殺具慚羞慈愍於諸眾生常不殺害乃至不害折脚蟻子是名能感長壽之行如是名為有二種行世間眾生皆共造作爾時世尊重攝此義而說頌曰世間諸有情略有二種行由二行差別感壽有短長謂常樂殺生兇暴血塗手無慚羞慈愍感短壽無疑常樂離殺生棄捨諸殺具有慚羞慈愍感長壽無疑吾從世尊聞如是語苾芻當知由二行相應取心相云何為二一者名為所緣行相二者名為作意行相所有一切已取現取當取心相皆由如是二種行相汝等苾芻由二行相應當正勤善取心相取心相已應善作意善作意已應善觀察善觀察已應善安住善安住已應同地界正勤修習無量無損應同水界火界風界正勤修習無量無損苾芻當知譬如地界若於其中安置糞穢洟唾膿血如是等類淨不淨物雖置其中而其地界曾無違順欣慼高下如是安心應同地界正勤修習無量無損既同地界正勤修習無量無損雖遇種種違順眾緣而心都無分別計著終不由此差別因緣其心高下又如水界火界風界若於其中安置糞穢洟唾膿血如是等類淨不淨物雖置其中而其水界火界風界曾無違順欣慼高下如是安心應同水界火界風界正勤修習無量無損既同水界火界風界正勤修習無量無損雖遇種種違順眾緣而心都無分別計著終不由此差別因緣其心高下由此定故於有識身及外一切所緣相中我我所執見慢隨眠善伏善斷於彼二種其心超越離一切相寂靜安樂得善解脫所有一切心善解脫慧善解脫皆於其中我我所執見慢隨眠善伏善斷於彼二種其心超越離一切相寂靜安隱得善解脫於其所得利譽稱樂其心不欣於其所遭衰毀譏苦其心不慼是名超過世間八法其心平等猶如世間地水火風世間八法所不能染爾時世尊重攝此義而說頌曰難調躁動心遠行無第二能正勤取相是謂世聰明善取心相已復作意觀察正念住其心勤修同四界如是正安住能棄捨諸欲於世八法中名善巧無染吾從世尊聞如是語苾芻當知有二種法雖共乖違未甞和合然於其中無缺無間云何為二謂生與死譬如世間光明影闇雖共乖違未甞和合然於其中無缺無間光明發時影闇便沒影闇起時光明便謝生死亦爾恒共乖違未甞和合然於其中無缺無間生法有時死法便沒死法有時生法便謝爾時世尊重攝此義而說頌曰如光明影闇雖恒共乖違然於二法中未曾有間缺生死亦如是雖恒共乖違然於二法中未曾有間缺無明根所生愛水所滋潤纔死生便續中無間缺時吾從世尊聞如是語苾芻當知死有二種云何為二一者不調伏死二者調伏死云何名為不調伏死謂諸愚夫無聞異生未能親覲正見善士未能了知善士之法於善士法未自調順彼隨觀見色即是我色屬於我色在我中我在色中彼隨觀見受即是我受屬於我受在我中我在受中彼隨觀見想即是我想屬於我想在我中我在想中彼隨觀見行即是我行屬於我行在我中我在行中彼隨觀見識即是我識屬於我識在我中我在識中眼見色已執取其相執取隨好由是因緣於其眼根不能正念防守而住發起貪憂便有無量惡不善法隨心流漏不可堰塞於其眼根不能防守縱蕩眼根行諸境界貪著色味纏擾其心緣此貪故受長夜苦受猛利苦受匱乏苦增血鑊身增空曠路無量往返生那落迦傍生鬼界及阿素洛人天趣中受諸劇苦皆由眼根不調伏故如是或時耳聞聲已鼻嗅香已舌甞味已身覺觸已意了法已執取其相執取隨好由是因緣於其意根不能正念防守而住發生貪憂便有無量惡不善法隨心流漏不可堰塞於其意根不能防守縱蕩意根行諸境界貪著法味纏擾其心緣此貪故受長夜苦受猛利苦受匱乏苦增血鑊身增空曠路無量往返生那落迦傍生鬼界及阿素洛人天趣中受諸劇苦皆由意根不調伏故如是名為不調伏死云何名為調伏而死謂諸賢聖多聞弟子已能親覲正見善士已能了知善士之法於善士法已自調順不隨觀見色即是我色屬於我色在我中我在色中不隨觀見受即是我受屬於我受在我中我在受中不隨觀見想即是我想屬於我想在我中我在想中不隨觀見行即是我行屬於我行在我中我在行中不隨觀見識即是我識屬於我識在我中我在識中眼見色已不執其相不執隨好由是因緣於其眼根善能正念防守而住不起貪憂所有無量惡不善法隨心流漏皆能堰塞於其眼根善能防守不縱眼根行諸境界不貪色味纏擾其心不緣此貪受長夜苦受猛利苦受匱乏苦增血鑊身增空曠路不復往返生那落迦傍生鬼界及阿素洛人天趣中受諸劇苦皆由眼根善調伏故如是或時耳聞聲已鼻嗅香已舌甞味已身覺觸已意了法已不執其相不執隨好由是因緣於其意根善能正念防守而住不起貪憂所有無量惡不善法隨心流漏皆能堰塞於其意根善能防守不縱意根行諸境界不貪法味纏擾其心不緣此貪受長夜苦受猛利苦受匱乏苦增血鑊身增空曠路不復往返生那落迦傍生鬼界及阿素洛人天趣中受諸劇苦皆由意根善調伏故如是名為調伏而死苾芻當知不調伏死沈沒無量生死苦海調伏而死超度無量生死苦海是名二死爾時世尊重攝此義而說頌曰略說諸有情死法有二種調伏不調伏更無有第三若不調伏死定於諸趣中受諸苦輪迴經無量往返調伏而死者終不墮惡趣於人天趣中能永盡眾苦吾從世尊聞如是語苾芻當知一切諸法略有二種云何為二一者雜染二者清淨應正觀察由一法生所以者何若於一法能正守護則於一切能正守護若於一法不能守護則於一切不能守護云何一法謂眾生心若有於心不能守護則不能護身語意業若不能護身語意業是人即為身語意業皆悉敗壞身語意業皆敗壞故其心即有擾濁垢穢心有擾濁及垢穢者能正了知自利樂事他利樂事俱利樂事無有是處能正了知善言說義惡言說義無有是處能證一切勝上人法真聖智見亦無是處所以者何心有擾濁及垢穢故譬如世間所有臺觀若一中心不善覆蔽則椽梁壁皆被淋漏以椽梁壁被淋漏故皆悉敗壞又如世間隣近村邑聚落池沼擾濁垢穢有明眼人住其岸上作意觀察其中所有螺蛤龜魚礫石等類行住普側極難可見所以者何水有擾濁及垢穢故如是眾生若有於心不能守護則不能護身語意業若不能護身語意業是人即為身語意業皆悉敗壞身語意業皆敗壞故其心即有擾濁垢穢心有擾濁及垢穢者能正了知自利樂事他利樂事俱利樂事無有是處能正了知善言說義惡言說義無有是處能證一切勝上人法真聖智見亦無是處所以者何心有擾濁及垢穢故若有於心能善守護則能善護身語意業若能善護身語意業是人即為身語意業皆不敗壞身語意業不敗壞故其心即無擾濁垢穢心無擾濁及垢穢者能正了知自利樂事他利樂事俱利樂事斯有是處能正了知善言說義惡言說義斯有是處能證一切勝上人法真聖智見斯有是處所以者何心無擾濁及垢穢故譬如世間所有臺觀若一中心極善覆蔽則椽梁壁皆無淋漏以椽梁壁無淋漏故皆不敗壞又如世間遠離村邑聚落池沼無有擾濁及諸垢穢有明眼人住其岸上作意觀察其中所有螺蛤龜魚礫石等類行住普側極易可見所以者何水無擾濁及垢穢故如是眾生若有於心能善守護則能善護身語意業若能善護身語意業是人即為身語意業皆不敗壞身語意業不敗壞故其心即無擾濁垢穢心無擾濁及垢穢者能正了知自利樂事他利樂事俱利樂事斯有是處能正了知善言說義惡言說義斯有是處能證一切勝上人法真聖智見斯有是處所以者何心無擾濁及垢穢故苾芻當知心雜染故有情雜染心清淨故有情清淨是故雜染清淨二法皆依止心從心所起爾時世尊重攝此義而說頌曰若不護於心隨順於諸欲恒馳散放逸一切無不為若善護於心不隨順諸欲無馳散放逸一切皆防護世間聰慧人能防身語意令不造諸惡名真健丈夫復從世尊聞如是語苾芻當知有二種見令諸有情展轉相違互為怨害云何為二所謂有見及無有見諸有沙門或婆羅門攝受有見習行有見耽著有見與諸愛樂無有見者展轉相違互為怨害稱讚有見最為第一諸有沙門或婆羅門攝無有見習無有見著無有見與其愛樂諸有見者展轉相違互為怨害讚無有見最為第一若有沙門或婆羅門於此二見諸集滅味過患出離不以正慧如實了知我說彼人名無智見有貪瞋癡有違有害無慧無明不能解脫生老病死愁歎憂苦熱惱等法不能解脫生死眾苦若有沙門或婆羅門於此二見諸集滅味過患出離能以正慧如實了知我說彼人名有智見無貪瞋癡無違無害有慧有明定能解脫生老病死愁歎憂苦熱惱等法定能解脫生死大苦爾時世尊重攝此義而說頌曰世間由二見展轉互相違彼此作怨讎謂見有無有諸有於此見愛樂不能捨是謂愚癡人恒毀他自讚若不知此見集滅味患出見毒箭所傷無明闇所覆具足貪瞋癡無智見明慧定不能解脫生老病死等若能知此見集滅味患出見毒箭不傷破無明黑闇遠離貪瞋癡具智見明慧決定能解脫生老病死等復從世尊聞如是語苾芻當知有二正見應諦尋思稱量觀察若諦尋思稱量觀察能得未得能觸未觸能證未證能超愁歎能滅憂苦能得如理能觸甘露能證涅槃云何為二所謂一切世間正見出世正見云何名為世間正見謂有一類起如是見立如是論決定有施有受有祠有善惡業有異熟果有此世間有彼世間有父有母有諸有情化生種類於其世間有諸沙門婆羅門等正至正行於此世間及彼世間自然通達作證領受如是名為世間正見諸聖弟子於此所說世間正見應諦尋思稱量觀察依此所說世間正見能令眾生畢竟解脫生老病死愁歎憂苦熱惱等法不諦觀察已便正了知依此所說世間正見不令眾生畢竟解脫生老病死愁歎憂苦熱惱等法所以者何如是所說世間正見非真聖見非出離見非能究竟證涅槃見非厭非離非滅非靜不證通慧非成等覺非得涅槃而能感得生老病死愁歎憂苦熱惱等法如是知已於世間法生怖畏想於出世法生安靜想以於世間生怖畏故都無執受無執受故無所希求無希求故於內證得究竟涅槃如是證已便自了知我生已盡梵行已立所作已辦不受後有如是汝等於此所說世間正見應諦尋思稱量觀察云何名為出世正見謂知苦智知苦集智知苦滅智知能趣向苦滅道智如是名為出世正見諸聖弟子於此所說出世正見應諦尋思稱量觀察依此所說出世正見能令眾生畢竟解脫生老病死愁歎憂苦熱惱等法不諦觀察已便正了知依此所說出世正見能令眾生畢竟解脫生老病死愁歎憂苦熱惱等法所以者何如是所說出世正見是真聖見是出離見是能究竟證涅槃見能厭能離能滅能靜能證通慧能成等覺能得涅槃能超一切生老病死愁歎憂苦熱惱等法如是知已於出世法生珍寶想於世間法生下賤想於出世法生珍寶想故便生歡喜生歡喜故其心安適心安適故身得輕安身輕安故便受悅樂受悅樂故心得寂定心寂定故能實知見實知見故能深厭背深厭背故能正離欲正離欲故能得解脫得解脫已便自了知我生已盡梵行已立所作已辦不受後有如是汝等於此所說出世正見應諦尋思稱量觀察如是名為二種正見應諦尋思稱量觀察能得未得能觸未觸能證未證能超愁歎能滅憂苦能得如理能觸甘露能證涅槃爾時世尊重攝此義而說頌曰正見有二種世間出世間智者諦尋思能正盡眾苦諦思於世間便生怖畏想由無執受等究竟證涅槃諦思出世間便生珍寶想歡喜心安適從此獲輕安輕安故受樂樂故心寂定心定生覺支知見四如實見實斷諸疑疑除無所取解脫一切苦證無上涅槃重攝前經嗢拕南曰施祠與集會如不如學終行相相違死染淨及二見吾從世尊聞如是語苾芻當知諸有情界互相親近不相乖違諸劣勝解種類有情與劣勝解種類有情更相親近參染承事諸妙勝解種類有情與妙勝解種類有情更相親近參染承事在過去世諸有情界已相親愛不相乖違諸劣勝解種類有情與劣勝解種類有情已相親近參染承事諸妙勝解種類有情與妙勝解種類有情已相親近參染承事在未來世諸有情界當相親愛不相乖違諸劣勝解種類有情與劣勝解種類有情當相親近參染承事諸妙勝解種類有情與妙勝解種類有情當相親近參染承事在現在世諸有情界現相親愛不相乖違諸劣勝解種類有情與劣勝解種類有情現相親近參染承事諸妙勝解種類有情與妙勝解種類有情現相親近參染承事是故尊者解憍陳如與其同類有六十人恒集同修阿練若行摩訶迦葉與其同類有無量人恒集同修杜多妙行其舍利子與其同類有無量人恒集同修大智慧行大目乾連與其同類有無量人恒集同修大神通行拘瑟祉羅與其同類有無量人恒集同修無礙解行其滿慈子與其同類有無量人恒集同修說正法行迦多衍那與其同類有無量人恒集同修辯釋經行尊者善現與其同類有無量人恒集同修無諍住行纈麗伐多與其同類有無量人恒集同修諸靜慮行其優波離與其同類有無量人恒集同修持律之行物力士子與其同類有無量人恒集同修為僧敷設臥具等行尊者不滅與其同類有無量人恒同修集淨天眼行尊者阿難與其同類有無量人恒集同集樂多聞行其羅怙羅與其同類有無量人恒集同修樂持戒行童子迦葉與其同類有無量人恒集同修巧辯說行其劫比拏與其同類有無量人恒集同修教誡教授大苾芻行尊者難陀與其同類有無量人恒集同修教誡教授苾芻尼行優波西那與其同類有無量人恒集同修具威儀行妍美難陀與其同類有六十人恒集同修端嚴之行愚人天授與其同類有六十人恒集同修勃逆惡行是故當知諸有情界互相親近不相乖違諸劣勝解種類有情與劣勝解種類有情更相親近參染承事諸妙勝解種類有情與妙勝解種類有情更相親近參染承事爾時世尊重攝此義而說頌曰如草木叢林亦如風火等物各以類聚有情界亦然愚者狎於愚智者親於智體知朋侶別應親有智人如凭破浮囊必沈於大海親近怠慢者定失智光明故應捨怠慢樂栖止空閑親近有智人速能殄眾苦吾從世尊聞如是語苾芻當知三因三緣能感後有云何為三所謂無明未永斷故愛未棄故業未息故由是因緣能感後有所以者何業為良田識為種子愛為溉灌無明無智無了無見之所覆蔽識便安住欲有色有無色有處欲最為下色為其中無色為妙若欲界業感異熟果不現在前不可施設此為欲有由欲界業感異熟果正現在前故可施設此為欲有當於爾時業為良田識為種子愛為溉灌無明無智無了無見之所覆蔽識便安住下欲有處若色界業感異熟果不現在前不可施設此為色有由色界業感異熟果正現在前故可施設此為色有當於爾時業為良田識為種子愛為溉灌無明無智無了無見之所覆蔽識便安住中色有處若無色業感異熟果不現在前不可施設為無色有由無色業感異熟果正現在前故可施設為無色有當於爾時業為良田識為種子愛為溉灌無明無智無了無見之所覆蔽識便安住妙無色處苾芻當知由遠離故出離欲有由無色故出離色有由永滅故出離一切有為有起思慮緣生汝等苾芻應以正慧如實隨觀出離欲有應以正慧如實隨觀出離色有及無色有云何汝等應以正慧如實隨觀出離欲有謂離諸欲惡不善法有尋有伺離生喜樂具足安住最初靜慮能以正慧如實隨觀其中諸色受想行識如是法性皆是無常皆是其苦如病如癰如中毒箭有惱有害有怖有猜有怨有敵迅速敗壞多諸疾疫多諸災橫虛偽不實離散無我不可保信如是汝等應以正慧如實隨觀出離欲有云何汝等應以正慧如實隨觀出離色有謂正超過一切色想滅有對想不復思惟種種異想具足安住無邊虛空空無邊處能以正慧如實隨觀其中所有受想行識如是法性皆是無常皆是其苦如病如癰如中毒箭有惱有害有怖有猜有怨有敵迅速敗壞多諸疾疫多諸災橫虛偽不實離散無我不可保信如是汝等應以正慧如實隨觀出離色有云何汝等應以正慧如實隨觀出無色有謂正了知是為寂靜是為微妙謂離憍慢息諸渴愛滅阿賴耶斷諸徑路空無所得愛盡離欲寂滅涅槃如是汝等應以正慧如實隨觀出無色有若能如是以其正慧如實隨觀出離三有便於欲有色無色有能深厭背深厭背故能正離欲正離欲故能得解脫得解脫已便自了知我生已盡梵行已立所作已辦不受後有爾時世尊重攝此義而說頌曰以正慧隨觀三界出離相能止息諸行得最上涅槃已解脫諸漏善修習瑜伽任持最後身降伏魔所使吾從世尊聞如是語苾芻當知三因三緣令諸有情希求利養生多過患云何為三一者貪欲為因為緣令諸有情希求利養生多過患二者耽著為因為緣令諸有情希求利養生多過患三者受用不見過患為因為緣令諸有情希求利養生多過患汝等苾芻不應起此三因三緣希求利養生多過患有諸苾芻具此所說三因三緣往施主家求勝利養或時其家忽遽無賴見已慼然默不敬問不起承迎不延就座不共談論彼見此相便起念言此施主家恒相敬待誰所詭侫頓使其然由此因緣便於彼所不忍不悅起恚害心或發身語惡不善業因斯墜墮諸惡趣中受不愛果苾芻當知我觀世間諸有情類或由利養擾亂其心身壞命終墮諸惡趣生地獄中受不愛果我觀世間諸有情類或由衰損擾亂其心身壞命終墮諸惡趣生地獄中受不愛果我觀世間諸有情類或由利養及以衰損擾亂其心身壞命終墮諸惡趣生地獄中受不愛果所以者何愚癡凡夫被諸利養先破其膜既破膜已復破其皮既破皮已復破其肉既破肉已復斷筋脈斷筋脈已復破其骨既破骨已復傷髓腦然後方住是故汝等應如是學我當云何不被利養擾亂其心我當云何不被衰損擾亂其心我當云何不被利養及以衰損擾亂其心獨處空閑勤修聖行速證無上常樂涅槃汝等苾芻應如是學爾時世尊重攝此義而說頌曰由三種因緣希求諸利養壞種種功德及退失人天諸有聰明人遇利養衰損其心善安定不動如山王常靜慮安然正觀諸法義修深細智見證常樂涅槃吾從世尊聞如是語苾芻當知欲界勝生略有三種於彼雖成極大福聚而受諸欲生死輪迴不能出離所以者何彼勝生處是欲所行境界地故云何為三一欲住天欲界勝生二樂化天欲界勝生三他化天欲界勝生如是三種欲界勝生於彼雖成極大福聚而受諸欲生死輪迴不能出離所以者何彼勝生處是欲所行境界地故我聖弟子於此三種欲界勝生如實隨觀有諸過患故於欲界深生厭背生厭背故能正離欲正離欲故能得解脫得解脫已便自了知我生已盡梵行已立所作已辦不受後有爾時世尊重攝此義而說頌曰欲界三勝生恒受諸欲樂謂欲住樂化他化自在天生如是三處雖成就大福而生死輪迴不能生上地於此諸欲中若能知過患捨人天等趣證無上涅槃吾從世尊聞如是語苾芻當知世有一類諸惡苾芻成就三法而似驢鳴云何為三謂有一類諸惡苾芻無敬無承無慚無愧懈怠忘念如是一類諸惡苾芻具足成就如是三法而似驢鳴謂實無德而隨僧眾唱如是言具壽當知我亦是真沙門釋子然此一類諸惡苾芻無有增上戒定慧學如餘清淨真苾芻僧而隨僧眾唱如是言具壽當知我亦是真沙門釋子如世有驢隨牛群後高聲唱言我亦是牛宜相顧待然此驢身頭耳蹄喙毛色音聲皆與牛別而隨牛後高聲唱言我亦是牛宜相顧待如是一類諸惡苾芻實無其德而隨僧眾唱如是言具壽當知我亦是真沙門釋子然此一類諸惡苾芻依止村城聚落而住日初分時整理裳服執持衣鉢往入村城聚落乞食不能護持身語意業不住正念不守諸根詣於淨信諸施主家為利養故身處下座為居高座白衣說法我說此類諸惡苾芻所有言說皆似驢鳴爾時世尊重攝此義而說頌曰剃髮服染衣手執持應器實無戒定慧而自號沙門如世間有驢與牛形相異而逐牛群後自號是真牛如是惡苾芻成無敬等法雖常廁清眾而不證菩提吾從世尊聞如是語苾芻當知學有三種若能於中離諸放逸晝夜精勤絕諸緣務獨處空閑無倒修學未生諸漏令永不生已生諸漏令永盡滅云何為三一者增上戒學二者增上心學三者增上慧學何等名為增上戒學謂諸苾芻具淨尸羅安住守護別解脫戒軌範所行無不圓滿於微小罪見大怖畏具能受學所應學處成就清淨身語二業成就淨命成就淨見如是名為增上戒學何等名為增上心學謂諸苾芻能正離欲惡不善法有尋有伺離生喜樂具足安住最初靜慮廣說乃至具足安住第四靜慮如是名為增上心學何等名為增上慧學謂諸苾芻如實了知是苦聖諦苦集聖諦苦滅聖諦及能趣苦滅道聖諦如是名為增上慧學如是三學若能於中離諸放逸晝夜精勤絕諸緣務獨處空閑無倒修學未生諸漏令永不生已生諸漏令永盡滅爾時世尊重攝此義而說頌曰戒心慧學三智者應修學勤精進常安密禁守諸根晝夜處空閑絕世諸緣務勤修戒心慧如救自頭燃名學聖學處至所學後邊脫所脫無遺成清淨妙智得不動解脫已永斷諸漏盡生死苦邊後有更無有吾從世尊聞如是語苾芻當知學有三種若有勤修不空無果必至究竟能得甘露能證涅槃云何為三一者增上戒學二者增上心學三者增上慧學何等名為增上戒學謂諸苾芻尊重尸羅戒為增上不重等持定非增上不重般若慧非增上彼於少小所學戒中微有所犯即能出離所以者何我說彼人終不毀犯所制學處不深慚愧定能隨順清淨梵行定能成辦清淨梵行於諸學處能住尸羅能住所學彼人定能永盡三結證預流果得無墮法定趣菩提極於七返人天往來盡諸苦際如是名為增上戒學何等名為增上心學謂諸苾芻尊重尸羅戒為增上尊重等持定為增上不重般若慧非增上彼於少小所學戒中微有所犯即能出離所以者何我說彼人終不毀犯所制學處不深慚愧定能隨順清淨梵行定能成辦清淨梵行於諸學處能住等持能住所學彼定能盡五下分結證不還果得不還法當受化生於彼世間當般涅槃如是名為增上心學何等名為增上慧學謂諸苾芻尊重尸羅戒為增上尊重等持定為增上尊重般若慧為增上彼於少小所學戒中微有所犯即能出離所以者何我說彼人終不毀犯所制學處不深慚愧定能隨順清淨梵行定能成辦清淨梵行於諸學處能住般若能住所學彼人定能永盡諸漏得真無漏心善解脫慧善解脫於現法中具足安住自證通慧能自了知我生已盡梵行已立所作已辦不受後有如是名為增上慧學若有於此所說三學勤修學者我說必定不空無果必至究竟能得甘露能證涅槃如是名為學有三種若有勤修不空無果必至究竟能得甘露能得涅槃爾時世尊重攝此義而說頌曰勤修增上戒住戒住所學能永盡三結定證預流果勤修增上心住定住所學能盡五下結定證不還果勤修增上慧住慧住所學能盡一切結定證無生果三學不唐捐必證第一義故尊重三學達法性無疑吾從世尊聞如是語苾芻當知學有三種若少分修得少分果若圓滿修得圓滿果云何為三一者增上戒學二者增上心學三者增上慧學何等名為增上戒學謂諸苾芻尊重尸羅戒為增上不重等持定非增上不重般若慧非增上彼於少小所學戒中微有所犯即能出離所以者何我說彼人終不毀犯所制學處不深慚愧定能隨順清淨梵行定能成辦清淨梵行於諸學處能住尸羅能住所學彼人定能永盡三結證預流果得無墮法定趣菩提極於七返人天往來盡諸苦際或復有能令其欲界貪恚微薄證一來果一來此間盡諸苦際如是名為增上戒學何等名為增上心學謂諸苾芻尊重尸羅戒為增上尊重等持定為增上不重般若慧非增上彼於少小所學戒中微有所犯即能出離所以者何我說彼人終不毀犯所制學處不深慚愧定能隨順清淨梵行定能成辦清淨梵行於諸學處能住等持能住所學彼定能盡五下分結證不還果得不還法當受化生於彼世間當般涅槃如是名為增上心學何等名為增上慧學謂諸苾芻尊重尸羅戒為增上尊重等持定為增上尊重般若慧為增上彼於少小所學戒中微有所犯即能出離所以者何我說彼人終不毀犯所制學處不深慚愧定能隨順清淨梵行定能成辦清淨梵行於諸學處能住般若能住所學彼人定能永盡諸漏得真無漏心善解脫慧善解脫於現法中具足安住自證通慧能自了知我生已盡梵行已立所作已辦不受後有如是名為增上慧學如是名為學有三種若少分修得少分果若圓滿修得圓滿果爾時世尊重攝此義而說頌曰多住尊重戒名於少分修常精進熾然便得少分果多住尊重定名於少分修常精進熾然亦得少分果多住尊重慧名於圓滿修常精進熾然便得圓滿果少分圓滿修各得同類果知如是勝劣應捨分修圓吾從世尊聞如是語苾芻當知學有三種若正修習令諸有情成下中上賢聖差別云何為三一者增上戒學二者增上心學三者增上慧學何等名為增上戒學謂諸苾芻尊重尸羅戒為增上不重等持定非增上不重般若慧非增上彼於少小所學戒中微有所犯即能出離所以者何我說彼人終不毀犯所制學處不深慚愧定能隨順清淨梵行定能成辦清淨梵行於諸學處能住尸羅能住所學彼人定能永盡三結證預流果得無墮法定趣菩提極於七返人天往來或成家家或一來果或成一間如是名為增上戒學何等名為增上心學謂諸苾芻尊重尸羅戒為增上尊重等持定為增上不重般若慧非增上彼於少小所學戒中微有所犯即能出離所以者何我說彼人終不毀犯所制學處不深慚愧定能隨順清淨梵行定能成辦清淨梵行於諸學處能住等持能住所學彼定能盡五下分結證不還果得不還法當受化生於彼世間當般涅槃或成中般或成生般或有行般或無行般或成上流趣色究竟或趣非想非非想處而般涅槃如是名為增上心學何等名為增上慧學謂諸苾芻尊重尸羅戒為增上尊重等持定為增上尊重般若慧為增上彼於少小所學戒中微有所犯即能出離所以者何我說彼人終不毀犯所制學處不深慚愧定能隨順清淨梵行定能成辦清淨梵行於諸學處能住般若能住所學彼人定能永盡諸漏得真無漏心善解脫慧善解脫於現法中具足安住自證通慧能自了知我生已盡梵行已立所作已辦不受後有如是名為增上慧學如是名為學有三種若正修習令諸有情成下中上賢聖差別爾時世尊重攝此義而說頌曰隨學因勢力常精進熾然下中上品修隨得果差別謂下精進修還成下品果中修得中果上修亦復然既知三品修所得果差別故應捨中下宜遵上品修吾從世尊聞如是語苾芻當知若諸苾芻具調善戒具調善法具調善慧彼於我法毘柰耶中已具修行名最上士云何苾芻具調善戒謂諸苾芻具淨尸羅安住守護別解脫戒軌範所行無不圓滿於微小罪見大怖畏具能受學所應學處成就清淨身語二業成就淨命成就淨見是名苾芻具調善戒既具如是調善戒已云何苾芻具調善法謂諸苾芻勤修七種菩提分法具足安住是名苾芻具調善法既具如是調善尸羅調善法已云何苾芻具調善慧謂諸苾芻永盡諸漏得真無漏心善解脫慧善解脫於現法中具足安住自證通慧能自了知我生已盡梵行已立所作已辦不受後有是名苾芻具調善慧如是名為若有苾芻具調善戒具調善法具調善慧彼於我法毘柰耶中已具修行名最上士爾時世尊重攝此義而說頌曰若身語意思離諸惡不善名具調善戒有慚愧苾芻若能善修行七菩提分法名具調善法有妙定苾芻若能正了知自永盡諸漏名具調善慧真無漏苾芻若具三調善威德世難思若已具修行最上聰明士吾從世尊聞如是語苾芻當知諸有苾芻成就三分應知是人於淨尸羅已得圓滿於究竟位已得圓滿於修梵行已得圓滿已能窮至梵行後邊云何為三謂有苾芻成就無學戒定慧蘊是名苾芻成就三分應知是人於淨尸羅已得圓滿於究竟位已得圓滿於修梵行已得圓滿已能窮至梵行後邊若諸苾芻於淨尸羅已得圓滿於究竟位已得圓滿於修梵行已得圓滿已能窮至梵行後邊應知是人必不樂居村城聚落房舍臥具亦不樂與諸苾芻眾苾芻尼眾鄔波索迦鄔波斯迦勤策男等同一園林喧雜而住應知是人成就第一寂靜心法獨守空閑依四依住離諸垢穢內守真實棄捨所求無染分別不為世法之所塗染譬如世間嗢鉢羅花拘牟陀花鉢特摩花奔陀利花依水而生依水而長雖從水出而不為水之所染著是人亦爾依世間生依世間長雖現世間而不為諸世法所染爾時世尊重攝此義而說頌曰無學三分成尸羅究竟位修梵行圓滿至梵行後邊如是苾芻眾得最上瑜伽永盡諸苦邊證無上安樂吾從世尊聞如是語苾芻當知若有希求三種樂事應於淨戒不缺不穿不穢不雜於淨尸羅應起上品欲勤精進終無懈廢云何為三一者希求名譽樂事應於淨戒不缺不穿不穢不雜於淨尸羅應起上品欲勤精進終無懈廢二者希求利養樂事應於淨戒不缺不穿不穢不雜於淨尸羅應起上品欲勤精進終無懈廢三者希求生天樂事應於淨戒不缺不穿不穢不雜於淨尸羅應起上品欲勤精進終無懈廢是名希求三種樂事應於淨戒不缺不穿不穢不雜於淨尸羅應起上品欲勤精進終無懈廢爾時世尊重攝此義而說頌曰為求三種樂智者護尸羅謂世尚名譽利養生天樂觀如是勝樂智者護尸羅當遠惡親知如避嶮惡道雖不造眾惡而親近惡人如以吉祥茅裹臭爛魚肉親所不應親狎所不應狎如持鮮淨物投糞穢深坑世間樂淨人常懼穢塗染有智者亦爾深怖惡親知吾從世尊聞如是語苾芻當知有三種香唯順風熏不能逆風云何為三一者根香二者莖香三者花香如是三種唯順風熏不能逆風汝等苾芻勿作是念更無餘香或順風熏或逆風熏或復順逆皆悉能熏所以者何我佛法中有一妙香能順風熏能逆風熏能順逆熏天上人中皆聞芬馥世間賢聖無不珍愛何等名為我佛法中有一妙香能順風熏能逆風熏能順逆熏天上人中皆聞芬馥世間賢聖無不珍愛所謂戒香由此戒香能順風熏能逆風熏能順逆熏天上人中皆聞芬馥世間賢聖無不珍愛如是名為我佛法中有一妙香能順風熏能逆風熏能順逆熏天上人中皆聞芬馥世間賢聖無不珍愛爾時世尊重攝此義而說頌曰世間諸所有根莖花等香皆不逆風熏以勢力微故唯我佛法中有一妙香類順風逆風等無不普皆熏天上及人中諸世間賢聖一切皆珍愛所謂淨戒香若能於此香無放逸而住生無倒定慧永盡眾苦邊重攝前經嗢拕南曰同界感後有求利及欲生惡說似驢鳴四學與四戒吾從世尊聞如是語苾芻當知於此世間子有三種云何為三一者等子二者勝子三者劣子云何等子謂有一類父母具戒成調善法能離殺生離不與取離欲邪行離虛誑語離飲諸酒生放逸處子亦具戒成調善法能離殺生離不與取離欲邪行離虛誑語離飲諸酒生放逸處是名等子云何勝子謂有一類父母犯戒成諸惡法樂行殺生行不與取行欲邪行行虛誑語行飲諸酒生放逸處子能持戒成調善法能離殺生離不與取離欲邪行離虛誑語離飲諸酒生放逸處是名勝子云何劣子謂有一類父母具戒成調善法能離殺生離不與取離欲邪行離虛誑語離飲諸酒生放逸處其子犯戒成諸惡法樂行殺生行不與取行欲邪行行虛誑語行飲諸酒生放逸處是名劣子如是名為於此世間子有三種爾時世尊重攝此義而說頌曰世間聰慧人欣樂等勝子不欣樂劣子勿損壞家門應知三子中一劣二為勝佛正覺而說諸賢聖亦然二俱信尸羅聰慧無慳悋如晴夜滿月處眾曜威光應親近供養諸佛所稱揚遠離諸垢塵所行無怖畏吾從世尊聞如是語苾芻當知若有苾芻尊重正法愛樂正法欣正法樂精進修行愛樂法行如是苾芻隨念正法常樂永斷貪不善根無貪善根修令圓滿常樂永斷瞋不善根無瞋善根修令圓滿常樂永斷癡不善根無癡善根修令圓滿修三善根得圓滿已修四念住亦令圓滿修四念住得圓滿已修四正斷亦令圓滿修四正斷得圓滿已修四神足亦令圓滿修四神足得圓滿已修習五根亦令圓滿修習五根得圓滿已修習五力亦令圓滿修習五力得圓滿已修七覺支亦令圓滿修七覺支得圓滿已修八聖道支亦令圓滿修八聖道支得圓滿已明及解脫皆得圓滿爾時世尊重攝此義而說頌曰尊重法樂法欣法樂法行於法常隨念能不退正法法念修善業不念行惡行行法定能招此世他世樂法護行法人如雨時大傘行法獲法利定不墜三塗吾從世尊聞如是語苾芻當知世間略有三種尋思有學苾芻未得心者欣求無上安樂法時能令退失云何為三一者親里相應尋思二者利養相應尋思三者妬勝相應尋思如是略說三種尋思有學苾芻未得心者欣求無上安樂法時能令退失是故汝等應如是學我當云何不起親里相應尋思不起利養相應尋思不起妬勝相應尋思汝等苾芻應如是學爾時世尊重攝此義而說頌曰依耽嗜尋思略說有三種學求無上樂為障必無疑依親里相應利養及妬勝去大樂大淨結盡甚為遙捨親屬利養及妬勝尋思攝止觀勤修速能盡眾苦吾從世尊聞如是語苾芻當知略有三法有學苾芻未得心者欣求無上安樂法時能令退失云何為三一者苾芻喜樂事業貪愛事業耽著事業二者苾芻喜樂談話貪愛談話耽著談話三者苾芻喜樂睡眠貪愛睡眠耽著睡眠如是三法有學苾芻未得心者欣求無上安樂法時能令退失是故汝等應如是學我當云何不樂事業不愛事業不著事業我當云何不樂談話不愛談話不著談話我當云何不樂睡眠不愛睡眠不著睡眠汝等苾芻應如是學爾時世尊重攝此義而說頌曰求無上果時有三法令退樂愛著事業談話及睡眠有學諸苾芻若具此三法終不能證得最勝三菩提若欲求速證最勝三菩提應少事話眠正勤修止觀吾從世尊聞如是語苾芻當知有三種法和合現前能令淨信諸善男子生無量福云何為三一者淨信和合現前能令淨信諸善男子生無量福二者施物和合現前能令淨信諸善男子生無量福三者福田和合現前能令淨信諸善男子生無量福是名三法和合現前能令淨信諸善男子生無量福爾時世尊重攝此義而說頌曰三法合現前能生無量福謂淨信施物及真淨福田具慧具尸羅善調伏三毒修沙門梵行名真淨福田具慧具淨信手持如法財奉施良福田必當獲大果身四威儀中於三寶四諦正順無瑕穢名為淨信心於諸惠施中法施為最勝淨心演正法諸佛所稱譽吾從世尊聞如是語苾芻當知諸有智者應以三種不堅之法貿易三堅云何為三一者應以不堅之財貿易堅財二者應以不堅之身貿易堅身三者應以不堅之命貿易堅命云何應以不堅之財貿易堅財謂有淨信諸善男子或善女人如法精勤勞役手足竭力流汗所獲珍財應自供身奉上父母賑給妻子奴婢僕使朋友眷屬晝夜集會歡娛受樂而遇沙門或婆羅門具淨尸羅成調善法勤修梵行除去憍逸忍辱柔和履正直路棄諸邪道趣涅槃城以淨信心歡喜恭敬如應如時持用布施遠求無上安樂涅槃或希當來人天樂果是名應以不堅之財貿易堅財云何應以不堅之身貿易堅身謂有淨信諸善男子或善女人成就正見能離殺生究竟圓滿無犯清淨離不與取究竟圓滿無犯清淨離欲邪行究竟圓滿無犯清淨離虛誑語究竟圓滿無犯清淨離飲諸酒生放逸處究竟圓滿無犯清淨如是等類是名應以不堅之身貿易堅身云何應以不堅之命貿易堅命謂我法中諸聖弟子如實了知是為苦諦如實了知是苦集諦如實了知是苦滅諦如實了知是能趣向苦滅道諦是名應以不堅之命貿易堅命如是名為諸有智者應以三種不堅之法貿易三堅爾時世尊重攝此義而說頌曰如世有智人以賤而貿貴正見者亦爾以不堅易堅知此財身命不淨不堅牢求清淨堅牢世出世間樂天上財身命是世淨堅牢證常樂涅槃是真淨堅法吾從世尊聞如是語苾芻當知根有三種其性甚深顯了甚深其性難見顯了難見云何為三一者未知當知根二者知根三者具知根何等名為未知當知根謂我法中諸聖弟子於未見知諸苦聖諦為見為知發生樂欲策勵精進攝心持心於未見知苦集聖諦為見為知發生樂欲策勵精進攝心持心於未見知苦滅聖諦為見為知發生樂欲策勵精進攝心持心於未見知能趣苦滅真道聖諦為見為知發生樂欲策勵精進攝心持心是名未知當知根何等名為知根謂我法中諸聖弟子如實了知是苦聖諦是苦集聖諦是苦滅聖諦是能趣苦滅真道聖諦是名知根何等名為具知根謂我法中諸聖弟子諸漏已盡得真無漏心善解脫慧善解脫能正了知我生已盡梵行已立所作已辦不受後有是名具知根如是名為根有三種其性甚深顯了甚深其性難見顯了難見爾時世尊重攝此義而說頌曰於我正法中聖弟子有學順修正直路是名第一根正知苦聖諦及苦集苦滅能趣苦滅道是名第二根第三根當知諸漏皆永盡證得真無漏心慧善解脫知我生已盡及梵行已立所作皆已辦不受後有身身心常寂靜善攝護諸根任持最後身降伏魔所使吾從世尊聞如是語苾芻當知略有三種補特伽羅為義利故應當親近云何為三一有一類補特伽羅成就劣戒劣定劣慧二有一類補特伽羅成就等戒等定等慧三有一類補特伽羅成就勝戒勝定勝慧諸有一類補特伽羅成就劣戒劣定劣慧為何義利應當親近謂於此類補特伽羅無所希求唯深悲愍勸令勝進為此義利應當親近諸有一類補特伽羅成就等戒等定等慧為何義利應當親近謂於此類補特伽羅作是思惟彼當為我說相似戒我當為彼說相似戒更互聽聞令得相續多有所作作是思惟彼當為我說相似定我當為彼說相似定更互聽聞令得相續多有所作作是思惟彼當為我說相似慧我當為彼說相似慧更互聽聞令得相續多有所作為此義利應當親近諸有一類補特伽羅成就勝戒勝定勝慧為何義利應當親近謂於此類補特伽羅作是思惟我當依彼所有戒蘊若未圓滿修令圓滿若已圓滿內攝正念堅固任持作是思惟我當依彼所有定蘊若未圓滿修令圓滿若已圓滿內攝正念堅固任持作是思惟我當依彼所有慧蘊若未圓滿修令圓滿若已圓滿內攝正念堅固任持為此義利應當親近如是名為略有三種補特伽羅應當親近爾時世尊重攝此義而說頌曰親劣為慈悲親等為相益親勝為已德圓滿或堅持親下士德劣親中士德中親上士德勝故應親上士吾從世尊聞如是語苾芻當知應於其身住不淨觀應於其息住隨息念應於諸行住無常觀苦無我觀若能於身住不淨觀便於淨界當斷貪欲若能於息住隨息念便能斷外尋思障品若能於行住無常觀苦無我觀便於諸有能斷有愛斷有愛故便於世間無所執受無執受故便無怖畏無怖畏故便自內證究竟涅槃證涅槃已便自了知我生已盡梵行已立所作已辦不受後有爾時世尊重攝此義而說頌曰於身觀不淨於息住隨念觀諸行無常及與苦無我達諸行性空得最勝寂靜愛盡無執受證究竟涅槃吾從世尊聞如是語苾芻當知諸有情身常為三種勇健怨賊隨逐切害云何為三一者衰老勇健怨賊二者疾病勇健怨賊三者無常勇健怨賊如是三種勇健怨賊常隨切害諸有情身有情身中略有三法一者壽命二者煖氣三者心識如是三法遠離身時名為死沒臭穢屍骸棄在塚間無所復用所以者何是身虛偽諸法合成其中勝者謂壽煖識而此諸法依因緣生無常無強無堅無力迅速滅壞老病死賊常隨不捨而諸愚夫無明所覆寶愛耽著無厭捨心我聖弟子能於如是假合成身如實知見多諸過患便於一切內外身中能深厭背深厭背故能離貪欲離貪欲故便得解脫得解脫已便自了知我生已盡梵行已立所作已辦不受後有爾時世尊重攝此義而說頌曰一切有情身三怨賊隨害所謂老病死曾無暫捨時眾法合成身虛偽無堅實若捨壽煖識棄之於塚間愚夫無所知常寶愛耽著賢聖有智見厭之踰糞坑修無漏聖道斷三賊因緣證常樂涅槃永解脫三賊世間有智者當深厭自身求常樂涅槃精勤勿放逸吾從世尊聞如是語苾芻當知諸福業事略有三種應修應習應多修習云何為三一者施福業事二者戒福業事三者修福業事何等名為施福業事謂有淨信諸善男子或善女人能施種種飲食餚饍香鬘衣服車乘臥具堂宇室宅燈燭庭燎諸資生具如是名為施福業事何等名為戒福業事謂有淨信諸善男子或善女人能離殺生究竟圓滿無犯清淨離不與取究竟圓滿無犯清淨離欲邪行究竟圓滿無犯清淨離虛誑語究竟圓滿無犯清淨離飲諸酒生放逸處究竟圓滿無犯清淨如是名為戒福業事云何名為修福業事謂有淨信諸善男子或善女人修慈俱心遍滿一方具足安住如是第二第三第四上下方維一切世界悉皆遍滿具足安住令慈俱心廣大無量無怨無害遍滿而住修悲俱心遍滿一方具足安住如是第二第三第四上下方維一切世界悉皆遍滿具足安住令悲俱心廣大無量無怨無害遍滿而住修喜俱心遍滿一方具足安住如是第二第三第四上下方維一切世界悉皆遍滿具足安住令喜俱心廣大無量無怨無害遍滿而住修捨俱心遍滿一方具足安住如是第二第三第四上下方維一切世界悉皆遍滿具足安住令捨俱心廣大無量無怨無害遍滿而住如是名為修福業事於此所說三福業事應修應習應多修習爾時世尊重攝此義而說頌曰有三法應修應習多修習能得三種樂所謂施戒修修施感多財修戒得長壽修慈悲喜捨當生清淨天世間有智人欲求殊勝樂應修此三福定當得無疑吾從世尊聞如是語苾芻當知世間最勝略有三種云何為三一於一切施設有情無足二足四足多足有色無色有想無想及與非想非非想中佛為最勝所謂如來應正等覺明行圓滿善逝世間解無上丈夫調御士天人師佛薄伽梵若於佛所起淨信心於諸信中最為第一如是淨信所感果報於天人中最為第一二於一切施設法門世出世間為無為等諸法門中涅槃最勝諸離憍慢息諸渴愛滅阿賴耶斷諸徑路愛盡離欲寂靜涅槃若於如是涅槃法中起淨信心於諸信中最為第一如是淨信所感果報於天人中最為第一三於一切施設徒眾朋侶邑義諸集會中佛聖弟子僧為最勝謂四向四果八補特伽羅諸有情中為真為妙為最第一應奉延請恭敬供養稱揚讚歎不悋身財是諸世間人天等眾無上福田若於如是賢聖僧中起淨信心於諸信中最為第一如是淨心所感果報於天人中最為第一如是名為三種最勝爾時世尊重攝此義而說頌曰最勝有三種所謂佛法僧依生淨信心能見最勝法依佛生淨信知兩足中尊證無上菩提天人等應供依法生淨信知離欲中尊證無上涅槃寂靜常安樂依僧生淨信知諸眾中尊證無上福田天人等應供施最勝良田生最勝功德感最勝安樂壽色力名聞供養最勝人修行最勝法得最勝安樂天上或人中施三寶福田名最勝施者所在常安樂後當證涅槃重攝前經嗢拕南曰子尊重二學福堅根補羅不淨等及怨福業事最勝吾從世尊聞如是語苾芻當知有三大師出現世間利益安樂無量眾生哀愍世間天人大眾令得無量義利安樂云何為三所謂如來應正等覺明行圓滿善逝世間解無上丈夫調御士天人師佛薄伽梵出現世間為諸眾生開闡正法初中後善文義巧妙示現純滿清白梵行謂是苦諦是苦集諦是苦滅諦是能趣向苦滅道諦如是名為第一大師出現世間利益安樂無量眾生哀愍世間天人大眾令得無量義利安樂復有如來應正等覺無學弟子是阿羅漢諸漏已盡梵行已立所作已辦棄諸重擔得自義利盡諸有結已正奉行如來聖教已得解脫已證遍知出現世間為諸眾生開闡正法初中後善文義巧妙示現純滿清白梵行謂是苦諦是苦集諦是苦滅諦是能趣向苦滅道諦如是名為第二大師出現世間利益安樂無量眾生哀愍世間天人大眾令得無量義利安樂復有如來應正等覺有學弟子具修梵行具正多聞所謂正聞契經應頌記別伽陀無問自說本事本生方廣希法善知其義出現世間為諸眾生開闡正法初中後善文義巧妙示現純滿清白梵行謂是苦諦是苦集諦是苦滅諦是能趣向苦滅道諦如是名為第三大師出現世間利益安樂無量眾生哀愍世間天人大眾令得無量義利安樂如是名為有三大師出現世間利益安樂無量眾生哀愍世間天人大眾令得無量義利安樂爾時世尊重攝此義而說頌曰有三種大師若出現於世能利益安樂天人等世間一者謂如來二無學弟子三有學弟子具淨戒多聞如是三大師天人等應供能宣說正法廣開甘露門令無量眾生永盡諸有結解脫生死苦證常樂涅槃譬如善導師能示人善道正順而行者得安樂無疑如是三大師示眾生四諦修行無放逸定超生死邊吾從世尊聞如是語苾芻當知有三時中諸天集會歡喜詳議更相勸勵來降人間云何為三謂我弟子或少資財或多資財或少眷屬或多眷屬或姓尊貴或姓卑微初發淨信厭背家法欣樂出家爾時諸天歡喜集會咸相謂言天仙當知今佛弟子與惡魔軍將興戰諍我等宜應帥諸天眾往降人間冥加祐助增彼信心令無障難作是語已來降人間作所應作如是名為第一時中諸天集會歡喜詳議更相勸勵來降人間又我弟子剃除鬚髮被服袈裟以正信心棄捨家法出趣非家與諸苾芻同修和敬安住守護別解脫戒軌範所行無不圓滿於微少罪見大怖畏受學一切所應學處成就清淨身語意業成就淨命成就淨見爾時諸天歡喜集會咸相謂言天仙當知今佛弟子與惡魔軍正興戰諍我等宜應帥諸天眾往降人間冥加祐助增彼威力令勝魔軍作是語已來降人間作所應作如是名為第二時中諸天集會歡喜詳議更相勸勵來降人間又我弟子諸漏永盡證真無漏心善解脫慧善解脫於現法中自證通慧具足安住能自了知我生已盡梵行已立所作已辦不受後有爾時諸天歡喜集會咸相謂言天仙當知今佛弟子與惡魔軍已興戰諍已斷魔首已碎魔軍已自稱言我生已盡梵行已立所作已辦不受後有我等宜應帥諸天眾持妙香花往降人間禮拜供養稱揚讚歎請說正法度脫己身生老病死作是語已來降人間作所應作如是名為第三時中諸天集會歡喜詳議更相勸勵來降人間苾芻當知若有國土城邑聚落有淨信心求出家者有剃鬚髮正出家者有出家已諸漏盡者於彼國土城邑等中諸大天仙及善神等皆來降下勤加守護令其豐樂風雨順時無諸疾疫其中眾生慈心相向同修善業現在當來長夜安隱速證無上常樂涅槃如是名為有三時中諸天集會歡喜詳議更相勸勵來降人間爾時世尊重攝此義而說頌曰諸天於三時歡喜共集會詳議相勸帥來降於人間最初求出家第二剃鬚髮第三漏永盡摧伏諸魔軍諸天見出家能永盡諸漏咸恭敬供養如是讚頌言歸命殊勝人歸命最上士歸命摧魔眾獲得大名聞諸天歡喜心祐助修供養希求剃鬚髮漏盡證無生是故應正勤繫念樂靜慮勇猛無放逸摧伏諸魔軍於佛法律中正信出家者能解脫諸漏永盡眾苦邊吾從世尊聞如是語苾芻當知略有三事天勝於人云何為三一者長壽二者端嚴三者快樂如是三事天勝於人百千萬倍不可稱計所以者何如此人間五十年量當彼天上四天王天一日一夜如是日夜數至三十以為一月積十二月以為一年以如是年四天王天壽量五百當於人間九百萬歲如此人間一百年量當彼天上三十三天一日一夜如是日夜數至三十以為一月積十二月以為一年以如是年三十三天壽量千歲當於人間三千六百萬歲如此人間二百年量當彼天上夜摩天中一日一夜如是日夜數至三十以為一月積十二月以為一年以如是年夜摩天中壽量二千歲當於人間一億四千四百萬歲如此人間四百年量當彼天上覩史多天一日一夜如是日夜數至三十以為一月積十二月以為一年以如是年覩史多天壽量四千當於人間五億七千六百萬歲如此人間八百年量當彼天上樂變化天一日一夜如是日夜數至三十以為一月積十二月以為一年以如是年樂變化天壽量八千當於人間二十三億四百萬歲如此人間千六百年當彼天上他化自在天一日一夜如是日夜數至三十以為一月積十二月以為一年以如是年他化自在天壽量一萬有六千歲當於人間九十二億一千六百萬歲如是名為諸天長壽諸天端嚴諸天快樂人間所有不可為喻如是諸天三種勝事一切皆是無常無恒不可保信變壞之法死力所吞繫屬於死彼諸天眾臨命終時有餘天眾來詣其所教授教誡言諸天仙當願汝等往生善趣生善趣已獲得善利得善利已有所成辦此中諸天往何善趣得何善利何所成辦謂彼諸天既命終已來生人中得人同分名往善趣至人趣已於佛所說法毘柰耶獲得正信名得善利如是正信增長廣大根深堅固世間沙門或婆羅門諸天魔梵無能如法引令退轉故名成辦由成辦故於佛法中多有所作謂淨信心出家受戒修奢摩他毘鉢舍那觀四聖諦永斷諸漏證得涅槃盡苦邊際爾時世尊重攝此義而說頌曰諸天三事勝長壽端嚴樂人中與挍量算數甚難及如是三勝事非常亦非恒難保變壞法死魔力所繫天將捨命時餘天集其所善教授教誡令生歡喜心當願汝天仙往生於善趣得預人同分生中國聰明於佛法律中獲得於正信增長根堅固邪教不能轉身語意惡行能方便棄捨彼所生過失亦能方便除多修身語意三殊勝善業如理正思惟令無量廣大修諸福業事謂施戒多聞於佛正法中出家修梵行正信修法行恒忍辱柔和或生天人中或證涅槃樂如是諸天仙來教誡教授將捨命天眾如母愍於子諸天常發願善趣轉增益令阿素洛等退散永無增
卷第一上堂一卷第二上堂二卷第三上堂三卷第四上堂四卷第五上堂五卷第六上堂六卷第七上堂七卷第八上堂八小參一卷第九小參二卷第十小參三卷第十一小參四卷第十二小參五卷第十三小參六普說卷第十四法語上卷第十五法語中卷第十六法語下書拈古上卷第十七拈古中卷第十八拈古下頌古上卷第十九頌古下卷第二十偈頌真讚雜著佛事圓悟佛果禪師語錄目錄終住成都府崇寧萬壽禪寺師在昭覺初受六祖請拈帖示眾云幸自無事須要箇護身符子作麼然禍不入慎家之門且作麼生斷這公案會麼兵隨印轉請維那剖露舉法衣云古人事不獲已掛弊垢衣如今推免不下入這群隊去也大庾嶺頭藏不得如今也要大家知指法座云盡十方都是箇寶華王座長在裏許又何須特地車不橫推理不曲斷陞座乃云蝸牛角上三千界雲月溪山共一家既爾業緣無避處不如隨分納些些一不做二不休還有共相建立底麼僧問逢人即不出出即便為人逢人即出出即不為人未審如何師云兩箇無孔鐵鎚進云把斷要津還有為人處也無師云百雜碎進云恁麼則如龍得水去也師云知則得問承師有言如今也要大家知未審知箇什麼師云風行草偃進云恁麼則恩深無語懷抱分明師云分明底事又作麼生僧云通身無影象步步絕行蹤師云一不成二不是問如何是道中至寶師云待儞脫却業識來向儞道進云業識已脫請師指示師云種穀不生豆問寶劍出匣海蚌初開向上宗乘乞師直指師云橫按鏌𮢄全正令進云恁麼則坐斷十方去也師云七縱八橫進云寶藏撥開於此日五葉千燈事轉新師云曲不藏直乃云一向目視雲霄壁立千仞則孤負諸聖一向拕泥涉水灰頭土面則埋沒自己如今恁麼也得不恁麼也得且貴正眼流通還委悉麼直饒高步毘盧頂不稟釋迦文婢視聲聞奴呼菩薩底來也須亡鋒結舌自餘故是出頭不得所以道三世諸佛只言自知歷代祖師全提不起一大藏教詮註不及明眼衲僧自救不了若據本分草料猶是節外生枝不涉化門一句作麼生道陣雲橫海上拔劍攪龍門下座次受昭覺請拈帖云有眼者見有耳者聞不從天降不從地涌既然符到奉行豈可囊藏被蓋請維那宣過陞座云火不待日而熱風不待月而涼鶴脛自長鳧脛自短松直棘曲鵠白烏玄頭頭露現若委悉得隨處作主遇緣即宗竿木隨身逢場作戲有麼有麼問靈雲見桃華衲子如何通信師云滿山紅爍爍進云上機頓曉中下何如師云頂門上著眼進云功不浪施去也師云儞脚跟下作麼生僧云踏破澄潭月師云當空轟霹靂進云泥牛吼處天關轉木馬嘶時地軸搖師云闍梨還和得麼僧拍手三下師云錯錯錯進云靈山授記未到如此師云不是苦心人不知進云輕輕躡足龍門過惹得清風動地來師云被闍梨帶累問大庾嶺頭提不起如今何得在師邊師舉拂子進云拈來當宇宙錦上更鋪華師云一葉落知天下秋進云九九八十一還歸有道君師云但恁麼信取問兵隨印轉和尚今日兵印在手如何受用師云看取令行時進云和尚還用得斬諸侯劍麼師云嚇殺人進云四海浪平龍睡穩九天雲靜鶴飛高師云却得闍梨共證明進云昭覺從此佛日光輝去也師云也不消得乃云我本無心有所希求今此寶藏自然而至上是天下是地左邊厨庫右邊僧堂前是佛殿三門後是寢堂方丈寶藏在什麼處還見麼如今坐立儼然見聞不昧光輝溢目寂爾無垠盡凡聖情脫知見縛長河為酥酪大地變黃金從自己胸襟流出一句作麼生道今古長如白練飛一條界破青山色下座指方丈云衲僧家魔宮虎穴尚乃安居何況利生接物處所還知此室麼諸天擁護諸聖證明其善知識端居此中與人解黏去縛既有如是勝相山僧於中如何施設不入驚人浪難尋稱意魚作麼生是入門句水歸巨海波濤靜雲到蒼梧氣象閑便入方丈開堂拈疏示眾云靈山單傳密旨曹溪嫡嗣正音盡在箇裏請表白拈出指法座云三世諸佛於此轉法輪歷代宗師於此提祖印欲行千里一步為初不免起模畫樣去也遂陞座拈香云奉為今上皇帝祝嚴聖壽萬歲萬歲萬萬歲又拈香云奉為判府內翰諸位勳貴又拈香云此一瓣香不從葱嶺帶來亦非胸襟流出在南中見三十餘員尊宿末後撞著箇老作家被他一槌擊碎今日對眾說破奉為見住蘄州五祖演和尚以酬法乳保福贊和尚白槌云法筵龍象眾當觀第一義師云把斷世界還觀得也無直饒一槌未落已前薦得猶落二三且作麼生是第一義有知落處底麼出眾相見僧問釋迦說法多寶證明和尚開堂內翰臨顧半山相見即不問妙峯孤頂事如何師云瑞氣騰空進云恁麼則片雲生谷口萬仞碧嵯峩師云能有幾人知進云聖明天子以何報答師舉拂子進云天上有星皆拱北人間無水不朝東師云且得領話問七擒七縱則不問賓主相逢事若何師云寶劍倚天光燦爛進云碧眼胡僧笑點頭師云相識滿天下進云昨夜三更明月下奪取驪珠歸去來師云誰是箇中人僧問三賢未達十聖難知如何是此宗師云無孔鐵鎚當面擲進云嚇殺人師云嚇得一箇進云也知和尚慣恁麼師云儞又作麼生僧云鷂子過新羅師云自知較一半乃云玄機獨唱截斷眾流擺撥不拘更無回互直饒釋迦彌勒不敢當頭著眼倚天長劍凜凜神威杲日當空澄澄光彩無物不為妙用無法不是真乘控佛祖大機廓人天正眼當陽曉示只貴知歸纔涉思量白雲萬里是故先聖道我此法印為欲利益世間故說在所遊方勿妄宣傳今日人天普集對眾分明剖露舉拂示眾云大眾見麼一處真千處百處一時真一句透千句百句一時透拈起也乾坤岌崿放下也河海晏清不拈不放又作麼生萬仞峯頭高著眼大千沙界一浮漚遂舉法燈云山僧本欲深棲巖竇隱遁過時蓋緣清涼老人有未了底公案出來為諸人了却時有僧問如何是未了公案法燈便打云祖禰不了殃及兒孫僧云過在什麼處法燈云過在儞殃及我師云法燈縱域中殺活握閫外威權直得氣概驚群風標獨立山僧卑志本亦如斯今日出來正緣五祖老師有箇見成公案對眾舉揚有不惜性命底試出挨拶看如無不免自拈自弄去也喝一喝以拂子擊禪床下座上堂僧問言無展事語不投機時如何委悉師云未問已前百雜碎進云恁麼則只許老胡知也師云摸索不著進云千聖出來也摸索不著師云眼睛突出乃云不是目前法亦非心外機直下絕承當當陽無向背一處明去千百處光輝一言通時千言百言透脫非心非佛拈向一邊舉古舉今撥致一處只諸人分上還證據得麼若證據得三世諸佛於中成道神通變化於中流出大地山河於中發現九類四生於中長育且作麼生是該羅萬有一句來年更有新條在惱亂春風卒未休下座上堂僧問祖意敬意是同是別師云兩輪交互照進云恁麼則匹上不足也師云又被風吹別調中問如何是涅槃心師云萬派悉歸源進云如何是差別智師云千差俱不動進云都來不消得去也師云儞放寶劍在什麼處僧云高著眼師云話作兩橛乃云遠問近對萬世如今舉東明西千途一轍無事上演事無為處作為非色非聲青黃順逆非心非佛賓主交參全承此箇威光不在別處流轉且道此箇是什麼若喚作佛頭上安頭若喚作法無繩自縛祖師巴鼻是抱贓叫屈向上機關是揚聲止響直得總不恁麼始較些子且道既總不恁麼因什麼却較些子莫怪從前多意氣他家曾謁聖明君下座上堂云獨掌不浪鳴獨樹不成林建法幢立宗旨須是互為賓主安貼家邦所以道我若坐時爾須立我若立時爾須坐我若孤峯獨宿爾須偃息干戈我若天上人間爾須三頭六臂然後可以光揚佛日且道浩浩之中如何辨主是處是慈氏無門無善財下座上堂僧問掬沙獻佛果感輪王法寶今開有何利益師云千重百匝進云過往生天見存獲益去也師云不用闍梨重註脚問向上一路請師直指師云一棒打破虛空進云過在什麼處師云不識痛癢漢進云此猶是德山底師云山僧從來借路經過乃云眨上眉毛蹉過大似開眼尿床見成公案放行正是黠兒落節恁麼不恁麼總得曳尾靈龜不是心不是佛不是物虛空釘橛進得許多閑門破戶獨是死水藏龍傾湫倒嶽一句作麼生道巨靈擡手無多子分破華山千萬重下座上堂云覺即了不施功麗天杲日印長空淨五眼得五力匝地清風有何極途中受用底似虎靠山世諦流布底如蛾投焰且道放行為人好把住為人好橫按鏌𮢄全正令太平寰宇斬癡頑下座上堂云化育之本物我同途祖佛之源古今不易靈然獨露透聲色無遺廓爾見前拘動寂不得坐却意見截却語言根塵中不隔絲毫聲色外去來無際恁麼透得古今生死頭出頭沒悉皆坐斷苟或未然有寒暑兮促君壽有鬼神兮妬君福下座上堂云法界不容身佛眼覷不見聖智離言說海口莫能宣直截當陽已成階級轉身吐氣轉見周遮明明無覆藏明明絕點翳寬若太虛清如古鏡若以眼見文殊橫身若以耳聞觀音彰用若以心知普賢當堂且道毘盧遮那在什麼處眨上眉毛下座上堂云一毫穿眾穴大地沒遮欄遍界不曾藏古今無向背剎剎爾塵塵爾句句爾念念爾還明得麼若明得去不費纖毫力直入解脫門絕承當一句作麼生道喝一喝下座上堂云機輪未轉大地黑漫漫古鏡當軒沙界淨裸裸坐却意根無動轉處塞却咽喉無吐氣處却是箇真實底人提得即天上人間撥著便氷消瓦解正當命脈上如何點八月秋何處熱下座上堂云一即一切實際理地一切即一本來無物拈起也吒吒沙沙放下也綿綿密密三界長時獨露十方無處容身孤峯頂上倒行十字街頭橫臥目視雲霄則且致魚行酒肆一句作麼生道放憨作麼下座改昭覺寺為崇寧勅黃到開堂師拈勅黃示眾云匝地普天皆承恩力九州四海悉稟威靈百千法門中殊特法門無量妙義中真實勝義如今從天降下不在眼目定動唇吻合開驗在目前一時薦取宣勅罷指法座云大眾這一條路千聖共知徐行踏斷流水聲縱觀寫出飛禽跡且道如何進步要提無相毘盧印須向千峰頂上行陞座拈香示眾云光吞萬象氣絕諸塵始從撥草瞻風以至入鄽垂手等閑不欲全彰切恐驚群動眾今日拈來奉為今上皇帝祝嚴聖壽次拈香云奉為判府尚書諸衙勳貴次拈香云十年淮甸受盡辛勤一道清虛親蒙印可不敢孤負奉為五祖老師以酬法乳正法和尚白槌師乃云駕千鈞弩一擊便行射透鐵圍不容擬議一言之下殺活全彰寸機之中包括群象直須當頭點破可以千眼頓開更若四顧躊躇便見撈天摸地有構得底出眾相見僧問三通鼓罷四眾臨筵學人上來請師說法師云天晴日出進云莫只這是為復別有師云且只了一頭進云兩頭時如何師云看爾承當不得問百華競秀妙德家風一亘晴空普賢境界去此二途請師指示師云石笋抽條長一丈進云莫便是和尚為人處也無師云這邊那裏兩頭垂進云請師拈出師云猶自不知進云恁麼則騎牛穿市過師云終是謷訛問有一語全規矩今日開堂有何祥瑞師云乾坤廓落無邊際杲日當空宇宙明進云一點水墨兩處成龍去也師云說什麼兩處僧問語默涉離微如何通不犯師云天知地知進云恁麼則驗在目前去也師云爾見什麼進云日月光天德山河壯帝居師云却較些子乃云全機大用觸處見成溢目清光貫通今古一塵含法界一念遍十方盡大地是真實人總剎海為大解脫只在當人略回光相自著眼看可以克證無生頓超方便是故諸佛出世為一大事因緣祖師西來亦不出見性成佛只如今日奉皇帝勅建大伽藍賜額度僧祝嚴聖壽一場佛事耀古騰今判府旌旆光臨群賢車蓋畢集四眾矚仰萬姓歌謠為國開堂舉揚宗教山僧不敢囊藏被蓋其有諸佛說不盡底祖師提不起處對眾八字打開去也遂舉拂子云大眾還見麼擊禪床云還聞麼見處透脫聞處精明一念返本還源即具頂門三眼萬里更無纖翳千聖齊立下風坐斷報化佛頭直得壁立千仞且道是什麼人境界鵰弓已掛狼煙息萬里歌謠賀太平下座上堂云通身是眼見不及通身是耳聞不徹通身是口說不著通身是心鑑不出直饒盡大地明得無絲毫透漏猶在半途據令全提且道如何展演域中日月縱橫掛一亘晴空萬古春下座上堂云當陽有路祖佛共知覿面相呈見聞不隔萬象不能藏覆千聖無以等階活鱍鱍絕承當淨躶躶無回互直饒棒如雨點喝似奔雷猶未動著向上關捩在如何是向上關捩瞎却諸聖眼瘂却山僧口日午打三更面南看北斗下座聞五祖訃上堂云大庾嶺頭笑却成哭崇寧門下哭却成笑何故喫泉水貴地脈且要正眼流通宗風不墜所謂無常生死法與我不相干若能如是見不用哭蒼天既不用哭蒼天如何通信請大眾拈香兩彩一賽下座上堂云般若流運四象遷移正眼密弘一陽來復昆蟲動植悉稟此恩履地奉天咸知慶賀且道無陰陽地上還有這箇消息也無日南長至晷運推移錯下座上堂云大人具大見大智得大用胸中懷六合袖裏掛金鎚高提祖印據寰中萬里孤光長溢目直得清風匝地雨灑長空截斷兩頭歸家穩坐所以道映眼時若千日萬象不能逃影質凡夫只是未曾觀何得自輕而退屈只如盡華藏世界海窮虛空邊際都盧是箇金剛眼且作麼生觀揉石渡頭風浪靜三三兩兩釣魚船下座上堂僧問一大藏教那箇是頭師云如是我聞進云此是阿難底如何是和尚底師云山僧用得甚快乃云一言道合隨處皆真一句無私全彰寶印問得也善不問甚奇烜赫光明本無向背所以道無邊剎海自他不隔於毫端十世古今始終不移於當念不隔處總十方為真境不移處貫十世於目前淨躶躶脫塵情赤灑灑無蓋覆直得千聖同躔萬機頓赴還會麼竿頭絲線從君弄不犯清波意自殊下座上堂僧問如何是教外別傳一句師云問取燈籠進云謝師答話師云自領出去進云却是禪外別傳也師云三千里外過崖州問學人不恁麼時如何師云莫亂統進云趙州庭前柏崇寧庭前楠是同是別師云莫眼華進云一種沒絃琴惟師彈得妙師云山僧亦不承當乃云在天成象在地成形日月為照臨四時作寒暑居谷盈谷處坑滿坑有情則動轉施為無情則森羅顯煥如今在山僧拄杖頭上指山山崩指海海竭點鐵成金點金成鐵攪長河為酥酪化酥酪為長河見諸人不會變作無邊身菩薩十方六趣悉皆普現去也還見麼鴛鴦綉出從君看不把金針度與人以拄杖擊禪床下座上堂僧問如何是正主師云萬派皆歸海千山必仰宗進云見成公案去也師云脚下黑如漆進云莫謾學人好師云具行脚眼未僧云和尚道什麼師云墮坑落塹乃云智光洞照十方萬有全歸一念寬闊非外寂寥非內鬧市裏天子百草頭老僧物物頭頭全身塵塵剎剎大用不落己見外緣一句作麼生道禹力不到處河聲流向西下座上堂僧問入門一句作麼生道師云引得一箇上鉤來進云爭奈吞却萬象師云無孔鐵槌進云學人今日失利師云三點兩點愁殺人乃云覿面見得在聖猶虧纔涉關津白雲萬里諦實處不思議綿密處同真際把斷世界無絲毫透漏脫灑一句作麼生道萬仞峯頭獨足行下座上堂孤逈峭巍巍始終活鱍鱍喚作禪道祖佛眼中著屑不喚作禪道祖佛掘地覓天還有得入者麼從他千古萬古黑漫漫填溝塞壑無人會下座上堂云點即不到一大藏教錦上鋪華到即不點祖師西來金聲玉振且道祖意教意是同是別碧潭雲外不相關下座上堂云三轉法輪於大千其輪本來常清淨一切諸佛皆恁麼轉若向下去三乘五性頓漸偏圓若向上去不唯覓下口處不得臨濟德山目瞪口呿且道不落上下又作麼生誰是出頭人下座上堂云僧云直待金星現燒然始到頭學人金星在手時如何師云點進云恁麼則不到頭也師云亂走衲僧進云爭奈金星河師云蹉過了也僧問祖師也恁麼道天下老和尚也恁麼道未審崇寧作麼生道師云山僧不恁麼道進云撞著磕著去也師云撞著箇什麼進云禪客相逢只彈指師云兩頭三面進云殺活臨時師云脚頭脚底師云入荒田不揀三千里外黑漫漫牛頭沒馬頭回百億萬劫沒交涉拈一放一節外生枝舉古舉今無風起浪山僧今日一時坐斷且道還有為人處也無千峯勢到嶽邊止萬派聲歸海上消下座上堂僧問譬如擲劍揮空有一人劍亦無虛空亦不揮時如何師云大眾見爾敗闕進云學人只管推出和尚何不放行師云莫謗崇寧好進云為什麼不肯承當師云藏身露影進云今日捉敗師云果然問牛頭未見四祖時如何師云天地莫能知進云見後如何師云古今成牓樣進云仁義只從貧處斷去也師云鬼窟裏出頭來乃云青欝欝碧湛湛百草頭上泄天機華簇簇錦簇簇鬧市堆邊露真智金聲玉振擲地風光電轉星飛通天作用不與萬法為侶則且致針眼魚吞却嘉州大像時如何噁下座上堂問如何是塵塵三昧師云點滴不施進云是一是二師云毫端寶剎進云兩彩一賽去也師云痛領一問僧云蒼天蒼天師云未領在問世尊拈華迦葉微笑和尚說法有何指示師云一物也無進云為什麼一物也無師云為爾無眼進云爭奈學人何師云一任𨁝跳乃云目前絕對待萬境森然物外有玄機當陽卓犖棒喝照用拈向一邊語路縱橫放過一著爾諸人向這裏撥得一線路去直下孤危倘未撥得鼻孔盡在山僧手裏拈拄杖云穿却了也擊禪床下座上堂僧問團團無縫罅因甚麼得恁奇特師云七華八裂進云言中有響去也師云且緩緩問長至一陽生君子道長時如何師云衲僧門下無許多事進云萬法是心光又作麼生師云却好高著眼進云直下承當去也師云利劍揮空乃云離相離名絕盡絕跡一回拈出一回新一度用著一度快橫該萬有竪透金輪內沒纖毫外無點綴若能不作聖情凡解擔荷展演得去入鄽垂手著著有出身之機退處孤峯處處歷剎塵之境恁麼中不恁麼不恁麼中却恁麼全提一句作麼生道撥開向上一竅千聖齊立下風下座上堂僧問去歲今朝今日去今年年是去年年如何是物不遷師云眉毛在眼上進云恁麼則改故換新去也師云莫錯認進云如何是不錯認底師云好看取進云劫火洞然毫末盡青山依舊白雲中師云轉得回來不直錢問萬物維新之際一人納慶之辰如何是新年頭佛法師云孟春猶寒進云恁麼則法不孤起師云坐却主人翁什麼處出氣進云長空有月千門照師云隨人脚跟轉乃云一法若有毘盧墮在凡夫萬法若無普賢失其境界一法萬法若有若無毘盧普賢凡夫法界盡在箇裏好不資一毫醜不資一毫匝地普天內外包括未有天地世界已早見成及乎萬彙資彰凝然不變若向一氣未兆已前著得眼去落第二頭更於萬物見成之際信得及去轉沒交涉新年舊歲歷歷分明一句作麼生道日日香華夜夜燈下座上堂僧問十五日即不問如何是和尚分明為人一句師云當陽見定無毫髮擬議尋思隔萬山問正當上元水牯牛在什麼處師云鐵棒打著瘡痕露乃云撥塵見佛未免眼裏撒沙聞聲悟道亦是耳中著水直得生佛無階級空界悉等平淨躶躶絕思惟赤灑灑沒可把猶未離這邊事在更須揮金剛寶劍斬斷謷訛拈殺活拄杖打破得失亦未明向上一竅在儻或具大丈夫意氣有烹佛祖鉗鎚直下向那邊承當得却來這裏橫三竪四坐一走七荷負宗乘提持祖印有時放行同彼同此見隨類身和光順物有時把住莫道佛眼覷不見設使盡大地草木悉變為千百億身放無數光明也照不著且道即今作麼生若不藍田射石虎幾乎誤殺李將軍下座上堂僧問橫穿碧落倒卓須彌未審是什麼人分上事師云入地獄人分上事進云却是他安身立命處師云瓦解氷消進云此心能有幾人知師云只恐不知乃云終日相逢無半面剛然千里有知音不須格外論奇特只此全機耀古今傾蓋如舊白頭如新兩鏡相照不隔纖塵遍界未嘗示相毫端普現色身止猶谷神動若行雲相見又無事不來還憶君下座上堂云禪非意想立意乖宗道絕功勳建功失旨聞清聲外句莫向意中求轉照用機關柄佛祖鉗鎚有佛處互為賓主無佛處風颯颯地心寧意泰響順聲和似恁麼人且道向什麼處安著披簑側立千峯外引水澆蔬五老前下座上堂云本來是佛無成不成正體湛然離出不出本分事上直得萬里無片雲猶未可放過更說什麼諸餘其或隨機且論箇出世不出世所以道淨法界身本無出沒大悲願力示現受生且道釋迦老子即今在什麼處只知事逐眼前過不覺老從頭上來下座上堂僧問了了見無一物未審如何師云好箇消息進云功不浪施去也師云只恐脚不點地進云回頭看滸眼特地一場愁師云果然浪走僧問學人不起一念時如何師云自傷己命進云因誰致得師云莫換崇寧舌頭好問妙體本來無處所時如何師云腦後拔楔問如何是玄中玄師云玄殺爾進云石人暗點頭師云言猶在耳乃云舉無遺照十方剎海目前觀正體堂堂大千同一真如性各守本位去山是山水是水互換投機去星辰易位祖佛潛蹤兩處絕聱訛二邊純莫立無可不可悉得安居隨時應緣凝然湛寂且道長養聖胎一句作麼生道不起纖毫修學心無相光中常自在下座上堂僧問如何是平展之機師云縱橫十字進云且得沒交涉師云什麼處沒交涉僧云腦後拔箭師云拶問父母非我親誰是最親者師云吾常於此切進云諸佛非我道誰是最道者師云須是有轉身處始得僧云欲行千里一步為初師云信受奉行乃云國無定亂之劍四海宴清門無白澤之圖全家吉慶若道有承恩力處正是土上加泥更或削跡吞聲亦乃將南作北到這裏縱橫十字未免謷訛據位投機猶較些子且作麼生是據位底句寒山逢拾得撫掌笑呵呵下座上堂僧問江邊臨水者盡是採魚人錦鱗紅尾作麼生取師云莫妄想進云不妄想時如何師云不計工程得便休進云碧潭深萬丈直下取魚歸也師云更須退步問一塵含法界時如何師云暗裏髑髏明世界乃云祖祖相傳傳底事佛佛授手不唯他若存情識論知解耳裏塵沙眼內華所以道見聞覺知是法法離見聞覺知不著佛法僧求呼喚不回籠羅不住更須知棒喝交馳照用同時向上一竅始得且作麼生是向上一竅鶴有九臯難翥翼馬無千里謾追風下座上堂僧問一雨普滋還有佛法也無師云全承他力進云頭上漫漫脚下漫漫去也師云也須乾剝剝始得進云盡大地總是教學人如何趣入師云和頭沒却進云恁麼則兩重相見師云料掉沒交涉乃云牛頭沒馬頭回千聖不知前三三後三三河沙莫算低低處平之有餘高高處觀之不足東勝身洲走馬南贍部洲著撲扇子𨁝跳上天東海鯉魚發怒直得雨似盆傾大千沙界悉己瀰漫且道是牛頭沒馬頭回是前三三後三三海神知貴不知價留向人間光照夜下座上堂云棒頭取證撤土撒沙喝下承當承虛接響向上向下轉更顢頇說妙談玄和泥合水這一片田地分付來多時也平白欺人盡大地撮來如粟米粒大掉棒打月佛祖凡聖拈向一邊總不依倚時如何紅霞穿碧海白日遶須彌下座上堂僧問生死交謝寒暑迭遷未審無位真人還有寒暑也無師云汗流似雨進云分明在目前也師云莫向目前作窠窟進云爭奈即今何師云鈍置阿師乃云暑氣蒸人如墮甑四肢流汗似澆湯賴他白羽全施力引得清飈一襲涼諸人還覺寒毛卓竪麼劄下座上堂僧問須彌山意旨如何師云推不向前約不退後進云未審還有過也無師云坐却舌頭問法不孤起仗境方生提坐具云這箇是境如何是法師云却被闍梨奪却槍進云和尚今日為什麼退己讓人師云只有先鋒無殿後進云未審如何是殿後師云還我話頭來乃云田地穩密底擡脚不起探頭太過神通妙用底放脚不下收身未轉直饒十字縱橫朝打三千猶較些子且道謷訛在什麼處若知有去始見全提半提儻或未知布袋裏老鴉雖活如死下座上堂僧問南泉斬猫兒意旨如何師云殺活臨時進云趙州戴草鞋又作麼生師云是他屋裏事進云打鼓弄琵琶去也師云且莫詐明頭乃云有佛處羅籠不住無佛處荒草尋人放行也觸處光新把住也乾坤陡變且道向上人來時如何他家自有通霄路下座上堂云休夏自恣海眾常規秋色澄清乾坤肅殺般若流運動靜一如時節不相饒炎涼倐改變無生曲調韻出清霄至寶常軒光吞萬象古今不覆蓋見在沒遮襴一念不落諸緣證取自家境界何必靈山覓佛少林問祖會麼解開布袋無拘束切更勤看水牯牛下座上堂云一言截斷千聖消聲一劍當前橫屍萬里所以道有時句到意不到有時意到句不到句能剗意意能剗句意句交馳衲僧巴鼻若能恁麼轉去青天也須喫棒且道憑箇什麼可憐無限弄潮人畢竟還落潮中死下座上堂云殺人刀活人劍上古之風規亦是今時之樞要言句上作解會泥裏洗土塊不向言句上會方木逗圓孔未擬議已蹉過正擬議隔關山擊石火閃電光搆得搆不得未免喪身失命且道此理如何苦瓠連根苦甜苽徹蔕甜下座上堂云雲騰致雨世界索然日照天臨乾坤廓爾文殊堂裏萬菩薩縱然顯現晴是晴雨是雨山是山水是水阿那箇是萬菩薩風暖鳥聲碎日高華影重下座上堂云定乾坤句包古括今透生死關超聲越色鬼窟活計百千萬劫難出頭截斷眾流一片虛凝沒依倚設使乾坤倒覆大海翻騰草木叢林悉皆化為刀槍矛盾也動他一點不得且道憑箇什麼恁麼地手執夜明符幾箇知天曉下座上堂云眨上眉毛早蹉過塞却眼更形言語轉周遮合取口盡大地都為一塵佛眼覷不見一大藏都為一句海口莫能宣也未提得一半在忽然踏破化城時如何行到水窮處坐看雲起時下座上堂云風清戶牖明明古鏡高懸光射斗牛凜凜太阿橫按外魔臨之膽慴妖邪擬之魂亡千聖拱手歸降十方居然坐斷外絕四維內絕理事直下便是諸人還見麼不離當處常湛然覓則知君不可見下座退院歸辭眾上堂云未有長行而不住未有長住而不行為無為益無益梯航三有津濟四生是衲僧家本分事雖然時節到來一刀兩段要且鼻孔不在別人手裏所以道動若行雲止猶谷神既無心於彼此亦無象於去來如是則去來不以象動靜不以形豈不綽綽然有餘裕哉且道臨行一句作麼生道本是林下人却歸林下去下座住夾山師在公安天寧受請拈帖示眾云百草頭上薦取爭如箇裏承當既然符到奉行豈可當爐避火若也見得坐斷一切人舌頭苟或未然却請維那剖露師指法座云毘耶借座燈王萬壽燈王借座且道是同是別還委悉麼幸自可憐生應須高著眼陞座示眾云鉤頭有餌句裏無私已泛扁舟放行綸線還有衝浪錦鱗麼僧出云有師云高著眼僧擬議師云著問錦官罷釣澤國重遊方為萬壽之賓又作碧巖之主流水下山即不問白雲歸洞意如何師云舊店新開進云好音在耳人皆聳一句無私亘古今師云大家在這裏進云萬丈白雲藏不得一輪光透照無私師云到家一句作麼生道僧擬議師云了師乃云目前無異草遍界絕遮欄域中日月斬新方外乾坤獨露直得龍天釋梵動地雨華妙德空生目瞪口呿行棒行喝拈向一邊雲月溪山放過一著一處透脫千處百處該通一機洞明千機萬機圓轉碧巖不離此處此處不離碧巖攝大千於毫端融芥塵於剎海㘅華鳥過抱子猿歸湛寂凝然應真不借則且致只如無陰陽地上成得箇什麼邊事萬卉正資和氣力碧巖先發一枝春復舉馬大師問藥山子在此許多時本分事作麼生山云皮膚脫落盡唯有一真實祖云據汝所見可謂協於心體而布四肢何不將三條篾束取肚皮隨處住山去山云某甲何人敢言住山祖云不然未有長行而不住未有長住而不行欲益無所益欲為無所為宜作舟航由是住山師云大眾古人得意之後不忘利生直入深山提持宗要山僧暗昧豈敢仰攀如是則更不用篾束肚皮却有箇折脚鐺子與方來共守寂寥若信得及不在忉忉或未諳詳聽取箇末後句高峯突兀倚天門青嶂虛閑可󰜛跟折脚鐺兒幸然在不妨携去隱深雲雖然如是也須是大家出一隻手始得且道畢竟如何妙舞應須誇遍拍三臺須是大家催師入院指方丈云箇是毘耶據坐處正同摩竭令行時夾山頂𩕳通一竅放出天彭老古錐既放伊出頭且道作得箇什麼伎倆衝浪錦鱗來入󱓉漫天網舉不饒伊師指法座云大眾還識寶華王麼更不落二落三便敷座云野猿抱子歸青嶂幽鳥㘅華過碧巖此地昔時曾作客今茲為主愧無慚眾中還有辯得賓主底衲僧麼僧問雨細柳拕金線風和華綻錦屏雲月溪山即不問到家一句若為論師云坐斷天下人舌頭進云只如尖新底事又作麼生師云爾還識得舌頭麼進云雲到碧巖千仞翠月當青嶂萬溪春師云更進一步始得進云莫便是摩竭令也無師云放爾三十棒師乃云門下青山潑黛途中細雨如膏靈雲陌上桃華處處芳菲溢目香嚴巖畔翠竹時時撼影搖風直得一擊忘所知一見絕疑惑不免尚留觀聽未透聲色若能見無見之色聞無聞之聲撥轉路頭踏翻關捩句句超佛越祖塵塵耀古騰今處處離色絕名箇箇斬釘截鐵心外無法法外無心用王庫刀發十鈞弩壁立萬仞坐斷十方可以入大解脫門傳正法眼藏向堯時舜日共樂昇平鼓腹謳歌歸家穩坐且到家一句作麼生道但願春風齊著力一時吹入我門來復云昔傳明有通天作略跨海神機使無舌人說無義語收洛浦接青峯辨石霜賞佛日險崖句峻陷虎機深電激星飛珠回玉轉建茲寶剎風範具存而山僧庶事不才何以繼其高躅既辭讓不及轉透無門不免借一條路向無言處演言無事處生事無佛處現佛無祖處示祖且貴始末相符頭正尾正敢問諸人還見夾山老子麼莫從百草巔頭薦覿面無私亘古今澧州權郡張朝散請師就香積院開堂師於權府手中接得疏示眾云言言錦繡句句珠璣讚無上乘顯正法眼應須未舉已前薦取文彩之外承當苟或未然却請宣過師指法座云大眾見麼寶華王座列祖共登車不橫推理無曲斷便陞座拈香云此一瓣香奉為今上皇帝祝嚴聖壽萬歲萬歲萬萬歲伏願叡算等乾坤聖明逾日月龍圖鳳曆彌億萬年玉葉金枝亘百千刧次拈香奉為權府通判朝請檢法在坐尊官諸衙勳貴伏願高遷祿位永固壽基又拈香云此一瓣香淮甸昔年酬價錦官舊日曾拈如今海眾要知不免分明說破奉為蘄州五祖山第十二代故演禪師爇向爐中與天下衲僧出氣遂敷坐洛浦和尚白槌云法筵龍象眾當觀第一義師云早是第二了也若論勝義諦中真勝義文彩未兆一槌未落把斷要津不通凡聖不於言下薦不向意中求既然草偃風行不免隨波逐浪還有共相證據者麼師乃云爍迦羅眼頂上放大光明摩醯首羅面門現奇特相一言含眾象一句逗群機何止猛虎穴裏橫身萬仞峯頭側足所以道顯大機明大用得失俱喪是非杳忘絕塵絕跡透色透聲重重無盡事事圓融又如華嚴法界無邊香水海不可說浮幢王剎盡向這裏一時開現即此現成即此受用不以眼見不以耳聞不以口談不以心知還證得麼若也證得不必覺城東際初見文殊樓閣門開方參慈氏敢問大眾且道即今是什麼人境界舉拂子云盧舍本身全體現當機直下沒纖毫到洛浦上堂云萬木縈紆一逕遙耽耽古屋枕山腰今朝喜到深深處幾度飛書辱見招爍爍山桃似火絲絲溪柳拕金日暖風和鸎吟燕語所以不離普光殿不出菩提場遍遊華藏海無邊剎境左穿右穴重重無盡一一交羅且作麼生是洛浦深深處覿面若無宗正眼回頭只見翠山巖留首座上堂古路坦然真規不墜紀綱得所表帥得人內肅外寧安家樂業以大千界為一真境以十方佛同一舍那文殊普賢交光相羅觀音彌勒擎拳合掌臨濟德山互相贊成白牯狸奴了無向背可以演無生曲唱太平歌且超情離見一句作麼生道木人把板雲中拍石女含笙井底吹上堂云三春已過九夏方新聚玄徒雲間扇真風世外不促一念不涉三祇當人隨處見成箇箇頂門有眼若便恁麼承當得去放行把住全不由他出沒縱橫更非外物若使上流觀見正在半途明眼相逢難為透脫山僧雖無金剛寶劍衲僧向上鉗鎚昔在五祖白雲拾得數箇金剛圈一籃栗棘蓬九夏之中與諸人共相切磋遂舉拂子云大眾還見麼且道這箇是金剛圈是栗棘蓬不容淺見衲僧會唯許通方作者知上堂云丁一卓二本分鉗鎚揑聚放開作家受用灰頭土面處壁立千仞壁立千仞處土面灰頭自然雙放雙收到處為祥為瑞還委悉麼掬水月在手弄華香滿衣上堂云太虛寥廓萬彙森然正眼洞明纖毫不立孤峻處祖師莫近坦夷處人天共知擊開大解脫門識取無面目底且作麼生是無面目底芍藥華開菩薩臉椶櫚葉現夜叉頭解夏上堂云圓覺伽藍豁開戶牖華嚴剎海大座當軒促百千億劫為一念豈止百二十日長期延一念作百千億劫寧論此世來生始見流金爍石俄然玉露垂珠時節不相饒物理有變復當時結夏普天匝地一時結此時解制普天匝地一時解結時初不相著解時初不相離到這裏通一線曉一機去爾為爾我為我長底長矩底短清者自清濁者自濁於中也無去來亦無動轉浩然太均同歸一致然後放收擒縱得大解脫更喚什麼作爾作我作長作短一時截斷且自恣一句作麼生道雲在嶺頭閑不徹水流㵎下太忙生謝維那直歲上堂云烹金琢玉須資作者鉗槌荷教扶宗必仗本分兄弟交為肘臂互作主賓便可以顯大機發大用布慈雲灑甘露駕慈航觀斷岸超生死越涅槃令他天下衲僧頂門上放光脚跟下歷落箇箇如龍如虎人人玉轉珠回非唯扶竪叢林亦乃流通正眼豈不是奇特事敢問大眾奇特一句作麼生道妙舞更須誇遍拍三臺須是大家催開爐上堂僧問古者道敲空作響擊木無聲如何是敲空作響師云釋迦老子來也師乃云三世諸佛向火焰裏轉大法輪熱發作什麼火焰為三世諸佛說法三世諸佛立地聽也須照顧眉毛若是聊聞徹骨徹髓信得及見得徹直下與三世諸佛同生同死與火焰同起同滅當處解脫得大安隱衲被蒙頭便是箇清涼世界苟或未然只知事逐眼前過不覺老從頭上來上堂云一向不恁麼目視雲漢不狥人情一向恁麼灰頭土面帶水拕泥恁麼中不恁麼就下平高不恁麼中却恁麼從空放下或有箇恁麼不恁麼總不管亦無明亦無暗亦不放亦不收且道如何到頭霜夜月任運落前溪上堂云天寒人寒大家在箇裏滴水滴凍無這閑工夫庭際之人驀地覓心不得衲衣下事誰諳野火燒山千重百匝沒遮欄漢去胡來絕回換且作麼生是不離當處底一句鶴飛千尺雪龍起一潭氷上堂云雪竇道義出豐年儉生不孝於衲僧門下是放行是把住若人道得老僧分半院與伊住師云雪竇病多諳藥性經効始傳人箇中或有知豐知儉知放行知把住底亦何必分半院與伊住燒香發願只圖他早有箇院子住使嘗些滋味且免得窮廝煎餓廝炒上堂云滿天和氣匝地韶光柳眼迸開桑條憋破華枝似錦鳥語如簧八穴七穿篆不雕之心印百頭千緒演不說之妙門物物上明頭頭上現當處截得斷去死火不重燃直下信得及去枯荄生物外不涉程途則且置和泥合水一句作麼生道還家盡是兒孫事祖父從來不出門上堂云韶華二月半漏逗渾莫算米少食無鹽釘菜崖空飯吞底栗棘蓬跳底金剛圈分外展家風秦時𨍏轢鑽請首座上堂合千差包萬有齊往來印今古混有無一生死舉不犯之令行不言之教齊不齊平不平於此建立於此辨明於此紀綱於此表帥何法不容何事不成何德不圓何心不契且風行草偃一句作麼生道為山登九仞捻土定千鈞上堂云牙上生牙角上生角機上生機巧上生巧毒蛇鼻頭揩癢饑鷹爪下奪肉千尺井底施籌略百尺竿頭作伎倆納須彌於芥子擲大千於方外奇則甚奇妙則甚妙子細檢點將來爭如向這裏直下似桶底脫去三界平沈得箇休歇過去自過去未來由未來只今見成坐斷天下人舌頭還委悉麼簷聲不斷前旬雨電影還連後夜雷上堂云欝蒸無處避覿體通同薰風自南來披襟獨得眾熱不到眾苦無餘須知佛祖閫域之中有轉物回天之用是故雪竇道茫茫普熱紛紛下雪倒流四河載發枯枿且道正當恁麼時如何蟬聲時到耳雁影忽迎眸上堂云華開世界起達者先知葉落即驚秋賢明早悟而況雁連湘浦影蟲作促織吟明明節換時移歷歷星馳電急正當恁麼時機關脫落底萬法本閑尚留見聞底長安正鬧若能善觀時節把斷要津堂堂越聖超凡一一騎聲蓋色當處平和一句作麼生道志士惜日短愁人知夜長解制上堂云尋常一味無過朴實頭坐斷千差更須高著眼壁立萬仞處淨裸裸平田淺草裏峭危危當處平和拕泥帶水深挑痛劄犯手傷鋒欲得兩不相妨各請休機罷釣且九夏賞勞一句作麼生道險處豈嘗忘顧鑑縱行平地索隄防上堂云突出難辨久參未免躊躇信手拈來後學那知端的金風扇物玉露垂珠雁過長空蛩吟幽砌一一七穿八穴明明百匝千重何必棒喝交馳方論照用直下懸崖撒手便可承當還有恁麼人麼見義不為非勇士臨危不變始驚群看藏經上堂祥煙繚繞瑞氣氤氳公案見成有誰扣擊乃云塵中大經卷莫測津涯聰慧淨眼人始能拈出直得義天性海若帝網交羅智照神光如洪爐猛焰今日幸遇皇風蕩蕩帝道平平有大心檀越為汝發機使諸人各各八字打開直得霞絛展處玉牒舒時文彩已彰各宜薦取且不落文墨一句作麼生道一堂風冷淡千古意分明上堂云一塵入正受盡大地冷啾啾諸塵三昧起遍十方鬧浩浩分身百億未足為多端坐虛堂未嘗言靜倒這裏卷舒收放擒縱殺活以金剛寶劍截斷疑情將衲僧巴鼻脫生死關坐斷要津不通凡聖千人萬人羅籠不住百千境界轉變不得始能為如來使普現色身且道正當恁麼時如何日用無回互當機有卷舒上堂云萬機不到千聖不携截斷葛藤掀翻路布若也從苗辨地因語識人猶落第二機在若論第一機上實無如是事且道第一機上還著得計較麼著得向上向下麼著得佛祖麼到這裏直須恁麼超然地把斷要津不通凡聖若未薦得不免放一線道向第二義門無言處演言無相中現相直下似十五夜月澄湛孤圓一室千燈交光相照始終一貫前後無差也須是箇同道者方知同得者方證且那箇是同得同證底一言才契證未悟已先知知縣入山上堂拈香示眾信手拈來光明烜赫結而為蓋散而為雲爇向爐中莊嚴知縣宣德妍智道人伏願道心堅固種智圓明遂敷座適來錦上鋪華如今鋪華錦上還有明眼底解拈得探得麼試出來擊揚看師乃云心不是佛認心乖宗智不是道立智失旨道本無為佛亦無相於無相無為處辨得去一切諸相悉皆是佛一切所為悉皆是道拈起也天回地轉放下也草偃風行若是向上更不落二落三直下單刀直入其或尚存光彩猶滯皮膚不免向這裏談妙談玄演事演理行棒行喝舉古舉今且道山僧畢竟將什麼為人不住舊時無相貌外尋知識也非真上堂云山頭鼓浪井底揚塵眼聽似震雷霆耳觀如張錦繡三百六十骨節一一現無邊妙身八萬四千毛端頭頭彰寶王剎海不是神通妙用亦非法爾如然苟能千眼頓開直下十方坐斷且超然獨脫一句作麼生道試玉須經火求珠不離泥上堂云風吹風動無二種水洗水濕豈兩般淺聞深悟底錦上鋪華深聞不悟底生鐵鑄就春盡群芳已歇夏初百穀方滋時節不相饒乾坤得自在且不涉迷悟一句作麼生道薰風自南來殿閣生微涼王待制生日請上堂示眾云當陽一句直截根源不昧時機出眾相見師云靈機廓爾豈有階梯智照洞然本無迷暗一切處作奇特事不動絲毫脚跟下亘堅密身遍塵沙界坐斷千差路突出四威儀何假七步周行十種祥瑞明明絕滲漏歷歷無覆藏包古今齊物我平得失混去來分明直下現成是箇本來面目只如透出形聲且道如何通信還委悉麼一塵才舉處全體現優曇上堂云第一句下薦得祖師乞命第二句下薦得人天膽落第三句下薦得虎口裏橫身不是循途守轍亦非革轍移途透得則六臂三頭未透亦人間天上且道三句外一句作麼生道生涯只在絲綸上明月扁舟泛五湖住道林語錄師在夾山受請拈帖示眾云大眾湖外有知音千里通消息透出威音王誰解知端的還知麼箇裏辨取苟或未然却請對眾宣過陞座云數載碧巖藏拙訥幽深頗愜再南心業緣苦死相驅逼隨順還須過道林二途俱不涉底出來道看僧問天得一以清地得一以寧衲僧得一時如何師云藏身無路進云兵隨印轉去也師云一句合頭語進云意氣不從天地得英雄豈待四時推師云瞻之仰之進云只如疏中道本來真性不減不增隨處道場無罣無礙和尚為什麼不住夾山却赴道林師云只為現成公案進云恁麼則慈悲不等去也師云什麼處不等進云驗在目前師云蹉過也不知進云承師有言湖外有知音千里通消息未審是什麼消息師云高著眼進云還許學人說道理也無師云啐啄即不堪師乃云孤峯頂上眠雲孤負先聖十字街頭垂手埋沒宗風不擇地而安失却正眼揀所在而住理涉多端若是本色衲僧直下一刀劃斷無彼無此離去離住明如杲日寬若太虛隨處作主遇緣即行且應物利生一句作麼生道渠儂無向背一鏃破三關師復云雲縱卷舒豈有彼此谷神靜應那列高低融通萬有而混成坐斷要津而一致塵中經卷長時轉大法輪句下分身是處光輝烜赫箇是衲僧家尋常受用或撮大地如粟米粒大拋向面前摑須彌𨁝跳上三十三天且道是雲縱卷舒谷神靜應還會麼行船須是把梢人到梁山上堂云擊布鼓於龍門曜螢火於太陽到這裏直得藏身無路還有忍俊不禁底麼師乃云無生師子窟哮吼驚群不二栴檀林香風匝座直得言超象外句演真乘道出古今用過佛祖山僧到這裏如何啟口所謂見所未見聞所未聞雖然借路經過不免逢場作戲乃古乃今無彼無此適來覺海舉夾山道太陽溢目萬里不掛片雲清清之水遊魚自迷目前無闍梨此間無老僧若能知雲月是同溪山各異便見但知作佛愁什麼眾生如此則三玄三要八字打開五位君臣一筆句下諸人還見麼出頭天外看須是箇中人到德山上堂云高懸古鏡列萬象於臺前橫按鏌鎁截群機於句下開作家爐鞴奮佛祖鉗鎚演見性之真風紹圓明之宗範直得如天普蓋似地普擎頭頭物物明明了了要津坐斷選佛場開到這裏豈可飲氣吞聲不免借華獻水大眾當年見性禪師據一條白棒佛來也打至於隔江搖扇斫木傳心巖頭雪峯唱末後句洞山龍牙明殺活機今古流傳叢林龜鑑而今堂頭繼此真風截斷眾流不存涓滴山僧幸獲觀光敢問人境相稱一句作麼生道五溪清不盡千古美無虧入院至方丈云摩竭陀親行此令毘耶離已現神通而今總不重拈出坐斷千差繼祖風且坐斷一句作麼生道已在言前陞座云炎炎伏暑離青嶂肅肅清秋渡碧湘古殿耽耽松檜密無塵金地足清涼既到這裏還有本色衲僧麼出來共相證明僧問黃檗因裴相國美譽彌高大顛得韓文公佳聲逾遠未審和尚恩歸何人師云那將魚目比明珠進云若然者從此希聲天下聞師云退身有分進云今日和尚添得一重光彩師云什麼處是添得進云虎頭帶角出荒草師云切忌合頭語師乃云法無住相著相乖宗道不虛行隨行得路須知住中無住行中無行寬若太虛明如杲日萬象不能藏覆千聖豈可擬倫一塵飛而翳天一芥墮而覆地一華開而見佛一葉落而知秋物物頭頭明明歷歷事有千差理歸一揆須是通方作者始解證明不見道盡乾坤都盧是沙門一隻眼又道盡大地撮來如粟米粒大非是神通妙用亦非本體如然到這裏遇緣即宗隨處應機且到山一句作麼生道古殿倚巖腹新徑繞雲根復云諸佛不出世四十九年說威音已前沒交涉祖師不西來少林有妙訣達磨一宗掃土淨盡若人識祖佛渠無面目甚處識渠當處便超越前是三門佛殿後是方丈寢堂在右厨庫僧堂作麼生說當處超越還委悉麼撒手到家人不識更無一物獻尊堂八月一日於天寧寺開堂師拈疏云大眾見麼箇裏薦得正法眼藏明明無覆藏大事因緣歷歷生光彩其或未然却請表白對眾宣過宣疏罷師指法座云大眾借座燈王昔人模範當陽定奪此日機鋒要明佛祖淵源須踏毘盧頂上遂陞座拈香云此一瓣香奉為祝嚴今上皇帝聖壽伏願金輪長御極寶祚永昌隆拱北極以稱尊空芥城而彌固第二瓣香奉為判府安撫侍講運使中大運判檢討提學刪定提舉大夫承受奉御兩廳通判大夫在座勳貴伏願為風后力牧作稷󱓎夔臯副具瞻則八座三台簡帝心乃鹽梅霖雨第三瓣香千佛出興何人酬價威音那畔誰辨端倪昔年白雲一句下承當今日潭城第三回拈出奉為蘄州五祖山第十二代故演禪師以酬法乳乃攝衣趺坐天寧和尚白槌云法筵龍象眾當觀第一義師云好箇第一義直得八面玲瓏如印印空如印印泥如印印水恁麼說話早是落二落三了也莫有具透關眼底便請出來激揚看僧問透白雲關佩黃梅印握楊岐正令恢慈明舊里臨濟三玄即不問妙峯孤頂事如何師云覿面相呈無向背進云善財七日不逢則且致文殊為什麼百劫摸𢱢不著師云儞什麼處見文殊進云一句逈超千聖外滿筵目擊盡知音師云高高處觀之不足低低處平之有餘進云恁麼則瀟湘江上月照破碧巖秋師云也須急著眼始得進云只如侍講昔日有詩道解語乃無舌老僧非此間正當恁麼時如何師云知心有幾人進云令人轉憶龐居士天上人間不可陪師云却被闍黎道著師乃云大道無向背至理絕言詮逈出三乘高超十地萬法不到處特地光輝生佛未分時靈源獨曜不落聞見不隨色聲直下無一絲毫頭遍界全彰奇特事直饒棒頭取證喝下承當猶是曲為今時更或光境俱忘契心平等畢竟亦非的旨所以道向上一路千聖不傳學者勞形如猿捉影到這裏理絕事絕行絕照絕用絕權絕實絕直似倚天長劍凜凜神威如鐵牛之機羅籠不住今日幸對明眼人前不敢被蓋囊藏八字打開去也拈拂子云還委悉麼耀古騰今活鱍鱍大千沙界露全身復云大眾昔日雪峯拈拄杖示眾云我這箇為中下機人時有僧出問云忽遇上上機人來時如何峯拈却拄杖雲門云我不似雪峯打破這葛藤乃拈拄杖云我這箇為中下機人時有僧問忽遇上上機人來時如何雲門便打師拈云大凡扶宗立教須是頂門上具眼肘臂下有符看他二老宿縱橫殺活出沒卷舒甚生奇特子細點檢將來猶是節外生枝若據山僧見處乃拈拄杖云山僧只將這箇普為一切人無論上中下若要擎展一任擎展若要承當一任承當處處把斷要津箇箇壁立千仞且道忽遇其中人來時如何萬國醉心嘗大鼎相逢携手上高臺謝監寺上堂云滴水氷生百了千當鐵作脊梁骨金鑄堅實心荷負叢林贊弼知識典刑可法直下朴實頭底且道是什麼人相逢相見呵呵笑更有春風春又春運判請上堂示眾云驚群敵勝乃英靈佛祖當機貴見成幸遇通人為證據何妨出眾決疑情僧問龐居士圓機如疾焰過風馬祖大師捷辯如奔流度刃二人酬唱還有優劣也無師云通身是遍身是進云一槌擊碎去也師云且莫錯認進云不與萬法為侶者是什麼人師云問從何來進云好箇消息師云道什麼進云只如一口吸盡西江水又作麼生師云杲日麗天進云將為有多少奇特師云儞又作麼生進云覿面相呈師云眨上眉毛師乃云明明不退轉歷歷無生忍彌綸萬有含吐十虛離見絕聞超聲越色若謂即心即佛正如頭上安頭更言非佛非心大似撥漚覓火超出二見不墮中間淨裸裸無遺赤灑灑全露是故古人道靈源不昧萬古徽猷入此門來莫存知解到這裏纖毫不立遍界不藏萬派朝宗千差同轍直得威音已前乃至窮未來際不移易一絲毫用處覿體全真拈來當機直截只如今日開選佛場演最上乘且道薦嚴一句作麼生道內宮慈氏當臺見遍界全彰淨妙身復舉乾峯示眾云舉一不得舉二放過一著落在第二雲門大師出眾云昨日有人從天台來却往徑山去峯云典座今日不得普請師云閃電光中著眼擊石火裏橫身乾峯既鐵樹生華雲門亦紅爐鼓浪拳踢相應唱拍相隨所謂要明恁麼事須是恁麼人若是恁麼人須解恁麼事只如今日大明普照上根圓證作殊勝緣現奇特事且道與雲門乾舉是同是別不逢別者不開拳一遇知音便分付上堂云樹凋葉落頭頭體露金風海闊天高處處月圓秋夜佛祖提不起棒喝用不著清奇水石玲瓏心印全彰瀟灑巖崖峭拔門庭成見安家樂業則且止海眾雲臻時如何豁開戶牖相延諾淡飯麁羹守寂寥上堂云深深處無物堪比倫淺淺箇兩手相分付以一統萬穿眾穴於毫端補短裁長握秤尺於掌內換却髑髏裏底且致把將靴鞋袋來一句作麼生道意氣不從天地得英雄豈藉四時推周侍御請上堂云祝一人無窮之壽開十方選佛之場建殊勝緣作奇特事須是作家漢共相激揚始得僧問秋去冬來忽忽過流年日月信無多決去玄沙三種病趙州茶盞事如何師云放去收來進云須信天真佛興悲幾萬般師云一點水墨進云直得微甘回齒頰已輸崖蜜十分甜師云却須透得趙州關進云不煩魏帝一丸藥去也師云天下衲僧取則進云趙州老漢猶是入泥入水未審道林門下作麼生為人師云截鐵斬釘進云可謂是一句當機迅若雷爍迦羅眼頂門開師云分明記取師乃云玄機透脫融萬象於目前至理高明會千差於物表一明一切明一見一切見一用一切用一說一切說直截根源當陽顯露若能於此洞達去自己脚跟下一段大事明如杲日寬如太虛可以修身可以見性可以祝一人上壽可以種未來勝因是故靈山拈華迦葉微笑少林面壁神光傳心於是中間如擊石火似閃電光須是奇特人方明本分事要知本分事還他奇特人只如今日奇特本分底一句作麼生道葵藿同傾仰高祝萬年春上堂云玄玄玄太顢頇了了了沒邊表有生有滅特地乖張無去無來轉見漏逗不起滅盡定而現諸威儀不捨凡夫法而修諸勝行且道是放行是把住隨流認得性無喜亦無憂上堂云葉落知秋動絃別曲定光招手智者點頭承當於文彩未生前相照向是非得失外不涉廉纖如何通信萬景徒有象孤雲本無心檀越請上堂僧問教云初日分中日分後日分皆以恒河沙等身布施如何是初日分恒河沙等身布施師云大海若不訥百川應倒流進云如何是中日分恒河沙等身布施師云見成公案進云如何是後日分恒河沙等身布施師云盡未來際一時收師乃云日面月面珠回玉轉有句無句絲來線去如來禪父母未生前祖師意井底紅塵起透得者權實句下雙明透未得者葛藤窠裏埋沒透得透不得總不恁麼時如何薰風自南來殿閣生微涼結夏上堂云高超十地不歷僧祇物我一如身心平等不與萬法為侶不與千聖同途歷歷常光現前處處壁立萬仞直饒透出威音已前猶是這邊事在及乎理隨事變應物應機或現十種他受用身或現三尺一丈六有時孤峯頂上目視雲霄有時淺草平田橫三竪四亦只是這邊事只如不動步而廓周沙界不起念而周遍十虛底人且道九旬三月還結夏也無雲在嶺頭閑不徹水流㵎下太忙生上堂云月圓月望月旦月朔斬釘截鐵堆山積嶽小乘錢貫大乘井索有漏笊籬無漏木杓定龍蛇句全殺活散向諸方任貶剝參鄧樞密奏到紫衣師名上堂云此一瓣香奉為祝嚴今上皇帝伏願帝基永久寶祚彌昌億萬斯年永隆聖壽次拈香奉為兩府樞密相公伏願長居三事永處巖廊壽算等喬松福祿深巨海陞座僧問師名遠賜全提佛祖大機椹服初披獨露人天正眼百匝千重則且置孤峯頂𩕳事如何師云優鉢羅華火裏開進云只如朕兆未分已前是何面目師云渠無面目進云龍得水時添意氣虎逢山勢長威獰師云誰不恁麼進云空生若解巖中坐爭得天華動地來師云却被闍黎勘破進云聖明天子未審將何報答師云此心心外更無心進云還許學人轉身吐氣也無師云儞作麼生著力進云三事衲衣青嶂外一爐沈水白雲中師云大家讚歎師乃云大道絕遮攔其誰趣向虛空無背面何處雕鐫逈出威音王高超毘盧頂直得絕塵絕跡離相離名海口莫能宣佛眼覷不見其奈巖中宴坐諸天雨華淨室掩關梵音慰諭遠稟一人洪造特資宰輔陶鎔椹服師名薦臻巖穴既爾從天降下理應直下承當泉石光輝林巒增秀風行草偃水到渠成由是擊開解脫門顯示正法眼調無生曲唱太平歌樂無為之化去也還委悉麼優鉢羅華開嗅著無香氣名自樞密府恩從九天至草木生光輝麟龍不為瑞誓奮鐵石心仰答丘山惠舉泰首座立僧上堂云大人具大見大智得大用一飛六月息一諾千金重滔天必江海崔嵬必山嶽先知覺未知先覺覺後覺打開無盡藏運出無價珍不依倚一物顯示本來人浴佛上堂云一手指天一手指地末上一機衲僧巴鼻步步蓮華金盆澡洗西天東土共流傳至今處處燒香水良久云車不橫推理不曲斷下座劉提舉請上堂云般若智光破生死昏衢之暗金剛寶劍截結使纏縛之憂透脫處一念無多受用處通身具眼直得如天普蓋似地普擎如日普照如風普涼一絲不移纖塵不翳所以道一切法不生一切法不滅若能如是解諸佛常現前又道未達境唯心起種種分別達境唯心已分別即不生於分別不生法中認取不變不移無窮無盡清淨本然周遍法界本來自性若了得去於天地未分生佛未立乃至劫火洞然大千俱壞於中無一絲毫動搖無一絲毫起滅無一絲毫增減無一絲毫榮悴若能恁麼始知提舉朝議未嘗滅未嘗虧未嘗移未嘗去且獨超物外一句作麼生道九蓮開合處百寶自莊嚴久立珍重解夏上堂云妙淨明心本無延促金剛正眼豈有開遮絲毫不移古今獨露理隨事變事逐理融隨所作心應所知量便有春夏秋冬生住異滅從無住本立一切法用無功用成一切事且隨緣不變一句作麼生道秋風吹八極木落露千山下座上堂云古佛有通津當陽亘古今懸崖能撒手一語直千金參上堂云行棒行喝拽石搬土象骨輥毬禾山打鼓溈嶺牧牛玄沙見虎喫茶趙州面壁魯祖爭似老雲門臘月二十五參住建康府蔣山師在潭州道林受請拈勅黃示眾云龍蟠鳳翥鐵畫銀鉤出自九重從天降下大眾瞻仰請為敷宣拈香祝聖云大眾見麼祖佛同根本人天共讚揚結成寶蓋祥雲共祝南山聖壽奉為今上皇帝萬歲萬萬歲伏願道超盤古德冠羲軒位永固於金輪壽彌堅於劫石遂陞座云大眾時平道泰天清地寧一人高拱無為萬物各得其所普天率土無不承恩航海梯山均蒙陶鑄直得塵塵剎剎物物頭頭放大寶光開正法眼運般若力復太古風知恩報恩一句作麼生道萬靈莫測無為化處處全開五葉華道林辭眾上堂云十虛同一漚寧分彼此大千同一塵豈有去來若能各人明見本心顯發妙用通天作略動靜一如匝地風光彼此無二住也浮雲凝於幽谷去也虛舟泛於長江去住本自圓成解脫更無異路如是則全起全滅全動全靜全去全來全收全放且出門一句作麼生道頭頭物物皆成現正眼當陽廓太虛復云三年承乏幸參陪道業荒虛愧不材赴詔直從天外去何時相與復徘徊入院至方丈云達磨面壁維摩默然有條攀條豈可形言雖然如是脫體宏開不二門只要解黏兼去縛陞座云道不虛行如風偃草緣不虛應似鏡臨形若能於心無心於己無己於彼無彼於我無我蕩蕩廓周沙界皆非外物縱歷盡乾坤際悉在目前法隨法行法幢隨處建立理亦如是事亦如是況寶公道場梁時示化舒王福地聖世重興宏開選佛場宣唱大般若於其中間且作麼生是於心無心於己無己坐斷要津不通凡聖底一句三山半落青天外二水中分白鷺洲結夏上堂云一塵含法界無邊子細點檢猶有空缺處在百億毛頭師子百億毛頭一時現著實論量未是極則之談若論本分事大人具大見大智得大用設使盡無邊香水海越不可說不可說世界都盧是自己安居處舉一念超越無邊剎海猶未是衲僧行履處不犯鋒鋩不拘得失不落二見不在中間正當恁麼時如何山中九十日雲外幾千年上堂云法無二相道豈多途彼此絕功勳古今不變易有依倚底碧落青霄無依倚底銀山鐵壁設使神通妙用百匝千重爭如息見忘機家堂穩坐且不涉二途一句作麼生道他家自有通霄路罷却干戈百草頭五月初二日開堂於知府手中接得疏呈示大眾云字字演無量義句句如優曇華佛祖鉗鎚人天標牓當陽拈出文彩已彰錦上鋪華請重宣過指法座云高高無外深深無際更不作禮須彌燈步步階梯全體是且道是箇什麼看看拈香云大眾還見麼熏五分法身結五雲瑞彩爇向爐中奉為祝嚴今上皇帝聖壽萬歲萬歲萬萬歲伏願道齊堯舜德冠羲軒南山壽逾億萬年北極尊亘河沙劫第二瓣香奉為判府尚書諸衙勳貴伏願膺一人簡在副四海具瞻為周邵甫申作皐夔益󱓎第三瓣香云昔年白雲堆裏最初一句截流今日人天眾前箇是四回拈出奉為蘄州五祖山第十二代演禪師爇向爐中以酬法乳之恩乃攝衣敷座天禧和尚白槌云法筵龍象眾當觀第一義師云一槌便成光輝溢目要津把斷誰是唱酬還有能觀第一義底出來相見師乃云曠劫來事只在如今威音那邊全歸掌握頭頭物物成現明明了了無差獨用宏機全提祖印設使奮逸群作異施竭世樞機未免節外生枝水中捉月所以諸佛出世罕遇作家祖師西來承虛接響向上一路千聖不傳學者勞形如猿捉影到這裏不拘格式不躡前蹤不昧當機如何舉唱明眼漢沒窠臼本分事絕羅籠幸遇帝道平平皇風蕩蕩祝嚴聖壽為國開堂台旆光臨皇華作證鐘山頂上寶公塔前八字打開分明顯示去遂拈起拄杖云還見麼諸佛搆不著祖師提不起千日並照萬鏡臨臺不隔纖毫當陽薦取且不涉諸緣一句作麼生道八方霢霂無為化萬國歌謠樂太平上堂云不滅不生亘古亘今圓融無際應用無差佛祖由茲圓成人天因其發現至於千聖萬聖出來移易一絲毫不得要識文殊普賢釋迦彌勒觀音勢至盡在這裏不起纖毫凡聖情念不拘得失是非境界直下全真更非他物且薦嚴一句作麼生道還委悉麼彌陀非外得遍界是西方上堂云一切無收攝觸處圓成應用絕參差莫窮形相向千聖頂𩕳上有時露出祖佛莫窮底機關於一毫端中有時演出主賓互換底文彩經天緯地玉轉珠回即且置舉拂子作點勢云這一點落在什麼處海神如貴不知價留與人間光照夜上堂云至真非內大千非外表裏一如含融法界月印寒潭珠沈滄海樹彫葉落無在不在萬法本通同從來無向背要是箇中人始終無變改且作麼生是無變改雪後始知松柏操事難方見丈夫心上堂云格外真乘當陽正眼騎聲蓋色離見絕聞非三賢十聖所知非神通變化所測撥開向上一竅威音已前把斷封疆直饒達磨西來也無措手足處到這裏更說心說境說得說失得麼掀知有什麼交涉若是利根漢一刀截斷不落第二見不落第二機直下便承當豈不省要乃至若行若住若坐若臥一香一華一瞻一禮無不皆從自己流出無不皆從本有道場中來以此坐斷報化佛頭不妨隨時著衣喫飯三世諸佛只言自知祖師西來全提不起一大藏教詮註不及且道到這裏作麼生說預作津梁底道理還委悉麼片雲點太清已落第二見報寧民和尚受帖上堂云一向孤峯獨宿目視雲霄雖則不埋沒宗風無乃太高生一向十字路口土面灰頭利物應機雖則埋沒自己無乃太屈辱生況明悟之士頂門具眼肘下有符出沒卷舒得大自在動若行雲止猶谷神可以或孤峯獨宿不礙土面灰頭或土面灰頭不礙孤峯獨宿恁麼中有不恁麼不恁麼中却有恁麼且應時應節一句作麼生道良久云瑞氣逢嘉運靈苗觸處春受季善友為僧上堂云三界無安四生拘捉欲脫愛網超步大方正應披忍辱鎧操智慧刀運上品心發殊勝志與蘊魔煩惱魔死魔共戰滅三毒破魔網始是大丈夫漢豈不見教中道三界無安猶如火宅眾苦充滿甚可怖畏又道是舍唯有一門而復狹小雖然狹小過去諸佛現在諸佛未來諸佛盡從箇裏出去且道必竟如何良久云何似生遼天鶻萬里雲只一突上堂云千聖不同轍正體獨露萬象無所覆妙用常真法隨法行無處不遍心隨心用無處不周若能上絕攀仰下絕己躬放出人人常光目前各各獨露便可以於一塵中現寶王剎坐毛端裏轉大法輪以無轉而轉即一切皆轉以無身現身一切處無不是身亘古亘今凝然寂照所以道唯一堅密身一切塵中現雖居塵中而塵中收他不得雖居四相而四相羅籠不住雖一切處覓其纖毫形相了不可得然而要用便用要行便行亦不於一塵中覓塵亦不尋其纖毫形相謂之無生法忍且只如截斷兩頭一句作麼生道死生同一際萬化悉皆如解夏上堂云毫端寶剎寬闊優游十世隣虛古今渺邈洞視不見徹聽不聞到這裏非止善財七日歛念設使文殊百劫運大智力起無邊神用亦不能覷見只如諸人九十日間各各於中全體遊歷出沒卷舒縱橫收放八穴七穿東涌西沒儻忽於此知得諦當去不妨步步踏著實地心心契證平常苟或未然今日布袋口開還委悉麼良久云無謂清秋多勝致低回且復按雲頭八月一日上堂云撥正三界窠窟放出無位真人透過荊棘叢林便居常寂光土非如非異耀古騰今非色非心超宗越格淨躶躶絕承當赤灑灑沒回互只如今在諸人頂門貫通一切若能各各返照內觀即坐自己家堂所以祖師道有一物上拄天下拄地常在動用中動用中收不得謂之本源佛性顯成知解宗徒更云說似一物即不中亦不免涉三寸路直得不墮常情不拘格式諸人若能於此定當得更不在指東劃西若定當不得不免重重指注去也不見道有物先天地無形本寂寥能為萬象主不逐四時彫既不逐四時彫又能為萬象主且當陽截斷路頭如何趣向還委悉麼八月秋何處熱復云抖擻自精神搆取自家底如斬一綟絲不分前後際力刃既雙行一斬截一切倘能劍刃上承當一口吸盡西江水開爐上堂云乾茆近火理合先燋滴水氷生事不相涉倘或透生死明寒暑融動靜一去來直得意遣情忘如癡似兀然後乃可饑則喫飯健則經行熱則乘涼寒則向火雖然如是趙州道我在南方三十年有箇無賓主句直至如今無人舉得且無賓主話火爐頭如何舉得還委悉麼衲被幪頭萬事休此時山僧都不會褒山珪禪師為佛眼和尚設齋請上堂云還有助哀者麼僧問明鏡當臺舉無遺照只如佛眼和尚遷化向什麼處去師云妙喜世界藏不得蓮華影裏現全身進云和尚只道得一半師云儞全道底又作麼生進云煩惱海中為雨露無明山上作雲雷師云天地懸隔進云誰人知此意令我憶南泉師云且莫詐明頭問臨濟滅却正法眼三聖直下便承當盤山會裏要傳真普化當時翻筋斗未審此意如何師云跳出金剛圈吞過栗棘蓬進云萬里神光頂後相只明這一段時節去也師云方木逗圓孔進云學人是直截根源師云一任𨁝跳師乃云此方緣盡他方顯化此界身歿他界出現大善知識以無邊虛空為正體以香水海不可說塵剎為化境以日月為明燭以形骸為逆旅以死生為晝夜其來也電光晃耀其去也石火星飛雖示世人有去有來極其本體不動不變所以南泉和尚昔為馬大師作齋問大眾云今日為先師設齋且道先師來麼有底道合取鉢盂有者道真堂前更添一分食蓋明此箇不動不變至靈至妙各有奇特處要且只見錐頭利不見鑿頭方今日褒山珪公長老為佛眼和尚設齋敢問大眾佛眼和尚還來麼有道得底試出來道看若無不消一箇普同供養何故簷頭水滴滴相承五葉華葉葉相付且道綿綿不斷一句作麼生道祖月凌空圓勝智何山松柏不青青檀越請陞座僧問祖師門下水泄不通明眼人前固難啟口未審和尚如何為人師云無孔鐵鎚當面擲進云劍閣路雖險夜行人更多師云捉敗這漢進云收得安南又憂塞北師云腦後添一隻問聲前一句非聖不傳未曾親近如隔大千如何是聲前一句師云咭嘹舌頭進云如大火聚近之燎却面門又如何親近師云只得瞻之仰之進云爭奈推倒嘉州大像倒騎陝府鐵牛師云孟八郎漢師乃云心不是佛心與佛俱非智不是道智與道俱遣到這裏金屑雖貴落眼成翳珍食雖美難中飽人若是向上人須知向上事若於向上提持去也威音已前空劫那畔不恁麼至於毘婆尸佛娑竭陀國不恁麼靈山拈華迦葉微笑亦不恁麼少林面壁神光斷臂亦不恁麼何故若使恁麼彼此相鈍置既不恁麼又且如何舉唱所以道諸佛不出世四十九年說祖師不西來少林有妙訣若人識祖佛當處便超越上根利智千里同風一刀兩段聊聞舉著徹骨徹髓剔起便行隨處作主遇緣即宗草偃風行全機獨露正當恁麼時不依倚一物一句作麼生道萬象之中長獨露千峯頂上現全身僧復披剃謝恩罷陞座云天中之天聖中之聖處域中之大超方外之尊執寶籙以臨民覆金輪而御極廓清六合停毒萬方聿降綸言重興佛法遂使普天釋子復換僧儀歸本笏於裴相公納冠簪於傅大士重圓應真頂相再披屈眴田衣俄頃之間迫還舊觀皇恩崇重倍萬丘山草木之微云何圖報輒傾肝膽少出毫芒大眾先佛有頂𩕳一機如擊石火似閃電光祖師有末後一句吞栗棘蓬跳金剛圈可以敵聖驚群可以轉凡成聖騰今現古蓋色騎聲如今對眾拈來不犯從前路布還委悉麼洪鈞妙力先天地覆載恩歸大聖人上堂僧問選佛場開上根圓證不昧當機如何指示師云一超直入如來地進云龐居士道不昧本來人請師高著眼馬大師因什麼直下覷師云頂門上有進云居士道一種沒絃琴唯師彈得妙馬大師直上覷未審意旨如何師云暗裏能抽骨進云直上覷底是直下覷底是師云莫謗馬大師進云爭奈龍袖拂開全體現象王行處絕狐蹤師云有龐居士證明師乃云真妄窠窟生死根株論其汗漫則千差掬其趣向則一致起唯法起滅唯法滅起滅全真了無二致所以道三界唯心萬法唯識離心之外無別識境楊岐又道群靈一源假名為佛體竭形消而不變金流朴散而常存如此則亘古亘今不生不滅羅籠不住呼喚不回古聖不安排至今無處所且始終不變一句作麼生道還委悉麼不從千聖中傳得透出威音更那邊楊安撫請上堂僧問白雲生滿座瑞氣擁禪堂少室真消息當機願舉揚師云一舉千差同一照進云一音清迅生潮舌萬類聊聞道眼開師云風行草偃進云只如蘊定乾坤謀略有蓋世英雄具殺人刀秉活人劍還有佛法道理也無師云有進云如何是佛法道理師云直是天下無敵師乃云十虛融攝正眼洞明八表昇平圓機獨運萬象不能藏覆千聖無以擬倫明明絕承當歷歷無回互見成是箇大解脫門有超宗越格底眼具離見絕情底機出沒於中往復同用直得拈起也天回地轉應須拱手歸降放下也草偃風行必合全身遠害可以集眾福可以滅諸殃可以報君親可以安邦國全明一道神光不落見聞知覺正當恁麼時收因結果一句作麼生道萬里江河歸有道凱歌齊唱賀郎回劉宣教請上堂僧問劍輪頂上飛大寶光虎眼峯前豁開宗要既是向上人須明向上事如何是向上事師云坐却舌頭進云此猶是向下事師云果然轉不得進云直得蓋天蓋地底來和尚向甚處出頭師云且向千里外立進云爭奈覿面相呈毫髮無間師云已遭點額也師乃云生平唯以此相知促榻論心到極微轉眼奄然今五載人間空只想形儀祖佛知見生死根源萬世不移易一絲毫千聖莫能窮趣向其生也電光石火舉必全真其滅也玉轉珠回通身無影所以道群靈一源假名為佛體竭形消而不滅金流朴散而常存於一現一切而普該於一切現一而無剎不遍同古同今契物契我正體一如非生非滅所以道生滅去來本如來藏妙真如性夫如是則生未嘗生滅未嘗滅去未嘗去來未嘗來都盧是箇如來藏體真如正性敢問提舉中奉即今在什麼處還委悉麼無生無住著處處是全身上道僧問單拈獨弄只貴眼辦手親正按傍提須是作家手段棒喝交馳則且置頂門一句事如何師云倒行此令進云蔣山門下不為分外師云分身兩處看進云學人更向上行時如何師云且只向下問進云任大也須從地起更高爭奈有天何師云過師乃云目擊塵塵剎剎同居華藏海中頂門密密堂堂渾是無生法忍拈一莖草現丈六身吹一布毛傳正法眼離無離有絕聖絕凡八字打開分明顯示了也若委悉得去遂舉拂子云東方妙喜世界不離箇裏西方極樂世界亦不離箇裏上方兜率世界亦不離箇裏如是則一處通千處百處一時通一處圓千處百處一時圓且不離本有一句作麼生道閻浮樹下親修處九品蓮中妙果圓開聖節上堂云頂天履地共荷皇恩含齒戴髮均承帝力神霄降慶真主示生傾萬國丹心祝一人聖壽當陽有路萬派朝宗一句無私輒輸肝膽還委悉麼大明齊北極聖壽等南山散聖節上堂云神霄真人降駕長生帝君御極神靈開旦夷夏欽風萬瑞咸臻千靈擁祐布羲軒無私之政追盤媧太古之風萬國赤子歌謠八表昆蟲鼓舞福流千界慶集一人林下禪人如何圖報共持清淨無為化仰祝吾皇億萬春寶公生日上堂云悲智種中圓證四生海裏橫身圓如明月珠快似金剛劍一向恁麼去千人萬人乃至無窮億人羅籠他不住及至恁麼來千人萬人乃至無窮億人盡承他庥廕賑濟四生舒卷九有或現十二面或現百億身鷹爪中露受生機屈膝處示涅槃相此猶是應機接物隨方逐圓時節若論本分提持坐斷異同不通凡聖直得釋迦彌勒飲氣吞聲文殊普賢亡鋒結舌且利物應機一句作麼生道杖頭湧出金剛劍四生九有示津梁上堂云壁立千仞處攢華簇錦平田淺草裏劍戟縱橫欲提持向上那邊事直下無啟口處始欲捲而懷之又乃文彩已彰正當恁麼時如何要識他家全意氣三千里外絕誵訛上堂云薩怛阿竭二千年前費分疎摩醯首羅一眼頂門先漏逗有轉變識機宜到這裏如虎戴角骨碌錐守窠臼於箇中似龜負圖直須自悟自修切忌依他作解所以道有一句子堪與祖佛為師有一句子堪與人天為師有一句子自救不了只如截斷眾流不落三句又且如何還委悉麼言下未開千聖眼鋒前已泄法王機錢運使請上堂僧問北山天下呼禪窟大冶洪爐烹祖佛玲瓏八面有誰知一句當機露風骨忽遇其中人來時如何師云倚著一邊去進云恁麼則五鳳樓前聽玉漏須彌頂上擊金鐘師云足下雲生進云依低處平之有餘高高處觀之不足師云胸襟流出一句作麼生道進云覿面相逢更無回互師云朝議與儞作證師乃云祖佛頂𩕳上單提本分宗乘萬機不到處宣布正法眼藏明明絕回互歷歷無邊表一句坐斷千差一言朝宗萬派是佛非佛向上向下權實照用卷舒擒縱一時拈却直得淨裸裸赤灑灑人人常光現前處處壁立萬仞所以道一切法不生一切法不滅若能如是解諸佛常現前不唯諸佛現前乃至一切有情無情盡無邊香水海過現未來湛然凝寂不變不異交光相羅如寶絲網諸人還見麼須知此一段事有如是奇特相有如是解脫力敢問大眾且過往八孺人承箇什麼功力還委悉麼國土動搖迎勢至寶華彌滿送觀音三月望日上堂云華殘雨過已度韶光風暖雲凝將臨夏景不逐四時凋變隨例七八五分更或削跡吞聲未免牽藤引蔓百草頭上則且置脚下泥深一句作麼生道春日晴黃鶯鳴結夏上堂云築著磕著立卓縱橫或纖或洪遍界十身調御不踐青草豈冐紅盡且放下一句作麼生道抝折拄杖子高掛舊瓶盂復云塵塵剎剎自家風不在瞻嘗聽嗅中既爾結將布袋口直須牢把主人公結夏請上堂云豁開戶牖當軒者誰無面目可見遍界不藏無形相可覩全機獨用以無面目而諸相歷然以無形相而十身具足解脫門廣啟選佛場宏開作不可思議功勳成無量殊勝奇特直得一為無量無量為一小中現大大中現小坐微塵裏轉大法輪獨未是衲僧本分事於中若得桶底子脫五色線斷目前無法心外無機則圓融一切無有所為成就諸法全體顯現且正當恁麼時不落功勳一句作麼生道三尺龍泉光照膽萬人叢裏奪高標峽州東山馳法嗣書到上堂云靈山會上千葉騰芳少室峯前一枝獨秀生佛未具已見蟠根空劫那邊轉彰文彩渾崙擘不破撲鼻更馨香八面自玲瓏通身轉綿密箭鋒相拄針芥相投則且置獨脫一句作麼生道倏爾風雲會廓然天地春復云坐見東山振古風頂門眼正有全功操持臨濟金剛劍倜儻楊岐栗棘蓬鐵壁銀山須作用魔宮虎穴亦流通攝將香水無邊剎併入鉗鎚爐鞴中八月旦上堂云秋光清淺明明不退轉群木蕭疎一一解脫道不出陰界可以遍歷浮幢王不立纖塵可以具足金剛智何況園裏菜青田中禾熟豈非歲稔時和心融境寂且不離向背一句作麼生道星河秋一雁砧杵夜千家住東京天寧寺宣和六年四月十九日於當寺為國開堂師拈疏云現成公案未言時文彩已彰洞徹根源才舉處重重漏泄儻或尚留觀聽却請對眾敷場指法座云柔和忍辱衣諸法空為座既披此衣必據此座況佛佛祖祖藉此為梯為航見麼有條攀條無條攀例遂陞堂拈香云此一瓣香恭為今上皇帝祝嚴聖壽萬歲萬萬歲伏願聖明逾日月睿算等乾坤空芥城而有餘拂劫石而彌固次云此一瓣香奉為中宮天眷宰執諸王少師相公節使太尉闔朝文武在筵勳貴伏願高扶聖日永佐堯明壽算等松椿福祿齊江海拈第三瓣香云大眾還見麼昔日白雲堆裏當風一句全提今朝萬壽堂前次第五回拈出奉為蘄州五祖山真惠禪院第十二代演禪師爇向爐中以酬法乳智海和尚白槌云法筵龍象眾當觀第一義云明明無覆藏一一絕滲漏初無第一第二豈復言觀到這裏草偃風行渠成水到還有共相證明底麼僧問時雍道泰樂升平萬里山河舜日明妙唱以資天子壽爐煙為瑞國風清未審和尚如何舉唱師云萬壽堂前增瑞氣一人有慶等乾坤僧云師將萬古靈山事祝讚當今有道君師云傾盡此時心僧云如是則金枝永茂天庭秀玉葉長芳內苑春師云誰人不仰此時風僧云祝聖已蒙師指示向上宗乘事若何師云七十三八十四僧云德基永固金剛界萬國來朝賀聖明師云風前一句超調御僧云須知此道真機妙應用隨方得卷舒師云更須抖擻眼中塵師乃云問話且止大眾祕密妙嚴深機莫能考究淨圓超證諸聖無以擬倫靈山單傳正音少室密付的旨洞明如杲日寬曠若虛空把斷諸法無遺蔭覆群靈有作頂門上如如不動脚眼下了了常知今朝幸遇祝聖開堂對眾分明剖露遂拈拄杖卓一下云大眾還知落處麼諸佛心髓祖師淵源十成八字打開遍界全彰勝相纖洪長短黑白方圓一一絕羅籠處處無回互澄澄湛湛密密堂堂無深可深無妙可妙是故佛佛授手唯授此心祖祖相傳唯傳此妙上根種智略請回光可以千眼頓開可以萬緣透脫豈不見阿難問迦葉世尊傳金襴外更傳何物迦葉召阿難阿難應喏迦葉云倒却門前剎竿著三要印開十方通透直得王舍城裏萬壽堂前瑞氣凝九重祥光朝鳳闕一一發輝正法眼藏傳持涅槃妙心了也且當陽不昧一句作麼生道太平瑞氣無邊表航海梯山仰聖朝以此開堂一毫善利上祝今上皇帝聖壽伏願金輪永固寶祚殊昌四海樂文明萬邦陶至化復舉昔有僧問投子如何是一大事因緣投子云尹司空與老憎開堂師云投子古佛叢林中推其得逸群之辯得朴實頭道用看其等閑拈掇不妨世法佛法打成一片雖然如是惜其不甚寬廓今日忽有人問天寧如何是一大事因緣即對他道手握金輪清四海聖躬彌億萬斯年師在蔣山受勅拈示眾云大眾見麼龍飛鳳舞降自九重佛祖綱宗盡在裏許却請維那對眾宣讀陞座僧問承師有言龍飛鳳舞降自九重此意如何師云無人不仰最深恩進云好音在耳人皆聳去也師云水到渠成是一家進云直得樵夫舞袖野老謳歌去也師云誰不恁麼進云莊野春林與天華而合彩師云一枝別是太和春進云爭奈雲本無心自有從龍之勢師云却得闍黎出氣進云只如寶公還肯放和尚去也無師云放來久矣進云從教猿鶴怨且副一人心師云是處是彌勒無門無善財師乃云寒巖枯木白雲堆散質何能中巨材豈為虛聲徹清禁紫微聖詔九天來既然事出意外要須直下承當所貴正眼流通仰祝無疆睿算直得昆蟲草木悉仰動地風光大地生靈咸霑唐虞睿澤處處和風遍野人人喜氣盈眸感覆燾無疆之恩荷一人生成之德正當恁麼時還委悉麼碧桃冉冉凝朝露紅杏蒙蒙映彩霞入院詣方丈坐云摩竭陀國三七日內口呀呀毘耶城中八萬人眾眼𥉌𥉌雖然一期拈掇未免犯手傷鋒爭似這箇八面玲瓏四方洞達上賴一人庥蔭傍贊聖化無窮一句截流萬機寢削還委悉麼識取鉤頭意莫認定盤星指法座云三萬二千師子座爭及此箇曲彔木坐斷報化佛不涉聞見知揭起鷲嶺高風仰祝南山睿算還見麼看取令行時上堂拈香此一瓣香祝巖今上皇帝聖壽無疆萬歲萬歲萬萬歲師乃云入門便見更不容擬議尋思開口便說亦不復周由者也假使善財入彌勒樓閣尚資歛念普眼入普賢妙境亦借威神只如今直得八穴七穿四通五達一處透千處萬處通明一光明千光萬光普照且到家一句作麼生道風前有路超調御鼓腹謳歌樂太平復有頌云本是山中人無能唯守拙豈謂有虛名遠達丹鳳闕降勅住天寧竹輿星夜發今朝親到來一句無言說別別金色頭陀曾漏泄東京天寧寺語喬貴妃請上堂云一句全提千差併會一華開現萬福來臻往復無間而有源動靜不移而常寂處處是佛頭頭是道若也深信得及更不假他人餘力直似壯土屈伸臂頃全出此機若動若靜若出若處殊勝中現殊勝奇特中現奇特更非外緣全承渠德所以道天人群生類皆承此恩力若識此恩動止作為百千變現悉不落虛正當恁麼時一句作麼生道當陽遍界無回互千重百匝轉光輝祖師會上堂僧問少林首傳於頓旨五葉為芳葱嶺遂別於眾流千燈續照門庭雖異五家般若同歸地位如何是五家宗派師云吒吒沙沙歷歷落落進云若不借問爭達本源師云一筆句下進云趯倒淨瓶不留活計兩口無舌正是吾宗如何是溈仰宗師云天下人跳他圓相不出進云三回喫棒猶若蒿枝末後瞎驢人天正眼如何是臨濟宗師云敲唱俱行進云休去歇去古廟香爐枯木生華祖佛心要如何是曹洞宗師云兩兩不成雙進云對機餬餅本自天然一鏃遼空三句可辨如何是雲門宗師云當面蹉過進云色空明暗觸處光輝剎剎塵塵頭頭顯露如何是法眼宗師云點進云祖師心印狀似鐵牛之機去即印住住即印破只如無鼻孔衲僧作麼生印師云便是闍黎進云天下祖師鼻孔盡被和尚一串穿却未審和尚鼻孔被什麼人穿師云莫謗佛果好師乃云千聖頂𩕳上可容剎海衲僧命脈中不許真機更通一線路以佛現祖從祖證佛印印無差機機圓證靈上拈華示眾建立此箇宗風金色頭陀曾承妙旨以至西天四七此土二三自曹溪散席已來數百年間列剎相望各各握靈蛇珠人人抱荊山璧有照有用有權有實提振向上宗風傳持正法眼藏要且百川異流同歸大海千重百匝無出一源所以道西天二十八祖也恁麼唐土六祖也恁麼天下列剎相望諸老宿也恁麼山僧也恁麼且道恁麼事作麼生商量還提掇得出麼還緇素得明麼山僧不惜兩莖眉毛與諸人點破遂拈拄杖云還見麼三世諸佛歷代祖師天下老和尚盡在拄杖頭上放大光明現權現實現機現境列五位君臣開三玄宗要機境相投箭鋒相拄一字三句同源圓相境致殊別若也於此委悉百草頭上罷却平生事根株亦不留聞清聲外句莫向句中求儻或末然山僧不免又拕泥涉水也達磨不來東土二祖不往西天人人壁立萬仞箇箇常光現前卓拄杖一下下座蓮華會上堂僧問菡萏叢中選佛場法筵大啟一爐香靈山萬古拈華事今日憑師為舉揚師云不是苦心人不知進云恁麼則法法已隨諸法住分明露出白蓮機師云即今覿面已相呈進云妙性海中為雨露菩提場裏起清風師云猶落第二頭進云學人只如此師意又如何師云頂門三千腦後八百師乃云毘婆尸已前千華現瑞天中天正地優曇呈祥直得遍界不曾藏通身無影像現大蓮華王周匝千華座一葉一釋迦一鬚一彌勒塵塵爾剎剎爾處處爾念念爾一塵舉大地收一華開世界起可謂殊勝中最殊勝奇特中倍奇特感慈塔前凝瑞氣羅漢洞邊顯真容法會儼然人天普集到這裏合談何事說玄說妙得麼說佛說祖得麼舉古舉今得麼顯作顯用得麼盡是從前已後大宗師拈出了也即今不如總不動著只呈一箇現成公案若也薦得人人心華發明處處照十方剎正當恁麼時推功師本一句作麼生道還委悉麼萬方有慶歸明聖願見黃河百度清喬貴妃娘子請為法真和尚病起上堂師云鷲峯單提向上機千靈不謀而會合少室密傳正法眼萬象不融而圓通契印相投緣因相入神功如天地之覆載妙智若日月之照臨沙界等平略無向背有大解脫士證大解脫道闢大解脫門示大解脫事現古人攢簇不得底病直教千聖覓起處不見諸佛眾生皆有是病諸佛若病即非眾生眾生若病即非諸佛是故以眾生病故示有此疾由茲王舍城人各各稟頂上光悉來問病而是大士隨求顯示令其萬仞壁立以至眾生病盡大解脫士亦安既安之後有大檀越作大法施建大法幢演大法義雨大法雨一一交羅重重無盡正當恁麼時應時應節一句作麼生道還委悉麼靈苗增秀氣瑞草發祥光復成一偈示病維摩元不病問疾文殊初不來建大法幢啟大施頓令千眼一時開喬貴妃設千佛會上堂云千華顯瑞應萬善積靈臺廣闢解脫門大開無價藏舉揚正法眼表示千佛因直得遍界絕籠羅當陽無取捨透聲透色亘古亘今有具大信根修菩薩行發難思願力啟清淨莊嚴建大道場具列珍羞一香一華一茶一果同法性等太虛塵塵剎剎千佛放光如理如事十方普應所以道大匠無繩墨良材無曲直紅輪爍太虛遍界皆輝赫一華開一佛出世一塵舉一佛成道主伴交參森羅顯煥集無涯福祿祝睿算無疆正當恁麼時作麼生道室內千燈相照耀天邊寶月更清圓鄆國大王請上堂僧問如何是第一句師云豈容聲相從君見進云半夜碧雲籠古殿天明海岸迸金烏師云肘臂有符人共看進云如何是第二句師云真金須向爐中煆進云倒騎鐵馬上須彌踏斷曹溪流水聲師云正在半途間進云如何是第三句師云出草入草要求人進云妙喜剎中為雨露無明山上起雲雷師云分明垂手處子細好生觀師乃云至理自調然千華曾現瑞無在無不在十方即目前若是利根上智一舉便解承當既能截斷眾流可以超今冠古以如是智以如是力以如是心以如是願明同杲日寬若太虛所以道譬如虛空體非群相而不拒彼諸相發輝又道若人欲了知三世一切佛應觀法界性一切唯心造蓋此清淨本元離去離來離聲離色若以真實正見契寂如如雖二六時中不思不量無作無為至於動靜語默覺夢之間無不皆是本地風光本來面目現諸祥瑞現諸奇特皆是從無量無邊劫海薰習種智從清淨微妙根智如是應現正當恁麼時如何無相光中千佛現一道清虛亘古今復舉釋迦老子靈山會上說大般若舍利弗於佛前問須菩提夢中說六波羅蜜與覺時是同是別須菩提云此義幽深吾不能說此會中有彌勒大士次補佛處可往問之彌勒云誰為彌勒誰是彌勒者師拈云還委悉麼一句當機萬緣寢削更聽一頌夢中說法覺無殊妙用神通不出渠誰是誰名總彌勒祥光起處現心珠本然居士請上堂云寸絲不掛猶有赤骨律在萬里無片雲處猶有青天在若乃不盡去未免者也周由直饒一切坐斷已落佛祖圈繢到這裏作麼生舉揚作麼生提持雖然如是從上來有箇現成公案不免提持去也古者道吾有大病非世所醫僧後問曹山未審是什麼病山云攢簇不得底病僧云未審一切眾生還有此病也無山云眾生若病即非眾生僧云只如和尚還有麼山云正覓起處不得大眾此病即非世所醫須要本分作家以金剛錐與他頂上一劄正覓起處不得也與一服直教祖病佛病玄妙之病機緣境界悉灑灑落落脫然解脫不住解脫機到這裏羅籠不肯住呼喚不回頭古聖不安排至今無處所只這無處所早是處所了也直須千峯萬峯那邊承當得去好等閑拈一機舉一句盡與人抽釘拔楔解黏去縛更說什麼直指人心更覓什麼見性成佛正富恁麼時如何不假鐵毫力碎佛祖窠窟少保張丞相忌日請上堂僧問維摩大士去何從千古令人望莫窮不二法門今正問夜來明月上高峯只如維摩一默意旨如何師云逼塞虛空進云恁麼則當陽無向背覿體露全機師云無爾插觜處進云爭奈前三三後三三師云也是鞏縣茶瓶進云只如文殊道我於一切處無言無說與他一默是同是別師云落在第二頭進云爭奈斬釘截鐵師云橫按鏌鎁進云只如無盡居士與和尚平昔道契相知且道即今何在師云為爾說了也進云學人今日小出大遇師云爾將什麼報恩進云萬古碧潭空界月師云閑言語師乃云大眾握佛祖鉗鎚控作家爐鞴烹煆古今驗證衲僧唯用向上一機金剛王寶劍臨濟祖師傳黃檗馬祖此箇機要向大河之北獨振正宗一喝分賓主照用一時行坐斷天下人舌頭奔走四海雲水以至乃子乃孫傳此正見用此真機若非大解脫人安能當陽證驗憶昔無盡大居士生平以此箇事為務遍寰海宗師無不咨參到兜率山下逢見老衲論末後句始得脫體全真言解道理一時脫却遂作偈云鼓寂鐘停托鉢回巖頭一拶語如雷果然只得三年活莫是遭他授記來鏗金戞玉虎驟龍驤不妨具大機得大用以此正印印天下叢林善知識山僧昔在湖北相見與伊電卷星馳一言契證表裏一如居士功業書於竹帛遺德在於生民後來當此之日撒手那邊行止且道無盡居士向什麼處去還委悉麼大千沙界諸佛土剎剎塵塵現勝身復云盛德在生民四方共欽仰三教大宗師秤頭有銖兩七十九歲佛齊年是日霜風亘霄壤一聲振忽雷前星墮雲帳麒麟掣斷黃金鎖一躍直歸梵天上萬載千秋著遺想上堂一二三四五六七今朝此月當初一昨宵大火還西流金風動地聲蕭瑟聲蕭瑟圓通門大啟便請直截入還委悉麼有念盡為煩惱鎖無心端是水晶宮月旦上堂云本來無形段那復有唇觜特地廣稱揚替他諸道理且道他是誰參上堂云月生一室生白月生二產靈異月生三萬回憨格外無蹤跡風前強指南頭頭無向背一一絕廉纖拈華特地生風草令人長笑老瞿曇李典御作年齋上堂云大眾如來涅槃心菩薩大解脫祖師正法眼衲子金剛鎚有照有用有權有實有縱有擒有殺有活尚在向上關捩子上是箇人向箇裏出沒向箇裏拈提終未能全機剔脫若也全機剔脫去變大地作黃金攪長河為酥酪改禾莖為粟柄易短壽作長年不為分外何故提向上綱宗用作家鼻孔回歲旦於今朝用慶年於此日正當恁麼時如何萬人叢裏插高標錦上鋪華轉光彩冬朔上堂云日日日劈箭急朝朝暮暮轉滄溟箇是人間好消息力㘞叱更須高著眼免使頭虛白鄭太師請上堂僧問萬機休罷時如何師云坐斷毘盧頂進云可謂風前一句超調御擬問如何歷劫迷師云只得拱手讚歎師乃云靈光未兆萬彙含太虛一氣既彰華開世界起過去諸佛現在諸佛未來諸佛皆同箇中出現若天若人若群生無不從是中流出以一處明百處千處光輝一機轉千機萬機歷落所以道淨法界身本無出沒大悲願力示現受生然而此悲此願此力若是宿稟靈根具超脫種智則才生下時已作師子吼已具大神通至於若行若住若坐若臥或放行或把住無不皆從諸聖頂𩕳上縱橫十字乃至享福享壽享富貴多子孫悉承渠儂威力正當恁麼時一句作麼生道重重彰瑞氣一一湧金蓮復頌云威音已前靈苗秀到今光彩轉新鮮萬卉芬芳風景麗壽山高到大椿年大內慶國夫人請上堂僧問空劫中還有佛法也無師云逼塞虛空僧云未審學人向什麼處安身立命師云蹉過也僧云和尚喚什麼作虛空師云闍黎問從何來僧云三際斷時凡聖盡十身圓處剎塵空師云爭奈爾踏不著師乃云處處真無回互塵塵爾有鑑覺萬象以不見而見萬法以不聞而聞不見見其見逼塞虛空不聞聞其聞包含萬有離却見不見聞不聞別有一段奇特事要須是箇大解脫機大解脫用然後方能歷落起處全真豈不見僧問雲門如何是塵塵三昧門云鉢裏飯桶裏水又僧問如何是諸佛出身處門云東山水上行一等是箇時節朴實頭處直是朴實頭孤危峭峻處直是孤危峭峻正當恁麼時將箇什麼提持將箇什麼眼目辨別還委悉麼試玉須經火求珠不離泥復頌云此心含法界明契本來人千祥如霧集萬善若雲臻大悲生辰鄆國大王請上堂僧問聞聲悟道見色明心盡大地是色那箇是心師云觀世音菩薩來也進云可謂掬水月在手弄華香滿衣師云為什麼却是饅頭進云只如雲門什麼道意作麼生師云重引重退輕引輕退進云畢竟水朝滄海去到頭雲自覓山歸師云也須是頂門上具觀音眼始得師乃云當年此日大悲生千臂莊嚴千眼明世出世間殊勝事神通無不總圓成恁麼去步步踏佛階梯恁麼來處處現身現土於六根得深圓通於解脫得普門智所以無剎不現無處不真或為寶公十二面或作達磨傳心印或向泗洲運神通或向香山發妙身周旋往返或證三真實得二殊勝四不思議十四無畏三十二應向娑婆世界獨有大緣說無說無窮妙呪現無身寶王妙身隨類示悲應機赴感求饒益得饒益應求男女得男女應求如意得如意應此猶是觀世音方便之力敢問大眾作麼生是觀世音諦當之處不見一法即如來方得名為觀自在十月一日上堂云無邊剎海廓同太虛昨宵秋盡今日冬初曾無變易豈有親疎直下歇去蘇嚕蘇嚕上堂云我我我渠渠渠千聖頂𩕳乃𦼯廬不是心不是物一口吞盡三世佛浮幢王香水海拈起擲向他方外淨裸裸赤灑灑萬象森羅無縫罅平懷的實鎮巍然饑來喫飯困來眠大禮令節上堂七日來復各歸至盡之本一陽生起聿見天地之心徹底闢重玄當陽闡正眼直得萬國共慶四海同歡福聚一人位隆無極有箇奇特應時應節因緣舉似大眾還委悉麼皇帝有勅大赦天下今上皇帝在藩邸時請陞座僧問一月在天影含眾水一佛出世各坐一華只如佛未出世時如何師云風颯颯地進云恁麼則霧起龍吟風生虎嘯師云猶較些子進云佛出世後如何師云遍界不曾藏進云但存心地無諸惡刀劍叢中也立身師云鐵石身心報國恩進云古今無異路達者共同途師云要得瞻之仰之大家讚歎師乃云金剛心真華藏界闊一佛出世千界擁衛一華開敷萬華周匝現殊勝因作奇特事可以保安家國可以入聖超凡唯仗不思議神通難思微妙作用車不橫推理不曲斷豈不見昔日波斯匿王問釋迦老子聖義諦中還有世俗諦否若言其有智不應一若言其無智不應二一二之義其事云何釋迦老子道大王汝於龍光王佛時曾問此義吾今無說汝亦無聞無說無聞是真聖義諦是名一理二義一二之義其事如是釋迦老子頂𩕳放光肘下懸符於百千萬億境界中提起當陽一著諸人還證據得麼若證據得按頭獲勅如證據不得伏聽處分正當恁麼時如何放開一線道觸處現神通復舉昔日有一王者往見西天祖師既相見已遂命祖師說法祖師云大王來時好道去如來時師拈云佛法即是世法世法即是佛法以真道而行風行草偃山僧有箇小頌至簡至易最尊最貴往還千聖頂𩕳頭世出世間不思議彈指圓成八萬門一超直入如來地莘王請陞座僧問普光明殿在人間凡聖交羅絕往還若向一塵覷得見舒光照處奉慈顏正當恁麼時毘盧遮那在什麼處師云在爾頂𩕳上進云學人為什麼撞不著師云只為爾不是銅頭鐵額進云大小天寧和尚語脈裏轉却師云大小禪客隨人脚跟走進云須知同途不同轍師云也不是這箇道理進云天共白雲曉水和明月流師云蝦跳不出斗進云昔日趙州端居丈室侍者報云大王來也州云大王萬福此理如何師云頂𩕳金剛眼放光進云雖然入草求人爭奈拕泥帶水師云莫謗趙州好進云忽然莘國大王今日親臨又且如何師云八字打開說法了也師乃云大眾以佛見佛無異見以法說法無別說佛法聞見總現成當陽直下全超越當陽一著非佛非法非見非說非有非無非異非如寬若太虛明如杲日所以三世如來於此示生於此修行於此悟道於此成佛全不由他獨承渠力即如今千聖頂𩕳上拈出了也不以眼見不以耳聞不以口宣不以心知正當恁麼時須是箇人始得所以道大人具大見大智得大用舉一明三告往知來正當恁麼時不涉夤緣一句作麼生道還委悉麼楚澤蓂開五百歲蟠桃暗長一千年復頌云一塵纔舉一剎現一華開時一佛生克證金剛得長壽六根晝夜放光明濟王請陞座以無漏根作奇特事以解脫智種金剛緣不於他處現身長在頂門獨露非心非佛非異非如等閑拈一莖草作丈六金身等閑說一句可以當金剛寶劍人人皆稟此用各各悉稟此心若能返照迴光便是毘盧正體豈不見波斯匿王問釋迦老子云我昔未承佛誨見迦栴延咸言此身死後斷滅我雖值佛心猶狐疑此身念念遷變不知有不變者於是釋迦世尊謂波斯匿王言爾雖知遷變不停還知身中有不變者否王合掌白佛云我實不知佛言大王汝年幾歲時見恒河水王言我生三歲時見佛言如今云何王云經今六十二年見與三歲時無異佛言大王汝面雖皺皺者為變而此見精性未曾變變者受滅不變者元無生滅釋迦老子向千聖頂𩕳萬仞峯頭指出金剛性不變不易湛寂凝然堂堂顯露由是波斯匿王識其本心敢問大眾只如今一切人皆見山僧陞堂且道此見從何而得與威音已前空劫那畔是同是別若見得無異無別則見現前正當恁麼時一句作麼生道覿面擊開無盡藏頭頭湧出夜明珠復云濟國大王具大根器有上乘種性生為帝子身極貴榮不忘諸佛付囑知有此大因緣垂神教典深識果因凡所施為心源洞照所以此之作善因緣行陰隲保其富貴長久福祿彌隆有福修福若大海之衲眾流唯利根種智之人具如是作用只此便是普光殿無相身為盧舍那萬行因華圓果海福源洪注溢天河東京天寧寺語王貴妃請上堂僧問如天普蓋長見日月光輝似地普擎萬古山河水固正當恁麼時承誰恩力師云千華叢裏一華春進云可謂野老既知堯舜力歌謠此日樂升平師云也須知此恩始得進云誰人不瞻仰師云速禮三拜師乃云突出難辨只眨得眼閃電提持衲僧無湊泊處放一線道轉見謷訛不落階梯猶形唇吻到這裏如何即是車不橫推埋不曲斷千華現相萬古一春處處顯奇特頭頭彰殊勝莫是新年頭佛法麼要且挨旁他不得莫是向上提持麼要且議論他不出莫是應機境一時比今時麼未免拕泥涉水莫是一筆句下壁立萬仞麼要且望空啟告所謂法隨法行法幢隨處建立遇奇人則拈出逢奇機則提持且一人光隆萬劫次闢九有悉仰威光一言一句示機示境一出一沒一拶一挨悉是大解脫中流出且道畢竟承箇什麼便得恁麼奇特若知有去不假形言其或未然露箇消息去也淨智莊嚴功德聚祝融峯頂萬年松復成頌曰大道虛玄天地先昆蟲草木悉陶埏神功已極三千界睿算仍過億萬年眾道友為李道山披剃上堂云頂門闡金剛正眼始辨大機殺人不眨眼底漢立地成佛方明大用直得如此猶只是吾門建法幢立宗旨趣向在且向上還有事也無若知有向上事去設使盡乾坤大地草木叢林一一現千百億釋迦身不消一揑至於傾懸河辯用嶮崖機盡四聖六凡一時軒豁提得將來不消一拶且道據箇什麼便恁麼所謂大人具大見大智得大用向無明窟子裏便放無量寶光向眾生境界中便作不思議事如丹霞相似才方舉起便知落處更不涉唇吻更不落言詮始似過他一箇聱頭便乃十分領略只如未剗草時在什麼處既要剗草與說戒兩手掩耳又落在什麼處過量人有過量事只如當機一句作麼生道數聲清磬是非外一箇閑人天地間復頌云丹霞剗草燒木佛宮使捨緣吹布毛驚群敵勝真師子一釣須連十二鰲知省太尉請上堂一句當陽顯赫遍界已絕羅籠不從諸佛心髓中流亦非乾坤未生時立只如今凜凜孤危澄澄絕照若是具超方眼有格外機未彰文彩已前已是十分勘破及乎彰言句立機境形問答作彼此直得千重百匝百匝千重和中下機一時收拾在這裏還有當處證明直下解脫底麼試出來通箇消息看如無威音已前活鱍鱍直至如今淨裸裸復成頌云法界廣包含開數憂鉢曇普熏般若力萬善自莊嚴大內貴妃請上堂云一句子出於千聖頂門一妙機發於無盡寶藏逈無依倚杳絕端倪非色非心非如非異盡虛空窮法界都盧是箇大解脫門爾諸人浩浩地於中出入還覺寒毛卓竪麼若向脚跟下一念不生全體顯露則淨裸裸活鱍鱍要行即行要住即住要用即用要休即休不指第二頭不落第二見到這裏亘古亘今凝然寂照若踏著去透脫生死是甚閑事能以無漏根力建法幢立宗旨衣被一切群靈盡未來際無有窮盡正當恁麼時且道承誰恩力還委悉麼五蘊山頭無相佛放光動地廓周沙頌云一心無住著遍界法王家崇成無漏福端坐寶蓮華坦然居士為貢沙彌作齋上堂僧問達磨未傳心地印釋迦未解髻中珠有人若問西來意還有西來意也無師云庭前石獅子進云若然者歷劫坦然無異色呼為心印早虛言師云一點也入不得進云爭奈今古應無墜分明在目前師云爾試舉目前底看進云一點也瞞和尚不得師云爭奈大眾何師云舉步越東勝身退身入西瞿耶回首望北欝單捻拳觸南閻浮淨地裏看是箇沒量大人以正眼觀來猶是麻滓麴末須知四維上下無邊香水海不可說浮幢王剎揑為微塵一一塵中現無邊身說無量法猶只是順機應教看孔儱著楔而況提向上鉗鎚用作家爐鞴便是遍界德山有棒無下手處遍界臨濟有喝無啟口處遍界金色頭陀有定力無容身處正當恁麼時驀然有箇承當得擔荷得趣向得行履得且道向什麼處著渠山僧有箇著處擬待說又恐成露布擬不說又却孤負當機說與不說一時拈却最後一句放開話會去也長松下明窓內玉殿珠樓未為對衲被蒙頭萬事休此時山僧都不會還委悉麼天台華頂秀南嶽石橋高昨夜磨盤生八角驚將露柱笑咍咍引得門前石獅子倒緣蘿壁上天台退院上堂建大廈非一木之能濟巨川非一人之力而況長空絕跡大道體寬了之由人斷之在己或出或處或語或默虎穴魔宮穢邦淨土林山城市荊棘叢中若能著著有出身之機處處有超情之見無可不可把定也祖佛不能窺放行也同生復同死且道放行為人好把定為人好還委悉麼披蓑側立千峯外引水澆蔬五老前幻軀將逼縱心年懶汩塵勞久世間憑仗護身箇符子強扶衰疾且歸山住金山龍游語錄師在高郵乾明受勅拈起示眾云見麼拈時十日並照舉處千界光輝九重天上降來宰輔手中親付更不敢囊藏被蓋請僧正一為敷宣次拈疏云毫端寶剎閫外威權有卷有舒有照有用字字珠回玉轉一一草偃風行雖然文彩已彰更請重新拈出指法座云竿木隨身逢場作戲須彌燈王只今見在目前更不須作禮還信得及麼千聖不傳微妙訣妙峯孤頂有人行陞座云正令已行十方同應獻華借水全藉傍人還有共相證明底麼僧問唱罷御樓一曲高陞浮玉孤峯未過揚子江如何道得接手句師云風不來樹不動進云只這裏何異妙峯頂師云吹毛寶劍當頭截進云忽若德雲比丘出來道箇隔和尚如何轉身師云也則摸索不著進云爭奈處處無回互頭頭不讓機師云七日何曾得見來進云設使親見也只是山上底師云苦屈之詞最難吐進云學人苦也通消息只恐揚子江水逆流去師云三十棒且待別時師云大道無背面真機有卷舒撮大地如陶家輪運大千向針鋒上猶未是寰中正令閫外全威所以萬國仰瞻同歸舜日靈光一道共照皇家重興佛祖道場追還普天寶所正令全提主賓同用山僧今日得奉一人聖詔傍資宰輔威權共建法幢豎立宗旨揚子江心滔天輥浪妙峯孤頂舒卷閑雲是處著眼不前頂𩕳正令全現若是箇同得同用同殺同活底共一眼見共一耳聞同一口宣同一音演更無異緣亦無異見說什麼九十六種二十五有正要當頭辨取一時列在下風且如今日應時應節事作麼生道一句逈超今古格萬年仰祝聖明天陞座僧問遠辭帝闕已屆南徐不涉程途請師垂示師云到此已六日進云竹密不妨流水過山高豈礙白雲飛師云猶涉唇吻在進云不涉唇吻請師道師云高高處有餘進云衲僧家入林不動草入水不動波且以何為證師云猶較些子進云只許老胡知不許老胡會師云且莫詐明頭師乃云三十年前曾到此如今樓閣碧參差善財參處真消息誰識德雲閑古錐還有識得底麼未渡瓜洲時有一句子已與諸人道了也若以心思若以意識若以眼見若以耳聞則沼交涉直得七佛已前威音那畔薦得猶是話會在若委悉得更不用如之若何便請丹霄獨步苟或未然不免落第二義門去也江心一峯樓臺相映水面雙塔金碧交輝誠聖帝福田乃禪林上剎為琳宮為佛宇為淨土為穢邦建立法幢弘荷祖道若非今上皇帝睿聖文明深信此道安能首降詔書復此寶坊以為福地如今所以與諸人向此古道場中各得相見既到這裏直須念德修德知恩報恩若也如此則佛法付囑有在正當恁麼時一句作麼生道銀山鐵壁無回互草偃風行得自由開堂判府延康度疏與師師接了云斷盡現成公案擲地金聲發明古剎家風耀天光彩出自大手筆顯示最上乘正欲四海普聞便請僧正宣過指法座云須彌燈王如來見居此座放大光明說法了也還聞麼苟或未聞既爾當爐不避火更須撥轉上頭關遂陞座拈香云此一瓣香奉為今上皇帝祝嚴聖壽恭願文明齊二曜睿算等乾坤奪少康復禹跡之功成宣光興漢室之業萬邦歸聖化八表偃干戈此一瓣香奉為判府安撫延康通判學士合郡文武官僚伏願位隆磐石功濟維城居方面則魯衛晉齊陟巖廊則皐夔稷󱓎此一瓣香佛眼也覷不見江淮十載受盡辛懃一旦白雲打破漆桶六處忝領大剎七回拈出此香奉為蘄州五祖山真慧禪院第十二代演禪師以酬法乳遂歛衣陞座焦山和尚白槌云法筵龍象眾當觀第一義師乃云適來未陞此座第一義已自現成如今槌下分疎知他是第幾義也還有打成一片解觀得底麼試出來對眾舉看僧問目視雲漢德雲不下妙高峯至化難逃金山且通一線路報恩一句請和尚道師云萬年長祝聖明君進云可謂帝力丘山重君恩宇宙寬師云愈令心似鐵進云金枝永茂千年秀玉葉長芳萬古春師云又得闍黎共證明進云昔日裴相公入寺石霜借笏垂慈今日台旆親臨未審如何相見師云只了箇見成公案進云瑞氣直從天上降祥雲元自日邊來師云高著眼進云只如和尚六處開堂為人說法還有人相肯也無師云一時不肯進云為什麼不肯師云獨許師乃云大道絕中邊至真離言說諸佛莫能提祖師莫能傳透聲透色絕遮欄蓋地蓋天無向背豈止棒頭取證喝下承當直饒千眼頓開未免依草附木到這裏要須是針劄不入風吹不倒把斷要津不通凡聖底始得是故靈山會上廣額屠兒放下屠刀云我是千佛一數大集會中大力魔王云待一切眾生盡皆成佛了然後發菩提心豈不是龍象蹴踏師子嚬呻敵勝驚群蘊大丈夫意氣始可承當擔荷所以道殺人不眨眼底立地成佛立地成佛底殺人不眨眼還他過量人持提過量智發明過量機展演過量用正當恁麼時向過量境界中作麼生道還知麼仰祝聖君無量壽河清海晏樂升平上堂云大眾赤肉團上人人古佛家風毘盧頂門處處祖師巴鼻拈一機千機萬機通透用一句千句萬句流通不假他人全彰己用若也人人恁麼返照則亘古亘今凝然寂照一段光明非中非外非色非心行棒也打他不著行喝也喝他不得直得淨裸裸赤灑灑是箇無生法忍不退轉輪截斷兩頭歸家穩坐正當恁麼時不須他處覓只此是西方秦魯國大長公主降香請陞座拈香云此一瓣香奉為秦魯國大長公主令辰修設祝嚴今上皇帝聖壽無疆師乃云天高無極無極有尊地厚無垠無垠有主鏡萬象方寸懷六合胸中發大機顯大用是故乃祖乃佛或拈華或面壁或行棒或行喝或詞辯縱橫或寂寥無說周旋往返只明此箇無為宗旨所以人人分上各各壁立萬仞無一絲毫移易虧欠豈不見道譬如帝力不棄一民不謂不知而不容不謂知之而含育到箇裏啟無為之化行不言之教各各頂天履地飲泉水貴地脈正當恁麼時還委悉麼一穗寶香天上降金輪皇億萬斯年錢二學士請陞座云透生死關出有無見脫佛祖機超格則量須是利根上智一聞千悟直下承當始得撒手那邊更無餘事所以道幾回生幾回死達者悠悠無定止自從頓悟了無生於諸榮辱何憂喜諸人還識無生麼劫火洞然毫末盡青山依舊白雲中陞座云蓋天蓋地觸處逢渠亘古亘今全彰正體法無異相不落生滅時無異緣不涉春秋所以道處生死流驪珠獨耀於滄海踞涅槃岸桂輪孤朗於碧天如是則人人脚跟下輝騰今古逈絕見知六處惹絆不住三界收攝不得唯當陽直截承當便見透脫分曉正當恁麼時如何天上有星皆拱北人間無水不朝東上堂云法身無相應機現形法眼無瑕隨照鑑物安排不得處是天真佛受用不及處乃向上機若能上絕攀仰下絕己躬鼻孔摩觸家風髑髏常千世界則一為無量無量為一小中現大大中現小更討甚麼生死去來地水火風聲香味觸都盧是箇真實人體還有人向箇裏承當得麼識取摩尼無價珠當來受用無窮極黃運使請上堂云大眾一句截流鐵壁銀山莫湊泊萬緣俱透照地照天絕羅籠明明無覆藏歷歷非照用三世諸佛出興唯此一事歷代祖師傳持亦此一心所以般若如大火聚般若如無盡藏般若如泛海舟檝般若如照夜明燈若向下委曲提持則敲床豎拂瞬目揚眉或語或默說有說無若向上提掇如擊石火似閃電光有時行棒有時行喝有時箭鋒相拄有時佛眼覷不見雖然如是猶有向上向下忽遇其中人却沒許多般事只是見成所以道山是山水是水天是天地是地不移易一絲毫正當恁麼時還委悉麼萬邦有道歸皇化偃息干戈樂太平鄭龍學請上堂云相逢不拈出舉意便知有且道此意作麼生舉知有箇什麼若論佛論祖論玄論妙論機論境論棒論喝盡是末邊事上頭還著得麼若著得去盡十方世界香水海向一毫頭上見得物物頭頭初無變易若向一毫端蹉過設使用得七穿八穴亦沒交涉只如有交涉一句爾作麼生道吃嘹舌頭三千里壺中日月自分明呂左丞請上堂云一句語全規矩應出毘盧印一種機截眾流透過祖師關若是明眼人已透過三千里其或尚留觀聽猶滯皮膚未免向第二義門重話會去也所以道知幻即離不作方便離幻即覺亦無漸次釋迦老子三世諸佛心髓一時頓現便恁麼承當全心即佛全佛即心心佛無二更疑箇什麼正當恁麼時作麼生道千古萬古黑漫漫填溝塞壑無人會上堂云靈山話月語密難藏曹溪指月心真莫測倒却門前剎竿著已落第二頭金剛階下蹲神龜火裏走猶落第三首只如未有佛祖已前還有恁麼時節麼到這裏不論懵底唯是俊流還委悉麼巨浪湧千尋澄波不離水耿左丞請上堂云無佛世界是般若光百千聖賢是般若用金剛正體是般若根摧魔城壘是般若力有如是自在威神得如是解脫知見用一絲毫千里萬里盡光輝拈一絲毫無邊世界無變易全體承當如如不動所以乃佛乃祖提持此事令一切人各各於根脚下洞明正見得其光顯其用證其根獲其力正當恁麼時如何天上有星皆拱北人間無水不朝東陳大夫請上堂云有句無句初無兩端如藤倚樹打作一片樹倒藤枯忍俊韓獹呵呵大笑金毛師子若是鐵眼銅睛當陽覷透便可以把斷要津不通凡聖終不向他語言裏作窠窟機境上受羅籠所以道言無展事語不投機承言者喪滯句者迷不落語言不立機關布漫天網打衝浪魚垂萬里鉤駐千里烏騅也須還他大達之士始得所以趙州勘破處為方便玄沙蹉過處驗作家雪峯輥毬雲門顧鑑睦州見成俱胝一指如生鐵鑄就通上徹下只要箇本分人忽若總不恁麼又作麼生委悉麼了取平常心是道饑來喫飯困來眠復頌云即心即佛開心印非佛非心蹈大方當處分身千百億普光明殿放毫光趙觀察請上堂僧問有一句子從上千聖不曾道著未審喚作什麼句師云爾那裏得這消息來僧云他千聖也不曾恁麼道師云莫謗他千聖好僧云寧可截舌不犯國諱師云拶破面門猶自不知僧云未審千聖密祝用那一句師云用鼻孔上一句僧云此一句還該一切也無師云闍黎不空缺師乃云當陽直截不昧時機答去問來全彰奧旨直得千古萬古只如今前佛後佛無別道寬廓無外大千沙界箇中藏寂寥非內香水海裏浮幢剎若能無彼無此非色非心直下坐斷要津不通凡聖則古釋迦不先新彌勒不後只如今人人頂門上放大寶光壁立千仞顯一切妙用神通挺單提不思議力正當恁麼時一句作麼生道一一山河無障礙重重樓閣應時開住南康軍雲居真如禪院師於建炎丁未歲十一月初六日在鎮江浮玉山受劄子召赴行朝至十七日朝見登對移刻奉勅住雲居次日勅下時兩府并禁從就雍熙寺請師陞座祇受勅文師拈勅示眾云九重城裏親宣賜一道神光爍太虛勝義諦中真勝義千華叢裏綻芙蕖一舉便知多少省力苟或未然更請宣過指法座云借雍熙寶座提楊岐金圈直下現成分明薦取還委悉麼金剛正體露堂堂舉足無非大道場突立毘盧頂𩕳上更於何處禮燈王看看便陞座拈香云虛空世界未分超然馥郁華藏圓融已現特地氤氳戒定慧解脫知見所薰百千億無量殊勝所集爇向爐中上祝今上皇帝聖壽萬歲伏願道德邁昔五帝威靈超前百王聖壽等南山蘿圖齊北極二聖早還玉駕萬國俱賀昇平永息干戈四民樂業次拈香云左僕射相公兩府台佐合朝百辟今日臨筵洪儒碩學諸多勳貴伏願為霖為兩為檝為舟補衰乃仲山和羹即傅說僧問楊子江心停棹天子相招雲居峯頂把關佛祖不讓未離王舍城時如何師云坐斷天下人舌頭進云不必覺城東畔五眾已臻文殊善財如何分辨師云一狀領處進云恁麼則皇天無親唯德是輔師云更莫別商量進云只如舜日重明祖燈增照知恩報恩又作麼生師云一句了然超百億萬年長祝聖明君進云慇懃願祝南山壽一炷清香滿石樓師云已在言前進云未審祖令當行如何流布師云點進云欲傳陸凱江南信折得東風第一枝師云遍界不曾藏僧問明鏡當臺時如何師云誰不照見進云萬像歷然了無回互師云盡爾神通向什麼處去進云也知和尚在裏許師云始末一時收進云只如教中道圓悟如來無上知見未審禪師與佛相去多少師云不隔一絲毫進云高高峯頂立深深海底行師云棒打石人頭𥗋𥗋論實事僧禮拜師乃云提金剛正眼闡向上宗乘報不報之恩能難能之事運臨濟金剛王寶劍喝下全彰用德山山形杖子覿面分付是則全是見則全見不落凡聖階梯直下頓彰已見既遇明眼作證又逢聖世昌時不敢被蓋囊藏直下分明舉似遂拈拄杖示眾云豈不見僧辭歸宗宗問什麼處去僧云諸方參五味禪去宗云我此間只有一味禪僧云如何是和尚一味禪宗便打黃檗聞之云馬大師出八十四人善知識問著一箇箇屙轆轆地只有歸宗猶較些子師云歸宗和尚束虛空為箇杖子向千聖頂𩕳上全提鎔瓶盤釵釧作一金攪酥酪醍醐為一味若不得黃檗明辨端倪洎險勞而無功雖然如是有條攀條無條攀例今日對諸人面前分明拈出還相委悉麼朝擊三千暮八百煆烹佛祖只憑伊復舉黃檗和尚示眾云汝等諸人盡是不著便底恁麼作略何處有今日也還知大唐國裏無禪師麼僧云只如諸方匡徒領眾又作麼生檗云不道無禪只是無師師云黃檗老漢能區能別能揀能擇擒虎兕定龍蛇即不無要且只明得當時事殊不如彼一時此一時若是山僧即不然汝等諸人盡是英靈豪傑底恁麼舉止須信有奇特事還知大宋國裏有禪師麼且道禪師即今在什麼處知今迴避不及不免露箇面目去也乃云親蒙金口賜師名優鉢羅華火裏生圓悟如來無上見謳歌鼓腹樂升平到南康軍開堂於知府手中接得疏示眾云見麼當陽顯示直截現成百匝千重七通八達一一宗師巴鼻頭頭向上宗乘直下承當猶較些子苟或未證却請僧正重為敷宣指法座云狻猊親踞眾寶莊嚴不從須彌燈王借來元是兜率內院本有既是快便難逢須教出一頭地高著眼便陞座拈香云此一瓣香奉為祝嚴今上皇帝聖壽萬歲恭願位隆劫石壽等芥城奮宣光之中興復大禹之舊跡次一瓣香奉為判府府判運使殿撰通判大夫闔郡尊官在筵僚寀仍願乃忠乃孝為國為民為聖主之股肱作明時之拄石此一瓣香得處幸懃收來劫遠廣眾中數回拈出嶽面上不敢覆藏奉為蘄州五祖山真慧禪院第十二代演禪師爇向爐中以酬法乳便敷座歸宗和尚白槌云法筵龍象眾當觀第一義師云包融萬有聲振大千乃佛乃祖頂門開若天若人方寸闊便恁麼薦得不妨省要苟或踟蹰落在第二義門去也還有箭鋒相拄底衲僧麼出來相共激揚僧問宗乘一唱三藏絕詮祖令當行十方坐斷報恩一句作麼生道師云天長地久無餘事萬年長祝聖明君進云恁麼則文明齊二曜睿算等乾坤師云草偃風行得自由進云可謂金枝永茂千年秀玉葉聯芳萬古春師云闔國人證明進云古人道楖栗橫擔不顧人直入千峯萬峯去未審阿那箇是他住處師云騰蛇纏足露布繞身進云朝看雲片片暮聽水潺潺師云却須截斷始得進云此回不是夢真箇到廬山師云高著眼僧問古釋迦不先新彌勒不後正當今日佛法委付雲居千聖不借底機如何提掇師云剔起眉毛直下行進云徙上來事還有分付處也無師云分付闍黎進云爭奈有句非宗旨無言絕聖凡師云還有金剛王寶劍來進云直下便是更不周由師便喝進云忽遇頂門具眼底出來道箇隔身句又作麼生師云賊過後張弓進云青山不鎖長飛勢滄海合知來處高師云分作兩段進云一舉四十九師云確師乃云以祖佛為標準興祖佛作師以人天為梯航與人天作眼忽若不倚一物孤迴迴峭巍巍千聖莫能知萬靈沒照鑑截斷一切不涉廉纖把斷世界不漏絲髮人天眾前如何剖露若向箇裏上絕攀仰下絕己躬等閑如金翹鳥擘海直取龍吞似師子兒出窟妖狐絕跡當鋒略露不免道箇山是山水是水僧是僧俗是俗開慈悲方便門留通途受用底忽若轉山不是山水不是水僧不是僧俗不是俗到箇裏還有出身處麼若有出身處便可以高揖釋迦不拜彌勒坐斷毘盧頂不稟釋迦文束虛空作拄杖也打他不得合用千萬聚雷作一喝也驚他不動且道此人畢竟如何親近只如今各各當陽不背不向不立一絲毫頭解路不作一纖塵機關正當恁麼時把斷乾坤一句作麼生道鵰弓已掛狼煙息萬國歌謳賀太平復云龍床角頭親賜得天上雲居古道場安樂樹邊藏拙訥更無佛法可商量既無佛法却舉箇古人公案記得神鼎山諲禪師開堂示眾云山僧行脚也無正因只待向東京城裏聽一兩本經論於古寺閑房且恁麼過時不謂行到汝州葉縣被一陣業風吹到首山曲彔木床上見箇老和尚當時把不住禮却他三拜直至如今悔之不得師云這老漢參到生鐵鑄就處窮到無絲毫解路時所以向鐵壁銀山處斬釘截鐵若不知有向上宗乘爭解與麼道然雖如是檢點將來二祖少林也禮三拜忽若水乳不分金鍮不辨有條攀條無條攀例山僧元豐末年為疑著箇祖師西來意十數載江表逢見大善知識便投誠咨參玄妙理性棒喝機關直是費盡工夫終無箇休歇去處及到海會遇見箇老和尚被他腦後一槌從此喪却目前機去却胸中物直至如今也分疎不下且道與古人是同是別還委悉麼羚羊掛角千峯外更有羚羊在上峯入院至方丈云箇是天下叢林鍛佛祖不洪爐奕世宗師烹衲子鉗鎚底處所以山僧到此老老倒倒跛跛挈挈百事無能向箇裏如何施設然雖如是當爐不避火還委悉麼銅頭鐵額如龍虎看取金圈栗棘蓬上堂云耳聞不如眼見眼辦不如手親四百州天上雲居今之日竹輿親到巖巒回合林嶺崔嵬白雲深處見樓臺恍如別造一世界到箇裏亦不必窮玄說妙立境立機論性論心究理究事只如今人人分上一切坐斷正當恁麼時親到一句作麼生道祖佛妙玄窮徹底白雲深處好安居復云賜得雲居養病身半千衲子倍相親攀蘿直上青天上投老依棲安樂神四月八日留知事上堂云獨掌不浪鳴獨樹不成林大家出隻手折脚鐺子頗堪任復云昔日毘藍園裏今朝古佛廟前裂轉雲門關捩且浴無垢金仙杓兒纔把處蹉過祖師禪上堂云山僧入院得六日表裏如如十方純靜只有一事說向諸人且道是什麼事不得動著散乾龍節上堂云淵聖皇帝君臨萬國北狩未還乾龍節臨祝嚴睿算山僧一句了無覆藏還委悉麼佛殿裏燒香結夏上堂云眼聲耳色不思議百草顛頭受用時表裏洞然無一事端能保護臘人兒好日多同遇緣即照法隨法行法幢隨處建立有世界以光明為佛事有世界以音聲為佛事有世界以香飯為佛事有世界以莊嚴為佛事有世界以寂默為佛事且道雲居以何為佛事不惜眉毛為諸人拈出行住坐臥動轉施為萬象森羅包含內外無一法不周無一事不圓到這裏著著盡是佛事則且置佛在什麼處還委悉麼高高峯頂無消息深深海底沒蹤由復云九十日光陰一撮子半千人在毫端中各各包含大千界全承渠力得雍容沒築磕絕行蹤萬里雖然無寸草德雲不下妙高峯舉悟和尚立僧上堂云只這是大似撒沙向眼中只這不是還如注水向耳裏直下無事平地陷人別有機關墮坑落塹且畢竟作麼生祇園屈曲流泉急鷲嶺巍峨雲出遲復云雲居開大洪爐不止烹佛烹祖但有一切持來烈焰堆中辨取是則當處平和不是切宜退步煆出金剛眼睛直得乾坤獨露雖然到這田地須知向上一路還委悉麼放將三聖瞎驢踢殺大雄猛虎天申飾開啟上堂五月天申節真人降中天萬國傾葵霍處處啟法筵雲居古道場共爇一炷煙龍圖鳳曆等乾坤睿算彌隆億萬年下座上堂云古者道結夏得十一日也寒山子作麼生又道結夏得十一日也水牯牛作麼生山僧即不然結夏得十一日也燈籠露柱作麼生若透得燈籠露柱即識水牯牛若識得水牯牛即見寒山子忽若擬議老僧在爾脚底上堂僧問鏡清諸方只具啐啄同時眼不具啐啄同時用如何是啐啄同時眼師云打破千年野狐窟進云如何是啐啄同時用師云掀翻驪龍領下物進云南院道作家不啐啄啐啄同時失又作麼生師云隨他語言走向草窠裏打輥進云忽被學人掀翻禪床時如何師云我且問爾見箇什麼道理僧禮拜云仁義道中放過一著師云倒退三千師乃云平旦清晨五月一吹起少林無孔笛十方沙界坦然平大地山河印印出二祖曾不往西天達磨曾不到梁國大家共賀太平歌摩訶般若波羅蜜復云孤逈逈峭巍巍面前按山子昔聞弘覺言今朝親到此有時生層雲有時霈微雨逗到大晴明依前突兀地且道是心耶是境耶為復在心內為復在心外鴛鴦綉出徒君看不把金針度與人上堂云五月五日天中節萬崇千妖俱殄滅眼裏拈却須彌山耳中拔出釘根楔鍾馗小妹舞三臺八臂那吒嚼生鐵勅攝截急急如律令上堂舉僧問法眼慧超咨和尚如何是佛法眼云汝是慧超師云還委悉麼病遇良醫饑逢王饍醬裏得鹽雪中送炭上堂云昨日風今日風陣陣不從他發十日雨五日雨點點不落別處大方無外大象無形盡世界撮如粟米粒總虛空乃掌中葉可以拽新羅國與占波國鬪額直得東勝身洲射箭西瞿耶尼中垛所以道髑髏常干世界鼻孔摩觸家風若是未出陰界尚滯見知聞恁麼說話一似鴨聽雷鳴隔靴抓癢直饒脫却根塵去却機境尚餘一線路在且二途不涉一句作麼生道還委悉麼佛殿階前石獅子大洋海底鐵崑崙散天申節上堂云天上古佛人間至尊五月下降閻浮五月君臨萬國奮中興業清四海塵永固龍圖長堅鳳曆遙瞻北闕仰祝南山一句全提當機顯露還委悉麼建炎天子天申節聖壽彌隆億萬年上堂僧問百丈問溈山併却咽喉唇吻作麼生道山云却請和尚道此理如何師云傍觀者哂進云百丈云不辭向汝道恐已後喪我兒孫為復是答他話為他說師云老婆心切進云五峯道和尚也須併却意旨如何師云一箭中紅心進云百丈道無人處斫額望汝是肯他不肯他師云萬人叢裏奪高標進云雲巖道和尚有也未又作麼生師云拕泥涉水兩三重進云未審雲巖會了恁麼道不會了恁麼道師云與闍黎一般進云忽有人問和尚併却咽喉唇吻作麼生道師云合取進云恁麼則與雲巖一般去也師云直截根源人不識忙忙業識幾時休師乃云萬仞懸崖撒手要須其人千鈞之弩發機豈為鼷鼠雲門睦州當面蹉過德山臨濟誑諕閭閻自餘立境立機作窠作窟故是滅胡種族且獨脫一句作麼生道萬緣遷變渾閑事五月山房冷似氷上堂僧問臨濟三玄驗作家如何是體中玄師云迅雷霹靂更驚群進云如何是句中玄師云切忌向三寸上辨進云如何是玄中玄師云棒頭有眼明如日進云如何是一印印泥師云脚跟下爛骨董地進云如何是一印印水師云沒嘴浸却進云如何是一印印空師云腦後圓光萬丈長進云為復一理為復二義師云且鑽龜打瓦師乃云禪非意想以意想參禪則乖道絕功勳以功勳學道則失直須絕却意想喚什麼作禪脚跟下廓爾無禪之禪謂之真禪如兔子懷胎絕却功勳喚什麼作道頂門上照耀無道之道謂之真道似蚌含明月到箇裏實際理地既明金剛正體全現然後山是山水是水僧是僧俗是俗萬法樅然初無向背乃呵呵大笑云山僧恁麼說話大似無夢說夢無事生事若是明眼人覷見一場敗闕且離意想絕功勳一句作麼生道八臂夜叉擎鐵柱忿怒那吒撲帝鐘上堂壁立萬仞處透得鬧市裏可以橫身鬧市裏透得壁立萬仞處可以倒退何也根本若真正眼洞明則七穿八穴根本若不明正眼若麋麻則皮穿骨露故德山入門便棒臨濟入門便喝睦州見僧便道現成公案資福道隔江見剎竿便去脚跟下好與三十棒豈不是壁立萬仞處透得大丈夫漢一等是踏破草鞋何不向祖佛提不起處承當天人著眼不及處擔荷然後即心即佛非色非心以一重去一重以一句脫一句豈不是鬧市裏透得向箇裏直得壁立萬仞然後似鶻提鳩所以古人道垂手還同萬仞崖正偏何必在安排然後與麼也得不與麼也得與麼不與麼總得似虎靠山忽若與麼也不得不與麼也不得與麼不與麼總不得如銀山橫路許他是具眼底向箇裏雙照雙遮同生同死全明全暗全殺全活正與麼時且作麼生杖頭點出金剛王鐵壁銀山百雜碎復云聖凡情解初無相一法真時法法真萬仞崖頭能撒手千峯頂上現全身上堂舉古者道動是誑寂是謗動寂向上有事在老僧口門窄不能與汝說師云是則是只道得一橛若是山僧則不然語是誑默是謗語默向上有事在老僧舌頭短不能與爾說還委悉麼兩仞金剛寶劍一對無孔鐵槌上堂云十五日已前千牛拽不迴十五日已後俊鷂趁不及正當十五日天平地平同明同暗大千沙界不出當處可以含吐十虛進一步超越不可說不可說香水海退一步坐斷千里萬里白雲不進不退莫道闍黎老僧也無開口處遂舉拂云正當恁麼時如何有時拈在千峯頂劃斷天雲不放高祈雨上堂僧問萬里不掛片雲時如何師云老僧也怪伊進云青天也須喫棒又作麼生師云行遣早遲也進云未審過在什麼處師云彼此住山人更不重註破進云好雨下時却不下不天晴處却天晴師云爾適來向什麼處去來進云乍卷乍舒去也師云脚跟下更與一棒直得雨似盆傾進云總不與麼時如何師云捩轉鼻孔進云忽若應時應節又作麼生師云山前禾麥熟共唱太平歌師乃云曹溪路上天高地厚少室峯前土曠人稀孤然危坐冷蕭蕭大野橫身風颯颯眼見則瞎耳聽則聾口說則啞雖然不出一毫端含吐十虛無向背既然有恁麼神通具恁麼作用為什麼乾燥燥地東海鯉魚打一棒忙忙匝地便為霖上堂云釋迦慳彌勒當八字打開無盡庫拄杖子化為龍赫日光中吐雲霧遍界霶𮦏注甘雨卓拄杖下座七月旦上堂一二三四五六七眼裏瞳人吹篳篥七六五四三二一石人木人眼淚出七通八達舉著便知尚在見聞隔鞾抓癢陝府鐵牛吞嘉州大像則且置佛殿階前狗尿天五臺山上雲蒸飯一句作麼生道風來樹影動葉落便知秋上堂云知幻即離不作方便眼裏拈却須彌山離幻即覺亦無漸次耳裏除却四大海不見而見鐘鳴鼓響玲瓏不聞而聞大地山河歷落無生田地有種有收般若梯航有津有濟離一切相即且致威音王已前一句作麼生道雲中生石笋火裏出青蓮解夏上堂僧問混沌未分時如何露柱懷胎此意如何師云突出難辨進云分後如何片雲點太清是何宗旨師云高著眼進云未審太清還受點也無靈雲為什麼不對師云識法者恐進云恁麼則含生不來也又不對為復是理合如此為復是難為酬對師云生鐵鑄就進云直得純清絕點時如何猶是真常流注又作麼生師云若能轉物即同如來進云如何是真常流注似鏡常明意旨如何師云也是一句合頭語進云大地山河為自己燈籠露柱亦非他師云莫妄想進云渾無用去時如何師云却較些子進云向上更有事也無云打破鏡來與汝相見未審意在什麼處師云分付拄杖子進云陋巷不騎金色馬回來却著破襴衫師云他家得自由師乃云秋光清淺秋露虛凝秋風颼飀秋色澄淨乃釋迦護生之功已畢實衲僧結制之法周圓若能內忘己見外了法空內外一如虛凝澄寂則全心即佛全佛即心與諸佛把手共行與祖師同得同用到箇裏更說什麼結更說什麼解二六時中淨裸裸赤灑灑終日著衣不曾掛一縷絲終日喫飯不曾咬一粒米所謂動若行雲止猶谷神豈有心於彼此那有像於去來觸處逢渠全機獨脫正恁麼時如何白雲本是無心物等閑出沒太虛空復云九十日功圓此日不須更驗蠟人來雖然萬里無寸草袋口今朝己解開上堂僧問趙州訪一菴主云有麼有麼主竪起拳頭州云水淺不是泊船處意旨如何師云據欵結案進云只如又訪一菴主亦竪起掌頭州却讚歎禮拜師云兩重公案進云問答一般為什麼肯一箇不肯一箇師云大有人到此一似撞著鐵壁進云忽有人問和尚有麼有麼如何祇對師云劈脊便棒進云恩大難酬師便打乃云當陽顯正眼包括三千大千渠儂無舌頭演出龍宮海藏現成受用觸處逢原遍界家風取之左右若非同道者何能提綱烹既是恁麼人須明恁麼事還委悉麼大地撮來粟米粒十方剎海掌中觀八月一日上堂僧問不歷化城便登寶所時如何師云滿眼本非色滿耳本非聲進云親到寶山空手回又作麼生師云入荒田不揀師乃云何物高於天生天者是何物厚於地育地者是何物寬於虛空包虛空者是何物超越佛祖植佛祖者是六合之外惟道存而勿論若據本分事未道得一半還知盡大地撮來盡在諸人眉毛眼睫上化作天大將軍現無邊神通若也見得轉凡成聖若也不見切忌躊蹰撥轉上頭關捩子分身百億化無邊請長蘆覺禪師上堂多子塔前分半座截斷眾流少林端拱歷九年壁立萬仞奮作家爐鞴施向上鉗鎚顯大用大機全生全殺與一切人抽釘拔楔解黏去縛令大地人各各如獅子兒奮迅吒沙踞地返躑所以道法王法力超群生常以法財施一切久積淨業稱無量導眾以寂故稽首夫如是則向萬仞懸崖垂手敲唱俱行百尺竿頭進步主賓互換正當恁麼時如何龍吟長霧起虎嘯乃風生復云撞著道伴交肩過一生參學事已畢今朝幸遇大導師寶華王座為拈出上堂僧問離四句絕百非請師直指西來意馬大師為什麼不與他說師云闍黎不妨具眼進云智藏道問取海兄去又作麼生師云爛泥裏有刺百丈道我到這裏却不會意旨如何師云烏龜鑽破壁進云馬祖道藏頭白海頭黑又作麼生師云塞外將軍令進云只如三員尊宿是答他話是為他說師云一狀領過進云語帶玄而不露口欲談而辭喪師云猶有這葛藤在進云忽若截斷眾流言詮不涉又作麼生師云待我上山採拄杖進云這老和尚一點也瞞他不得師云放過一著師乃云好日多同數彩一賽錦上鋪華全通內外若是知音更不話會大眾三世諸佛在火焰裏轉大法輪牆壁瓦礫在諸人眼睛裏轉大法輪拄杖子在千聖頂𩕳上轉大法輪只有露柱燈籠却較些子何故東行不見西行利一葉落知天下秋中秋上堂僧問黃龍三關即不問如何是楊岐栗棘蓬師云天下人吞不得進云和尚還吞得也無師云老僧是第一箇吞不得底進云既是吞不得將何為人師云終不敢孤負楊岐進云如何是金剛圈師云闍黎盡伎倆百年透不出進云忽遇箇漢出來道盡是閑言語又作麼生師云一任𨁝跳進云這老和尚今日稍有些子相為師云且莫冬瓜印子師乃云秋半西風急當空月正圓蕭蕭木葉落湛湛露珠懸嘹唳衝雲雁凄清抱樹蟬頭頭渾漏泄切忌覓幽玄出城中退院回上堂大眾幸自無一星兒事剛然平地起骨堆費盡工夫只這是步隨流水却歸來恁麼也不得不恁麼也不得恁麼不恁麼總不得然後沒交涉正身此箇時節雖然如是他家自有通霄路嵩高南嶽與天台復云八臂那吒擎鐵柱翻身直入滄溟去逡巡忿怒撲帝鐘過犯彌天無雪處無雪處不免依前安舊所且正當恁麼時如何一文偷不得虛作沒量人謝監院上堂舉藥山一日語雲巖云與我喚沙彌來巖云和尚喚他作什麼山云我有箇折脚鐺子要伊提上挈下巖云恁麼則與和尚共出一隻手也師云道頭知尾舉一明三山僧有箇小頌一步闊一步一著高一著提折脚鐺兒施阿伽陀藥須彌土一撮滄溟水半杓快意唱巴歌過屠門大嚼上堂云大眾仲冬嚴寒千山萬山滴水滴凍成塊成團凍得達磨板齒落氷得金烏嘴團圝明鏡當臺幽洞側更看雙鳳舞孤鸞復云金毛獅子一滴乳迸散驢兒乳十斛活却死人平地上似地擎山石含玉舉杲首座立僧上堂云鶻兒未出窠已有摩霄志虎子未絕乳已有食牛氣況復羽翼成況復爪牙備奮迅即驚群八面清風起一條脊梁硬以鐵一條白棒掀天地相與建法幢展衲僧巴鼻上堂云不登泰山不知天之高不涉滄海不知海之闊此區中之論也若是其中人天在一粒粟中海在一毫頭上浮幢王華藏界盡在眉毛眼睫間且道此箇人在什麼處安身立命還委悉麼無邊虛空盛不受直透威音更那邊上堂云三界無法霜天皎月何處求心山高水深四大本空不辨西東佛依何住乾坤獨露透得脫見得徹正在半途逡巡擊碎鐵門關拔脫無根樹便見掌擎日月背負須彌引手過越一百一十城翻身獨立十方華藏界到箇裏也無佛也無祖不立照不立用不立權不立實不行棒不行喝正當恁麼時如何憑仗阿伽陀妙藥點取金剛正眼開上堂云十方同聚會本來身不昧箇箇學無為頂上用鉗鎚此是選佛場深廣莫能量心空及第歸利劍不如錐龐居士舌拄梵天口包四海有時將一莖草作丈六金身有時將丈六金身作一莖草甚是奇特雖然要且不曾動著向上關如何是向上關鑄印築高壇韓觀察請上堂大眾日沈沈風颯颯萬世只如今雲靉靉水潺潺當處全體現黏皮著骨底未免論性論心越格超宗底便道拕泥涉水殊不知人人有坐斷天下人舌頭分箇箇具有金剛正眼若能未舉先知未言先契則路逢達道人不將語默對到箇裏似金博金如水入水便乃全憑此箇恩力去也且正恁麼時如何是全提一句還委悉麼知恩方解報深恩歲旦上堂元正啟祚打開門戶萬物維新天地同春應時納祐不落窠臼罄無不宜萬世一時孟春猶寒伏惟首座大眾起居萬福乞火和煙得擔泉帶月歸復云新年頭有佛法正是土上加泥新年頭無佛法又成當面蹉過到箇裏佛法世法有無新舊一時拈向一邊且不落夤緣一句作麼生道還委悉麼乾坤一合地餬餅日月兩輪天氣毱施主捨法衣上堂云迦葉携坐鷄足峯老盧持過大庾嶺如今披向寶華座孤光逈逈高峯頂且道是同是別錦衣公子貴林下道人高上堂云大眾眾手共淘金人人皆有得霜風襲四圍天華滿衣裓大賞不論功虛空長逼塞分身千百億彌勒真彌勒復云入水須斬蛟入山須擒虎才方撲帝鐘便擊塗毒鼓一箭落九烏一捻千鈞土諸聖和不齊臘月二十五舒禪師周祥上堂大眾去年今日一語翁泥牛入海無消息今年今日鐵斧老優曇鉢華現籌室油雲出沒太虛空動靜去來那有跡須信雪晴天地春金烏依舊從東出上堂大眾天上月圓萬像歷然地下月半觸途成現見不見包裹十虛尚餘半聞不聞透脫圓通徹本根玉漏銅壺催不得乾坤大地一枝燈一處圓融一切處無邊剎海更峻層上堂云透脫祖師關不知物遷變一念可萬年一條真白練千差眼底親萬化鏡中現驀要入三門等閑騎佛殿復云夜雨漬深春莓苔色染人溪邊芳草碧華與柳條新氣味濃於酒風光軟勝絪靈雲覓不得何處悟天真上堂云日面月面胡來漢現有時放行有時把斷世法佛法打成一片若作一片會遇貴即賤不作一片會麥裏有麵復云三世諸佛不知有一一面南看北斗狸奴白牯却知有戴角擎頭獅子吼四稜蹋地又團圝八角磨盤空裏走擬推尋劈脊摟拈得鼻孔失却口為問普化一頭驢何似紫胡一隻狗上堂云有句無句超宗越格如藤倚樹銀山鐵壁及至樹倒藤枯多少人失却鼻孔直饒收拾得來已是千里萬里只如未有與麼消息時還透得麼風暖鳥聲碎日高華影重上堂云大眾久雨不晴今日晴乾坤大地放光明牆壁瓦礫說佛法露柱燈籠著眼聽敢問諸人作麼生聽得乃云親復云釋迦老子道知幻即離橫身萬里不作方便十分成現離幻即覺須彌倒卓亦無漸次眼中出刺忽若盡大地撮來如粟米粒大且作麼生知扇子𨁝跳上三十三天且作麼生覺正恁麼時還委悉麼十方剎海金剛座萬煆爐中鐵蒺藜上堂僧問日面佛月面佛意旨如何師云翻來覆去看進云金烏急玉兔速又作麼生兩重公案進云只如道三世諸佛六代祖師同一舌說未審同那一舌說師云便是同也截斷了也進云未審將什麼截師云將無舌底進云草賊大敗師云點師乃云大眾月生一快鷹俊鷂趁不及月生二德山臨濟失巴鼻月生三文殊普賢特地參忿怒那吒把須彌一擘百雜碎折脚鐺子撞破無底籃兒大悲千手一隻手中一隻眼也提不起無言童子却解道前三三後三三還委悉麼萬仞峯頭都放却多年破衲太𣰦毿上堂云大眾傅大士道須彌芥子父芥子須彌爺山水坦然平敲氷來煮茶曾聞傅大士乃彌勒大士化身看他通箇消息不妨著實山僧今日土上加泥亦有箇頌子須彌納芥不容易芥納須彌匹似閑長河攪著成酥酪輕輕擊透祖師關舉丹霞裕長老為人入室上堂云大眾摩醯首羅揭示頂門正眼摩竭陀國全提向上鉗鎚壁立萬仞絕承當孤光爍破四天下所以道殺人刀活人劍將錯就錯上古之風規亦是今時之樞要和泥合水若論殺人刀不存毫末活人劍橫屍萬里須知殺中有活擒縱人天活中有殺權衡佛祖直饒說得殺活倜儻分明山僧更問爾覓劍在正恁麼時見麼萬仞懸崖垂隻手高峯共唱太平歌復云趙州道趙州南石橋北觀音院裏有彌勒祖師留下一隻履直至如今覓不得諸人要知落處麼問取丹霞和尚結制上堂二千年前佛制諸方遵行為例九旬之內安閑共作鬼家活計且如何是鬼家活計猢猻入布袋復云九旬結袋口安居解脫道水乳自和同萬緣無所撓栗棘蓬快吞金剛圈猛跳共透衲僧家頂𩕳上一竅上堂金色頭陀衣糞掃毱多尊者運神通火星迸入新羅國大象牽藏藕竅中五月旦日上堂云鐵樹𩰀鬆石牛哮吼火雲亘天長萬丈金烏普照大光明直得東海鯉魚振鬣揚鱗南國波斯呈橈舞棹文殊普賢不敢說理說事德山臨濟不敢行棒行喝正恁麼時會麼拄杖擬吞三世佛燈籠百解瀉明珠復云釋迦老子道若有一人發真歸源十方虛空悉皆消殞五祖和尚又云一人發真歸源十方虛空築著磕著山僧即不然若有一人發真歸源十方虛空錦上鋪華上堂云新月如鉤輕雲映火山前麥熟筐裏蠶繰田夫戢戢栽苗柳岸垂垂之線風調雨順盜賊消禳我輩林下之人一餉非常慶快纔作此語驀地有箇符使出來道山前諸處五瘟行疫病太甚欲就和尚覓箇神符往前驅逐山僧遂以拄杖畫一圓相與之瞥然不見逡巡却來道五瘟疫鬼已驅向他方世界去也只有一事待請益和尚此靈驗神符從何處得來山僧劈脊便打當下滅跡消聲因行掉臂成箇頌子五月五日天中節赤口毒舌盡消滅五月五日五時書放下蛇頭捋虎鬚上堂云逈無依倚超宗越格非佛非心萬仞壁立桑樹上著箭柳樹上汁出上堂云粥足飯足飽柴飽水廬陵米價高山前麥熟走盡乾坤剎海都盧是箇自己撮向眉毛眼睫間直得放光動地不是如來禪亦非第一義更說甚衲僧巴鼻爭如撒手懸崖去却藥忌且唱箇囉囉哩哩參上堂一二三四五六七七六五四三二一旋風車上定盤星百尺竿頭吹篳栗咦復舉雲門一日示眾云和尚子莫妄想山是山水是水僧是僧俗是俗時有僧出云學人見山是山見水是水時如何雲門以手劃一劃云佛殿為什麼從這裏去師拈云似地擎山如石含玉透得過者盡在無盡藏中透不過者未免摶量只如雲門以手劃一劃云佛殿因什麼從這裏去又且如何一葉落知天下秋蔣運使寄雲居山三大字仍請陞座云法法圓融心心虛寂大包無外文彩已彰細入無間眼莫能觀所以道萬法是心光諸緣唯性曉本無迷悟人只要今日了今日便與麼坐斷報化佛頭喚什麼作心喚什麼作性恁麼說話已是截斷諸根了也且作麼生是截斷諸根處放一線道通箇消息還委悉麼大旱得甘雨大熱得清涼復有頌云眾峯盤屈屋耽耽天上泓澄雨碧潭渴驥怒猊三大字高蹤千古振名藍住南康軍雲居真如禪院送化主上堂云火不待日而熱性相類風不待月而涼氣相合獨樹不成林單絲不成線建大廈非一木之能濟巨川非一棹之力所以道眾毛成毬聚鐵成斧要須內外相應賓主知容自然氣類相同羽毛相似正與麼時如何八萬四千非鳳毛三十三人入虎穴復有頌云三十餘員雲水客諸方分化力行持山門庶事渾依賴正是金毛奮迅時上堂云有句無句已絕誵訛非色非心直超路布到箇裏有啟口分也無莫道是勤上座口似匾檐設使三世諸佛歷代祖師出來辯似懸河機如掣電未免亡鋒結舌何故只為風頭太硬然雖如此若向箇裏直下承當得去如龍得水似虎靠山有丈夫志氣具絕羅籠手段所以道殺人刀活人劍則這邊那邊向上向下有事無事佛界魔界一時坐斷忽有人問未審刀劍在什麼處委悉麼從前汗馬無人識只要重論蓋代功復舉僧問雲門樹凋葉落時如何雲門云體露金風師云雲門眼似流星機如掣電拈得將來不妨奇特如今忽有人問山僧樹凋葉落時如何只向伊道千山雲霧卷一望見前村上堂云十方同聚會箇箇學無為此是選佛場心空及第歸大丈夫俱決烈志氣慷慨英靈踏破化城直截承當外不見有一切境界內不見有自己上不見有諸聖下不見有凡愚淨裸裸赤灑灑一念不生桶底剔脫豈不是心空到箇裏還容棒喝麼還容玄妙理性麼還容彼我是非麼直下如紅爐上一點雪相似豈不是選佛場中擎頭戴角雖然如此子細檢點將來猶涉階梯且不涉階梯一句作麼生道還委悉麼千聖不留無朕跡萬人叢裏奪高標復有頌云住山只貴眾和諧表裏通明應整齊折脚濫兒幸無恙相憑出手共提携上堂云清秋晴色苗稼豐登四海晏清萬民樂業林下之士歇意休心直下當陽坐斷報化饑飡渴飲倦臥閑行無事無為得大自在當陽一句不可重宣迴避不行直須漏泄還委悉麼八月秋何處熱復云昨夜夢登樓驀然得箇時節因緣今朝舉似大眾四野逈澄澄端如坐少林雲籠高嶽頂月在碧波心中秋上堂云只恁麼透得已是涉泥水何堪更廉纖沒頭又沒嘴到箇裏也須是箇似大死底人却活始得還委悉麼棒頭能取證喝下絕承當復云光景急如梭賢明爭柰何千林凋敗葉一雁度秋河風急砧聲遠山高月色多誰當此時節解唱紫芝歌退院上堂云七處住持三十載今朝方作地行仙上蒙聖主從卑願亭毒之恩遠似天見可而進知難而退權柄在手舒放非他住既無心動亦非我所以二六時中與他同得同證同出同入豈有心於彼此何有象於去來所以道欲識佛性義當觀時節因緣時節若至其理自彰正當與麼時還委悉麼林間蕭散處世外一閑人復有頌云禪月昔年曾有語山僧師範作良謀如斯標致雖清拙大丈夫兒合自由住成都府天寧寺小參師示眾云正令已行十方坐斷千聖出來亡鋒結舌雖然如是事無一向還有同生同死底衲僧麼時有僧問勿謂無心便是道無心猶隔一重關如何是一重關師云十重也有進云如何是關中主師云放過一著進云作何面目師便喝師乃云只恁麼早多事也如今直饒舉一則語盡古今言教一時明得正是和泥合水拈一件物盡大地一時見透亦是好肉上剜瘡看他從上得底人口如臘月扇直得醭生心如枯木縱逢春夏未曾變動不是強為任運如此豈要爾舉古明今拋沙撒土今夜事不獲已將錯就錯與諸人打葛藤去也還知此事麼盡十方界窮虛空際無絲毫透漏是箇金剛眼睛更無外物所以尋常與兄弟道爾纔觀色早塞却眼纔聽聲早塞却耳纔嗅香早塞却鼻纔吐氣早塞咽喉纔動轉早塞却身纔起念早塞却意六根門頭淨裸裸赤灑灑只是不肯回光返照看他古人於先德言下契證通箇消息也不妨親切水潦被馬祖一踏起來呵呵大笑云百千法門無量妙義只向一毫頭上識得根源去豈不快哉臨濟在黃檗三度設問喫六十棒及至大愚面前不覺道元來黃檗佛法無多子似此得處豈不驚群諸公還曾消息麼若也翻覆參詳實是得箇入處始知二六時中行住坐臥動轉施為一一超古越今無間無斷與他從上祖佛把手共行尋常只守閑閑地不起毫髮凡聖情量更有什麼得失可疑生死可出似此說話可謂對諸公面前無夢說夢無事生事忽有箇忍俊不禁出來喝散大眾拽下繩床痛打一頓也怪他不得然雖如是也須是實到這箇田地始得如今還有恁麼人麼山僧甘喫一頓且要與此人相見有麼有麼如無山僧今夜失利示眾云祖師心印直截當機凜若劍鋒明如皎日當臺輝赫樅爾現前還有互相平展底麼僧問世尊久默斯要及至末後為什麼獨召飲光密傳法眼師云正是龍頭蛇尾進云一點水墨兩處成龍師云帶累山僧進云苦瓠連根苦甜瓜徹蔕甜師云灼然進云也是烏龜喫生菜師云取性乃云欲知佛性義當觀時節因緣時節若至其理自彰苟或時節未至理地未明便乃業識茫茫無本可據敢問諸公即今是什麼時節莫是黃昏時節麼莫是小參時節麼莫是坐立儼然時節麼莫是說禪說道時節麼莫是萬像交參時節麼莫是心境一如時節麼若與麼儱侗且喜沒交涉今夜諸公在此權立片時山僧不惜眉毛確實評論這一段時節去也只如諸人在此聽山僧鼓兩片皮用作時節正墮常情須知山僧不曾說一字諸人不曾聞一言諸人與山僧各各有一段大事輝騰今古逈絕知見淨裸裸赤灑灑各不相知各不相到透聲透色超佛越祖若能退步就已脫却情塵意想記持分別露布言詮聞見覺知是非得失直下豁然瞥地便與古佛同一知見同一語言同一手作同一體相非唯與諸聖同亦乃與歷代宗師天下老和尚同下至四生六道醯鷄蠛蠓無不皆同不被前塵所惑知解所撓不畏生死不愛涅槃放曠平常隨時任運動靜施為無非解脫能轉一切境界能使一切語言非唯諸人分上如此至於古人無不皆由此箇時節得入豈不見趙州初參南泉悟平常心是道後來有問西來意便對曰庭前柏樹子以至鎮州出大蘿葡頭我在青州作一領布衫重七斤非唯趙州德山得此時節入門便打臨濟得此時節入門便喝睦州得此時節便道現成公案放爾三十棒俱胝一指頭上用此時節鳥窠吹布毛處見此時節以要言之古來宗師無不皆用此箇時節只如法眼曾舉參同契云竺士大仙心遂云無過此語也向下中間也只是應時應節說話至最後謹白參玄人光陰莫虛度乃云住住恩大難酬設使粉骨碎身亦報此恩不得豈不是知此時節方恁麼說如今若未有發明處去只虛度光陰若參得徹底分明去二六時中管取無絲毫許落虛非唯二六時中下至百千億劫盡未來際悉不落虛只如山僧說恁麼時節還得諦當也未復云夢也未曾夢見在且道還有為人處也無若善參詳只這一句亦不虛設有箇山頌舉似大眾秋深天氣爽萬象共沈沈月瑩池塘靜風清松檜陰頭頭非外物一一本來心直下便薦取切莫更沈吟示眾云當軒有路直下坦平慣戰作家便請單刀直入有麼有麼良久云諸人既是藏鋒山僧不免作一場獨弄雜劇去也未恁麼前是第二頭正恁麼時是第三首餉間恁麼去只是隨波逐浪如今且向隨波逐浪處與諸人商量還蓋覆得麼還有一法與他為伴侶麼所以道他能成就一切法能出生一切法一切諸佛依之出世一切有情因他建立六道四生以他為本只如諸人即今在此座立悉皆在他光中顯現還見得他麼若也見得直下無一絲髮隔礙無一絲髮道理更有什麼見聞覺知為緣為對但恐自家不能返照所以生疑尋常不是向諸人道千言萬言但只識取一言千句萬句但只識取一句千法萬法但只識取一法識得一萬事畢透得一無阻隔直下脫却情塵意想放教身心空勞勞地於一切時遇茶喫茶遇飯喫飯天但喚作天地但喚作地露柱但喚作露柱燈籠但喚作燈籠一切亦然二六時中只麼平常無一星事雖然如是若有箇無事懷在胸中亦未得自在有箇有事亦未得自在直須有事也無無事也無無二亦無猶在半途若是聊聞舉著入骨入髓信得及底人聞恁麼說話大似熱椀鳴聲尋常間說箇禪字便去河邊洗耳等閑地不著便偶然道著箇佛字也須漱口三日寧可生身入地獄永劫受沈輪向鑊湯鑪炭裏煮煠終不肯將佛法作解會亦終不起佛見法見佛見法見尚自不起何況更起世間情想分別妄緣諸業且作麼生見得此人作麼生親近得此人有具眼底麼出來道看如無待三二十年後山僧換却骨頭別與諸公通箇消息示眾云大道本來無向背擬心湊泊已差池吒呀卓朔能哮吼即是金毛師子兒還有恁麼底出眾相見僧問如何是定乾坤句師云唯我獨尊進云橫身當宇宙去也師云好與三十棒僧云便請師云許爾大膽進云是何言歟師云直待雨淋頭便打乃云眹兆未分已成露布言詮纔立特地乖張雖然第二義門且不是和泥合水大眾還知此事麼座斷千差路不立一纖塵巍巍堂堂暐暐瞱瞱蓋天蓋地應聲應色不與千聖同途不與萬法為侶卷舒自在無執無拘若也見得可以向百草頭上縱橫聲色堆裏坐臥言詮莫能及比況莫能得知不可知識不可識不是心不是佛不是物不是聖不是凡不是有不是無不是是不是非不是得不是失恁麼也不得不恁麼也不得到這裏如何稱提如何舉唱山僧直得口似匾檐無理可伸無詞可說然雖如是官不容針私通車馬放一線道有箇商量竪起拳云還見麼諸佛以之出世祖師以之西來歷代宗師以之接物利生天下老師以之鉗鍵衲子其把定也乾坤失色日月無光盡大地人喪身失命其放行也巖谷生光森羅顯煥隨長隨短隨有隨無處處皆真頭頭露現且道把住好放行好三十年後逢人不得錯舉示眾云獨棹扁舟泛五湖鉤頭時復得嘉魚如今四海清如鏡還有金鱗上釣無負命者出眾相見僧問過去佛也恁麼見在佛也恁麼未來佛也恁麼未審和尚如何師云恁麼是箇什麼僧云正是恁麼師云蝦跳不出斗進云請和尚道出斗底句師云扁舟已過洞庭湖乃云動則影現覺則氷生不動不覺死水裏平沈既動既覺未免傷鋒犯手到這裏且作麼生舉唱且作麼生為人然雖如是盡法無民古者道這一片田地分付來多時也我立地待爾搆去還知落處麼威音已前空劫那畔這一片田地巍然不動及乎四生浩浩萬象騰騰世界遷流死生變化這一片田地亦巍然不動以至三災劫壞毘嵐風起吹散大地猶如微塵這一片田地亦巍然不動諸佛出世祖師西來正為發明這一片田地從上宗師天下老宿千方百計施設方便無不盡力提持這一片田地雖然如是終未有人解當頭道著還搆得麼八面坦平四方清肅萬法不能蓋覆千聖不敢當前若搆得去一了一切了一成一切成一見一切見一得一切得所以道一塵纔舉大地全收一毛頭師子百億毛頭一時現但為妄情執著無透脫期甘處凡流不能徑截苟或放得下無一法當情無一物附心蕩蕩無拘自然如水上按葫蘆相似觸著便轉捺著便動拘牽不回惹絆不得動靜語默蓋天蓋地明眼漢沒窠臼却物為上逐物為下若論戰也箇箇力在轉處更有什麼高低可疑是非可畏上門上戶咬人火急豈不是英靈特達底漢眾中還有恁麼底麼出來證據令人長憶李將軍萬里天邊飛一鶚示眾云道無方所明之在人法離見聞斷之在智若能頓捨從來妄想執著於一念頃頓悟自心頓明自性不染諸塵不落有無自然法法成見然雖此事不可造次領會須是發大丈夫慷慨特達之志不顧危亡不拘得失存箇長久鐵石身心逢境遇緣不變不異時時著眼體究不論歲月以悟為期祖師門下不比教家只要直截根源於一言下領取與諸聖同體同用大解脫任運施為無不見性至於雜亂狂慧思量分別有一絲毫斬不斷則無趣入之期教中尚道是法非思量分別之所能解又云以有思惟心測度如來圓覺境界如取螢火燒須彌山終不能著祖師道但盡凡情別無聖量凡情盡處聖量見前直須頓歇妄緣無念無為放教虛靜千聖萬聖未有不從此門而得入者只在存誠堅固努力向前但辦肯心必不相賺珍重夾山寺入院小參師云收光攝彩信天真事事圓成物物新內既無心外無相更於何處覓通津還有透得趙州關底麼試出眾相見問承師有言逶得趙州關如何是夾山關師云退身三百步進云恁麼則九天雲靜鶴飛高師云豈干闍黎事進云共相證據也何妨師云持聾作啞師乃云牛頭沒馬頭回全彰照用金烏急玉兔速略露權衡透得過底似虎靠山如龍得水透不過底聞恁麼道似鴨聽雷鳴蓋未諳悉元由一向情存知解山僧今夜向作家面前不惜眉毛放行去也但能上無攀仰下絕己躬外不見大地山河內不立聞見覺知直下擺脫情識一念不生證本地風光見本來面目然後山是山水是水僧是僧俗是俗雖然莫錯認定盤星更須知有解黏去縛向上機關始得且道作麼生是向上事鵰弓已掛狼煙息萬里歌謠賀太平結夏小參師云大眾見成公案觸處圓成雖然老病躘鐘尚可門旗展陣還有匹馬單鎗久戰沙場底麼出來相共證據僧問九旬禁足三月護生只如華猫取斷南泉分身兩段斑蛇適會赤眼就地一鋤未審是持是犯師云破戒也不知進云大用不拘今古楷模師云依舊分身兩段進云若然者玉筯撑開虎眼睛金鞭擊斷那吒臂師云爾向什麼處見南泉歸宗進云只在目前師云重言不當吃問西天以蠟人為驗未審此間以何為驗師云以眉毛為驗進云還許學人出得麼師云更眨上看進云只恐覷不著師云短底短長底長有什麼覷不著師乃云全提單拈斬釘截鐵呵佛罵祖大用大機猶未稱衲僧本分事何況立問立答立賓立主涉語涉言說玄說妙無事生事平地上起波瀾雖然如是事無一向理出多途雖然看風使帆不免相席打令豈不見古人道欲識佛性義當觀時節因緣時節若至其理自彰只如今夜與明朝乃是二千年前釋迦老子立起模範九旬禁足三月護生時節天下叢林悉皆依稟既是此箇時節到來還有識得此理底麼若識得此理去隨處作主遇緣即宗二六時中無內無外無得無失全體恁麼亦無生可護亦無蠟人可持其或未然應憐鵝護雪直使蠟人氷師復云大眾釋迦老子道以大圓覺為我伽藍身心安居平等性智諸人既欲安居還識得平等性智麼若識得去人人具足箇箇圓成乃至動靜施為悉皆在大伽藍中與他諸聖把手共行與他諸聖同作佛事且作麼生識得去三條椽下七尺單前各宜照管久立結制小參僧問護生須是殺殺盡始安居未審殺箇什麼師云大有人疑著進云學人到這裏直得步步絕行蹤時如何師云未有金剛王寶劍在進云斬釘截鐵本分宗師眹兆未分請師速道師云咭嘹舌頭三千里進云恩深轉無語懷抱自分明師云且莫詐明頭問一大藏教是拭不淨紙只如德山為什麼擔疏鈔行脚師云放下著進云周金剛被婆子一問直得亡鋒結舌又作麼生師云腦後拔箭師乃云絕彼我混虛空透聲色無面目終日喫飯不曾嚼一粒米終日著衣未嘗掛一縷絲總虛空華藏剎海列向下風過現未來諸聖倒退千里舉一步越不可說世界向香水海那邊猶有去處拈一塵混一切無量無數十方上下一切諸佛祖師七穿八穴猶有餘地且道此人向什麼處安居向什麼處禁足若知此人落處始知本地風光始見本來面目便能攝順逆於一塵中規行矩步現威儀於一念頃不越常程至於以大圓覺為我伽藍猶是小段在若能恁麼見恁麼用恁麼信恁麼透管取無邊剎海自他不隔於毫端十世古今始終不移於當念九旬禁足三月護生於一念一步一塵一芥中見成受用且道此人畢竟在什麼處還委悉麼披蓑側立千峯外引水澆蔬五老前解制小參師云收因結果慎末護初一段因緣此時周備聖賢窠窟生死根株一鎚擊碎一刀截斷若是通方作者舉著知歸後進初機如何湊泊秖如生佛未分空劫已前威音王那邊還有結制解制也無雖然到這裏直饒千聖出頭來也須目瞪口呿那邊即且致只如今燈燭交光坐立儼然高者是天厚者是地山是山水是水有是有無是無長是長短是短正當恁麼時與威音王己前空劫那畔是同是別若向箇裏倜儻分明目前無法胸中無心上不見諸聖下不見凡夫外不見一切境界內不見眼耳鼻舌身意便能通同一切說什麼結制解制一鎚擊碎聖賢窠窟一刀截斷生死根株設使臨濟德山文殊普賢乃至無量無邊具大解脫有大威神無數河沙浩浩地來不消一揑且憑箇什麼若不藍田射石虎幾乎誤殺李將軍郡中出隊眾請小參師云蘭城道友集如雲選佛場開不二門光飾碧巖無舌老小參佳會四方聞聞者爭如見底見底爭如激揚酬唱底還有作家禪客麼僧問三世諸佛只言自知歷代祖師全提不起一大藏教詮註不及未審和尚如何師云夾山到這裏口似匾檐進云捉敗這老漢師云且喜沒交涉進云恁麼則天下人鼻孔被和尚穿却了也師云爾且道夾山鼻孔在什麼處僧便喝師云也須穿脚進云明眼宗師天然有在師云猶是落二落三師乃云開佛祖鑪鞴用向上鉗鎚擬議不來則千里萬里當鋒薦得則坐斷要津此猶是化門之說若確實而論山僧有口無說處諸人有耳無側聆處乃至日月未足為明虛空未足為廣乾坤未足為大萬象未足為眾到這裏一搓一捺一挨一拶要見本分事且問如何是本分事大千沙界海中漚一切聖賢如電拂師示眾云舉不顧即差互擬思量何劫悟且道舉箇什麼直饒解顧也是方木逗圓孔何況更涉思量計較道理轉沒交涉著實而論有什麼事直下無一絲毫事亦無一絲毫見聞玄妙道理得失到這裏便是千聖出來要舉揚也無下口處要作用亦無動轉處所以雲門云向爾道直下無事早是相埋沒了也且道什麼處是埋沒處灼然能有幾人到此此是文殊普賢大人境界豈是尋常涉道理計校得失思量底還知麼須是絕情識絕玄妙千聖只言自知亦無窠臼照用淨裸裸赤灑灑巖頭道只露目前些子如擊石火此是向上人行履若覷不見切不得疑著若無恁麼事達磨西來經六百年亦不傳至今日為有恁麼事至今天下列剎相望一一真善知識踞師子座各各為人天師牙如利劍口似血盆其餘有窠臼有依倚黏皮著骨有得有失有傳授盡打入弄泥團處去若是石頭馬師百丈黃檗臨濟雲門玄沙巖頭法眼溈仰曹洞此等之流皆是向上宗師動靜施為皆在此中行履譬如師子捉象皆全其力至於捉兔亦全其力如僧問雲居弘覺師子捉兔捉象亦全其力未審全什麼力雲居云不欺之力要須一一與他本分草料旦那箇是本分草料豈不見長沙道我若一向舉揚宗教法堂前須草深一丈事不獲已向爾道盡大地是般若光光未發時無佛無眾生消息向什麼處得來恁麼說話早是葛藤了也所以尋常向兄弟道須是打疊情塵得失計較淨盡驀地一場汗出自然活鱍鱍天下人不奈何幸有如是威風有如是自在若隨人脚跟轉覓人涎唾喫則沒交涉且如仰山問同參道近日見處如何對曰實無一法可當情山云師弟解猶在境問何故仰山云汝豈無能知一法可當情者他直得無一法可當情尚遭仰山點檢到這裏無能所知無一法無無一法也須是箇人始得所以喚作無事人方始說本來無事既是本來無事只如目前萬境樅然六凡四聖那裏得來直須超達始得且作麼生是超達底句莫怪從前多意氣他家曾踏上頭關示眾云大凡學道須是用作事始得莫只等閑但二六時中如欠却人家二三百萬貫債負憂怕還他不徹如此存誠不憂不到是故古者道大事未辦如喪考妣又有一喻學道之士如鷄抱卵須是暖氣相接方可生成若中間間隔暖氣不接便抱十年終不得生龍牙亦云學道如鑽火逢煙未可休直待金星現燒燃始到頭況此大事三世諸佛為之出世自己透脫生死豈可因循如存若亡却請努力向前以悟為則各希取信珍重示眾云具足凡夫法凡夫不知具足聖人法聖人不會聖人若會即是凡夫凡夫若知即是聖人此事一語兩當還委悉麼要識聖人凡夫凡夫聖人長者長法身短者短法身大小青黃一切法悉皆如如渾是箇大解脫門更無別異但得情亡意遣一念真正隨處遇緣皆為妙用所以古人道處處真處處真塵塵盡是本來人真實說時聲不見正體堂堂沒却身至於天堂地獄草芥人畜六類四生纖洪近遠無不皆真但為未徹根源底居常生心動念皆在塵勞業識中流轉未曾回光返照所以枉受輪迴不得受用若能發慷慨心啟特達志頓歇諸緣直下了得徹底分明心地了了可謂行亦禪坐亦禪語默動靜皆為正體是故雲門道和尚子莫妄思山是山水是水僧是僧俗是俗又道見拄杖子但喚作拄杖子見屋但喚作屋謂之覿體全真有般人取一邊捨一邊見處遍枯不能著實便乃得失居懷被物所轉無自由分看他從上古人得大受用利物垂慈全身擔荷或出或沒或隱或顯或順或逆開建化門示徑截路無不教人究本明宗離諸執著豈不見稜道者參雪峯靈雲玄沙來往十五年坐破七箇蒲團念茲在茲後因捲簾忽然大悟有頌云也大差也大差捲起簾來見天下有人問我意何如拈取拂子劈口打及乎住長慶示眾云撞著道伴交肩過一生參學事畢似此稱提若不知有爭解恁麼道可謂從自己胸襟流出蓋天蓋地又有問如何是合聖之言對云大小長慶被闍黎一問直得口似匾檐若善參詳可以丹霄獨步自在縱橫大眾還知落處麼若也未知為諸人拈出白雲盡處是青山行人更在青山外示眾云德山小參不答話打鎖敲枷趙州小參要答話將杖探水崇寧今夜也不管答話亦不管不答話偶然向衣單下拾得箇千年桃核舉似大眾乃橫拄杖云爾諸人若也恁麼坐斷天下人舌頭復以拄杖卓地云爾諸人若也恁麼入地獄如箭射且道利害在什麼處若不同床臥焉知被底穿道林寺解夏小參示眾云凉夜群動寂禪庭正清虛明月印空闊白雲任卷舒當陽好定奪還有作家無僧問一塵舉大地收一葉落天下秋衲僧分上成得箇什麼師云前不迭村後不迭店進云大小道林話頭也不識師云切忌虛空裏𪅎啄進云和尚恁麼道那師云作麼生是爾著實處僧擬進語師云了進云爭奈落霞與孤鶩齊飛秋水其長天一色師云賊過後張弓師乃云於內無心於外無相於上無佛祖可仰於下無眾生可悲慳貪嫉妬俱除慈悲喜捨併却兩頭坐斷中道不拘淨裸裸絕承當赤灑灑無回互擊之不濁揚之不清撥之不動攪之不轉直下坐斷萬法頭上孤危不立於此安居隨處解脫更說什麼長期百二十中期百日下期八十日且功成一句作麼生道不憐鵝護雪且喜蠟人氷冬夜小參師云佛祖大機人天正眼眹兆未分時無許多事及至一氣已分便有生住異滅春夏秋冬若隨波逐浪去種種建立觸處圓融若截斷眾流去把住要津不通凡聖若也二途不涉脚跟下灑灑落落豈不是本分衲僧且道無陰陽地上如何通信直待明年三月盡莫言冬後雪霜寒小參僧問猿抱子歸青嶂後鳥㘅華落碧巖前此是和尚舊時安身立命處如何是道林境師云寺門高開洞庭野殿脚插入赤沙湖進云如何是境中人師云僧寶人人滄海珠進云此是杜工部底作麼生是和尚底師云且莫亂統進云如何是奪人不奪境師云山僧有眼不曾見進云如何是奪境不奪人師云闍黎問得自然親進云如何是人境俱奪師云收進云如何是人境俱不奪師云放進云人境已蒙師指示向上還有事也無師云不可土上更加泥師乃云恁麼恁麼如虎帶角不恁麼不恁麼似兔無角恁麼又却不恁麼暗隔兩重關不恁麼又却恁麼全行向上路此四句若排著四邊則為禍為崇若一時劃斷則為祥為瑞何故他從上來本無許多事只為群機有利鈍所悟有淺深是故勞他諸聖出來應物現形隨機逗教便有權有實有照有用有殺有活有賓有主有問有答萬別千差只如正當恁麼時可中若有箇漢牙如劍樹口似血盆一棒打不回頭出來掀翻露布截斷葛藤天是天地是地山是山水是水長是長短是短方是方圓是圓一絲毫不得動著直下承當便能丹霄獨步與他諸聖把手共行有佛世界互為賓主接物利生無佛世界風颯颯地坐斷要津不通凡聖然雖恁麼若是於中端的恁麼來底且道與他作麼生商量待老僧上山斫棒來小參僧問玄沙不過嶺保壽不渡河未審意旨如何師云直超物外進云雪峯三度到投子九度上洞山是同是別師云別是一家春進云恁麼則春色無高下華枝自短長師云一任卜度師乃云大道坦然更無回互同證者識同道者知若有實法繫綴羅籠人入地獄如箭射所以諸佛出世祖師西來實無一法與人只要諸人休歇若實到休歇田地二六時中如天普蓋似地普擎更不剩一絲毫亦不欠一絲毫淨裸裸赤灑灑見成公案若更躊蹰四顧說有說無論得論失有會有不會有得有不得落二落三去也所以上古尊宿天下老和尚拂子邊拄杖頭現無量神通其實與爾諸人解黏去縛抽釘拔楔令汝直下到安閑之地也無證也無得亦無周由者也七十三八十四若也未到不免搽糊去也一切境界一切有無一切法門但於一言下一念頃脫得情塵去塵塵剎剎廓周沙界大小長短方圓青黃赤白全是本心於見處淨裸裸於聞處八面玲瓏無得失是非無長短好惡山是山水是水僧是僧俗是俗無異無別若能實頭到這箇田地離情塵絕露布不落勝妙更須知有一塵中含一切境界一切境界入一塵中悉皆含攝於一毫端現無邊剎海直得恁麼更須知有大用現前時節始得且作麼生是大用現前底時節畢竟水須朝海去到頭雲定覓山歸冬夜小參有作思惟從有心起一輪生滅行無間道修無漏業萬古超然拈一放一半開半合未免在窠窟裏殊不知往復無間動靜一如融大千沙界於一塵會十世古今於一念去來起滅甚處安排春夏秋冬如何理論到這裏淨裸裸赤灑灑沒可把東西不辨南北不分底則故是未知落處久參先德脚踏實地且道正當恁麼時如何還委悉麼群陰消剝盡來日是書雲除夜小參樹凋葉落瓦解氷消歲暮年窮家殘戶破以世諦觀之是不稱意境界以道眼觀之却是好箇消息豈不見香嚴道去年貧未是貧今年貧始是貧去年貧有卓錐之地今年貧錐也無卓又有古德道富貴即易貧窮即難本分人打得徹信得及見得透物物頭頭俱為妙用塵塵剎剎悉是真乘若便恁麼歇去敢保老兄未徹在那堪更說漸說頓說玄說妙說理說事却須放却玄妙放却理性打破向上向下截斷佛印祖機直得東西不辨南北不分懞懞𥋾𥋾遇飯喫飯不知是飯遇茶喫茶不知是茶到這裏猶只得箇衲僧門下潔白露淨底是故洞山道見佛與祖是生冤家始有參學分正當恁麼時全體現成佛界不收魔界不管且道向什麼處行履若識得去便成年窮歲盡相續不斷相續不斷歲盡年窮正當恁麼時一句作麼生道今歲今宵盡來年來日新解夏小參云年豐歲稔道泰時清唱太平歌樂無為化護生既滿蠟人愈氷秋色澄澄金風拂拂正當恁麼時說什麼釋迦彌勒文殊普賢德山臨濟向上向下有事無事直下一時坐斷直得風颯颯地人人分上壁立千仞各各面前飛大寶光且不落夤緣一句作麼生道麓峯頭倒卓石笋暗抽枝道林寺小參云四海共參尋十方同聚會路逢達道人不將語默對還有共相酬唱底麼僧問千尺絲綸直下垂一波纔動萬波隨夜靜水寒魚不食滿船空載月明歸未審此理如何師云離鉤三寸高著眼進云恁麼則自是不歸歸便得五湖煙浪有誰爭師云乾坤大地一時收進云只如垂鉤四海只釣獰龍格外談玄為尋知識誰是知識者師云赤心片片進云巨浪涌千尋澄波不離水師云寒山逢拾得撫掌笑呵呵問云路逢達道人不將語默對既不將語默對將何祇對師云吞聲削跡進云一言難啟口千古意分明師云且須急著眼進云有句無句如藤倚樹如何得透脫師云倚天長劍逼人寒進云只如樹倒藤枯溈山為什麼呵呵大笑師云愛他底著他底進云忽被學人掀倒禪床拗折拄杖又得箇什麼伎倆師云也是賊過後張弓師乃云不與一法作對正體迢然萬象不能覆藏神機歷掌望州亭烏石嶺僧堂前相見已涉誵訛不是心不是佛不是物已拖泥帶水到這裏上根利智剔起便行不落言詮不拘機境直下向文彩未彰已前一時坐斷可謂如天普蓋似地普擎如虛空寬廣如日月普照無處不圓無處不遍所以道向上人見處把斷世界不漏絲毫無得先是非離見聞知覺如壺公瓢中自有天地日月至於一語一默一跬一步一挨一拶坐斷千差路頭不許天下衲僧正眼覷著所以道須是恁麼人方解恁麼事只如今坐立儼然頭頭物物悉皆全體現成處且道如何照了萬古碧潭空界月再三撈摝始應知下座小參僧問古者道釋迦彌勒猶是他奴且道他是什麼人師云三家村裏孟八郎進云恁麼則胸襟流出師云更是阿誰進云正是他奴師云坐却舌頭進云情知老漢弓折箭盡師云是進云自領出去師云看爾作麼生折合進云只如隔身句又作麼生師云離四句絕百非進云掀倒禪床師云未信爾在師乃云明頭合暗頭合手執夜明符日面佛月面佛提取金剛劍有向上鉗鎚具作家眼目千聖羅籠他不住萬法繫綴他不得等閑不掛一絲毫坐斷十方淨裸裸所以道大丈夫秉慧劍般若鋒兮金剛焰非但能摧外道心早曾落却天魔膽只如今神威凜凜霜刃堂堂頂𩕳上正用此機脚跟下切須薦取若也薦得坐斷報化佛頭不落古今不拘得失若薦未得往往頭上漫漫脚下漫漫且涉流轉物一句作麼生道巨浪涌千尋澄波不離水下座小參僧問春風浩浩烘天地是處山藏煙靄裏無位真人不可尋落華又見隨流水如何是無真人師云剔起眉毛向上看僧云恁麼則獨據千峯上全威百草頭師云我行荒草裏汝又入深村進云自知較一半師云爾還知麼僧云知師云也較一半進云只如臨濟道無位真人是什麼乾屎橛又作麼生師云未得衲僧一半氣息進云為什麼如此師云只為他頂門具眼進云可謂一回拈出一回新一度用來一度快師云七十二棒翻成一百五十師乃云劍輪頂上全機獨露於孤峯石火光中利刃橫施於百草說權說實立照立用行棒行喝說事說理大似把髻投衙直下不說權不說實不立照不立用不行棒不行喝不論事不論理也是擔枷過狀設使恁麼中不恁麼不恁麼中却恁麼正是曳尾靈龜到這裏佛祖也摸索不著若是透得底須知其中有一條通天大路把斷要津凡聖迹絕若也挨得一線開立得一機出則千聖萬聖羅籠他不住千人萬人尋覓他不著不懺罪而罪已消不集福而福已集不立絲毫行門而普賢行門遍滿十虛不立絲毫機智而文殊大用廓周沙界所謂戢玄機於未兆釋迦彌勒攢眉藏冥運於即化德山臨濟却步且不墮功勳一句作麼生道鑊湯爐炭吹教滅劍樹刀山喝使摧蔣山寺小參師云相逢不拈出舉意便知有萬人眾前顯瞞頇不是目前機亦非目前事三千里外納敗闕直得盡乾坤大地無絲毫法可當情靜悄悄地絕誵訛千聖不敢疑議致之諸佛頂𩕳上到這裏更說什麼行棒行喝論正論偏有語有默絕玄絕妙雙放雙收同死同生向窠窟裏作活計正當恁麼時且作麼生參究且作麼生捉摸作麼生拈弄作麼生證入若有一絲頭伎倆去便乃見神見鬼更不作一絲頭伎倆未免墮在無事界裏箇事如壺公瓢中自有天地日月所以雪峯和尚道盡大地撮來如粟米粒大又道盡大地是沙門一隻眼鹽官又道虛空為鼓須彌為槌什麼人打得南泉道王老師不打這破鼓法眼道王老師不打玄沙道深山巖崖千年萬年無人到處還有佛法也無雲門大師道日裏來去日裏辨人忽然教夜中取箇物無日月燈不曾到處作麼生取似此若不通透有纖毫隔礙則如山如嶽或若盡情透得要行便行更疑什麼雖然如此直須是真實到這箇田地始得向萬丈懸崖處撒手百尺竿頭進步且道此事畢竟如何委悉撞著道伴交肩過君向潚湘我向秦下座師云一舉便知落處已是第八頭未跨船舷三十棒也是第九首直饒空劫已前威音那畔一時座斷大似釘樁搖櫓膠柱調弦直饒顯目前機用目前事一問一答一挨一拶一出一入正如開眼尿床立地作夢若是明眼漢須知不恁麼所以從上來事只要箇奇特人直下承當得坐斷天下人舌頭還有恁麼人麼如無不免合水和泥向荊棘林中出手去也遂舉拂子云還見麼三世諸佛六代祖師天下老和尚總在這裏至於萬象森羅日月星辰四聖六凡盡無邊香水海醯雞蠛蠓一切含情總在這裏以至諸人於日用中亦在這裏唯有山僧不在這裏且道為什麼如此同途不同轍同死不同生眾中忽若有箇漢也不恁麼許爾具一隻眼正當恁麼時如何定光金地遙招手智者江陵喑點頭下座師云言中有響句裏呈機告往知來拈頭會尾須是恁麼人始解恁麼事且如諸人適來鍾未鳴鼓未響未到此間時還有如許多事麼還有一問一答道理麼若是箇漢未舉先知未言先透及乎理隨事變事逐理圓鍾已鳴鼓已響大眾簇簇恁麼上來有問有答有賓有主且道於中還有恁麼事麼若有恁麼端的底道理便是對面相謾實無如是事既無如是事又且是箇什麼須知萬里無片雲萬里無寸草所以道欲得親切莫將問來問有時問在答處有時答在問處雖然如是要且問不在答處答不在問處又道闍黎不是不將來山僧不是不分付於中具金剛眼向本分田地上承當乃無可無不可敢問大眾著實底一句作麼生道未明心地印難透趙州關下座師云當陽舉唱直截根源貫古通今超情離見恁麼恁麼二竅俱明不恁麼不恁麼雙遮普照恁麼中有不恁麼不恁麼中有恁麼草窠裏突出焦尾大蟲若能離此三句外撥轉向上機即知諸人脚跟下有此一段大事輝騰今古逈絕知見祖師雖西來諸佛雖出世不曾加一絲毫諸佛不出世祖師不西來亦不曾減一絲毫淨裸裸赤灑灑如印印空如印印水如印印泥也須是不依倚一物不墮聞見知覺不處是非得失直饒恁麼猶落他祖師指處在所以道有祖以來若將祖師言教為人師範却成賺人去他只說無法本是道又道佛說一切法為度一切心我無一切心何用一切法既無一切心不用一切法則這裏八字打開還知落處麼山僧露箇消息去也須知過量人契此過量事下座師云當軒正坐覿面無私離相絕名當機有準露箇形相通一線道起箇面目示少津梁如隔山見煙早知是火隔牆見角早知是牛若要只管隨數逐名求玄覓妙則喪却自己脚跟下大事埋沒從上來佛祖家風只如今不依倚一物不顯箇消息還有共相證據底麼若證據得把斷要津不通凡聖不向二千年前釋迦老子起模畫樣處各自點胸何故大丈夫兒他人住處我不住他人用處我不用祖師階梯是第二頭超佛越祖是第三首淨裸裸赤灑灑當陽獨露是第八解所以道末後一句始到牢關把斷要津不通凡聖若是上流之士不將祖師言教為人師範如龜負圖自取喪身之兆鳳縈金網趨霄漢以何期今夜與諸人一時拈却敢問大眾不落祖師言教一句作麼生道萬緣不到無心處至了渾加井覷驢下座師云一向據令而行呵佛罵祖截斷眾流直得釋迦彌勒文殊普賢退身無路臨濟德山趙州睦州目瞪口呿千里萬里無片雲擬議不來三十棒恁麼舉唱本色衲僧愈生光彩後學初機無摸索處一向垂慈落草立問立答存主存賓有始有末三玄戈甲中論誵訛四種料簡裏別皂白絲來線去照用雙行各各脚跟下只推明一箇大機唯此一事更無餘事恁麼舉唱後學初機通一線道其奈取笑衲僧恁麼中有不恁麼不恁麼中有恁麼權實雙運照用並行佛祖誵訛離名絕相不守窠窟單明向上一路猶是尋常茶飯更或打翻許多露布則上是天下是地山是山水是水僧是僧俗是俗都無許多得失玄妙又落在無事甲裏四種為人向此時為諸人都拈却且道畢竟如何所以道欲識佛性義當觀時節因緣時節若至其理自彰只如即今時節大檀越設齋已了陞堂已了懺罪已了薦亡已了更教山僧說箇什麼若能不以眼見不以耳聞不以意想不以口說則千里萬里見誵訛千句萬句都穿却恁麼會得可以通徹古今更須知有向上事始得敢問大眾作麼生是向上事萬古碧潭空界月再三撈摝始應知下座師云諸佛不出世那裏得這箇消息祖師不西來免見累及後代正當恁麼時天之自高地之自厚日月星辰之昭昭人物境界之浩浩不曾移易一絲毫何不向這裏薦取若向這裏薦得去管取是一員無事道人及至諸佛出世提持一大事因緣祖師西來傳持箇正法眼藏令一切聞者見者生希有心起難遭想各各依佛依祖歷階梯超地位證無為登聖果若恁麼薦得亦是一員無事道人更有箇具大闡提不起信根逢佛叱佛遇祖罵祖乃至滅却佛滅却祖令人不見佛不聞法淨裸裸赤灑灑全體只是箇真實人若向箇裏薦得亦是一員無事道人有箇信得及把得住依佛行而不著佛依祖證而不著祖善建法幢能立宗旨讚佛讚祖如錦上鋪華乃至天上天下如金如玉若向箇裏薦得亦是一員無事道人此四員無事道人中要選一人為師且道選那一人為師若道得試出來道看若道不得山僧不免露箇消息去也披簑側立千峯外引水澆蔬五老前下座師云離言離相總無許多不妨靜悄悄只恐墮在死水裏去示相顯言如錦上鋪華不妨鬧浩浩只恐入荊棘林去於此二途猶是時人昇降處不落時人昇降不住此二途且如何顯示還知箇裏麼有通天路有絕聖機向猛虎口裏橫身毒蛇頭上揩痒是尋常茶飯所以道威音王已前無師自悟則得何故許他有超師之作威音王已後須是因師打發何故恐落天魔外道去所以道有時一句可與祖佛為師有時一句堪與人天為師透得過信得及見得徹把得住方始契得古人豈不見道見過於師方堪傳授見與師齊減師半德只如今釋迦老子豈不是師達磨大師豈不是師還有見過釋迦老子達磨大師底麼試出來露箇消息看也要見從上來種草有麼有麼如無若不藍田射石虎幾乎誤殺李將軍師云有句無句如藤倚樹鉤頭香餌最誵訛至道無難唯嫌揀擇時人窠窟無摸索若是具頂門上眼底衲僧三千里外別端倪有作家鑪鞴底宗師未跨船舷已分付所以道箇裏是八十翁翁入場屋不是小兒戲箇箇須是具金剛正眼漢始得明眼漢沒窠臼只露目前些子咬去咬住有時一向不去有時一向不住若論戰也箇箇力在轉處更說什麼佛說什麼祖說什麼心說什麼性說什麼玄說什麼妙說什麼有說什麼無一筆句下只有一劍劍下有分身之意亦有出身之路然於中若有箇脫情解去藥忌識機宜別休咎底試出來對眾道看也要大家知有然雖恁麼也須實到這箇田地始得敢問諸人是時人窠窟是鉤頭香餌還委悉麼目前已脫常流見格外須知作者名師云只恁麼坐斷天下人舌頭不恁麼穿却本色衲僧鼻孔恁麼中不恁麼要辨龍蛇不恁麼中却恁麼要擒虎兕離却四句外更有什麼事也許具一隻眼何故雙收雙放雙暗雙明同死同生同得同失也未為分外雖然如是猶是建立邊事若據衲僧家自受用中要且不然只如衲僧家自受用處還有人明得麼若明不得佛法無靈驗若明得平欺一切人去今夜不妨向荒草裏合水和泥和泥合水與諸人商量豈不見南泉道祖佛不知有狸奴白牯却知有又道爾當哆哆和和何不自家究取直待多知多解却來與老和尚作頭抵又道喚作如如早是變了也今時人直得向異類中行又道學道者如癡似兀難得趙州道我見千百億箇漢子盡是覓作佛底人中間求箇無心道人不可得雲門大師道和尚子莫妄想山是山水是水僧是僧俗是俗見拄杖子但喚作拄杖子見燈籠但喚作燈籠此謂之覿體全真只如恁麼處還容人作得失解會麼灼然論實不論虛直得如狸奴白牯相似直得如枯木朽株絕氣息憨憨癡癡瞢瞢𥋾𥋾千佛出世他也不知目覩瞿曇如黃葉相似方始是生鐵鑄就千人萬人羅籠他不住只如獨脫一句作麼生道莫謂無心云是道無心猶隔一重關檀越請小參師云盡大地是箇解脫門頭頭物物皆證入無邊剎海如來藏綿綿密密悉包容舉處峭巍巍用時淨裸裸譬如猛火聚近之則燎却面門又如大阿劍擬之則神驚膽戰若是知有恁麼徹骨徹髓承當不勞鵮啄其或尚留觀聽猶滯皮膚須是透出金剛圈吞却栗棘蓬若透得一圈則百千億圈一時透過若吞得一蓬則無數億蓬一時吞得可以作奇特因可以現殊勝相無罪可懺而罪垢消除無冤可解而冤家解釋顯現一切難思議作為無邊殊勝業只消箇一道清虛更不用周由者也正當恁麼時當機一句作麼生道聲前突出金剛眼彈指圓成八萬門頌云懺罪滌垢解冤釋結似日鎔霜如湯沃雪雲散長空一輪皎潔感應道交綿綿瓜瓞鄧朝議請小參云宏機獨唱千聖潛蹤一句當陽十方坐斷有亦不管無亦不拘聖亦不收凡亦不立明明無覆藏明明無滲漏頂門眼照山河大地全彰肘後符開萬象森羅頓現有如是奇特相有如是殊勝門只求向上作家要接大乘根器所以道垂鉤四海只釣獰龍格外玄機為尋知識若是利根種智具大解脫性一聞一切聞一了一切了一見一切見一證一切證淨裸裸赤灑灑只如今還有道得底麼試出眾露箇消息看若道未得山僧這裏八字打開去也還委息得麼利根上智須圓證十聖三賢一念超復頌云無對毘耶彼上人頂門有眼耀乾坤只憑一箇無言說遍界全開不二門滁州太平寺知山請小參云祖佛提掇不起處正好作工夫魔外潛覷不見處猶宜猛著力直得通身是眼也照他未了直得通身是口也說他不著深深處有回互密密處有誵訛到這裏德山有棒不論佛來祖來一例行遣臨濟有喝不論佛來祖來一例施呈若向棒下見未免瞞肝若向喝下薦更是漏逗須知向上人有換骨換髓透色透聲透聖透凡透開透見底肘後符子所以道爾若坐我則立爾若立我則坐若也同坐同立二俱瞎漢到這裏還說心說性得麼說玄說妙得麼說理說事得麼說得說失得麼若有恁麼盡是依草附木精靈且獨脫一句作麼生道須彌頂上翻身處百尺竿頭撒手時復頌云昔歲依投蒙重顧今春還沐渡江來同風更話同風事千手通身正眼開文倫二上人薦安華嚴請小參僧問如何是理法界師云不動一絲毫進云如何是事法界師云縱橫十字進云如何是理事無礙法界師云銅頭鐵額鐵額銅頭進云如何是事事無礙法界師云重重無有盡處處現真身師乃云言發非聲高高峯頂立色前不物深深海底行全機轉處沒承當覿面呈時絕回互離心意識非見聞覺知須明徹法慧目離念明智然後一塵纔舉大地全收一毛頭師子百億毛頭一時現直得一為無量無量為一小中現大大中現小寬同法界細入隣虛無處不周無處不備毘盧遮那大法性海中不論聖不論凡不論有情不論無情一一把斷不漏絲毫處處常光現前一一壁立千仞若說理法界事法界事理無礙法界事事無礙法界正是沒交涉直饒棒頭取證喝下承當向空劫那畔識破根塵威音已前洞然明白尚未免在窠窟裏只如出窠窟一句作麼生道千峯勢到嶽邊止萬派聲歸海上消結夏小參僧問馬師離四句絕百非請和尚答祖師西來意馬祖云我今日勞倦不能為子說得問取西堂去此意如何師云三頭兩面進云僧問西堂西堂云我今日頭痛問取海兄去又作麼生師云同坑無異土進云僧問海兄海云我到這裏却不會又作麼生師云黑漆桶夜裏生光進云只如僧舉似馬祖祖云藏頭白海頭黑又作麼生師云不許外人知師乃云一粒粟中藏世界恒沙剎海始安居萬緣不到千差超超證無生等太虛至實處不容聲至深處無回互明明蓋天蓋地歷歷亘古亘今坐斷千差壁立萬仞千聖提撕不到是衲子放下複子處千人萬人羅籠不住是無為無事人抝折拄杖時雖然浩浩應機要且如如不動有時魔宮虎穴轉大法輪有時荊棘林中建立梵剎有時向十字街頭壁立千仞有時向孤峯頂上合水和泥有照有用有權有實所以道以大圓覺為我伽藍身心安居平等性智則於千人萬人羅籠不住處始能安居於千聖萬聖提撕不到處始放複子敢問安居一句作麼生道還委悉麼但令身語常清淨夏滿何須驗蠟人曾先生請小參云全機不動會群像於目前覿面相呈截千差於格外動則影現覺即氷生不動不覺直下揑目箇中有一條路蓋天蓋地蓋色蓋聲密密綿綿平平穩穩若是箇曹溪門下客直到解脫處更不落二落三未舉覺已前早是落二落三了也何況舉覺言詮總納敗闕所以道西天二十八祖亦如是唐土六祖亦如是天下老和尚亦如是山僧亦如是到這裏不著眼試觀看不著耳試聽看若向箇裏一時截得斷把得定作得主與千聖把手同一正因同一解脫然雖如是正當恁麼時不立階梯一句作麼生道還委悉麼聲前截斷千差路出格唯憑作者知復頌云一著當機截眾流選官選佛兩俱優相逢相見呵呵笑天上人間得自由祖上人請小參師云生身父母居堂上從本爺娘在頂門一念頓消諸祖意堪任補報最深恩一漚未發已前滔滔流水一塵未舉之際茫茫剎塵若是具透關眼有過量見即知千聖萬聖羅籠不住若也一漚已發一塵已舉待著眼用意盡未來際窮虛空劫畢竟摸索不著所以道盡大地是般若光光未發時無佛無眾生消息從什麼處得來正當恁麼時無佛無眾生無高無下無得無失無彼無我處還薦得麼若薦不得不免打葛藤去也道是無得麼且喜沒交涉道是有得麼轉見沒交涉道是不有不無得麼轉更沒交涉道是離四句絕百非直是沒交涉須知道一條路一種機三世諸佛依此成立一大藏教依此詮註乃至世間虛空凡聖山河大地無邊香水海不可說不可說全從他流出只今若知一漚未發已前恩德則自己脚跟下如千日並照如暗得燈如貧得寶如渡得船如民得王於一切時無一念落虛無參雜時全體恁麼來全體恁麼去只如空劫已前那畔一段事作麼生還委悉麼照開千聖頂門眼放出威音物外春復頌云父母恩深重過於蓋與載若欲圖補報碎身莫能賽唯有般若力一句截情愛凱風吹棘心二百四十歲修道者請小參天地與我同根其根深固萬物與我一體其體虛凝萬物之根亘古亘今堅固之體包含萬有毫茫得意可以點鐵成金可以轉凡作聖如理如事即處即真一念不生前後際斷所以道不思議解脫力妙用恒沙也無極若論妙用去可以擊碎業山可以點竭苦海可以懺不懺之罪可以解不解之冤可以起必死之疾可以證無生法忍正當恁麼時不立功勳一句作麼生道還委悉麼千年闇室一燈破萬劫愆尤一句消頌云阿闍被疾投皇覺調御垂慈放月光法藥之功同佛力自然身病得清涼小參師云一向說事說理論妙論玄談心談性墮在葛藤窠裏一向行棒行喝立照立用存捲存舒落在荊棘林中更或舉古舉今話偏話正立主立賓也是撒沙撒土忽若見山即山見水即水僧是僧俗是俗落在無事界內記使總不恁麼大似曳尾靈龜直饒獨體單明亦是狐狸戀窟若有箇出身處去似地擎山不知山之孤峻如石含玉不知玉之無瑕譬如猛火聚近之則燎却面門又如按太阿劍擬之則喪身失命便可以不須說事不須說理不行棒不行喝不立主不立賓見山不是山見水不是水全體恁麼來全體恁麼去總無許多露布葛藤聲色邊事且超然獨脫一句作麼生道還委悉麼萬丈縣崖須撒手大千沙界始全身張戶曹請小參師云直下便是不通擬議尋思還有作家禪客麼試出眾證據看僧問如何是臨濟下事師云一刃兩段進云如何是雲門下事師云三句縱橫進云如何是曹洞下事師云五位君臣沒分付進云如何是溈仰下事師云進前退後絕商量進云那一句如何師云何不問法眼下事僧禮拜師乃云靈山提密旨獨有迦葉親聞少林演妙訣唯許神光擔荷只為機機相副箭箭相投用處聲色純真舉時乾坤獨露密密意絕誵訛深深機沒回互若是箇本色自由自在承當擔荷得底更不落聲前句後亦不用擬議尋思直下當陽分明領取所以道若論此事貶上眉毛早已蹉過既已蹉過何用鼓兩片皮口吧吧地豈不是當堂蹉過既若蹉過還知未蹉過事麼若知未蹉過事雖終日說而不曾動著舌頭終日行而不曾移著一步終日喫飯不曾嚼一粒米終日著衣不曾掛一縷絲雖然如是此猶是建化門庭向下為人處豈不見德山和尚但有問答語言向上向下盡是依草附木竹木精靈所以山僧從頭棒將去待有箇獨脫底與他商量後來浮山圓鑑道只這獨脫底也是草木之精且道還有為人處也無山僧不惜眉毛入泥入水為諸人平展還委悉麼但能萬法不干懷一超直入如來地披剃小參僧問正令當行十方坐斷宗風建立毫髮無差時節因緣願聞舉唱師云只是舊時面目進云斬新處乞師再示師云換却適來底進云法輪再轉於閻浮道光重映於千載師云誰不恁麼進云只如無邊身菩薩為什麼不見如來頂相師云有時恁麼有時不恁麼進云如何是和尚頂相師云錯僧禮拜師云果然果然師乃云重圓僧相復方袍優鉢羅華未易遭恩重丘山何以報輒提綱要一秋毫盡十方世界若長若短若縱若橫以至香水海不可說不可說無邊剎海盡在箇一秋毫有時現無邊身東涌西沒南涌北沒中涌邊沒作無量無邊神通變化也只不出此一秋毫有時冷啾啾地如枯木朽株寒灰死火一念萬年萬年一念也只不出此一秋毫乃至作為無量無邊殊勝奇特難行苦行轉化一切成佛作祖亦不出此一秋毫諸人還知此一秋毫麼若知去未開口已前未舉意已前生佛未兆已前空劫已前好薦取既薦得則卷而懷之任任運運如兀如癡不妨是一箇決量大人如或未然却須返照回光若動若靜若住若行若坐若臥須是究他根源始得父母未生已前父母既生之後六根四大三百六十骨節完具寒時知寒熱時知熱饑時知饑飽時知飽以至頂天履地含齒戴髮盡承此箇恩力且道此箇恩力如何趣向還知麼一氣不言含有象萬靈何處謝無私蔣山辭眾云終日相逢長背面終朝背面却相逢途中不是途中事不動巍然達九重這箇消息唯許作家明暗同途主賓互用雖去似去而不去雖來似來而不來卓爾超然動靜曾無兩種所以道動若行雲止若谷神既無心於彼此亦無象於去來如是則去來不以象而確然去來動靜不以心而超然動靜在彼在此殊無間然一道清虛廓周沙界是以月上女出城舍利弗入城而舍利弗問云聖姊向什麼處去月上女云如舍利弗恁麼去舍利弗云我方入城汝已出城云何言如舍利弗恁麼去女云諸佛弟子當住何所舍利弗云諸佛弟子當住如來大解脫女云諸佛弟子既住大解脫所以我云如舍利弗恁麼去既得如來大解脫去而無去去迹入九重城裏毘贊聖化住而無住住蹤在深山白雲中坐斷天下人舌頭既住如來大解脫安有動靜去來之意正當恁麼時作麼生道九重城裏真消息一句無私遍九垓復云憶得曹山和尚辭洞山山云向什麼處去曹山云向不變異處去洞山云不變異處豈有去耶曹山云去亦不變異師云大凡衲僧佩肘臂下符具頂門上眼向一切萬境萬緣當頭坐斷豈不是箇無變異何故金剛正體湛寂凝然曹山雖得此意爭奈洞山憐兒不覺醜若是山僧待他道向不變異處去只向他道這漢未出門早變了也住東京天寧寺小參師云一見更不再見今已再見一說更不重說今已重說未有長行而不住途中無這箇消息未有長住而不行屋裏沒此葛藤直得二途俱不涉去住得縱橫其住也千人萬人羅籠不得其去也等閑坐斷一切人舌頭假使親到這箇田地更須知有照用同時人境俱奪向上一竅始得若論向上一竅佛祖不立凡聖杳絕淨裸裸沒承當赤灑灑無回互正當恁麼時作麼生但願春風齊著力一時吹入此中來復頌云明珠在掌有功者賞長老新入院都盧無伎倆不立趙州關各自著槽𣚿四月八日小參直下便是已涉階梯總不恁麼猶落情識直得威音已前沒交涉七佛已後沒交涉向上向下總沒交涉然雖如是通方作者舉著便知尚滯皮膚難脫蹊徑所以向第二義門不恁麼中有時恁麼恁麼中有時不恁麼淨法界身本無出沒大悲願力示現受生雖則落草之談也須草中有通身之路敢問諸人要知本無出沒底道理麼乃竪起拂子云只這是要知示現受生麼竪拂子云只這是到這裏雙收雙放全暗全明為中下之機則得直得九龍吐水一場揑怪目視四方轉納敗闕只有雲門大師解於鐵樹上生華道我若見一棒打殺與狗子喫却雲門大師具箇什麼眼目便恁麼道諸人要見雲門大師麼山僧不惜眉毛放一線道去也還委悉麼不入千尋浪難逢稱意魚復云未離兜率已降王宮未出母胎度人已畢一往看來却是子細點檢將來猶滯兩邊殊不知東弗于逮走馬南贍部洲作舞西瞿耶尼作拍北欝單越翻筋斗也無是也無非也無得也無失且道畢竟如何八角磨盤空裏走鄆王請小參僧問無修無證乃是本覺妙明為求佛果菩提正是有作之因去此二途請師直指師云吹毛寶劍逼人寒進云一點靈光異萬古照人間師云用一點靈光作麼進云可謂言言合聖道法法自圓成師云他亦本無言僧禮拜師乃云寬廊非外十方國土目前觀寂寥非內一毫頭上寶王剎直得無內無外絕彼絕此亘古亘今全明全暗到這裏亦須有轉身一路始能得大自在豈不見道大人具大見大智得大用發大機群機泯息立一言眾言絕謂直得言言機機頭頭相副如金鎖連環相續不斷此猶是長生路上事所以道言鋒若差玄關萬里直得懸崖撒手自肯承當絕後再穌欺君不得非常之旨人焉廋哉既有非常之旨必藉非常之人既有非常之人必明非常之旨正當恁麼時如何側身方外看誰是箇中人復云護生之德徹坤維草木昆蟲樂聖時敵勝驚群有奇特如何是奇特囉囉哩哩擊禪床下座小參目前無一法森羅萬法歷然格外立千機權實照用廓爾其權也納須彌於芥子擲大千於方外其實也上是天下是地山是山水是水僧是僧俗是俗其照也廓周沙界而無餘其用也喝似雷奔棒如雨點只如不落權實照用不落格外千機不落目前一法正當恁麼時如何湊泊若是心機透脫得失已忘玄妙理遣有恁麼人聊聞舉著踢起便行釋迦自釋迦彌勒自彌勒解脫自解脫善財自善財其或未能便恁麼直下信得及把得定作得主却須於古人方便門建立處頭頭上明物物上顯無一絲毫蹉過無一絲毫得失淨裸裸絕承當赤灑灑無回互踏著本地風光明見本來面目正當恁麼時如何著力不起纖毫修學心無相光中常自在復頌云佛佛道同同至道心心真契契真心廓然透出威音外地久天長海更深益國夫人請小參云目前無一法綿密有誰知格外列千差到頭須自用若自用得去改禾莖為粟柄易短壽作長年變大地作黃金攪旻河為酥酪不為分外且如綿密處若辨得用處即是綿密綿密即是用處所以道世尊三昧迦葉不知迦葉三昧阿難不知阿難三昧商那和修不知商那和修三昧優波菊多不知既是各各不知何故却相傳受到這裏不妨誵訛處直是誵訛綿密處直是綿密若會山僧適來答這僧問道和尚三昧什麼人得知答云山僧自知然雖如是大似把手上高山未免傍觀者哂更有一著諸人往往向知不知處作活計若道知去此人只具一隻眼若道不知去此人亦只具一隻眼離却知不知正當恁麼時如何大千沙界海中漚一切聖賢如電拂復舉外道問佛昨日說什麼法世尊云說定法外道云今日說什麼法世尊云說不定法外道云昨日定今日為什麼不定世尊云昨日定今日不定師云大小世尊龍頭蛇尾若是天寧即不然忽有問早朝說什麼法對云不定法即今說什麼法對云定法或云早辰不定而今為什麼定即向他道一釣便上小參云提向上機須向上眼指其中事要其中人若能立千聖於下風擲大千於方外脚根下硬糾糾頂門上黑漫漫坐斷要津不通凡聖亦未是向上機亦未是其中事且作麼生是向上機其中事酌然將謂實有恁麼說話殊不知如將蜜果換苦葫蘆淘却業根俱無實事若是靈利底人聊聞舉著便知落處更不紛紜既不紛紜則二六時中雖終日喫飯不曾咬著一粒米終日著衣不曾掛一條線終日說話不曾動著舌頭雖然如是能有幾人到此田地何故只為不落心意識不落淨穢邊透出威音那邊全明本元要地一棒一喝一挨一拶一出一入一問一答譬如擲劍揮空莫論及之不及斯乃空輪無迹劍刃無虧正當恁麼時著實一句作麼生道還委悉麼撒手那邊千聖外燈籠露柱放毫光頌云妙德空生讚莫窮摩醯正眼不通風大千擲在他方外作者須明向上宗解夏小參云護生須殺雖殺無傷蠟人已氷其功歷爾可以駕鐵船入海可以飛磨盤輪空半合半開成團成塊盡出箇大圓覺不得若有出得大圓覺底便能逆順縱橫殺活自在是故文殊菩薩一夏三處度夏一月日在魔宮一月日在長者家一月日在婬房既三處度夏却入世尊會中解制極為不平所以迦葉欲白槌擯出文殊纔舉此念見會中有無量釋迦無量文殊無量迦葉無量犍槌迦葉既見恁麼直得目瞪口呿何故過量人有過量見有過量用雖金色頭陀到這裏縮手不得展手不去只如與麼時是大圓覺裏耶大圓覺外耶須是通方作者始能證明何故此是文殊普賢大人境界若參得文殊普賢境界則無邊香水海無量無數微塵佛剎悉為安居處乃至現無邊身處處行住坐臥亦不相妨亦不犯手正當恁麼時若是知音者舉起便知所以天寧雖與大眾九十日安居必竟諸人還知麼諸人若透頂透底去即是文殊普賢境界若不透頂透底去即是迦葉境界離却文殊迦葉收因結果一句作麼生道還委悉麼九十日功今已滿豁開布袋各優游小參僧問如何是主中賓師云闍黎問處帶纖塵進云如是則靈光千古秀萬法落階梯師云階下立進云如何是賓中主師云山僧不免自道取進云古佛位中無覓處深深草裏露全身師云莫來這裏呈幪袋進云如何是主中主師云坐斷舌頭無去取進云袖裏金槌光燦爛吹毛寶劍逼人寒師云七十五棒翻成一百五十進云如何是賓中賓師云青山之外更愁人進云如是則家貧未是貧路貧愁殺人師云荒村古廟裏去進云只如不涉賓主是什麼人師便喝師乃云目擊知歸已為分外未言先契猶涉程途須知箇中有格外機行格外用明格外道證格外心灑灑落落淨裸裸絕承當密密堂堂赤灑灑無回互壁立萬仞處千差萬別萬別千差處壁立萬仞所以道垂鉤四海只釣獰龍格外之機為尋知識於中若有箇便恁麼承當得格外趣向便恁麼權衡得格外底作略時向伊道箇什麼即得說玄說妙說佛說祖說心說性已是此人棄下之增語論棒論喝論權論實論照論用亦是此人不要之長物以其中間不犯鋒鋩纖塵不立如何透脫還委悉麼大道體寬無向背當陽須是箇中人季迪甫請小參驀地相期全機獨證眼眼相照心心相知俱不從他處得來盡皆在胸襟流出正當恁麼時森羅萬像古佛家風碧落青霄道人活計打開自己庫藏運出自己家財與諸佛祖師同德同誠維摩龐老同拈同放與裴相國王常侍同一機用同一境照更無餘事截斷生死路頭打破煩惱窠窟不消一句子且道是那一句子還委悉麼超然直透威音外目前無法可商量請小參云當陽直截不立階梯覿面相呈全彰正體以世諦法接人去落在世諦法中以佛法接人去落在佛法中以祖佛機接人去落在祖佛機境中以向上拈提接人去落在向上拈提中以恁麼恁麼接人去落在恁麼恁麼中以不恁麼不恁麼接人去落在不恁麼不恁麼中以總不恁麼總不恁麼接人去落在總不恁麼總不恁麼中到這裏羅籠他不住處千聖出頭來也不敢正眼覷他雖是當頭脫却向那邊承當也只得箇沒交涉且作麼生合殺去若有大根大器人向合殺處挨得一線便可以拈一莖草作丈六金身用有時將丈六金身作一莖草用有時拈燈籠作露柱用有時拈露柱作燈籠用有時騎佛殿出三門放一線遣拈新羅與占波國鬪額且道是何宗旨是何境界正當恁麼時當頭一句作麼生道滿目光輝無向背優鉢羅華火裏開小參師云千差一舉舉處絕遮攔萬化一拈拈時無向背只如道上古諸佛未出世未成道未發心已前還有這箇消息也無若道有有在什麼處若道無爭得這箇來所以前賢後賢前佛後佛只是提持得他景仰得他要且未解從機境上把定處作得主山僧今夜與他作主去也諸佛未出世未發心未成道盡在山僧手裏放行教他通一口氣若不放行不消一搦搦殺所以黃檗道牛頭橫說竪說不知有向上關捩子若教他知向上關捩子祖佛亦提掇不出實為土曠人稀相逢者少忽若有箇同死同生來與天寧相見且須容他何故他若坐山僧須下禪床山僧若坐他須側足而立直得如此雖然同途要且不同轍雖然同明要且不同暗雖然同得要且不同失且畢竟作麼生出頭天外看誰是箇中人復舉京兆蜆子和尚參洞山後居止無定不循律儀每日沿岸採掇蝦蜆以充朝夜即宿白馬廟紙錢叢中時有華嚴靜禪師聞之欲決真假先潛入紙錢中蜆于深夜歸靜把住問云如何是祖師西來意蜆子答云神前酒臺盤靜奇之懺謝而退師云諸人若未委悉山僧下箇注脚神前酒臺盤鐵彈大如拳一擊便擊碎不直半分錢益國夫人請小參僧問最初威音王末後樓至佛未審威音參見什麼人師云參見無面目底僧云只如無面目人復見阿誰師云狂狗趁塊僧云爭奈拄杖子在學人手裏師云爾試用看僧云到這裏直得無言可說無理可伸師云只得七成僧云可謂師承不立遞代相傳師云一刀截斷僧云既然如是和尚何用更覓白雲師云爾道威音樓至佛即今在什麼處僧云一穿穿却師云頂𩕳上更添一隻眼始得師云三世諸佛也恁麼歷代祖師也恁麼德山也恁麼臨濟也恁麼天寧豈可不恁麼所以早朝也恁麼而今也恁麼且道恁麼恁麼是箇什麼還委悉麼所以道向上一路千聖不傳學者勞形如猿捉影只如遇達者而前作麼生提掇作麼生諳悉說理性玄妙得麼喝一喝得麼劃一劃得麼口吧吧地得麼六六三十六九九八十一得麼且總不是這箇道理況此乃千聖不傳之妙這一片田地唯佛與佛乃能知之畢竟知後還傳與人不傳與人若傳得去龍頭蛇尾若傳不得千聖萬聖一箇箇到這裏若佛若祖於一切人機境不到處發明於一切人用不及處提掇一切人情識計較不得處坐斷千差路頭雖然拈一句簇錦攢華攢華簇錦可以趣向及至到那畔若也承當則沒交涉到這裏有棒有喝有權有實有殺有活有擒有縱唯許諸佛知不許諸佛會既許諸佛知為什麼不許諸佛會會則傳得去也所以要人心機絕智境忘得失遣是非一時落謝萬境樅然而無何礙可以與千聖把手共行同用同證一切處光輝一切處澄湛去抽釘拔楔解粘去縛只如今山僧對眾恁麼說還當得千聖不傳底麼灼然當不得既當不得又說作什麼千人萬人管取不奈何所以古人道雖然點破綱宗意在文彩未生時要一覷便透一咬便斷若也未會切不得疑著如今不惜性命向這裏與諸人通箇消息還會麼千聖共傳無底鉢大千沙界一浮漚小參云截斷千差路坐却是非頭報化不容身語默絕消息正當恁麼時若有祖師西來意正是撒土撒沙若無西來意大似對面相謾去此二途須知他家有出身底路大眾灼然不是目前事亦非目前機有一句子千聖覷他不見有一句子千聖出頭不得有一句子千聖同󱈎共用且道此一句畢竟從什麼處流出若有識得流出去處則淨裸裸赤灑灑也不說一即三三即一不用行棒不用行喝不用道見成公案不消瞬目揚眉不用談玄說妙所以釋迦彌勒文殊普賢猶是他走使他本不作一切不為一切坐斷一切初無動搖各各當人脚跟下圓明朗照如大日輪人人回光得度也不在他處也不在己處不在內不在外不在中間然而一切奇特事因他建立一切殊勝事由他圓成如王庫寶刀如摩醯三目如圓伊三點如塗毒鼓千言萬句終說他不成說他不就正當恁麼時還委悉麼如王寶劍隨王意揮斥縱橫得自由小參僧問波斯匿王請問世尊聖諦義中還有世俗事也無世尊云大王汝於龍光佛時曾問此義為復答他話為他說師云一時在裏許進云只如翠巖道大王善問不善答世尊善答不善問未審此意如何師云拈起上頭關捩子進云忽若大王請傳此語問和尚未審如何祇對師云開口見膽師云適早已露線索如今更展家風摩醯首羅三隻眼八面通透釋迦老子百億身十方分形如印印空如印印水如印印泥初不分前後際亦不分縱橫並別到這裏若深入骨髓底直下透脫不疑天下人舌頭聊聞舉著踢起便行可以坐斷十方可以乾坤獨步其或尚留觀聽猶滯皮膚直須脚跟下一一洞明各各見本來面目踏著本地風光不隨聲色不居凡聖不落見聞不涉語默淨裸裸赤灑灑所以道十方無壁落四面亦無門全體與麼來全體與麼去畢竟天人群生類皆承此恩力若識此恩力終不落虛步步脚踏實地句句透見根源全體如如不變不動推此以及群靈攝此普濟品彙正當恁麼時超聲越色一句作麼生道還委悉麼不須更費纖毫力吞跳金圈栗棘蓬張國太夫人請小參云霜風凜凜細雨微微解脫門八字打開正法眼頂門顯示還有超宗越格離見絕情底麼出來證據若也證據得去七佛已前也不恁麼七佛已後也不恁麼西天二十八祖亦不恁麼唐土六祖亦不恁麼至於歷代宗師天下老和尚亦不恁麼為什麼不與麼只恐賺誤人去既不與麼亦不賺誤人作麼生承當到這裏平田中萬仞壁立壁立萬仞處一似平田把斷要津不通凡聖亦無語話分亦無展演分畢竟教一切人什麼處入老僧不惜眉毛通箇消息去也遂竪起拂子云見麼又擊禪床云還聞麼若道見且得沒交涉若道不見更是沒交涉畢竟作麼生若教老僧只管與爾說經無窮劫摸索不著不隨言解則淨裸裸赤灑灑各各坐斷報化佛頭各各氣衝宇宙設使千佛出興恰如蚊蚋相似與麼把得定作得主方始是本分作家正當恁麼時如何委悉一句逈超諸佛格坐斷天下衲僧頭復頌云雖然說破五家宗爭及曹溪一線通寶劍當陽誰殺活離名離相振高風小參云不是如來涅槃心亦非祖師正法眼萬緣窮之不到千聖究之莫及直饒威音王那畔空劫已前正好揮金剛王寶劍何況威音王以來以至窮未來際只是打葛藤終非本分草料所以道我若一向舉揚宗教法堂前草深一丈如今事不獲已向諸人道盡大地是般若光光未發時無佛無眾生消息從甚處得來若向這裏便絕消息去此人命根未斷命根若斷𡎺著磕著言語說著機境投著雖然如是此猶是第二機若到第一機說甚威音已前空劫那畔設使德山臨濟喝下承當棒頭取證未免拕泥涉水不受人瞞牙如劍樹口似血盆直下承當可以籠罩古今乾坤坐斷雖然如是天寧與麼說話大似傍若無人何故佛佛道同祖祖共證一一於此承當向什麼處著紅爐上還著得一點雪麼到這裏表裏純淨中外一如雖然落草未免向上用正當恁麼時如何棒頭有眼明如日要識真金火裏看復舉龐居士問馬大師不與萬法為侶底是什麼人馬師云待汝一口吸盡西江水即向汝道山僧略露箇消息為人須為徹殺人須見血直下便承當已落第二月且道如何是第一月咄冬夜小參僧問德山昔日小參不答話趙州小參却答話未審答底是不答底是師云總不是進云好音在耳人皆聳去也師云杓卜聽虛聲進云忽若答話中不答話不答話中却答話時如何師云葛藤窠裏出頭來進云忽若有箇漢出來不管答話不答話只麼掀倒禪床時如何師云劈脊便棒僧云嶮師云嶮僧便喝師亦喝僧禮拜歸眾師云一場漏逗師乃云大眾截群機於未兆坐斷天下人舌頭藏冥運於即化世諦一陽便生且道是一是二若道是一因甚麼聖諦義中有世俗諦若道是二為什麼世俗諦中無聖義諦到這裏若無透關眼透出機關未免瞞瞞頇頇儱儱侗侗去也還知箇裏麼直如明鏡當臺明珠在掌舉無遺照萬象歷然雖四序遷移其中有不移易一絲毫之體雖萬機齊赴其中有湛然不動之源以此撥轉路頭隨機應感諸人若也不見設使千聖出頭來也摸索不著倜儻衲子出來眼似銅鈴口似懸河也說他不得也覷他不著天寧意欲要與諸人解黏去縛拔楔抽釘到這裏伎倆一點也使不著且道為什麼如此他家自有通霄路切忌當陽指畫伊師云昨夜鍾鳴時諸人盡來此已是刺腦入膠盆今夜鍾鳴時復來有何事兩重三重已落節若是知有底聊聞舉著徹骨入髓踢起便行坐斷報化佛頭不落語默聲色却校些子如或準前只守窠窟山僧不免向無事處生事無言處顯言無葛藤處說葛藤無荊棘處立荊棘去也一塵纔舉大地全收四方八面淨裸裸華開世界起浮幢王剎明歷歷直得無情有情齊成佛道有說無說俱轉法輪此猶是法性海邊拈掇在若向衲僧門下直饒一棒打破虛空一喝喝散白雲釋迦彌勒猶為走使德山臨濟目瞪口呿也未當本分氣字在所以道坐却舌頭別生見解他參活句不參死句活句下薦得永劫不忘死句下薦得自救不了只如諸人即今作麼生會他活句莫是即心即佛是活句麼沒交涉莫是非心非佛是活句麼沒交涉不是心不是佛不是物是活句麼沒交涉莫是入門便棒是活句麼沒交涉入門便喝是活句麼沒交涉但有一切語言盡是死句作麼生是活句還會麼萬仞峯頭獨足立四方八面黑漫漫復云一口吸盡西江栗棘𡎺殺老龐當陽若也吞得管取海內無雙師云天無四壁逈絕羅籠地絕八維了無障隔與虛空同體合暗合明與虛空同壽亘古亘今人人有一坐具地何用安排處處悉彌勒門開不須彈指盡是人人受用無去無來以大悲力成此勝事所以釋迦老子未離兜率已降王宮未出母胎度人已畢且道諸人分上還有這箇消息也無若無人人具足箇箇圓成因什麼却無若有諸人即今在甚處安身立命還知落處麼若知落處不動道場而遍能含受十方剎海一塵一剎隨處受生何待九龍吐香水分手指天地作大師子吼須知未出母胎時已作大師子吼直至各各時時念念處處悉皆圓滿清淨無為無間無斷大解脫門正當恁麼時晝昇兜率夜降閻浮其中摩尼珠為什麼不現敢問諸人中間作麼生還委悉得麼龍袖拂開全體現象王行處絕狐蹤師云大機圓應大用縱橫不墮千聖機關不遊諸祖窠窟舉一機千機截斷拈一事萬事齊彰須是他大解脫人乃能明向上宗旨豈不見維摩不離本座移妙喜世界如針鋒持棗葉又不見大仰云拈一片木葉便是移一座仰山去是知箇事若在心機意識路布言詮上覓大似掘地覓天了沒交涉若是箇生鐵鑄就不涉化城不由迷悟不拘得失然後一明一切明一了一切了一見一切見一用一切用此猶是衲僧家垂手應機為人邊行履若使他獨照獨運乃至千聖覓他不著諸天捧華無路魔外潛觀不見周旋往返十方無礙一念普應前後際斷只如今坐立儼然燈燭熒煌且道是什麼時節若道是唯心境界正坐在荊棘林裏若道是向上時節亦未跳出金剛圈在總不恁麼又作麼生還有人道得麼若不藍田射石虎幾乎誤殺李將軍頌曰天上人間不可陪同風千眼應時開智通居士真奇特道照三年兩度來師云言發非聲和言擊碎色前不物與物俱融聲色翳障全消聞見之源亦脫直得淨裸裸赤灑灑清寥寥白滴滴一片本地風光一著本來面目神通妙用底縱橫十字不離田地穩密田地穩密底坐斷十方不離神通妙用雙明中有雙暗同生中有同死恁麼也不得不恁麼也不得恁麼也得不恁麼也得所以道即此見聞非見聞無餘聲色可呈君箇中若了全無事體用何妨分不分箇中見聞是體聲色是用聲色是體見聞是用分也得不分也得所以雲門道移燈籠向佛殿裏拈三門向燈籠上若以衲僧正眼覷之猶為小事直得納須彌於芥中擲大千於方外也只是箇半提所以盡乾坤大地都無空闕處更須知有全提時節三世諸佛只堪齊立下風六代祖師只得全身遠害當機直截一句作麼生道三尺杖子攪滄波令彼魚龍知性命住雲居山結夏小參雲居千百眾如無只緣內外絕消息箇中空洞等虛空殺活全承此恩力所以道護生須是殺殺盡始安居要論箇中意鐵船水上浮算來直得鐵船水上浮也有什麼奇特只如護生須是殺且道殺箇什麼便有禪和子道不是殺物命只是殺無明賊是殺煩惱賊是殺六根六塵賊殺爭人爭我賊雖然一期也似要且未夢見衲僧脚跟頭既是護生須是明殺意如何是殺意嶮若向箇裏辨得出便可放一線道浩浩之中管取坐斷天下人舌頭然後始殺得盡然雖如是釋迦老子也殺不盡迦葉也殺不盡西天二十八祖也殺不盡唐土六祖也殺不盡要明不盡底須是放却從前已後見解明暗玄妙理性殊勝奇特淨潔剗除不留毫末也不到極盡處只如正淨處合作麼生還委悉麼深山大澤無人到聚頭正好共商量復云釋迦老子云以大圓覺為我伽藍身心安居平等性智師云釋迦老人慈悲大殺怕爾諸人不知與爾一箇護身符子雖然如是點檢將來猶帶影在若是山僧則不然即雲居山見成伽藍九旬安居拍拍是令如上座請小參僧問城東老母與佛同生為什麼不見佛師云他具大丈夫意氣進云以手掩面十指悉皆見佛為什麼回避不得師云只為渠儂得自由進云雪竇道他雖是女人却有丈夫之行是肯伊不肯伊師云重言不當吃師乃云情與無情一體觸目皆真佛與眾生不別當體全現隨處作主遇緣即宗有時放行則溝渠瓦礫悉生光彩有時把定則真金七寶咸皆失色所以道諸人欲識命麼流泉是命湛寂是身千波競起是文殊境界一亘晴空是普賢床榻其次借一句子是指月於中事是話月從上來事如節度使信旗相似如諸古德未建立許多作略到這裏作麼生商量不假三寸試請說看不假眼試觀矚看不假耳試采聽看所以道盡十方世界都盧是箇真實人體更向什麼處著眼耳鼻舌身意所以山僧從來向諸人道塞却爾眼教爾覷不見塞却爾耳教爾聽不聞塞却爾鼻教爾嚊不得塞却爾口教爾說不得拈却爾身教爾不知痛痒坐却爾意根教爾分別不得正當恁麼時却是好箇消息且不是情塵意想分別計較得失是非境界也須是罷却機境不立知見不作道理除却解會不見有佛祖然後可以坐斷報化佛頭天下人羅籠不住是故玄沙道沙門眼目直須把定世界不漏絲毫只如把時諸人向這裏下喝得麼打一坐具得麼拂袖出去得麼從東過西從西過東得麼六六三十六九九八十一得麼都盧是自家屋裏事得麼喚作本分事得麼指露柱話燈籠得麼唯心唯性得麼若恁麼渾是紛紛紜紜俱非正見若有箇正知正見底便知有本分事既知有本分事終不作計校窠窟道理作麼生道還委悉麼振奮吒沙無向背翻身師子大家看小參當陽一著千聖莫覷面門一機作家罔措恁麼恁麼不恁麼不恁麼拈向一邊行棒行喝擊石火閃電光放過一著正當恁麼時水泄不通乾坤坐斷有眼不可見有耳不可聞有口不可辨有心不可思任是通身是眼盡乾坤大地草木叢林纖洪長短一一交羅作無量無邊神通妙用到這裏不消一剳且道具什麼道理便恁麼奇特便恁麼直截能恁麼坐斷淨裸裸赤灑灑全身獨露便擔荷得行透得出三世諸佛六代祖師乃至天下老和尚只得飲氣吞聲目瞪口呿雖然如是即今諸人在這裏作箇什麼山僧更據箇什麼說話即得是則是太殺不近人情不免放一線道還委悉麼四海如今清似鏡彎虹直氣透青霄山僧二十七年開箇鋪席與一切人解黏去縛抽釘拔楔令一箇箇無窠臼無計校不作合頭語不作相似語不依倚一物與他二十八祖馬師百丈黃檗臨濟天下大宗師所為所行全體顯露非止今日尋常不曾於寶華王座上說世諦語亦不說禪機不論生滅豈可胡說亂說作地獄業唯只憑此一著真實處於一切人面前直截吐露承當得底真實悟入得大受用更無凝滯山僧而今已得退居不欲更升座小參此蓋承太夫人使君朝議通判大夫諸官員晨夕每以此道見照再三虔請為眾小參隨分應命然此一事也不難也不易若道難永嘉到六祖處一句下便能承當初至曹溪遶禪床三匝振錫而立祖曰夫沙門者具三千威儀八萬細行大德何方而來生大我慢永嘉云生死事大無常迅速六祖開箇方便門便道何不體取無生了取無速諸人且道無生作麼生體速又作麼生了一宿覺當頭便領云體即無生了本無速如水入水水乳相同箭鋒相拄自然恰好六祖見他透得過便道子甚得無生意也只此一句也有權也有實也有照也有用是他永嘉不向死句下坐殺也不下合頭語只徐徐地道和尚無生豈有意耶奇哉奇哉而今人纔見師道子甚得無生意便謂和尚肯我印證我此恩難報第三瓣香不為別人只是向語句裏死殺不達本源討甚麼盌及至永嘉告辭祖云返太速乎云本自非動豈有速耶祖云誰知非動云仁者自生分別當時幸有大丈夫意氣可惜放過便與掀倒禪床不為分外又却隨例留一宿又石頭在六祖會裏作沙彌時一日問祖云和尚遷化後某甲如何祖云尋思去及至六祖遷化後他只一味坐禪只管尋思箇無生底道理鬼窟裏作活計其時有同參遂問爾作什麼云和尚教我尋思去所以坐禪同參云錯了也有青原師兄名思指汝去見他石頭方省遂往青原原問甚處來云曹溪來思拈起拂子問云曹溪還有這箇麼而今兄弟被人恁麼問便下喝下語野狐精見解張眉弩眼強作主宰總沒交涉石頭便會答道非但曹溪西天亦無思云子莫到西天麼曰若到即有也不妨綿綿密密地語不失宗步步踏著思云未在更道石頭云和尚也須道取一半莫全靠某甲思云不辭向汝道恐已後無人承當一日又問青原和尚在曹溪時還識六祖麼思云爾只今還識老僧麼云識又爭能識得眾角雖多一麟足矣自然氣類相同羽毛相似如膠如漆而今人一句東一句西有時說心說性求人印證有什麼交涉又藥山在石頭會下坐次石頭來見便問汝在此作什麼云一物不為頭云恁麼則閑坐而今人不會便道喚什麼作閑坐又道不因和尚問某甲不知心下黑漫漫地只管胡道他自有旨趣乃云若閑坐則為也頭云汝道不為不為箇什麼曰千聖亦不識由是石頭作一讚云從來共住不知名任運相將只麼行自古上賢猶不識造次凡流豈可明且道畢竟不為底是箇什麼何故却不識千聖既不識如何共住所以這些子事不容爾思量計校近傍不得鬼神莫窺脫却千重萬重惡知惡解心眼自見若見刺不除得失是非關念則永無交涉此是山僧不得已為諸人說禪病又喚作入理深談只如玄沙令僧馳書上雪峯峯上堂開緘見三幅白紙乃呈似大眾云會麼不見道君子千里同風便下座其僧同舉似玄沙沙云山頭老漢蹉過也不知敢問大眾如何是雪峯蹉過處莫是玄沙見解過於師麼且喜沒交涉都向情塵裏會又爭會得所以真如哲和尚有頌云玄沙封白紙雪老却同風蹉過人難會古曲調不同到這裏凡聖情盡生死關透得失是非了然不生全體如如如如亦不要然後騎佛殿出三門將新羅國與占波國鬪額搽灰抹土展鉢喫飯著衣禦寒自在優遊初無二緣亦無二相不是心不是佛全心即佛全佛即人人佛不二只這不二亦不消得所以千聖出來無爾提掇處無爾湊泊處如猛火聚近之則燎却面門如按太阿擬之則喪身失命到得恁麼田地方始會得自家活計所以古人道尋牛須訪跡學道貴無心跡在牛還在無心道易尋又云佛說一切法為度一切心我無一切心何用一切法有一伴共諸人商量大家有一箇心所作所為因甚却道無心既若無心開口動舌說話底眾心領底却是什麼到這裏若不見徹只成一場相謾所以二祖見達磨斷臂立雪磨云將心與汝安二祖云覓心了不可得而今兄弟若被問將心與汝安便孟八郎或打箇圓相或進前三步退後三步作女人拜拍一下喝一聲或撑眉努目或說心說性只是情塵業識所謂學道之人不識真只為從前認識神無量劫來生死本癡人喚作本來人只如二祖豈不會作許多道理因甚麼只答道覓心了不可得須知達磨當頭一拶二祖當下如暗得燈如貧得寶見徹根源此中不喚作心不喚作佛亦不是物直似紅鑪上著一點雪相似山僧頃日問五祖和尚二祖云覓心了不可得畢竟如何他道汝須自參始得這些好處別人為汝著力不得參來參去忽因舉頻呼小玉元無事只要檀郎認得聲忽然桶底脫庭前柏樹子也透麻三斤也是玄沙蹉過也是睦州擔板也是不落因果也是不昧因果也是三乘十二分教二六時中眼裏耳裏乃至鐘鳴鼓響驢鳴犬吠無非這箇消息方省懷禪師頌云蜀魄連宵叫鵽𮬪長夜啼圓通門大啟何事隔雲泥大丈夫漢一等是踏破草鞋放下情塵計校得失是非識得根本一物不留絲毫不著百骸俱潰散一物鎮長靈和一靈也不要然後依時及節著衣喫飯而今兄弟見恁麼說便道只是虛空裏打筋斗兄弟只這虛空也難得豈不見祖師傳法偈云心同虛空界示等虛空法證得虛空時無是無非法又楞嚴云十方虛空生汝心內猶若雲點太清裏諸兄弟既是訪尋知識把生死為念歇却心猿意馬荷擔大機大用於佛祖不為處安穩坐地有時向高高峯頂立有時向深深海底行任運猶如癡兀人他家自有通人愛山僧十年在眾無一時異緣只是參禪參到第十年方打得徹旋旋知非然後穩當若有一念憎愛得失是非即是垢衣須是識得玄旨始得所以道不識玄旨徒勞念靜得失是非一時放却但莫憎愛洞然明白楊岐所謂栗棘蓬有刺而難吞金剛圈者至小而難跳勿語中有語為人解黏去縛不是人情底事兄弟參禪即不得邪解也須子細始得只如趙州勘一菴主入門便問有麼有麼庵主竪起拳州云水淺不是泊船處又訪一庵主云有麼有麼主亦竪起拳州云能縱能奪能殺能活且那裏是水淺不是泊船處那裏是能縱能奪能殺能活處有者道趙州先知前庵主不會所以道不是泊船處先知後庵主會所以道能殺能活有底道舌頭在趙州口裏任渠與奪如斯見解總是邪徒情識卜度不得真正宗眼便是吞跳金剛圈栗棘蓬不得也五祖和尚常云諸方參得底禪如瑠璃瓶子相似愛護不捨第一莫教老僧見將鐵鎚一擊爾底碎定也山僧初見他如此說便盡心參他他常問有句無句如藤倚樹作麼生會山僧便喝或下語總不契他云須是情識盡淨計校都忘處會山僧明日便於無計校處胡道亂道轉沒交涉後來徹悟實見實用如明鏡當臺明珠在掌得大自在釋迦老子道若有一法過於涅槃我即說為如幻如化此一著子亘古亘今凝然不變火不能燒水不能溺刀斧不能斫喚作根本一切有漏無漏佛界魔界淨土穢土無不真實若悟得可以丹霄獨步不受別人處分若未到恁麼田地管取被人羅籠山僧如今已退了院彼此緣法自有時所以今日因朝議太夫人請小參盡情說與諸人各自參究佛法本無彼此諸家總是六祖下兒孫終不說我是臨濟下人須得我家宗派盛傳寧可粉骨碎身終不作這見解復舉僧問保壽萬境來侵時如何壽云莫管他僧禮拜壽云不得動著動著打折汝腰師云大眾保壽和尚用金剛王寶劍一切逆順得失長短是非無邊境界不消一瞥這僧見機而作當時禮拜為什麼却道不動著子細檢點大似龍頭蛇尾山僧即不然或有人問萬境來侵時如何亦對他道莫管他這僧或若便禮拜只向他道伶利衲僧一撥便轉師云父母未生已前淨裸裸赤灑灑不立一絲毫及乎投胎既生之後亦淨裸裸赤灑灑不立一絲毫然生於世墮於四大五蘊中多是情生翳障以身為礙迷却自心若是明眼人明了四大空寂五蘊本虛知四大五蘊中有箇輝騰今古逈絕知見底一段事若能返照無第二人根脚下淨裸裸赤灑灑六根門頭亦淨裸裸赤灑灑乃至山河大地窮虛空界盡無邊香水海亦淨裸裸赤灑灑恁麼說話莫是撥有歸無麼且喜沒交涉若撥有歸無杳杳冥冥墮在豁達空撥無因果處則永劫出他地獄三塗因果不得若真實徹證到真淨明妙實際理地則四聖六凡三世諸佛天下祖師有情無情悉於是中流出顯現所以孚上座問鼓山晏國師道父母未生前鼻孔在什麼處山云即今生也在什麼處孚上座不肯云爾問我來山如前問孚但搖扇大凡參請參須實參見須實見用須實用父母未生前鼻孔在什麼處孚上座只搖扇子莫是弄精魂麼須知有奇特事始得只如文殊初生見十吉祥異相須菩提生室現空相善財初生涌出萬寶藏皆在此一大寶光中淨裸裸赤灑灑流出若只在杳杳冥冥墮在空空寂寂處豈有如是奇特所以古人於生處見大奇特如世尊分手指于天地自云天上天下唯吾獨尊若逢雲門大師尚不以為奇特直行衲僧正令後來老宿云雲門知恩方解報恩既知了便以衲僧本分事向逆順境界中行且道還當得麼若是平展商量則有向上事若據衲僧本分事上不直半分何故他家自有通霄路師云現成公案不隔一絲毫普天匝地是一箇大解脫門與日月同明與虛空等量若祖若佛無別元由乃古乃今同一正見若是利根上智不用如之若何直下壁立萬仞向自己根脚下承當可以籠罩古今坐斷報化佛頭更無纖毫滲漏威音王已前無師自悟是大解脫人威音已後因師打發不免立師立資有迷有悟雖然如是要且只是方便垂手接人所以達磨西來不立文字直指人心見性成佛後來六祖大鑑禪師尚自道只這不立兩字早是立了也何況語言機境種種知解須是一筆句斷始得此一件事直饒三世諸佛出興以無量知見方便接引亦只有限歷代祖師天下老和尚設百千問答提持亦只有限不如向自己脚跟下究取威音王已前空劫那畔自己家珍隨處受用也須是大丈夫漢意氣方有如是作略亦不依他言語指示不受他欺謾從朝至夜入息不居陰界出息不涉萬緣極是省要只為各各當人自違背此事向六根門頭認光認影不得快活却云爭奈某甲疑何且道疑從什麼處來又道某甲為什麼道不得只爾這道不得底是什麼為爾不能回光直下承當祖師道自己分上有如是靈光有如是自在一切眾生流浪情塵不能解脫假使將此一大事因緣種種垂示猶是有機有境落在情塵要會麼直是一念不生方有少分相應所以先師道直須是命根斷始得且道如何是命根斷須是打疊從前知見種種解會一似大死底人活得起來自然無諍所以道我得無諍三昧人中最為第一不見南泉和尚道黃梅七百高僧盡是會佛法底只有盧行者一人不會佛法所以得他衣盂須是恁麼人始契恁麼事又云如聖果大可畏處蓋為無如許聖量等事若是沒量大人終不肯亂承當終不道我能我解我是禪師若如此則墮在解脫深坑不見雲門大師道平地上死人無數過得荊棘林者是好手而今平地上死人無數雲門一句道著山僧這裏則不然直饒透得荊棘林亦未是好手更須知有銀山鐵壁直須透得銀山鐵壁然後是千了百當底人方知有向上事可以分付鉢袋子更不與他情塵作對浩浩作佛法見解作禪道商量直須心境一如湛湛寂寂地無為無事又不墮在無為無事處到此須是向上人始得所以龍牙和尚道無端遣向墨池邊惹得身心黑似煙却向上流清處洗身心用盡亦如然德山和尚道但有文字語言皆是依草附木竹木精靈須是獨脫一路猶較些子只如今衲僧家也須著精神參取始得千里萬里行脚一等是踏破草鞋也須是踏得破始得方且不孤負平生彼此來南閻浮提打一遭也不虛過亦不折本然後向四威儀中隨時受用亦自安樂忽然一旦霜露果熟被人推向曲彔木床上作人天師與人解粘去縛不妨奇特若未諦當切不可為人禍事也不見德山道一似婬婦相似一向立問立答立賓立主有甚麼交涉大凡參學人當須灑灑落落直下徹去豈不慶快師云現成公案更不消如之若何直下一切截斷猶較些子佛法本無許多若以無心無念無事無為無計校無分別至竟著衣至竟喫飯何曾動著一絲毫便能坐斷報化佛頭不起一絲毫佛法見解所以古人纔見僧來便云見成公案放爾三十棒布漫天網打衝浪巨鱗持萬里鉤御千里烏騅馬也是事不獲已所以石室和尚纔見人來舉起拄杖云過去諸佛也恁麼見在諸佛也恁麼未來諸佛也恁麼只與爾略露些子鋒鋩若是箇人纔見恁麼道撩起便行猶較些子若是纔入思量已被漫天網罩却也如是三十年只有長沙和尚知渠落處便云和尚放下拄杖子別通箇消息來方契他意而今參學兄弟直須是箭鋒相拄針芥相投內外絕消息始得若只尋見尋聞求知求解只成箇生死根本何不體取無生了本無速若能箇箇如是見生死路一時截斷全不動一絲毫頭所以道居千人萬人中如無一人相似只是歇得身心百無知解如無用處一般若是隨言逐句作道理滿肚皮是禪何時得脫去故南泉禪師道山僧出世只為諸人拈却佛病祖病老僧尋常向兄弟道父母未生前還有形貌也無他教中道四大五蘊成身只因父母交感一念染心而成此身我且問爾哆哆和和時何不共人相爭及至纔長大便有爭人爭我四大一旦離散依前還復本來形貌故云菩提本無樹明鏡亦非臺本來無一物何處惹塵埃各宜勉力以悟為期莫虛度光陰時不待人師云此箇大事已是八字打開了直饒回頭返照早是鈍置也直是徹底信得於未發言已前一時覷透既發言之後且道作麼生承當初機之士且於脚跟下明取而今坐立儼然各各見聞不昧人人向脚跟下如印印空如印印水如印印泥初不分得失彼我是非淨裸裸赤灑灑輝騰今古逈絕知見返照回光豈有許多事然未返照時却無許多事只如尋常百不思百不管絕念忘緣時一時現成聊聞返照便作箇見聞覺知解會各各在見聞覺知處起模畫樣方恁麼時落在生死陰果中無由得出離欲明此事直須蘊藉深方可不落是非得失聞見知覺纖毫淨盡始得快活拘牽惹絆他不住所以道如人學射久久方中豈不見裴相國出鎮宛陵因遊寺見高僧像遂問僧職云高僧儀相可觀未審高僧在什麼處于時僧職莫知所措裴公云此間有禪僧麼僧職云近有一僧捨身掃地身披百衲恐是禪僧及乎請得來乃是黃檗斷際運禪師也裴公乃舉前話問之檗乃召相公公應諾檗云在什麼處裴公於此大悟諸人且道問處是答處是且道又是箇什麼禪僧家直須有省發始得莫只認聲認色所以老僧尋常道千人萬人但識取一人千句萬句但識取一句千機萬機但明取一機畢竟且道是什麼將知洪爐大冶千煆百煉正要得人須知向一言下一明一切明一了一切了聊聞舉著透頂透底淨盡無餘且如斷際一呼之下因什麼高僧却作裴公裴公却成高僧若論此事直須是俊流始得淨盡所以道舉不顧即差互擬思量何劫悟本分衲僧不要思量分別直須求箇悟處言悟者如失一件物多年廢置而一旦得之又如傷寒病忽然得汗直是慶快也將知悟心見性非思量分別所以證入金剛正體自然亘古亘今廊周沙界水不能溺火不能燒世界壞時此箇常住為山河大地之本六凡四聖之家而蘊在各各當人方寸之下若能方寸頴悟獨露真常於萬別千差說處終不起異見於千差萬別境上終不作別解須是打併淨盡方可全體見成如水潦問馬祖本來佛法祖與一踏倒地忽然大悟起來呵呵大笑云百千三昧無量妙義只向一毫頭一時識得根源去又呵呵大笑後來出世每陞堂自云自從一喫馬師踏直至如今笑未休復呵呵大笑且道作麼生是根源將知此箇根源若識得了說到深深密密千聖所不到處亦得若只一棒一喝盡乾坤大地一時收來如金剛王寶劍踞地師子亦得行脚人要參禪有如是眼腦方可入作直須審細言多去道轉遠高郵乾明受勅住金山龍遊寺當晚小參僧問明歷歷露堂堂因什麼乾坤收不得師云金剛手裏八稜棒進云忽若一喚便回還當得活也無師云鶖子目連無奈何進云不落照不落用如何商量師云放下雲頭進云忽遇其中人時如何用師云騎佛殿出三門進云萬象不來渠獨語教誰把手上高峯師云錯下名言師乃云祖師心印狀似鐵牛之機諸佛密語正如擊塗毒鼓未擬議前先蹉過纔思量處隔千山要須眼似流星心如鐵石所以從上來提持向上綱宗只有三句有時咬去有時咬住有時一向不去有時一向不住明眼漢沒窠臼若論戰也箇箇力在轉處却物為上逐物為下要須把斷凡聖路頭不立毫末然後舉一毫毛盡無邊香水海七達八通說一句子窮龍宮盈海藏此猶是極則之談未是衲僧巴鼻若論衲僧受用直饒棒如雨點喝似雷奔列千聖下風立毘盧頂上擊石火閃電光俊鷂俊鷹也趕他不及要須正一切知見發明大解脫無不歷落無不透脫則在天同天在地同地物同物我同我證一切智明一切道無處不通容無機不圓證正當恁麼時諸人各各返照自己分上曾移易一絲毫許麼所謂十世圓融十分成就且道不落機緣一句作麼生道覿面要須宗正眼臨機截斷聖凡蹤入寺小參金剛王寶劍截斷玄機正眼摩醯光吞諸祖目機銖兩舉一明三左轉右旋七穿八穴也須是箇風吹不入水洒不著針劄不入快活自由底漢始得若也浮逼逼地尚留觀聽猶涉形聲說妙說玄舉今舉古進前退後敲床竪拂行棒行喝則沒交涉直得淨裸裸赤洒洒還有相見底麼若有須是同道人方知同道事若非同道者畢竟沒來由正當恁麼時還相委悉麼十方聚會無餘事共向曹溪路上行復頌云正眼橫頂門神符懸肘後幸是師子兒各作師子吼小參僧問應真不借時如何師云渠儂得自由進云點則不到到即不點師云同彼同此進云此猶未是學人安身立命處在師云獨有闍黎高一著進云也知和尚要用此機師云也被闍黎識破進云老老大大轉見放憨師云道什麼進云也不可放過師云却是爾放憨師乃云好日多同十方盡應好本多同千差共轍直得龍吟霧起虎嘯風生八面更玲瓏一方獨峭絕此猶是人人分上知有底其餘不知有底如恒河沙數且作麼生湊泊作麼生參詳有進步得底不用伎倆試拈出看有證據得底不用思量試剖判看若剖判得正如靈山會上龍女獻珠便得成佛女云我獻寶珠世尊納受是事疾否智積云是事甚疾龍女云以汝神力觀我成佛復速於此然雖如是猶有途轍若是本分行本分證直須更放過三千里正當恁麼時畢竟如何是著實處十方薄伽梵一路涅槃門李從議請小參僧問不問有言不問無言時如何師云其聲如雷進云為什麼如此師云只為聾人不聽聞進云爭奈五音六律甚分明師云闍黎聞箇什麼進云某甲從來無耳朵師云更須識取口頭底師乃云一句絕誵訛千里萬里無消息一塵含法界千重百匝太周遮若是明眼人終不向目前覓何故若向目前覓此人未具眼更於句中求落在第八機既不向句中求又不向目前覓且道如何湊泊只如隔山隔嶽隔浮幢王隔香水海那邊還有恁麼事也無若道有隔許多作麼生知道有若道無佛法即有邊際若道不有不無正是半前落後直饒離却有無未免喫金山手中棒忽有衲僧出來道不恁麼如龍得水似虎靠山通身是眼也看他不見通身是舌也說他不及且道畢竟落在什麼處若不藍田射石虎幾乎誤殺李將軍師云欲得親切第一莫將來將來不相似向爾道壁立萬仞依前却來撞牆撞壁有什麼近傍處雖然如是已是落草了也不免將錯就錯於第二頭說葛藤去也還知麼直下如當門按一口劍相似凜凜威風纔跨門來誰敢近傍若近著則喪身失命若望涯而退不是大丈夫漢須是不顧死生從他手中奪去始得所以道不入虎穴不得虎子須是當前不顧性命若奪劍在自己手中任是佛來也不放過直饒恁麼已是第二頭也不見資福道爾隔江見資福剎竿便回去脚跟下好與三十棒睦州纔見僧來便云見成公案隨後云放爾三十棒似此等有什麼近傍處然子細推窮來不妨勦絕免他說玄說妙說理說事說向上向下穢污心田須知人人分上有一段事輝騰今古逈絕見知淨裸裸赤灑灑先沒許多般只為爾諸人從無始時來妄想濃厚背却自己只從他覓若能回光返照無第二人終不隨他起滅若一處得脫則千處百處一時透脫莫只向人舌頭聽他處分聊聞舉著剔起便行已是三千里外沒交涉若得箇中受用便乃毛羽相似作他屋裏人雖有恁麼人也須向山僧手裏飲氣吞聲始得直須按下雲頭將自己平生所知所解掇在善知識面前若是則與爾證據不是則與爾剗除豈不見藥山參石頭時置箇問端云三乘十二分教某粗知誠聞南方直指人心見性成佛某甲實未明了乞師指示石頭云恁麼也不得不恁麼也不得恁麼不恁麼總不得山不契直至江西馬大師處又如前問馬師云有時教伊揚眉瞬目有時教伊不揚眉瞬目有時教伊揚眉瞬目是有時教伊揚眉瞬目不是藥山於是有省馬云爾見什麼道理山云我在石頭時如蚊子上鐵牛相似今時眾中兄弟便道石頭一向壁立萬仞所以他不會馬祖放開一線他乃悟去殊不知石頭恁麼道已是漏逗了也馬祖道處這一著尤更毒害因甚麼藥山得悟去且道因什麼如此到此須是生鐵鑄就底漢始得所以云此事不在語言上不在文字上看他置箇問頭問石頭了及至馬祖處亦如是問此人是箇鐵石身心如今若有如是心底人何憂不徹爾若只覓言覓句覓玄覓妙何時得了千人萬人各說不同爾用那箇句則是若見道了更用言句作麼若不用言句爾作麼生見到這裏參須實參悟須實悟令教透頂透底亘古亘今打開自己庫藏運出自己家財拯濟莫只向外邊尋覓爾若拶得一路透去便與爾同參爾若只守箇昭昭靈靈下咄下喝揚眉瞬目不如這箇更是大病所以云此事隱在四大六根裏六根四大只是箇閑家具故云生如著衫死如脫袴六根四大只是箇衫袴且道著底是什麼人且道是誰著乃喝云莫便是這箇麼復云錯了也所以古人云身心一如身外無餘盡乾坤大地只是箇本來心盡山河大地只是箇一末撒子也不要既不要且道向什麼處安身立命到此須是有生機一路始得若不如是爾若道佛則著佛爾若道祖則著祖直須紅鑪一點雪相似始得且去巾單下放教如寒灰死火世法佛法都不用思量莫怕他落空莫怕如土木瓦石爾若怕落空只如憂落空底心是什麼何曾落空來若是果歇得到真實休歇之處佛祖也不立千聖萬聖法門一時透了豈不徑截也師云即恁麼便承當擔荷得去可以籠罩古今乾坤大地透頂透底淨裸裸赤灑灑要且不是爾見聞覺知色聲香味觸盡乾坤大地只是箇真實人體說什麼見聞覺知纔跨門來已是兩手分付更無纖毫遺漏須知向上一路不立文字語言既不立文字語言如何明得所以道路逢達道人不將語默對又云相逢不拈出舉意便知有也須是徹骨徹髓信得極見得徹然後盡十方世界只在一絲毫頭上明得其或滯於知見便有佛有祖所以却入建化門中葛藤露布祖師西來不立文字直指人心見性成佛只論直指人心要須是其中人始得若立語句以至百千萬億方便其意只是與人解粘去縛令教淨裸裸地輝騰今古實無許多般計校豈不見五洩參石頭問云一言相契即住不契即去石頭不顧五洩乃拂袖便行出至三門石頭乃喚云闍黎洩回首頭云從生至老只是這箇更回頭轉腦作什麼洩從此有省若是山僧當時不須喚他從他擔板蹉却一生只為慈悲落草以至如此只如諸人坐立儼然從生至老只是這箇更疑什麼所以云參禪須是鐵漢著手心頭便判直趣無上菩提一切是非莫管須是一念不生前後際斷纔敲磕便見更待他人喚作什麼直是打成一片如水入水如金博金古人既恁麼只如向長老口上聽取且道有實法無實法若有實法則成繫綴人若無從上來立許多方便門作麼只教諸人見性若真見自性豈干他見聞覺知思量擬議如東寺會禪師道化荊湖有崔郡相國出鎮湖南師因目疾次崔乃問曰如何是宗乘中事師云見性成佛崔云爭奈患眼何師云見性非眼赤眼何咎且道見性既非眼且將什麼見聞性亦非耳且道將什麼聞乃至鼻嗅香舌了味身覺觸意攀緣一一皆然若向這裏明得至於一切處悉皆明得所以雪峯和尚道盡大地是箇解脫門把手拽不肯入又云盡大地撮來如粟米粒大拋向面前漆桶不會打鼓普請看更有甚玄妙見聞覺知若爾方能心境一如也無能也無所唯一自心更無他物若是得底人終不言我知我會遇飯喫飯遇茶喫茶終日只守閑閑地蓋他胸中無許多波吒計校所以道心若無事萬法一如無得無失終日只履踐此一片田地凡有來問只將此事一時截斷所以道見須實見悟須實悟古人云百尺竿頭作伎倆未嶮向衲衣下不明大事失却人身始是嶮既如是豈可不明心達本一切萬緣一齊放下棄却知見解會令教如木石瓦礫相似及到大安穩休歇之地然後一波纔動萬波隨而初無動靜等相蓋他得底人終日以無所得心修無所得行行雖與人同而常與人異只為此一片田地打揲得盡淨一切會同脫體無礙豈是小了底事直須用作事始得師云人人具足各各圓成但向己求莫從他覓何故從他覓是他家底捨己從人去道遠矣須知自己分上有一段事輝騰今古如十日並照但以從無始劫來妄想濃厚翳障自心才回顧著則黑漫漫地却到世間知見種種聲色纔現在前一切明得此等豈不是背覺合塵從他求覓不能返照耶且如從上來乃佛乃祖以無量百千言句方便且道明箇什麼邊事只被爾起見起念起思量作聰明作計校惑却本來自己了却立能立所立現立智立是立非擾擾紛紛不能得脫所以祖佛出世只要教爾歇却知見打併教絲毫盡淨且道作麼生歇直下如懸崖撒手放身捨命捨却見聞覺知捨却菩提涅槃真如解脫若淨若穢一時捨却令教淨裸裸赤灑灑自然一聞千悟從此直下承當却來返觀佛祖用處與自己無二無別乃至鬧市之中四民浩浩經商貿易以至於風鳴鳥噪皆與自己無別然後佛與眾生為一煩惱與菩提為一心與境為一明與暗為一是與非為一乃至千差萬別悉皆為一方可攪長河為酥酪變大地作黃金都盧混成一片而一亦不立然後行是行坐是坐著衣是著衣喫飯是喫飯如明鏡當臺胡來胡現漢來漢現初不作計校而隨處見成所以萬機頓赴而不撓其神千難殊對而不干其慮此豈世間麁淺知見所能測度此乃至妙因緣學道之士或十年或二十年專心一意尚透不能得或有纔聞便解或有無師自悟既自不能便悟亦障他人不得就中土大夫尤難以其從事世務勤勞家國所以悟入稍難然得底人於己分上本無殊別若是未能了底人須要根性頴利向自己脚跟下覷著一聞便了如李附馬留意祖道與楊文公為友日夕切磋後見石門慈照禪師因為舉唐房孺相公問徑山國一禪師云祖師大道畢竟意旨如何徑山云此大丈夫事非將相之所能為李聞之大悟遂作頌云學道須是鐵漢著手心頭便判直趣無上菩提一切是非莫管道得不妨奇特且如出將入相安邦定業剪除暴亂豈非丈夫耶而徑山何故却道此大丈夫事非將相之所能為須知向上一路毫髮不容所以洞山道見佛見祖如生冤家始有參學分只如佛祖為一切人師作一切人依止為甚却道如生冤家爾且道如何是大丈夫事直須是不取人處分不受人羅籠不聽人繫綴脫略窠臼獨一無侶巍巍堂堂獨步三界通明透脫無欲無依得大自在都無絲毫佛法情解如愚如癡如木如石不分南北不辨寒溫昏昏默默似箇百不能百不解底相似然而肚裏直是峭措動著則眼目卓朔無有不明底事乃至千差萬別古人言句一時透徹如或不是到此田地底人須得向骨董袋裏平高就下為他去也如昔日于迪相公出鎮襄陽酷刑慘毒忤者皆殺之因讀觀音經有疑處一日訪紫玉山道通禪師乃問曰如何是黑風吹其船舫飄墮羅剎鬼國玉乃抗聲云于迪客作漢問恁麼事作麼于聞之大怒玉乃云只這便是黑風吹其船舫飄墮羅剎鬼國于迪有省爾且道他恁麼問紫玉何故恁麼答他此乃發他根本無明現前隨手為伊指出不妨好手然不若當時不消著後語從他斫作兩段却有些衲僧氣息及乎為他點破也是順手摩挲大凡接人有三種機若是第一機為人只消向他道于迪客作漢爾問與麼事作麼更無方便只是沒義理難話會若於此直下承當去更不擬議則與柏樹子麻三斤一口吸盡西江水更無差別所以道舉不顧即差互擬思量何劫悟只要教爾當頭領解去若是第二機為人即易也只是發起問端如道于迪客作漢爾問與麼事作麼此乃發他根本無明令他無明現前隨手點破若是第三機為人不免入泥入水重下箇注脚如云于迪客作漢便是放却黑風吹其船舫于迪或作怒便是羅剎現前玉云正是黑風吹其船舫豈不是觀音出現此是落草注解瞎人眼目破滅胡種若是真正衲僧直須撥却豈不見道他參活句不參死句活句上薦得與祖佛為師如李萬卷問歸宗和尚須彌納芥子則不問如何是芥子納須彌宗云爾身如椰子大萬卷書著在甚處歸宗老漢尋常一條白棒打佛打祖及乎李萬卷問著不免曲順人情放開一線然他用處也只教爾當頭截去後來眾中無識者便道芥子是心須彌是萬卷納之於心何所不可佛法若只如此爭到今日也又如龐居士問馬大師不與萬法為侶者是什麼人馬大師云待汝一口吸盡西江水即向汝道居士乃大悟作頌云十方同聚會箇箇學無為此是選佛場心空及第歸此頌與一口吸盡西江水題目豈曾相副既不說口又不說水只道心空及第歸且道作麼生是心空只教爾是非得失明暗色空森羅萬象一時融會歸于一理和理一時空却然後有些趣向山僧今夜不惜眉毛為爾一時吐却了也更為諸人說箇小偈祖佛單傳向上機電光石火搆不徹獨許諸根頴脫人金剛寶劍當頭截師云道由悟達法離見聞直下便承當更無第二箇此猶是就今時曲為垂手處若是本分事又且不然所以道爾未跨船舷時好與三十棒如此則千里萬里一時坐斷何故須知當人分上各有水洒不著風吹不入清寥寥白滴滴祖佛不能到魔外不能入坐斷要津不通凡聖設使盡大地草木叢林盡化為衲僧各各置百千問難不消一劄盡教吞聲飲氣目瞪口呿而今事不獲已且無見起見無言起言與諸人且通箇時節只如各各常人分上上來下去已是十分現成欠少箇什麼更來就人覓所以玄沙道飲籮裏坐地展手問人覓飯喫只為無始劫來拋家日久背馳此本分事向六塵境界裏妄想輪回不能回光返照甘處下流若能具上根利智返本還源知有此事輝騰今古逈絕知見坐斷十方無復輪轉始有語話分而今須是換箇骨頭了方見此一片田地若未知有此一片田地直饒解到佛祖邊事問一答十終無交涉須知諸佛出世唯證明此一片田地祖師西來亦提持此一片田地所以先師見白雲師翁一覷透了便作箇頌子道山前一片閑田地叉手叮嚀問祖翁幾度賣來還自買為憐松竹引清風諸人還曾恁麼也未須是向此一片田地淨裸裸赤灑灑方可入作告香普說師示眾云只這箇便承當得去如天普蓋似地普擎更不欠一毫頭亦無第二見設使盡無邊香水海塵塵剎剎一時穿却鼻孔也更不落別處儻或思量擬議即沒交涉所以道一念不生前後際斷即名為佛若也涉思量作計校分能所作知解則千里萬里祖師門下直教見須實見悟須實悟證須實證諸人各各有一靈妙性確實而論才被拶著便脚忙手亂作麼生見得親信得徹桶底子脫去只為從無始劫來妄想濃厚只在諸塵境界中元不曾踏著本地風光明見本來面目若是真實人直下承當了知生本不生知死本不死向不生不死處千聖著眼覷不見千手大悲提不起而今兄弟若能返照更無第二人更不待山僧兩回三度不惜眉毛入泥入水何況拋沙撒土說心說性未免落七落八當面相謾去也豈不見破竈墮和尚聞古廟作孽遂領十八弟子入山觀之全無神相唯見三間空屋一所泥竈遂以杖擊之云汝本泥土合成靈從何來聖從何起其竈乃颯颯而墮破竈墮云破也破也墮也墮也不覺紙錢後有一神人出云某甲乃竈神蒙師為說無生法已得生天禮謝而去其十八弟子乃白師云某等皆久參侍和尚殊不蒙開示無生法今日竈神何幸和尚却為伊說破竈墮云我只向伊道汝本塼瓦泥土合成靈從何來聖從何起其徒皆作禮破竈墮云破也破也墮也墮也其十八弟子悉皆省悟只如山僧即今舉拂子且道與破竈墮是同是別遂云破也破也墮也墮也若也見得不唯不孤負破竈墮和尚亦乃不孤負從上祖師若也不見不唯孤負破竈墮和尚亦乃孤負自己知有此事不從他得所以道靈從何來聖從何起只如諸人見今身是父母血氣成就若於中識得靈明妙性則若凡若聖覓爾意根了不可得便乃內無見聞覺知外無山河大地尋常著衣喫飯更無奇特所以道我若向刀山刀山自摧折我若向地獄地獄自消滅方知有如是靈通有如是自在只如今禪僧家何不回光返照明教徹去若也未明得且向三根椽下七尺單前默默地究取不見雲門大師道爾且東卜西卜忽然卜著也不定若也打開自己庫藏運出自己家財拯濟一切教無始妄想一時空索索地豈不慶快老僧往日為熱病所苦死却一日觀前路黑漫漫地都不知何往獲再甦醒遂驚駭生死事便乃發心行脚訪尋有道知識體究此事初到大溈參真如和尚終日面壁默坐將古人公案翻覆看及一年許忽有箇省處然只是認得箇昭昭靈靈驢前馬後只向四大身中作箇動用若被人拶著一似無見處只為解脫坑埋却禪道滿肚於佛法上看即有於世法上看即無後到白雲老師處被他云爾總無見處自此全無咬嚼分遂煩悶辭去心中疑情終不能安樂又上白雲再參先師便令作侍者一日忽有官員問道次先師云官人爾不見小艶詩道頻呼小玉元無事只要檀郎認得聲官人却未曉老僧聽得忽然打破漆桶向脚跟下親見得了元不由別人方信乾坤之內宇宙之間中有一寶祕在形山已至諸佛出世祖師西來只教人明此一件事若也未知只管作知作解瞠眉努目元不知只是揑目生華擔枷過狀何曾得自在安樂如紅鑪上一點雪去若打破了或喝或掌一切皆得然終不作此解方可放下人我擔子千休萬歇方可生死奈何不得也須是實到此箇田地始得若實到此便能提唱大因緣建立法幢與一切人抽釘拔楔解粘去縛如是揭千人萬人如金翅鳥入海直取龍吞如諸菩薩入生死海中撈摝眾生放在菩提岸上方可一舉一切舉一了一切了有時一喝如金剛王寶劍有時一喝如踞地師子有時一喝如探竿影草有時一喝不作一喝用方可殺活自由布置臨時謂之我為法王於法自在諸人既是挑囊負鉢遍參知識懷中自有無價之寶方向這裏參學先師常云莫學瑠璃瓶子禪輕輕被人觸著便百雜碎參時須參皮可漏子禪任是向高峯頂上撲下亦無傷損劫火洞然我此不壞若是作家本分漢遇著咬猪狗底手脚放下複子靠將去十年二十年管取打成一片且作麼生得獨脫去須是入流人方知恁麼事克勤自出峽止訥堂唯念茲在茲相從者多不告倦所謂利他乃自利也要須根本明徹理地精至純一無雜纔有是非紛然失心若踏王脈諸天捧華無路魔外潛覷不見深深海底行高高峯頂立始得不驚群動眾謂之平常心本源天真自性也雖居千萬人中如無一人相似此豈麁浮識想利智聰慧所能測哉示諭綿密無間寂照同時歲月悠久打成一片而根本愈牢密密作用誠無出此應當當處全真則彼我遐邇觸處皆渠剎剎塵塵皆在自己大圓鏡中愈綿愈密則愈能轉換也故雲門道直得乾坤大地無纖毫過患猶為轉句不見一色始是半提直得如此更須知有全提時節始得所以德山棒臨濟喝皆徹證無生透頂透底融通自在到大用現前處方能出沒欲人全身擔荷外退守文殊普賢大人境界巖頭道他得底人只守閑閑地二六時中無欲無依自然超諸三昧德山亦云汝但無事於心於心無事則虛而靈寂而照若毫端許言本末者皆為自欺此既已明當須履踐但只退步愈退愈明愈不會愈有力量異念纔起擬心纔生即猛自割斷令不相續則智照洞然步步踏實地豈有高低憎愛達順揀擇於其間哉無明習氣旋起旋消悠久間自無力能擾人也古人以牧牛為喻誠哉所謂要久長人爾直截省要最是先忘我見使虛靜恬和任運騰騰騰騰任運於一切法皆無取捨向根根塵塵應時脫然自處孤運獨照照體獨立物我一如直下徹底無照可立如斬一綟絲一斬一切斷便自會作活計去也佛見法見尚不令起則塵勞業識自當氷消瓦解養得成實如癡似兀而峭措祖佛位中收攝不得那肯入驢胎馬腹裏也趙州道我見千百億箇盡是覓作佛漢子於中覓箇無心底難得又云我在南方三十年除粥飯二時是雜用心處香林四十年方成一片涌泉四十年尚自走作南泉十八上解作活計信知從上古人無不皆如此密密履踐安可計得失長短取捨是非知解也同學之中唯龍門智海昔常熟與究明但逢緣遇境莫不管帶何止此生而已窮未來際證無量聖身也未是他泊頭處但一味退步切莫作限量也佛祖以神道設教唯務明心達本況人人具足各各圓成但以迷妄背此本心流轉諸趣枉受輪迴而其根木初無增減諸佛以為一大事因緣而出蓋為此也祖師以單傳密印而來亦以此也若是宿昔蘊大根利智便能於脚跟直下承當不從他得了然自悟廓徹靈明廣大虛寂從無始來亦未曾間斷清淨無為妙圓真心不為諸塵作對不與萬法為侶長如十日並照離見超情截却生死浮幻如金剛王堅固不動乃謂之即心即佛更不外求唯了自性應時與佛祖契合到無疑之地把得住作得主可不是徑截大解脫耶探究此事要透死生豈是小緣應當猛利誠志信重如救頭然始有少分相應多見參問之士世智聰明只圖資談柄廣聲譽以為高上趣向務以勝人但增益我見如以油投火其炎益熾直到臘月三十日茫然繆亂殊不得纖毫力良由最初已無正因所以末後勞而無功是故古德勸人參涅槃堂裏禪誠有旨也生死之際處之良不易唯大達超證之士奮利根勇猛一徑截斷則無難然此段雖由自己根力亦假方便於常時些小境界中轉得行打得徹不存解不立見凜然全體現成踐履將云養得純熟到緣謝之時自然無怖畏只有清虛瑩徹無一法當情如懸崖撒手棄捨得無留戀一念萬年萬年一念覓生了不可得豈有死也是故古德坐脫立亡行化倒蛻能得勇健皆是平昔淘汰得淨潔香林四十年得成一片涌泉四十年尚有走作石霜勸人休去歇去如古廟裏香爐去永嘉云體即無生了本無速蓋業業兢兢念茲在茲方得無礙自在既捨生之後得意生身隨自意趣後報悉以理遣不由業牽所謂透脫生死耶報緣未謝於人間世上有如許參涉交互應須處之使綽綽然有餘裕始得人生各隨緣分不必厭喧求靜但令中虛外順雖在鬧市沸湯中亦恬然安穩才有纖毫見刺則打不過也此箇事在利根上智之人一聞千悟不為難要須根脚牢實諦當徹信把得定作得主於一切違順境界差別因緣打成一片如太虛空無纖毫障隔湛湛虛明無有轉變雖百劫千生始終一如方可平穩多見聰俊明敏根浮脚淺便向言語上認得轉變即以世間無可過上遂增長見刺逞能逞解逞言語快利將謂佛法只如此及至境界緣生透脫不行因成進退良可痛惜是故古人直是千魔萬難悉皆嘗遍雖七處割截亦不動念一往操心猶如鐵石以至透脫生死渾不費力豈不是大丈夫超詣慷慨所存也在家菩薩修出家行如火中出蓮蓋名位權勢意氣卒難調伏而況火宅煩擾煎熬百端千緒除非自己直下明悟本真妙圓到大寂定休歇之場尤能放下廓爾平常徹證無心觀一切法如夢幻泡空豁豁地隨時應節消遣將去即與維摩詰傅大士龐居士裴相國楊內翰諸在家勝士同其正因隨自己力量轉化未悟同入無為無事法性海中則出來南閻浮提打一遭不為折本矣有祖已來唯務單傳直指不喜帶水拕泥打露布列窠窟鈍置人蓋釋迦老子三百餘會對機設教立世垂範太段周遮是故最後徑截省要接最上機雖自迦葉二十八世少示機關多顯理致至於付受之際靡不直面提持如倒剎竿盌水投針示圓光相執赤旛把明鑑說如鐵橛子傳法偈達磨破六宗與外道立義天下太平翻轉我天爾狗皆神機迅捷非擬議思惟所測洎到梁遊魏尤復顯言教外別行單傳心印六代傳衣所指顯著逮曹溪大鑑詳示說通宗通歷涉既久具正眼大解脫宗師變革通塗俾不滯名相不墮理性言說放出活卓卓地脫灑自由妙機遂見行棒行喝以言遣言以機奪機以毒攻毒以用破用所以流傳七百來年枝分派別各擅家風浩浩轟轟莫知紀極然鞠其歸著無出直指人心心地既明無絲毫隔礙脫去勝負彼我是非知見解會透到大休大歇安穩之場豈有二致哉所謂百川異流同歸于海要須是箇向上根器具高識遠見有紹隆佛祖志氣然後能深入閫奧徹底信得及直下把得住始可印證堪為種草捨此切宜寶祕慎詞勿作容易放行也五祖老師平生孤峻少許可人乾嚗嚗地壁立只靠此一著常自云如倚一座須彌山豈可落虛弄滑頭謾人把箇沒滋味鐵酸饀劈頭拈似學者令咬嚼須待渠桶底子脫喪却如許惡知惡見胸次不掛絲毫透得淨盡始可下手鍛煉方禁得拳踢然後示以金剛王寶劍度其果能踐履負荷淨然無一事山是山水是水更應轉向那邊千聖籠羅不住處便契乃祖已來所證傳持正法眼藏及至應用為物仍當驅耕夫牛奪飢人食證驗得十成無滲漏即是本家道流也摩竭陀國親行此令少林面壁全提正宗而時流錯認遂尚泯默以為無縫罅無摸索壁立萬仞殊不知本分事恣情識摶量便為高見此大病也從上來事本不如是巖頭云只露目前些子箇如擊石火閃電光若搆不得不用疑著此是向上人行履處除非知有莫能知之趙州喫茶去祕魔巖擎扠雪峯輥毬禾山打鼓俱胝一指歸宗拽石玄沙未徹德山棒臨濟喝並是透頂透底直截剪斷葛藤大機大用千差萬別會歸一源可以與人解粘去縛若隨語作解即須與本分草料譬如七斛驢乳只以一滴師子乳滴悉皆迸散要脚下傳持相繼綿遠直須不徇人情勿使容易乃端的也末後一句始到牢關誠哉是言透脫死生提持正印全是此箇時節唯踏著上頭關捩子底便諳悉也隆公知藏湖湘投機還往北山十餘年真探賾精通本色衲子遂舉分席訓徒已三載予被睿旨移都下天寧欲得法語以表道契因為出此數段宣和六年十二月中佛果老僧書祖師門下直截指示豈有如許多蹊徑只貴向上人聊聞舉著剔起便行明眼覷來只是鈍置古者道舉一隅不以三隅反者吾不與也箇箇須是舉一明三目機銖兩阿轆轆地疎通峻快始稱提持豈不見良遂見麻谷第一番才見便歸方丈閉却門及至第二次見谷驟步向菜園渠便瞥地乃謂谷曰和尚莫謾良遂良遂若不來見和尚洎被十二本經論賺過一生看渠恁地不妨省力既歸謂徒黨曰諸人知處良遂總知良遂知處諸人不知信知渠知處有不通風諸人卒未搆得可謂真師子兒要作他家種草直須更出他一頭地始得達磨遊梁入魏落草尋人向少林冷坐九年深雪之中覓得一箇及至最後問得箇什麼却只禮三拜依位而立遂有得髓之言至令守株待兔之流競以無言禮拜依位為得髓深致殊不知劍去久矣爾方刻舟豈曾夢見祖師若是本色真正道流要須超情離見別有生涯終不向死水裏作活計方承紹得他家基業到此須知有向上事所謂善學柳下惠終不師其跡是故古人道一句合頭語萬劫繫驢橛誠哉破有法王出現世間隨眾生欲種種說法將知所說皆為方便只為破執破疑破解路破我見若無許多惡覺惡見佛亦不必出現而況說種種法耶古人得旨之後向深山茆茨石室折脚鐺子煮飯喫十年二十年大忘人世永謝塵寰今時不敢望如此但只鞱名晦跡守本分作箇骨律錐老衲以自契所證隨己力量受用消遣舊業融通宿習或有餘力推以及人結般若緣鍊磨自己脚根純熟正如荒草裏撥剔一箇半箇同知有共脫生死轉益未求以報佛祖深恩抑不得已霜露果熟推將出世應緣順適開拓人天終不操心於有求何況依倚貴勢作流俗阿師舉止欺凡罔聖苟利圖名作無間業縱無機緣只恁度世亦無業果真出塵羅漢耶此門瞥脫契證即是素來不曾經人壞持拍盲百不知一但以利根種性孟八郎便透直下承當要用便用要行即行無如許般心行純熟頓放著所在便得休歇安樂終日飽齁齁地不妨真正最難整理是半前落後認得瞻視光影聽聞不隨聲守寂湛之性便為至寶懷在胸中終日昭昭靈靈雜知雜解自擔負我亦有見處曾得宗師印證惟只增長我見便雌黃古今印證佛祖輕毀一切問著即作伎倆粘作一堆殊不知末上便錯認定盤星了也及至與渠作方便解粘去縛便謂移換人捩轉人作恁麼心行似此有甚救處除是驀地自解知非却將來須放得下作善知識遇著此等須是大脚手與烹鍊救得一箇半箇得徹不妨翻邪成正將來却是箇沒量大人何故只為病多諳藥性得底人心機泯絕照用已忘渾無領覽只守閑閑地而諸天捧華無路魔外潛覷不見深深海底行漏盡意解所作平常似三家村裏無異直下放懷養到恁麼處亦未肯住在才有纖毫便覺如泰山似礙塞人便即擺撥雖純是理地亦無可取若取即是見刺所以云道無心合人人無心合道豈肯自衒我是得底人原他深不欲人知喚作絕學無為與古人為儔真道人也他參活句不參死句活句下薦得永劫不忘死句下薦得自救不了若要與佛祖為師須明取活句韶陽出一句如利刀剪却臨濟亦云吹毛用了急須磨此豈陰界中事亦非世智辯聰所及直是深徹本源打落從前依他作解明昧順逆以金剛正印印定揮金剛王寶劍用本分手段所以道殺人須是殺人刀活人須是活人劍既殺得人須活得既活得須殺得若只孤單則偏墮也垂手之際却看方便勿使傷鋒犯手著著有出身之路八面玲瓏照破他方與下刃亦須緊密始得稍寬緩即落七落八也只自己等閑尚不留毫髮許設有亦斬作三段何況此宗門中從上牙爪遇其中人才拈出若投機則共用不投機則剗却以是為要無不了底事切在力行之欲得親切第一不用求求而得之已落解會況此大寶藏亘古亘今歷歷虛明從無始劫來為自己根本舉動施為全承他力唯是休歇到一念不生處即是透脫不墮情塵不居意想逈然超絕則遍界不藏物物頭頭渾成大用一一皆從自己胸襟流出古人謂之運出家財一得永得受用豈有窮極耶但患體究處根脚不牢不能徹證直須猛截諸緣令無纖毫依倚放身捨命直下承當無第二箇縱使千聖出來亦不移易隨時任運喫飯著衣長養聖胎不存知解可不是省要徑截殊勝法門耶先聖一麻一麥古德攻苦食淡潔志於此廢寢忘飡體究專確要求實證豈計所謂四事豐饒者哉及至道不及古便有法輪未轉食輪先轉之義由是叢林呼長老為粥飯頭得非與古人一倍相反耶然入隨緣變異門且行第二段北山延接方來道人唯仰南畝今秋適會大稔覺民禪客覷收刈臨行乞言因示以前段因緣貴宗本搆末乃為兼利並照圓悟通達之人本分事也勉行之百草頭上有祖師夾山指出令人薦寬平田中有大義百丈展手要人知若能顆粒圓成即是單傳心印更或彌望坦然便證第一聖諦且出草一句作麼生道滿船明月載將歸立志辦道之士於二六時中自照自了念茲在茲知有自己脚跟下一段因緣處聖不增居凡不減獨脫根塵逈超物表凡所作為不立方所湛寂凝然唯萬變千化初無動搖應緣而彰遇事便發靡不圓成唯要虛靜一切超然主本既明無幽不燭萬年一念一念萬年透頂透底全機大用譬如壯士屈伸臂頃不借他力則生死幻翳氷消金剛正體獨露一得永得無有間斷古今言教機緣公案問答作用並全明此若脫灑履踐得日久歲深自然左右逢源打成一片豈不見法燈道入荒田不揀信手拈來草觸目未嘗無臨機何不道無根兮得活離地兮不倒日用尚不知更向何處討切宜消息之趙州云我在南方三十年除粥飯二時是雜用心處將知古德為此箇事不將作等閑直是鄭重所以操修覷捕到徹底分明於一機一境一句一言悉不落虛是致世法佛法打成一片今時要湊泊著實須是猛利奮發倒腸換肚莫取惡知惡見莫雜毒食一味純正真淨妙明直下踏著本地風光到安穩大解脫之地坐斷報化佛頭凜凜孤危風吹不入水灑不著正體現成日用有力量聞聲見色不生取捨著著有出身之路豈不見僧問九峯見說和尚親見延壽是否峯云山前麥熟也未識得渠親切用處便見衲僧巴鼻所謂殺人刀活人劍但請長時自著眼看到出格時自然知落處也達磨西來不立文字語句唯直指人心若論直指只人人本有無明殼子裏全體應現與從上諸聖不移易一絲毫許所謂天真自性本淨妙明含吐十方獨脫根塵一片田地唯離念絕情逈超常格大根大智以本分力量直下就自己根脚下承當如萬仞懸崖撒手放身更無顧藉教知見解礙倒底脫去似大死人已絕氣息到本分地上大休大歇口鼻眼耳初無相知手足項背各不相到然後向寒灰死火上頭頭上明枯木朽株間物物斯照乃契合孤逈逈峭巍巍更不須覓心覓佛築著磕著無非外得古來悟達百種千端只這便是心不必更求心是佛何勞更覓佛儻於言句上作露布境物上生解會則墮在骨董袋中卒撈摸不著此忘懷絕照真諦境界也不與萬法為侶者是什麼人回光自照看待汝一口吸盡西江水即向汝道八角磨盤空裏走參得透目前萬法平沈無始妄想蕩盡德山隔江搖手便有人承當鳥窠吹布毛尋有人省悟得非此段大因緣時至根苗自生也亦機感相投有地也亦當人密運無間借師門發揮何峭絕如此之難而超證如此之易古人以輥芥投針為況良不虛矣末後一句都通穿過有言無言向上向下權實照用卷舒與𡙸不消箇勘破了也誰識趙州這巴鼻須是吾家種草始得學道之士初無信向厭世煩溷長恐不能得箇入路既逢師指或因自己直下發明從本已來元自具足妙圓真心觸境遇緣自知落著便乃守住患不能出得遂作窠臼向機境上立照立用下咄下拍努眼揚眉一場特地更遇本色宗匠盡與拈却如許如解直下契證本來無為無事無心境界然後證羞慚知休歇一向冥然諸聖尚覓他起念處不得況其餘耶所以巖頭道他得底人只守閑閑地二六時中無欲無依可不是安樂法門昔灌溪往末山山問近離甚處溪云路口山云何不蓋却溪無語次日致問如何是末山境山云不露頂如何是境中人云無男女等相溪云何不變去山云不是神不是鬼變箇什麼如此豈不脚踏實地到壁立萬仞處所以道末後一句始到牢關把斷要津不通凡聖古人既爾今人豈少欠耶幸有金剛王寶劍當須遇著知音可以拈出金色頭陀論劫打坐達磨少林面壁九年曹溪四會縣看獵大溈深山卓庵十載大梅一住絕人迹無業閱大藏古聖翹足七晝夜讚底沙常啼經月鬻心肝長慶坐破七蒲團是皆為此一段大因緣其志可尚終古作後昆標準便使致身在長連床上亦不過冥心體究但令心念澄靜紛紛擾擾處正好作工夫當作工夫時透頂透底無絲毫遺漏全體現成更不自他處起唯此一大機阿轆轆轉更說甚世諦佛法一樣平持日久歲深自然脚跟下實確確地只是箇良上座直下契證如水入水如金博金平等一如湛然真純是解作活計但一念不生放教玲瓏才有是非彼我得失勿隨他去乃是終日竟夜親參自家真善知識何憂此事不辦切須自看此箇大法三世諸佛同證六代祖師共傳一印印定直指人心見性成佛不立文字語句謂之教外別行單傳心印若涉言詮露布立階立梯論量格內格外則失却本宗辜負先聖要須最初入作便遇本分人直截根源退步就已以鐵石心將從前妄想見解世智辯聰彼我得失到底一時放却直下如枯木死灰情盡見除到淨裸裸赤灑灑處豁然契證與從上諸聖不移易一絲毫許諦信得及明見得徹此始為入理之門更須教一念萬年萬年一念二六時中純一無雜才有纖塵起滅則落二十五有無出離之期抵死謾生咬教斷然後田地穩密聖凡位中收攝不得始是如鳥出籠自休自了處得座披衣真金百煉舉動施為等閑蕩蕩地根塵生死境智玄妙如湯沃雪遂自知時更無分外底名為無心道人以此自修轉開未悟令如是履踐豈不為要道哉道由悟達立志為先自博地具縛凡夫便欲跂步超證直入聖域豈小因緣哉固宜操鐵石心截生死流承當本來正性不見纖塵中外有法使胸次蕩然了無罣礙施為作用悉根本中出根本既牢實能轉一切物是謂金剛正體一得永得豈假外求是故古德云此宗難得其妙當須子細用心可中頓悟正因便是出塵階塹古德隔江搖扇吹布毛便有發機處至於驀口𡎺劈背棒亦解桶底子脫蓋緣專一久之一日瞥地此豈外得之皆由自證自悟學道之要在深根固蔕於二六時中照了自己根脚當未起念百不干懷時圓融無際脫體虛凝一切所為曾無疑間謂之現成本分事及至纔起一毫頭見解欲承當作主宰便落在陰界裏被見聞覺知得失是非籠罩半醉半醒打疊不辦約實而論但於鬧鬨鬨處管帶得行如無一事相似透頂透底直下圓成了無形相不廢功用不妨作為語默起倒終不是別人稍覺纖毫滯礙悉是妄想直教洒洒落落如太虛空如明鏡當臺如杲日麗天一動一靜一去一來不從外得放教自由自在不被法縛不求法脫盡始盡終打成一片何處離佛法外別有世法離世法外別有佛法是故祖師直指人心金剛般若貴人離相譬如壯士屈伸臂頃不借他力如此省要好長時自退步體究令有箇落著諦實證悟之地即是念念遍參無邊無量大善知識也切切諦信勉力作工夫乃善也俱胝凡見僧來及答問唯竪一指蓋通上徹下契證無疑差病不假驢駝藥也後代不諳來脈隨例竪箇指頭謾人不分皂白大似將醍醐作毒藥良可憐愍若是真的見透底始知鄭重終不將作等閑所謂千鈞之弩不為鼷鼠而發機是故須具頂𩕳上眼方可入作後來玄沙拈曰俱胝承當處莽鹵只認得一機一境有般拍盲底隨語生解便抑屈俱胝以謂實然殊不知焦塼打著連底凍到這裏直須子細切忌顢頇只如俱胝臨遷化去自云得天龍一指頭禪一生受用不盡豈徒然哉曹溪大鑒微時新州一樵夫也碌碌無所發明已數十載一旦聞客誦經激其本願遂致母出鄉謁黃梅大滿才見數語間投機隱確坊八箇月既聞秀偈始露鋒鋩五祖舉衣鉢授之是時群眾競趁逐欲奪取而蒙山道人最先及之於大庾嶺頭知不勝始悟此衣非可以力爭稽首求法大鑒以不思善惡本初面目歛念知歸盧老以時緣未穩復遁迹四會縣獵人中久之尋抵番禺吐風旛不動動自於心之語印宗伸弟子之禮為之削髮登具由是開大法要總二千餘眾聲徹九重遣貴近降紫泥召之確然不應度龍象若讓師清源永嘉南陽荷澤司空數十人皆大宗師何其韙歟唯聖賢示化進退存亡了然先照然考其步驟從微至著不斷世緣而示妙規百世之下無與為等到今數百載充遍寰海列剎相望皆其法孫欽仰洪範欲擬其毫末竭誠罄力終莫髣髴惟望後昆有力量者勉旃聊述梗概爾圓湛虛凝道體也展縮殺活妙用也善游刃能操守如珠走盤如盤走珠無頃刻落虛亦不分世法佛法直下打成一片所謂觸處逢渠出沒縱橫初無外物淨裸裸阿轆轆以本分事印定頭頭上明物物上了何處更有得失是非好惡長短來但恐自己正眼未得洞明是致落在二邊則沒交涉也豈不見永嘉道上士一決一切了中下多聞多不信佛祖言教筌罤爾藉之以為入理之門既廓然明悟承當得則正體上一切圓具觀佛祖言教皆影響邊事終不向頂𩕳上戴却近世參學多不本其宗猷唯務持擇言句論親疎辯得失浮漚上作實解誇善淘汰得多少公案解問諸方五家宗派語一向沒溺情識迷却正體良可憐愍有真正宗師不惜眉毛勸令離却如上惡知惡見却返謂之心行移換擺撼煆煉展轉入荊棘林中所謂打頭不遇作家到老只成骨董省要處不消一劄皮下有血自知落處苟或躊蹰則失却鼻頭也七佛已前便與麼直須硬紏紏緊著頭皮分明歷落薦取這一片田地穩密長時乃自會退步終不道我有見處我有妙解何故箇中若立一絲毫能所見刺則重過山嶽從上來決不相許是故釋迦文於然燈佛以無法得受記盧老於黃梅以本來無物親付衣鉢至於生死之際才自擔荷則如靈龜脫殼應須淨穢二邊都不依怙有心無心有見無見似紅爐著一點雪二六時中透頂透底灑灑落落遊此千聖不同途處直下令純熟自然成就得箇絕學無為千人萬人羅籠不住底箇真實人也得道之士立處既孤危峭絕不與一法作對行時不動纖塵豈止入林不動草入水不動波蓋中已虛寂外絕照功翛然自得徹證無心雖萬機頓赴豈能撓其神千難殊對而不干其慮哉平時只守閑閑地如癡似兀及至臨事為物初不作伎倆准擬剸割風旋電轉靡不當機豈非素有所守也是故古德道如人學射久久方中悟則剎那履踐工夫須資長遠如鵓鳩兒初生下來赤骨歷地養來餧去日久時深羽毛既就便解高飛遠舉所以悟明透底正要調伏只如諸塵境界常流於中窒礙到得底人分上無不虛通全是自家大解脫門終日作為未嘗作為了無欣厭亦無倦怠度盡一切而無能所況生厭墮耶苟性質偏枯尤當增益所不能放教圓通以漚和力攝化開權俯仰應接俾高低遠近略無差誤行常不輕行學忍辱仙遵先佛軌儀成就三十七品助道法堅固四攝行到大用現前喧寂一等如下水船不勞篙棹混融含攝圓證普賢行願乃世出世間大善知識也古德云三家村裏須自箇叢林蓋無叢林處雖有志之士亦喜自便到恁麼尤宜執守唯在強勉以不倦終至於喧靜亦復爾喧處周旋應變於中虛寂靜處能不被靜縛則隨所至處皆我活計唯中虛外順有根本者能然大凡為善知識應當慈悲柔和善順接物以平等無諍自處彼以惡求及以惡聲名色加我非理相干訕謗毀辱但退步自照於己無慊一切勿與較量亦不動念嗔恨只與直下坐斷如初不聞不見久久魔孽自銷爾若與之校則惡聲相返豈有了期又不表顯自己力量與常流何以異切力行之自然無思不服槌拂之下開發人天俾透脫生死豈小因緣應恬和詞色當機接引勘對辯其來由驗其蹲坐攻其所偏墜奪其所執著直截指示令見佛性到大休大歇安樂之場所謂抽釘拔楔解黏去縛切不可將實法繫綴人令如是住如是執勿受別人移倒此毒藥也令渠喫著一生擔板賺誤豈有利益耶佛祖出興特唱此段小因緣謂之單傳心印不立文字語句接最上機只貴一聞千悟直下承當了修行不求名聞利養唯務透脫生死今既作其兒孫須存他種草看他古來有道之士動是降龍伏虎與神明受戒攻苦食淡大忘人世永謝塵寰三二十年折脚鐺煮飯喫遁跡埋名往往坐脫立亡於中一箇半箇諸聖推出建立宗風無不稟高行務報佛恩流通大法始出一言半句抑不得已明知是接引入理之門敲門瓦子其體裁力用不妨為後昆模範當宜師法之轉相勉勵追復古風切忌希名苟利茲深祝也解語非干舌能言不在詞明知舌頭語言不是倚仗處則古人一言半句其意唯要人直下契證本來大事因緣所以修多羅教如標月指知是般事便休行履處綿密受用時寬通日久歲深不移易拈弄收放得熟小小境界悉能照破斷割不留眹迹及至死生之際結角羅紋不相參雜湛然不動翛然出離此臘月三十日涅槃堂裏禪也踏著實地到安穩處時中無虛棄底工夫綿綿不漏絲毫湛寂凝然佛祖莫能知魔外無捉摸是自住無所住大解脫雖歷無窮劫亦只如如地況復諸緣邪安住是中方可建立與人抽釘拔楔亦只令渠無住著去此謂之大事因緣如來有密語迦葉不覆藏迦葉不覆藏乃如來真密語也當不覆藏即密當密即不覆藏此豈可與繫情量立得失存窠窟作解會者舉耶透脫到實證之地向出格超宗頂𩕳上領始得既已領略應當將護遇上根大器方可印受也秉拂據位稱宗師若無本分作家手段未免賺誤方來引他入草窠裏打骨董去也若具金剛正眼須灑灑落落唯以本分事接之直饒見與佛齊猶有佛地障在是故從上來行棒行喝一機一境一言一句意在鉤頭只貴獨脫勿使依草附木所謂驅耕夫之牛奪飢人之食若不如是盡是弄泥團漢方來衲子有夙根作工夫驀地得入者不遇真正宗師返引他作露布墮在機境中無繩自縛半前落後似是不是最難整理要須識其病脈辯其落著徵其所偏墜而發起之俾捨執著住滯然後示以本分正宗使無疑惑了然得大解脫居大寶宅自然趁亦不去可以洪濟大法傳續祖燈堪報不報之恩也黃龍老南禪師昔未見石霜會一肚皮禪翠巖憫之勸謁慈明只窮究玄沙語靈雲未徹處應時瓦解氷消遂受印可三十年只以此印拈諸方解路瘥病不假驢駝藥緊要處豈有如許多佛法也大宗師為人雖不立窠臼露布久之學徒妄認亦成窠臼露布也蓋以無窠臼為窠臼無露布作露布應須及之令盡無令守株待兔認指為月鑒在機先風塵草動亦照其端倪況應酬擾擾哉非胸次虛靜無一法當情安能圓應無差先機照物耶此皆那伽在定之効也臨濟金剛王寶劍德山末後句藥嶠一句子祕魔杈俱胝指雪峯輥毬禾山打鼓趙州喫茶楊岐栗棘蓬金剛圈皆一致爾契證得直下省力一切祖師言教無不通達唯在當人善自護持爾佛智裕公久參遍歷一言相契從前證解併脫去卓然超絕遂分座訓徒傳持流通此大法印因書法語以贈趙州和尚見僧喚云近前來僧近前州云去多少省力若薦得乃是十成完全若作如之若何則知見生也唐朝古德英禪師微時事田運槌擊塊見一大塊戲以槌猛擊之應時粉碎驀地大悟自此散誕為不測人頗彰神異有老宿拈云山河大地被這僧一擊百雜碎獻佛不假香多誠哉是言參問要見性悟理直下忘情絕照胸襟蕩然如癡似兀不校得失不爭勝劣凡有順違悉皆截斷令不相續悠久自然到無為無事處才毫髮要無事早是事生也一波才動萬波隨豈有了期他時生死到來脚忙手亂只為不脫灑但以此為確實自然鬧市裏亦淨如水豈有己事不辦耶才有是非紛然失心直這一句驚動多少人做計較若承當得坐得斷透出威音王那畔若隨此語轉特地紛然自回光返照始得如來禪祖師禪豈有兩種未免諳含各分皂白特地乖張事理機鋒一時坐斷是打淨潔毬子還知諦當著實處麼放下看取行脚參請既依附知識於大叢林陪清高雅眾久矣一旦親緣須著落歸動是箇千里遠行要須以自己力量不忘踐履直須行處不生塵況此段事不道在善知識邊便有居鄉井時便無也所謂暫時不在如同死人正當在時亦不起模畫樣雖則平常而滴水滴凍卓然絕識成箇無為無事無心事業表裏洞然無際不與萬法為侶不與千聖同途深根固蔕只守閑閑地養來養去不憂不徹但盡凡情作自己工夫勿管外緣勿逐名利起我見競勝負是故古德道任運猶如癡兀人他家自有通人愛傑知莊倏來告別求警策因書此語授之蔣山門下無禪可說無道可傳雖聚半千衲子唯以箇金剛圈栗棘蓬跳者著力跳吞者用意吞莫怪無滋味太嶮峻或若驀地體得如晝錦還鄉千人萬人只仰羨得要且覓他所從來不得所謂人人本分事也才生心動念承當擔荷早不本分了也直得萬機休罷千聖不携亦猶有依倚在快須擺撥透脫那邊去始得所以道但有纖毫即是塵舉意便遭魔所撓成就一切總只由他破壞一切亦只由他奇特殊勝緣恒沙功德藏無量妙莊嚴超世希有事皆所成就慳貪憎妬情識執著有為有漏垢染雜亂解路名相知見妄想皆所破壞也唯他能轉一切物一切物不能轉他雖無形段面目而包括十虛含凡育聖若有取之即墮見刺卒摸索不著諸佛開示祖師直指唯心妙性徑截承當不起一念透頂透底無不現成於現成際不勞心力任運逍遙了無取舍乃真密印也臨濟正宗自馬師黃檗闡大機大用脫羅籠出窠臼虎驟龍馳星飛電激卷舒擒縱皆據本分綿綿的的到興化風穴唱愈高機愈峻西河弄師子霜華奮金剛王非深入閫奧親受印記皆莫知端倪徒自名邈只益戲論大抵負沖天氣宇格外提持不戰屈人兵殺人不眨眼尚未髣髴其趣向況移星換斗轉天輪回地軸耶是故示三玄三要四料簡四主賓金剛王寶劍踞地師子一喝不作一喝用探竿影草一喝分賓主照用一時行許多落索多少學家摶量注解殊不知我王庫內無如是刀弄將出來看底只眨得眼須是他上流契證驗認正按旁提須還本分種草豈假梯媒只如寶壽開堂三聖推出一僧壽便打聖云爾恁麼為人非獨瞎却這僧眼瞎却鎮州一城人眼去在壽擲下拄杖便歸方丈興化見同參來便喝僧亦喝化又喝僧復喝化云爾看這瞎漢僧擬議直打出法堂侍者問有何相觸誤化云是他也有權也有實我將手向伊面前橫兩遭却不會似此瞎漢不打更待何時看他本色宗風逈然殊絕不貴作略只欽他眼正要扶荷正宗提持宗眼須是透頂透底徹骨徹髓不涉廉纖逈然獨脫然後的的相承可以起此大法幢然此大法炬繼他馬祖百丈首山楊岐不為忝竊爾乃佛乃祖直指此大法於人人脚跟下洞照如千日並出但趣外奔逸久不能自信有如是大威德光明唯務作聰明立知見向業惑中以謂出乎等夷衒耀自得向人間世所習古今博究廣覽謂窮極底蘊殊不知螢火之光豈比太陽所以古之奇傑之士頴脫之性就近而論如裴相國楊大年之儔投誠放下就宗師決擇剗去浮塵知見大徹大悟始能超軼與老禪碩德抗行履踐到臨合殺結角頭自解撒手克證大解脫豈小事哉今既明敏不減前輩平時學業才力邁往於世路久之雖知宗門有此段因緣謂不出我所宗尚殊不著意以夙昔大緣相值歐峯經年會聚一聞舉揚即起深信迴光返照顧人間如夢如幻隨大化變滅乃虛妄爾唯此千劫不壞不移易一切聖賢根本乃造物之淵源印定自己若一發明七通八達何往不自得哉是知宿世赤曾熏炙遇緣而彰見於行事豈非自性耶然能自檢點二六時中學佛法已是雜用心則去却佛法乃真淨界中行履矣但請依此一切不雜即純一洞然無愛憎離取捨不分彼我不作得失一切法坦然皆我家不思議處淨妙圓明受用之物爾須令此心長時現前不墮沈昏不生聰慧入平等安閑寂靜境界那有惡作業緣識情干撓得此本妙光明也只恐臨境界面前都盧忘失依前紛亂則不堪也古之修行亦只以自所證入時中照了截斷塵勞教活卓卓地悠久三二十年純熟超出生死不為難著力在行處不只空高談說之而已古云說得一丈不如行得一尺蓋定慧之力回轉業緣正要惺惺地勇猛果決千百生中當受用其餘古人機緣語句不必盡要會之但一著分明則著著如此千變萬化豈移變得渠力用哉內心既虛外緣亦寂著衣喫飯本自天真不勞雕琢若或立勝見負我能即禍事也切須照管勿作此態由是可入無我真實平等如如不動不變淨妙清涼穩密田地矣誌公云不起纖毫修學心無相光中常自在禪非意想道絕功勳若以意想參禪如鑽氷求火掘地覓天只益勞神若以功勳學道如土上加泥眼裏撒沙轉見困頓儻歇却意識息却妄想則禪河浪止定水波澄去却功用休却營為則大道坦然七通八達是故僧問石頭如何是禪頭云碌磚僧云如何是道頭云木頭此豈意想功勳所能辯哉除非直下頓領截流便透則禪道歷然才擬作解則千里萬里要是向來世智辯聰頓然放却消遣令盡自然於此至實之地自證自悟而不留證悟之迹翛然玄虛通達乃善馬大師嘗舉楞伽經以佛語心為宗無門為法門乃云諸人要識佛語心麼只爾如今語便是心心便是佛故云佛語心乃是宗也此宗無門乃是法門古人太殺老婆拕泥涉水若一舉便透猶較些子或窮研義理卒摸索不著世尊拈華迦葉微笑二祖禮拜達磨傳心豈有他哉箭鋒相拄也當其神契理御非言思所測唯知有向上宗風者證之雖千萬億載猶旦暮爾是故乃佛乃祖求人初不草草要是純剛打就利根上智然後提其要擊其節如膠投漆舉一明三阿轆轆地無窠窟絕滲漏底始可首肯更須淘煉到盤錯交加人所不能窮詰辨別處綽綽然游刃有餘當受用時浸淫露手段有超宗越格不傍師旨獨出胸襟壁立千仞驚群敵勝方堪付授法既不輕道亦尊嚴所謂源深流長也從上古德動盡平生或三十二十年靠箇入處期徹頭徹尾去志既有力用心堅確是以成就得來擲地金聲大丈夫兒攀上景仰不得不然彼既能爾我豈不能耶況透脫死生窮未來際一得永得當深固根本根本既固枝葉不得不欝茂但於一切時令長在勿使走作湛湛澄澄吞爍群象四大六根皆家具爾況知見語言解會耶一時到底放下到至實平常大安穩處了無纖芥可得只恁隨處輕安真無心道人也保任此無心究竟佛亦不存喚甚作眾生菩提亦不立喚甚作煩惱翛然永脫應時納祐遇茶喫茶遇飯喫飯縱處闤闠如山林初無二種見假使致之蓮華座上亦不生忻抑之九泉之下亦不起厭隨處建立又是贏得邊事何有於我哉大迦葉云法法本來法無法無非法何於一法中有法有不法古人得旨之後多深藏不欲人知恐生事也抑不得已被人捉出亦不牢讓蓋無心矣至於垂慈示方便亦只隨家豐儉如俱胝一指打地唯打地祕魔擎叉無業莫妄想面壁降魔舞笏骨剉初不拘格轍勝負唯務要人各知歸休歇不起見刺向鬼窟裏弄精魂卓卓叮嚀到脫體安隱之地乃妙旨也伶利漢脚跟須點地脊梁要硬似鐵遊人間世幻視萬緣把住作主不徇人情截斷人我脫去知解直下以見性成佛直指妙心為階梯及至作用應緣不落窠臼辦一片長久守寂淡身心於塵勞中透脫去乃善之又善者也道本無言法本不生以無言言顯不生法更無第二頭才擬追捕已蹉過也是故祖師西來特唱此事只貴言外體取機外薦取自非上上根器何能驀爾承當得然有志於是者豈計程限要須立處孤危辦得一刀兩段猛利身心放下複子靠著箇似咬猪狗惡手段底盡情將從前學解露布粘皮貼肉知見一倒打揲却使胸次空勞勞地己思不露一物不為便能徹底契證與從上來不移易一毫髮許直得如此更須知有向上超師作略始得所以古者問佛向上答非佛又答方便呼為佛則見性成佛乃筌蹄爾是中云何指東畫西直須密契自能將護方得灑灑落落更說甚證涅槃契生死皆增語也雖然只山僧恁麼道也未可取為極則始免佛病祖病大丈夫漢圖心要參豈可立限劑耶但辦却深信一往向前未有不脚踏著實地者日新日新日日新日損日損日日損退步到底便是也至了是亦不立此正是作工夫處襄陽郡王常侍參溈山大圓得旨有僧從溈山來常侍問山頭老漢有何言句僧云人問如何是祖師西來意山竪拂子常侍云山中如何領解僧云山中商量即色明心附物顯理常侍云會便會著甚死急汝速去侍有書與老師僧馳書回溈山折見畫一圓相於中書箇日字溈山呵呵大笑云誰知吾千里外有箇知音仰山云也只未在溈山云子又作麼生仰山於地上作一圓相書箇日字以脚抹之而去看他得底人步驟趣向豈守窠窟耶箇裏若善觀其變則能原其心既能原其心則有自由分既有自由分則不隨他去也既不隨他去何往而不自得哉每接士大夫多言塵事縈絆未暇及此待稍撥剔了然後存心體究此雖誠實之言只以塵勞為務頭出頭沒爛骨董地熟了只喚作塵事更待撥却塵緣方可趣入其所謂終日行而未甞行終日用而未甞用豈是塵勞之外別有此段大因緣耶殊不知大寶聚上放大寶光輝天焯地不自省悟承當更去外求轉益辛勤豈為至要若具大根器不必看古人言句公案但只從朝起正却念靜却心凡所指呼作為一番作為一番再更提起審詳看從何處起是箇甚物作為得如許多當塵緣中一透一切諸緣靡不皆是何待撥剔即此便可超宗越格於三界火宅之中便化成清淨無為清涼大道場也法華經云佛子住此地即是佛受用經行及坐臥常在於其中即心即佛已是八字打開非心非佛重向當陽點破不尋其言一直便透方見古人赤心片片若也躊蹰則當面蹉過也不與萬法為侶底是什麼人待爾一口吸盡西江水即向汝道多少徑截何不便與麼承當更入他語句中則永不透脫多見學者只言卜度下語要求合頭此豈是要透生死要透生死除非心地開通此箇公案乃是開心地鑰匙子只要明了言外領旨始到此無疑之地矣昔修山主要見地藏自陳此番來見和尚經涉許多山川極是辛苦地藏指云許多山川於汝也不惡渠便桶底子脫去似此豈假多言道途之間也須保任始得老達磨來自竺乾豈嘗持一物及遊梁歷魏面壁少林無人識渠獨可祖効勤立雪斷臂始略垂慈由此印心若謂無言從何而入如謂有言向伊道甚將知須是箇人始十分領略乃無滲漏所以入此門來要是根器猛利能疾速棄捨從前知見解路使胸次空勞勞不留毫髮洞然虛凝言思路絕直契本源泯然無際自得本有無得妙智方號信及見徹猶有無量無邊莫測莫量大機大用在儻留些能所墮在緣塵則卒急未便相應是故古德勸人直下休去歇去此段譬如快鷹快鷂捎雲突日迷風透青掀騰直截不容擬議苟或踟蹰乃蹉過也其為教外別行則可知矣既有志於是放下著覿體承當一切現成則初祖不曾來自己亦無得全心即佛全佛即人人佛無異始為道矣此諦實之言也但心真則人佛俱真是故祖師直指人心俾見性成佛然此心雖人人具足從無始來清淨無染初不取著寂照凝然了無能所十成圓陀陀地只緣不守自性妄動一念遂起無邊知見漂流諸有脚跟下恒常佩此本光未常靄昧而於根塵枉受纏縛若能蘊宿根本從諸佛祖師直截指示處便倒底脫却炙脂衲襖赤條條淨躶躶直下承當不從外來不從內出當下廓然明證此性更說甚人佛心如烘爐上著一點雪何處更有如許多忉怛也是故此宗不立文字語句唯許最上乘根器如飄風疾雷電激星飛脫靜契證截生死根破無明殼了無疑惑直下頓明二六時中轉一切事緣皆成無上妙智豈假厭喧求靜棄彼取此一真一切真一了一切了總萬有於此心握權機於方外而應物現形無法不圓何有於我哉要須先定自己著落立處既硬糺紏地自然風行草偃所以王老師十八上便解作活計香林四十年乃成一片塵勞之儔為如來種只在當人善自看風使帆念念相續心心不住向此長生路上行履即與佛祖同得同體同作同證況百里之政柄在手頭安民利物即是自安萬化同此一機千差並此一照盡塵沙法界可以融通何況人佛無異耶從上徑截一路直拔超昇無出直指人心見性成佛但此心淵奧脫去聖凡階級只貴利根上智於無明具縛窠窟中不動纖毫直下頓契廓徹靈明與有情無情有性無性同體與大法相應發起作用透古超今騎聲蓋色虛而靈寂而照無量無涯不思議大解脫一一七穿八穴了無回互便識落著所以乃佛乃祖謂之單傳密付如印印空如印印水如印印泥萬德昭然十方坐斷獨證獨超初無依倚若起見作相則沒交涉也今時大有具種性之士能始末覷破幻緣幻境勇猛奮志向箇邊來亦有久存誠探賾者然患缺方便力止以知見解會為明了殊不知全坐了但是識心縱解到佛邊窮到修證盡頭處不出指蹤在是故古來作家宗師不貴人作解會唯許人捨知見胸中不曾留毫髮許蕩然如太虛空悠久長養純熟此即是本地風光本來面目也到此亘古亘今之地脫離生死有甚難也如裴相國龐居士樣直以信得及便得力受用自在塵緣幻境豈從別處生若脚下諦實二六時中能轉一切物而無能相等閑空牢牢地不生心動念隨自天真平懷常實便是從宦遊幹斡悉皆照透承那箇恩力既識渠如下水船相似略左右照顧扶持將去自然速疾與般若相應此禪流所謂自做工夫觸處無有虛棄底時節綿綿相續辦長久不退轉心不必盡棄世間有漏有為然後入無為無事當知元非兩般若懷去取則打作兩橛也一切時一切處唯以此為實在力行之當截斷眾流得大安樂矣佛語心為宗宗通說亦通既謂之宗門豈可支離去本逐末隨言語機境作窠窟要須徑截超證透出心性玄妙勝淨境界直徹綿密穩當向上大解脫大休大歇之場等閑雖似空豁豁地而力用圓證不拘限量千人萬人羅籠不住所以迦文老人久默斯要三百餘會略不明破但隨機救拔候時節到來乃於靈山露面皮拈出獨有金色頭陀上他釣鉤謂之教外別行若諳此旨則威音已前漏逗了也點化將來雖隨類化身千般伎倆萬種機緣無不皆是箇一著子此豈單見淺聞存知解墮機括者所可測量是故從上來行棒行喝輥毬擎叉喫茶打鼓插鍬牧牛彰境智據坐掩門喚回叱咄與掌下踏莫不皆本此唯本色衲子自既了悟透徹又復遇大宗師惡手段淘汰煆煉到師子咬人不隨藥忌直截斬豁處方可一舉便知落處如師子入窟出窟踞地返擲何人可測量哉此門不論拕泥涉水草裏輥打葛藤眼麻眯三搭不回者唯是八面受敵未舉先知未言先契自然水乳相合得坐披衣養得純熟待霜露果熟出頭來便與麼用始合祖先本因地發行一周佛事所以道要窮恁麼事須是恁麼人若是恁麼人不愁恁麼事英靈衲子蘊卓識奇姿慷慨隳冠視身世聲名如游塵淨雲谷響以夙昔大根器知有此段超生出死絕聖越凡乃三世如來所證金剛正體歷代祖師單傳妙心跂步蹴踏作香象金翅要馳驟飛騰於億千萬類之上截流摩霄豈肯為鴻鵠燕雀局促於高低勝負較目前電光石火間瞥轉利害耶是故古之大達不記細故不圖淺近發片志欲高超佛祖荷擔一切所不能承當之重任普津濟四生九類拔苦與安破障道愚昧折無明顛狂毒箭拈出法眼見刺使本地風光澄霽空劫已前面目明顯悉心竭力不憚寒暑廢寢忘䬸刻意尚行潔清三業向三條椽下死却心猿殺却意馬直使如枯木朽株頑石頭相類驀地穿透豈從他得哉發大伏藏然暗室明炬擬艨艟於要津證大解脫不起一念頓成正覺且通箇入理之門然後升普光明場據無漏清淨殊勝偉特法空之座口海瀾翻奮無礙四辯才立一機垂一句現一勝相普使凡聖有情無情俱仰威光同受庥廕尚未是絕功勳處更轉那頭千聖羅籠不住萬靈景仰無門諸天無路捧華魔外那能傍覷放却知見卸却玄妙颺却作用唯饑䬸渴飲而已初不知有心無心得念失念何況更戀著從前學解諦句奇言理性分劑名相桎梏佛見法見動地掀天世智辯聰自纏自縛入海算沙有何所靠耶等是大丈夫應務敵勝驚群滿自己本志願乃為本分大心大見大解脫無為無事真道人也釋迦老多子塔前分半座已密授此印爾後拈華是第二重公案至於付金襴鷄足山中候彌勒是多少節文也達磨迢迢自西竺遊梁歷魏冷坐少林深雪之中有箇斷臂老子解覷破不免漏泄分付伊謂之單傳密記子細究之一場敗闕自此便喧傳西來旨意世間隨流將錯就錯滿地流行分五家七宗遞立門戶提唱就實窮之端的成得甚麼邊事是故從來達人不喫這般茶飯且如何却是諦當將知六合外著得眼早自別也況無邊香水海浮幢王剎表下視底乃少知落著所以道此大丈夫事撲迭掀豁步驟作略唯同風契證始善弘荷終不撒沙撒土遂與釋迦金色碧眼神光共一坐具等閑垂手殺人活人初無窠窟只貴緊峭萬苦千辛至嶮至毒下得斷命手脚然後不虛印授也白雲師翁云神仙祕訣父子不傳維摩經依無住本立一切法金剛經應無所住而生其心古德云一切無心無住著世出世法莫不皆爾使有住則膠固豈得能變通耶日月住則無晝夜四時住則失歲功唯其無住乃所以流於無窮是故住於無所住所以轉凡成聖即無作無為無住妙用於萬有中得大解脫既達此意見此道唯力行不倦乃真道人也佛語心為宗達磨傳此者矣而馬師為蛇畫足慈悲落草乃云諸人欲識佛語心麼已是漏逗了也更言只如今語便是佛語此語出於自心便是佛心若舉揚正宗作如是話會如何出得作家八十四人耶是故從上來行正令底視之如將惡水澆潑人成甚模樣應知這老子太殺屈曲事不獲已然今學者尚看他底不破只管落語言執解會認光影做窠窟好不性燥也可中有箇生鐵鑄就手裏握得頑石粉碎眼目定動擬議不來一綽便透更說甚佛語心如之若何直饒千佛萬祖躬親動地放光如雲如雨行棒行喝雷奔電激不消箇熱不采等閑凡不收聖不管更喚甚作生死菩提涅槃煩惱不如饑來喫飯困來打眠此乃稍稍類他家種草也所以地藏道爾南方佛法浩浩地爭如我種田博飯喫十成是以此為事徹到無事如斬一綟絲一斬一切斷把斷世界不漏絲毫諸見不生了無滲漏以長歲月不動不退靠之自然成辦香林四十年方打成一片溈山三十載牧一頭水牯牛既有此志深宜長久乃能堪報不報之恩是真出家大解脫衲子也曹山辭悟本問向甚處去云不變易處去復徵不變異處豈有去耶答云去亦不變異自非踏著實地安能透徹如此豈以語言機思所可測量哉葢履踐深極到無滲漏之致然後羅籠不住學道之士立志外形骸一死生混古今絕去來要須攀上流造詣至真諦實淵奧閫域打辦自己脫白露淨無絲毫意想墮在塵緣直下心如枯木朽株如大死人無些氣息心心無知念念無住千聖出來移換不得乃可以向枯木上生華發大機起大用興慈運悲乃無功之功無作之作豈落得失是非哉纔留一毫毛則抵捂於生死界自己未能度安可度人維摩大士不住金粟住入酒肆婬坊作大解脫佛事龐老子補處應身不住兜率陀棄却珍寶漢江織笊籬與大宗師擊揚與奪此段從上體裁莫不皆爾要須滴水滴凍不拘朝野陶冶煆煉如曹山摩詰老龐乃可以不廢悲願不亦宜乎自餘人間世紛紜塵坌何足致胸次哉當人脚跟下一段事本來圓湛不曾動搖威音佛前直至如今廓徹靈明如如平等只為起見生心分別執著便有情塵煩惱擾攘若以利根勇猛身心直下頓休到一念不生之處即是本來面目所以古人道一念不生全體現六根纔動被雲遮多見聰明之人以妄心了了放此妄心不下逗到歇至不動處不肯自承當本性便喚作空豁豁地却擬棄有著空是大病若有心棄一邊便是知解不能徹底見性此性非有不須棄此性非空不須著要當離却棄著有無直下貼貼地圓湛虛凝翛然安穩便自能信此真淨妙心餉間被世緣牽拕便能覺得不隨他去直須長時虛閑自做工夫消遣諸妄使有箇自家省悟之處始得古人云不離當處常湛然覓則知君不可見祖師宗風步驟闊遠逈出教乘單提正印靈山拈華而飲光笑領龍猛示圓相而提婆中的少林覓心而二祖超證盧老說偈而大滿付衣鉢人皆以為密傳鞠其端倪乃是納敗豈道妙深極之旨止如是而已要須如天之高地之厚海之淵虛空之廣尚未髣髴信過量大解脫人回天轉地吸海枯竭喝散虛空奮大機顯大用於無邊香水海浮幢剎外斬魔外見網摧佛祖化權揭示不可示拈提不可提之奧尚未為的則雪峯鼇山得道雲巖始終不知有乃戲論爾應須生鐵鑄就心肝殺人不眨眼手段乃可略露風規貴慧命流於無窮差可人意耳佛祖出興于世以大悲願力起無緣慈唯務引接利智上根具大器量堪委任大解脫上上勝妙玄機作人所不能為超群絕眾可以彈指證無生可以立地越果海眼觀東西意在南北如快鷹俊鷂戞戞騰空迷風曜日捎玉兔拂金鷄英靈掀豁乃拈當頭末上一著子似電閃星飛不容擬議待伊全體脫去羅籠直下不費一毫指點遂乃披襟透頂透底領略即兩手分付是故體裁步驟如獰龍之得水似猛虎之靠山雲突突風颭颭傾人肝膽耀人心目方可謂之本家種草所以維摩大士大集會魔王現首楞嚴定魔界行不污菩薩之儔與夫文殊普賢金色頭陀之類皆離倫拔萃而一旦舉華密傳豈常事哉以至達磨西來神光瞥地自爾多沒量大人特達精通只向動用瞬揚語默舒卷縱擒與奪顯發底事長時已思不露等閑兀兀地若百不知百不會底人及乎挨拶著便見驚群動眾雖然鞠共至趣初無如許多事唯直下明妙一切無心而已苟能棄去學解執著放教閑閑地聖諦亦不為自然契合從上來綱宗便可入此選佛場中轉度未度轉化未化得不是再來人間世不依倚一物無為絕學真正出格大道人耶詔使觀察楊公無咎高識遠見博學多能而於祖道尤深造詣智鑑機警未舉先知未言先透在都下日獲參陪茲沿帝命使宣撫司再會錦官特辱道照臨還索葛藤因出此納敗缺云如今照了本心圓融無際色聲諸塵那可作對逈逈獨脫虛淨明妙要須徹底提持勿令浮淺直下高而無上廣不可極淨躶躶圓垛垛無漏無為千聖依之作根本萬有由之建立應須斗頓回光自照令絕形段分明圓證萬變千化無改無移誰之金剛王謂之透法身餉間行住坐臥無不透徹物物頭頭靡有間隔喚作乾白露淨單明自心不可只麼守之守住便落窠窟却須猛割猛斷十分棄捨轉捨轉明轉遠轉近抵死打疊令斷却命去始是絕氣息人方解向上行履若論向上行履唯己自知知亦不立釋迦彌勒文殊普賢德山臨濟不敢正眼覷著豈不是奇特士一棒上一喝下一句一言若細若麁若色若香一時穿透方稱無心境界養得如嬰兒相似純和冲淡雖在塵勞中塵勞不染雖居淨妙處淨妙收他不住隨性任緣饑䬸渴飲善尚不起念惡豈可復為所以道隨緣消舊業更不造新殃道貴無心禪絕名理唯忘懷泯絕乃可趣向回光內燭脫體通透更不容擬議直下桶底子脫入此大圓寂照勝妙解脫門一了一切了只守閑閑地初不分彼我勝負纔有毫芒見刺即痛剗之放教八達七通自由自在長養綿密千聖亦覷不見自己尚似冤家只求得遠離不隈傍翛然澄淨虛而靈寂而照勇猛斷割徹底無纖毫撓胸次王老師謂之作活計趙州除粥飯二時是雜用心悠久踐履使純熟乃合從上來無心體道密密作用自見工夫到下梢結角頭自然如懸崖撒手豈不快哉妙喜示來教見矻矻於此意況甚濃真不忘悲願也而以宗正眼照破義路情解透見肝膽何明眼如此正宗久寂寥後昆習窠臼守箕裘轉相鈍致舉世莫覺其非大家隨語生解祖道或幾乎息矣不有超卓頴悟之士何以規正哉此真正念乃真外護也時節擾擾山居領眾亦未可保全尚未有可乘之便為轉身之計爾杲佛日一夏遣參徒踏逐山後古雲門高頂欲誅茅隱遁其志甚可尚今令謙去山叟為書數語及疏頭亦與輟長財成之可取一觀也渠欲奉鋤正在高裁也舉百丈再參馬祖祖見來拈拂子竪起百丈云即此用離此用祖掛拂子於舊處侍立片時祖云爾已後鼓兩片皮如何為人丈取拂子竪起祖云即此用離此用丈掛拂子於舊處馬祖便喝百丈大悟後來謂黃檗云我當時被馬祖一喝直得三日耳聾汾州云悟去便休說什麼三日耳聾石門云若不是三日耳聾爭承當得這一喝雪竇云要會三日耳聾麼大冶精金應無變色師云然則作家共相提唱不妨各有為人眼要且只明得馬祖百丈大機未明馬祖百丈大用不惜眉毛露箇消息也要諸方檢責還知這一喝麼直似奮雷霹靂聽者喪膽亡魂要會三日耳聾正如擊塗毒鼓聞者喪身失命舉拂子云或有箇問即此用離此用和聲便打隨後與喝復云還見馬祖百丈麼舉僧問雲門佛法如水中月是否門云清波無透路僧云和尚從何得門云再問復何來僧云便恁麼去時如何門云重疊關山路師云清波萬里湛寂凝然寶月凌虛光吞群象這僧泛一隻船入雲門法海裏引得一陣猛風看伊把柁張帆也不易當抵及至下梢可惜輸却一籌且道是什麼處是輸處試辨看舉翠巖示眾云一夏與兄弟東語西語看翠巖眉毛在麼師云輸機是算人之本翠巖坐却人舌頭無鵮啄處長慶云生也因事長智保福云作賊人心虛是精識精門云關據欵結案雖宗師競酬還截得翠巖脚跟麼不躡前蹤試請道看舉僧問雲門初秋夏末前程或有人問未審對他道什麼門云大眾退後僧云過在什麼處門云還我九十日飯錢來師云這僧貪觀白浪雲門見機而作雖則截鐵斬釘未是本分草料有問崇寧只對道驢事未了馬事到來待伊如何若何劈脊便棒舉趙州云老僧答話去也解問底置將一問來僧出禮拜趙州云比來拋塼引玉却引得箇墼子後來法眼舉問覺鐵嘴此意如何覺云與和尚說箇喻如國家拜將相似問云何人去得有云某甲去得答云汝去不得法眼云我會也師云諸方盡道趙州得逸群之用一期間施設不妨自在這僧要擊節扣關電光中卒著手脚不辦覺鐵嘴能近取譬不墜家聲法眼有通方鑑便知落處敢問既是宗師為什麼拋塼只引得箇墼子試參詳看舉玄紹二上座見烏臼烏臼問近離什麼處僧云江西臼便打僧云久響和尚有此機要臼曰汝既不會第二箇近前其僧茫然臼亦打云同坑無異土參堂去雪竇云宗師眼目須是恁麼如金翅鳥擘海直取龍吞有般漢眼目未辨東西拄杖不知顛倒只管說照用同時人境俱奪師云雪竇明辨古今分別邪正若不知有爭恁麼道雖然只見烏臼放行要明烏臼把住處麼直得釋迦彌勒猶為走使據令而行盡大地人並須喫棒舉睦州示眾云我見百丈不識好惡大眾纔集以拄杖一時趕下復召大眾眾迴首百丈云是什麼有什麼共語處黃檗和尚大眾纔集以拄杖一時趕下復召大眾眾回首檗云月似彎弓少雨多風猶較些子雪竇云說什麼猶較直是未在若是雪竇以拄杖趕下便休可中有箇無孔鐵槌善能擔荷可以籠罩古今乾坤坐斷師云古人各出一隻手提振綱宗誘掖後進功不浪施仔細點檢將來百丈將棒喚狗未免相顧睚𥈐黃檗香餌綴鉤吞著喪身失命睦州當眾舉覺與賊過梯雪竇要人擔荷無風起浪今日總不恁麼各請歸堂舉文殊菩薩問維摩居士云我等各自說已云何是仁者所說不二法門師云這一轉語叢林話會不少有道默然有道良久有道據坐有道不對要且摸索不著直得其聲如雷普驚群動自古及今前聖後聖所說法門只向維摩片時之間一時顯現且道正當恁麼時作箇什麼得見維摩舉風穴在郢州陞座云祖師心印狀似鐵牛之機去即印住住即印破只如不去不住印即是不印即是時盧陂長老出問某甲有鐵牛之機請師不搭印穴云慣釣鯨鯢沈巨浸却將蛙步𩥇泥沙陂佇思穴喝云長老何不進語陂擬議穴便打一拂子云長老還記得話頭麼試舉看陂擬開口穴又打一拂子牧主云將知佛法與王法一般穴云見箇什麼道理牧主云當斷不斷返招其亂穴便下座師云風穴擐三玄戈甲施四種主賓明立信旗密排陣敵及至盧陂纔跨鐵牛劃時擒下遂令牧主知歸所謂龍馳虎驟鳳翥鸞翔雖然若是崇寧待伊道有鐵牛之機劈脊便棒殺人刀活人劍還知落處麼舉僧問投子一大藏教還有奇特事也無投子云演出一大藏教師云差病不假驢馱藥舉三角示眾云若論此事眨上眉毛早已蹉過麻谷出問蹉過則不問如何是此事角云蹉過麻谷掀倒禪床三角劈脊便棒師云劍刃上顯殺活電光裏分緇素不妨眼辦手親是致箭鋒相拄雪竇云兩箇老漢眉毛也未曾眨上說什麼此事蹉過師云慣調金鏃久歷沙場一箭落雙鵰人前誇敏手雖然大似把手上高山未免傍觀者晒若據崇寧見處喚作此事早是好肉上剜瘡了也何況更論眨上眉毛早已蹉過麻谷雪竇賊過後張弓則故是更有一箇驀拈拄杖便下座舉舍利弗問須菩提夢中說六波羅蜜與覺時是同是別師拈云低聲低聲須菩提云此義幽深吾不能說師拈云爛泥裏有刺會中有箇彌勒大士可往問之師拈云推過別人又爭得舍利弗遂問彌勒師拈云將錯就錯彌勒云誰為彌勒誰是彌勒者師拈云面皮厚三寸舉僧問五祖一大藏教是箇切脚未審切那箇字祖云八囉娘師云迅雷不及掩耳舉大溈示眾云今時人只得大機不得大用仰山舉此語似塔主塔主踏翻凳子溈山聞得呵呵大笑師云須知大機中有大用大用中有大機且道雙放雙收時如何剎竿頭上仰蓮心舉藥山謂雲巖云與我喚沙彌來巖云和尚喚他作麼山云我有箇折脚鐺子要伊提上挈下巖云恁麼則與和尚出一隻手去也師云舉一明三是衲僧尋常行履雲巖既告往知來藥山亦不謬分付崇寧雖百醜千拙有箇沒底籃子更望諸人兩手提挈何故有條攀條舉僧問破竈墮如何是大修行人竈云擔枷抱鎖僧云如何是大作業人竈云坐禪入定復云會麼僧云不會竈云汝問我善善不從惡汝問我惡惡不從善後有僧舉似安國師安云此子會盡諸法無生師云窮善善自何生究惡惡從何起若能明見這箇田地便是諸法無生有問崇寧如何是大修行人對他道坐禪入定如何是大作業人對他道擔枷抱鎖且道是同是別舉僧問趙州未有世界早有此性世界壞時此性不壞如何是不壞之性州云四大五蘊僧云此猶是壞底如何是不壞之性州云四大五蘊師云千尺寒潭徹底清舉長生問長慶混沌未分時如何慶云露柱懷胎生云分後如何慶云片雲點太清生云只如太清還受點也無慶不對生云恁麼則含生不來也慶亦不對生云直得純清絕點時如何慶云猶是真常流注生云如何是真常流注慶云如鏡常明生云未審向上還有事也無慶云有生云如何是向上事慶云打鼓鏡來相見師云長生善問長慶善答膠膝相投水乳相合不見古者道身從無相中受生猶如幻出諸形相幻人心識本來無罪福皆空無所住若明此箇頌便見二老宿問答始知父母未生已前既生之後全體露現且道打破鏡來如何相見撫掌云了舉雪峯問僧近離甚處僧云覆船峯云生死海未渡為什麼覆却船僧無語覆船代云渠無生死雪竇代云久響雪峯師代云便與掀倒禪床師云雪峯有驗人句覆船有透關眼雪竇有陷虎機且道崇寧成得箇什麼邊事舉雪峯示眾云世界闊一丈古鏡闊一丈世界闊一尺古鏡闊一尺玄沙指火爐云且道火爐闊多少峯云如古鏡闊沙云老和尚脚跟未點地在師云現成公案古鏡本非火爐打破籠羅火爐即是古鏡若非父子投機爭見赤心片片諸人作麼生會他道這老漢脚跟未點地在如來寶杖親蹤跡舉雲門示眾云爾若實未得箇入頭處三世諸佛在爾脚跟下一大藏教在爾舌頭上且向葛藤處會取師云崇寧土上加泥敢道直得溈山水牯觸殺東海鯉魚陝府鐵牛吞却嘉州大像舉古者道這一片田地分付來多時也我立地待爾搆去法眼云這一片田地分付來多時也我坐待爾搆去師云這一片田地分付來多時也我今日當眾慶懺舉前寶壽問後寶壽父母未生已前那箇是本來面目後寶壽罔措一日在市見二人相爭有一人相勸云爾得恁麼無面目壽遂大悟師云築著磕著當頭彰本地風光應聲應色直下無私毫透漏還會他道得恁麼無面目麼龍袖拂開全體現舉南泉示眾云王老師自小養得一頭水牯牛擬向溪東牧不免食他國王水草擬向溪西牧亦不免食他國王水草不如隨分納些些總不見得師云和光順物與世同塵不犯鋒釯收放自在是南泉本分草料山僧自小亦養得一頭水牯牛有時孤峯獨立有時鬧市縱橫不論溪東溪西一向破塵破的且道即今在什麼處著眼看舉僧問鏡清學人未達其源乞師指示清云是什麼源僧云其源清云若是其源爭受指示僧去後侍者問適來是成褫伊否清云無者云是不成褫伊否清云無者云和尚尊意如何清云一點水墨兩處成龍師云鏡清具本分鉗鎚有作家爐鞴正如明鏡當臺舉無遣照雖則赴感應機要且猶費葛藤若是山僧忽有問未達其源對他是什麼源待伊道其源劈脊便棒更有問是成褫伊否無和尚尊意若何劈脊便棒非唯截斷眾流亦乃光揚宗眼還辨得出麼舉德山小參示眾云老僧今夜不答話問話者三十棒時有僧出禮拜山便打僧云某甲話也未問因甚打某甲山云爾甚處人僧云新羅人山云未跨船舷好與三十棒師云德山大似金輪聖王寰中獨據四方八表無不順從等閑布一勅施一令直得草偃風行若不是這僧爭見殺活擒縱威德自在法眼云大小德山話作兩橛圓明云大小德山龍頭蛇尾雪竇云德山握閫外威權有當斷不斷不招其亂底劍雖則直截單提各能扶竪德山要且只扶得末後句未扶得最初句在且作麼生是德山最初句大鵬欲展摩霄翅誰顧崩騰六合雲舉太原孚上座問鼓山父母未生已前鼻孔在什麼處山云即今生也鼻孔在什麼處孚不肯乃云爾問我與爾道鼓山問父母未生已前鼻孔在什麼處孚但搖扇而已師云奇特因緣須以奇特激發殊勝大事須以殊勝舉揚雖然隱顯無差其奈巧拙有異或有問崇寧父母未生已前鼻孔在什麼只劈口便掌舉臨濟入僧堂兩堂首座齊下喝僧問臨濟還有賓主也無濟云賓主歷然師云正勅既行諸侯避道舉溈山普請次靜版鳴有一僧拍手呵呵大笑歸去溈山云奇哉此是觀音入理之門至晚問其僧適來爾見什麼道理僧云朝來未喫飯聞版聲歡喜溈山云賺殺人鏡清云當時溈山有此一僧鼓山云當時溈山無此一僧師云這僧洪音大振直得一千五百人善知識眼目定動及乎勘證將來却打箇背翻筋斗若不是溈山爭見汗馬功高後來道有此一僧只得一半道無此一僧只得一半今日板聲鐘聲魚聲鼓聲齊振或有箇拍手呵呵大笑直向伊道觀音菩薩來也舉道吾與漸源至一家吊慰源撫棺櫬問吾云生耶死耶道吾云生也不道死也不道源云為什麼不道吾云不道不道漸源网測後來在一處聞誦觀音經應以比丘身得度者即現比丘身而為說法忽然大悟師云道吾橫身為物指出生死根源親到寶山一問當面蹉却若不是金剛正性宿植根深爭得向平田淺草驀地回光見得道吾著力相為處目作麼生是道吾著力相為處試請道看舉僧問鏡清新年頭還有佛法也無清云有僧云如何是新年頭佛法清云元正啟祚僧云謝師答話清云鏡清今日失利又僧問明教新年頭還有佛法也無教云無僧云年年是好年為什麼却無教云張翁喫酒李翁醉僧云老老大大龍頭蛇尾教云明教今日失利師云鏡清道有也失利明教道無也失利且道誵訛在什麼處若明得去不妨識進退別休咎始知一句下有分身之意有出身之路今日崇寧忽有人問新年頭還有佛法也無對他道不在這兩頭他或道為什麼如此崇寧今日失利且道與古人是同是別舉靈雲見桃華悟道頌三十年來尋劍客幾回葉落又抽枝自從一見桃華後直至如今更不疑玄沙云諦當甚諦當敢保老兄未徹在師云千鈞之弩不為鼷鼠發機靈雲既撥動天關玄沙乃掀翻地軸且道那箇是未徹處具透關眼者試請辨看舉遵布衲在藥山浴佛次山云爾浴得這箇還浴得那箇麼遵云把將那箇來師云藥山問處闇隔重關遵老答來一槌兩當不可只守這一路也或有問崇寧只浴得這箇還浴得那箇麼提起杓子向伊道何似生舉古者道護生須是殺殺盡始安居會得箇中意鐵船水上浮師云且道殺箇什麼殺眾生物命凡夫見解殺六賊煩惱座主見解殺佛殺祖大闡提人見解衲僧分上畢竟殺箇什麼試定當看舉世尊於一處安居至自恣日文殊在會迦葉問文殊何處安居文殊云今夏三處安居迦葉於是集眾白槌欲擯文殊即見無量世界一一界中有一一佛一一文殊一一迦葉白槌欲擯文殊世尊謂迦葉云汝今欲擯那箇文殊迦葉茫然師云鐘不擊不響鼓不打不鳴迦葉既把斷要津文殊乃十方坐斷當時好一場佛事放過一著待釋迦老子道欲擯那箇文殊便與擊一槌看他作麼生合殺舉石室見僧來拈起拄杖云過去諸佛也恁麼現在諸佛也恁麼未來諸佛也恁麼長沙云放下拄杖子別通箇消息來師云石室置箇問端不妨孤峻若非長沙爭得投機雖然只知恁麼不知不恁麼遂舉拄杖云過去諸佛不恁麼現在諸佛不恁麼未來諸佛不恁麼或若總道放下拄杖子我也知爾只是學語之流生機處道將一句來舉保壽開堂三聖推出一僧壽便打三聖云恁麼為人非但瞎却這僧眼瞎却鎮州一城人眼去在保壽擲拄杖下座師云保壽大似毒龍攪海直得雨似傾盆三聖雖雷震青霄焉助得威光一半可中有箇直下承當非但瞎却鎮州一城人眼瞎却天下人眼去在舉傅大士云終日焚香擇火不知身是道場玄沙云終日焚香擇火不知真箇道場師云終日焚香擇火不知焚香擇火舉僧問長慶有問有答賓主歷然無問無答時如何慶云怕爛却那僧問睦州有問有答賓主歷然無問無答時如何州云相逢盡道休官去林下何曾見一人師云若問崇寧有問有答賓主歷然無問無答時如何對他道收得安南又憂塞北舉睦州陞座云首座𠰒答云在寺主𠰒答云在維那𠰒答云在州云三段不同今當第一向下文長付在來日師云一等是借路經過就中奇怪若是崇寧又且不然首座𠰒在寺主𠰒在維那𠰒在因行不妨掉臂打草只要驚蛇若能一撥便轉免致撒土撒沙舉長慶示眾云撞著道伴交肩過一生參學事畢師拈云撞著道伴交肩過露柱燈籠共證明舉南泉示眾云文殊普賢昨夜起佛見法見各與二十棒貶向二鐵圍山去也趙州出云和尚棒教誰喫泉云王老師有什麼過州禮拜南泉便歸方丈師拈云南泉動絃趙州別曲苦痛蒼天寒山拾得若是崇寧則不然燈籠露柱昨夜起佛見法見各與二十棒令歸本位去也或有箇出云和尚棒教誰喫只對他道落賓落主舉古者道十五日已前不得住我這裏爾若住我這裏我用錐錐爾十五日已後不得離我這裏爾若離我這裏我用鉤鉤爾正當十五日且道用錐即是用鉤即是師拈云放行處把住把住處放行是則是為人鉗鍵爭奈傷鋒犯手若是崇寧則不然十五日已前不得住我這裏爾若住我這裏我放火燒爾十五日已後不得離我這裏爾若離我這裏我放火燒爾正當十五日化為萬斛明珠撒在大千沙界處處盡放光明各各急須著眼舉昔日摩耶夫人聖母左手攀枝釋迦老子右脇降誕九龍吐水沐浴金軀便乃周行七步目顧四方一手指天一手指地作大師子吼云天上天下惟我獨尊後來雲門大師道我當時若見一棒打殺與狗子喫貴圖天下太平師拈云驚群之句須向驚群處舉揚奇特之事須遇奇特人前拈出釋迦老子可謂驚群雲門大師不妨奇特直下以不可測度底機輪向千聖頂𩕳上撥轉若能恁麼體會始知釋迦把斷要津雲門知恩解報且道落在什麼處還會麼棒頭有眼明如日要識真金火裏看舉外道問佛不問有言不問無言世尊良久外道禮拜讚歎云世尊大慈大悲開我迷雲令我得入外道去後阿難問佛外道有何所證而言得入世尊云如世良馬見鞭影而行師拈云外道因邪打正世尊看樓打樓阿難不善旁觀引得世尊拕泥帶水若據山僧見處待伊道不問有言不問無言和聲便打及至阿難問外道有何所證而言得入亦和聲便打何故殺人須是殺人刀活人須是活人劍舉祖師道正說知見時知見即是心當心即知見知見即如今師拈云若明心達本知見歷然正說正行當陽顯赫且作麼生是即如今底事大家齊著力共唱太平歌舉僧問馬祖如何是祖師西來意祖云近前來向爾道僧近前祖劈耳便掌云六耳不同謀後來南禪師道古人尚六耳不同謀那堪三二百眾浩浩地商量禍事禍事師拈云南禪不妨因風吹火也未免隨語生解若有問道林如何是祖師西來意只對他道水長船高泥多佛大舉泰首座到洞山值喫果子洞山云有一物上拄天下拄地常在動用中動用中收不得未審過在什麼處泰云過在動用洞山云侍者掇退果卓師拈云天下衲僧盡道泰首座箭鋒不相拄所以遭洞山貶剝後來溈山真如道此果子莫道泰首座不得喫三世諸佛也不敢正眼覷著師云宗師家正令當行十方坐斷有定乾坤句辨龍蛇眼不妨難趁當時若是英靈衲子解捋虎鬚待他道過在什麼處便拈起果子云和尚畢竟喚作什麼待他擬議劈面便擲何故有意氣時添意氣不風流處也風流舉雲門示眾云結夏得數日也寒山子作麼生大溈真如道結夏得數日也水牯牛作麼生師拈云結夏得數日也諸上座作麼生復云寒山子意在鉤頭水牯牛事在函蓋且道諸上座落在什麼處惜取眉毛舉洞山與密師伯到柏巖巖門二上座在什麼處來山云湖南來巖云觀察使姓什麼山云不委他姓巖云名什麼山云不委他名巖云還理事也無山云自有廊幕在巖云還出入否山云不出入巖云豈不出入山拂袖出去巖至來日侵早入堂召二上座二人近前巖云昨日問上座話不愜老僧意一夜不安今請上座別一轉語若契老僧意便開粥飯相伴過夏山云却請和尚問巖云不出入山云太尊貴生巖乃開粥同過夏師拈云正偏回互只要圓融直截當機惟崇尊貴洞山觀機而作柏巖理長則就雖然如是曹洞門下即得若於臨濟宗中須別作箇眼目始得當時待伊道不委名便向伊道他不委爾爾不委他敢問合道得什麼語還有人道得麼若有山僧也不開粥只分付箇龜毛拂子若道不得且參三十年舉僧問趙州萬法歸一一歸何處州云我在青州作一領布衫重七斤師拈云摩醯三眼一句洞明似海朝宗千途共轍雖然如是更有一著在忽有問蔣山萬法歸一一歸何處只對他道饑來喫飯困來眠舉道吾漸源至一家弔慰源撫棺木云生耶死耶吾云生也不道死也不道源云為什麼不道吾云不道不道行至中路源云請和尚為某甲道若不道則打和尚去也吾云打即任打道即不道師拈云銀山鐵壁有什麼階昇處山僧今夜錦上鋪華八字打開商量這公案去也生也全機現死也全機現不道復不道箇中無背面直下便承當不隔一條線逼塞大虛空赤心常片片舉南際到雪峯經月次見玄沙沙云長老唯我能知際云須知有不求知者沙云山頭老漢費許多氣力作麼師拈云玄沙放去太嶮收來太速若據金山則不然此事唯我能知須知有不求知者只向他道也知長老不分外還委悉麼一鏃破三關分明箭後路舉僧問巴陵如何是道陵云明眼人落井僧問石頭如何是道頭云木頭僧又問韶國師如何是道國師云四生浩浩師拈云宗師家為人各有出身處若是通方之士一舉便知苟未相諳不免指注只如一箇問頭三人恁麼答且道是那一句親切還委悉麼一鏃破三關分明箭後路舉僧問香林如何是衲衣下事林云臘月火燒山雪竇云臘月火燒山萬種千般翹松鶴冷踏雪人寒達磨不會大難大難師拈云大小雪竇隨婁漱不能截斷誵訛若是道林即不然臘月火燒山特地無端綿包特石鐵裏泥團舉雪峯示眾云盡大地撮來如粟米粒大拋向面前漆桶不會打鼓普請看師拈云絕天維立地紀未足稱奇擘太華逗河源亦非敏手若向箇裏覷得透便可以撒驪龍窟明珠噴栴檀林香氣豈不快哉山僧今日不避泥水放一線道乃拈拄杖云還見雪峯麼遂卓拄杖云劄舉臨濟與普化一日同往施主家齋濟問毛吞巨海芥納須彌為復是神通妙用為復是法爾如然化踢倒飯床濟云太麁生化云這裏是什麼所在說麁說細濟休去來日又同一施主家齋濟復問今日供養何似昨日化又踢倒飯床濟云太麁生化云瞎漢佛法說甚麁細濟吐舌師拈云精金不百煉爭見光輝至寶不酬價爭辨真假不是臨濟不能驗他普化不是普化不能抗他臨濟所謂如水入水如金博金雖然如是放過則彼此作家點檢則二俱失利具擇法眼者試請辨看舉昔有秀才問長沙某甲曾看千佛名經百千諸佛但見其名未審居何國土長沙召秀才才應諾沙云黃鶴樓崔顥題後秀才還曾題否才云不曾題沙云得閑題取一篇好師拈云驀刀劈面解辨者何人劈箭當胸承當者有幾若能向奔流度刃疾焰過風處見長沙橫身為物去不消一揑其或隨言詮入露布便謂問東答西裂轉話頭且作麼生是長沙端的處還委悉麼殺人刀活人劍舉趙州訪一庵主便云有麼有麼庵主竪起拳頭州云水淺不是泊船處便去又訪一庵主亦云有麼有麼庵主亦竪起拳頭州云能縱能奪能殺能活禮拜而去師拈云佛祖命脈列聖鉗鎚換斗移星經天緯地有般漢未出窠窟只管道舌頭在趙州口裏殊不知自己性命已屬他人若能握向上綱宗與二庵主相見便可以定龍蛇別緇素正好著力還知趙州落處麼切忌顢頇舉僧問長沙作麼生轉得山河大地歸自己去沙云作麼生轉得自己歸山河大地去師拈云得人一牛還人一馬舉雲門示眾云百草頭上道將一句來眾無對自代云俱師拈云直得萬機寢削千眼頓開細如須彌大如芥子軟如鐵硬如泥雖然如是只道得一半或有問山僧只對他道收且道落在什麼處舉興化一日上堂有一同參來纔上法堂化便喝僧亦喝僧纔行三兩步化又喝僧亦喝僧擬進前化拈棒僧又喝化云爾看這瞎漢猶作主宰在僧擬議化便直打下法堂却歸方丈侍者便問適來僧有甚語句觸忤和尚化云他適來也有照也有用也有權也有實我將手向伊面前劃兩遭到這裏便用不得似這般漢不打更待何時師拈云辨王庫刀振塗毒鼓掣電未足以擬其迅震雷未足以方其威可謂善驅耕夫之牛能奪饑人之食只如主賓互換有照有用有權有實則且致甚處是興化將手向伊面前劃兩遭處若這裏洞明可以荷負臨濟正法眼藏如或泥水未分未免瞎驢隨大隊舉仰山坐次大禪佛到翹一足云西天二十八祖亦如是唐土六祖亦如是和尚亦如是某甲亦如是仰山下禪床打四藤條師拈云師資會遇袞芥投針一期借路經過不免互相鈍置雪竇道藤條未到折因甚只打四下師云餬餅討什麼汁雪竇云須是箇斬釘截鐵漢始得師云大似隨邪逐惡大禪佛後到霍山自云集雲峯下四藤條天下大禪佛參霍山云維那打鐘著禪便走師拈云這漢擔仰山一箇冬瓜印子向人前賣弄若不是霍山幾被塗糊雖然可惜令行一半當時不用喚維那好與擒住更打四藤條且聽這漢疑三十年舉雪峯會下有一僧辭去在山中卓庵多時不剃頭自作一柄木杓溪邊舀水喫時有僧見問如何是祖師西來意主竪起杓子云溪深杓柄長僧歸舉似雪峯峯云也甚奇怪峯一日與侍者將剃刀去纔相見便問道得即不剃汝頭主便取水洗頭峯便與伊剃却師拈云庵主雖生鐵鑄就雪峯柰是本分鉗鎚當初若一向顢頇爭見驚天動地還委悉麼金鏃慣調曾百戰鐵鞭多力恨無酬舉僧問保福雪峯平生有何言句得似羚羊掛角時福云我不可作雪峯弟子不得那師拈云翡翠羽毛麒麟頭角重重光彩的的相承要明陷虎之機須施嶮崖之句雖然如是只知與麼來不知與麼去或有問山僧五祖平生有何言句得似羚羊掛角時只對道不敢孤負先師委悉麼山高豈礙白雲飛舉玄沙和尚到莆田縣眾以百戲迎之次日玄沙遂問小塘長老昨日許多喧鬧向什麼處去小塘提起袈裟角示之沙云料掉沒交涉大溈真如拈云大溈即不然或有問昨日許多喧鬧向什麼處去遂鳴指一下或有箇衲僧出云料掉沒交涉大溈却肯伊何故大丈夫漢捋虎鬚也是本分且道利害在什麼處師拈云二老宿雖是提振綱宗要且貪觀天上月而今或有箇出問道林適來許多喧鬧向什麼處去只對他道又是從頭起他若道料掉沒交涉劈脊便棒何故曹溪波浪如相似無限平人被陸沈舉僧問投子如何是一大事因緣子云尹司空與老僧開堂師拈云人道投子實頭不妨忒殺淳朴若是山僧即不然或有問如何是一大事因緣只對他道弄潮須是弄潮人舉藥山一夜無燈燭示眾云我有一句子待犢牛生兒即向汝道時有僧出云犢牛生兒也自是和尚不道山云把燈來其僧便歸眾洞山云這僧會則會只是不肯禮拜法燈云當時不要索燈但問他道生底是特牛兒牸牛兒又代云雙生也師拈云藥山垂釣意在鯤鯨這僧吞釣三千浪激洞山眼正千里同風法燈重整鎗旗再裝甲冑雖然如是山僧即不然夾山有一句子威音王已前與諸人道了也或有問明頭合暗頭合只對他道龍得水時添意氣虎逢山勢長威獰舉巖頭參德山入門便問是凡是聖山便喝頭禮拜洞山云若不是奯公大難承當巖頭聞云洞山老漢不識好惡錯下名言殊不知我當時一手擡一手搦師拈云德山據令而行只得一半洞山通方有眼千里同風巖頭既善據虎頭又能收虎尾大似作家戰將臨陣扣敵七事俱全不妨奇特敢問那箇是一手擡一手搦處謂言侵早起更有夜行人舉僧問曹山恁麼熱向什麼處回避山云鑊湯爐炭裏回避僧云鑊湯爐炭裏作麼生回避山云眾苦不能到師拈云回機轉位宛爾通方直下似臘月蓮華雖然如是斬釘截鐵更饒一路或有問碧巖恁麼熱向什麼處回避只向他道鑊湯爐炭裏回避他若云鑊湯爐炭裏如何回避只向他道熱殺也何妨且道還有為人處也無舉陸亘大夫問南泉肇法師道天地與我同根萬物與我一體也甚奇怪南泉指庭前華召大夫云時人見此一株華如夢相似師拈云陸亘手攀金鎖南泉八字打開直得七珍八寶羅列目前乃竪起拂子云天地一指萬物一馬通身是眼分疎不下舉興化示眾云今日不用如之若何便請單刀直入興化與爾證明時有旻德長老出眾禮拜起便喝化亦喝德又喝化亦喝德便禮拜化云旻德今日却校興化二十棒若是別人一棒也少不得何故蓋為他旻德會一喝不作一喝用師拈云作家相見須是恁麼機如掣電眼似流星原始要終扶頭接尾所謂羽毛相似言氣相合只如兩家互換相喝且作麼生辨得一喝不作一喝用要承當臨濟正法眼藏須明取二老宿意且道意作麼生百尺竿頭須進步紫羅帳裏撒真珠舉僧問雲門如何是清淨法身門云六不收師拈云只道得一半若問道林只對他道一不立遂成頌一不立六不收突然那更有蹤由無限青山留不住落華流水太悠悠舉僧問長慶如何是合聖之言長慶云山僧被闍梨一問直得口似匾檐師拈云是則是應機無差爭奈大驚小怪或有問道林如何是合聖之言只對他道誌公不是閑和尚剪刀只在臥床頭舉臨濟道一喝分賓主照用一時行師喝一喝云且道是賓是主是照是用還委悉麼千峯勢到嶽邊止萬派聲歸海上消舉玄沙見鼓山來作一圓相山云人人出這箇不得沙云情知汝向驢胎馬腹裏作活計山云和尚又作麼生沙云人人出這箇不得山云和尚與麼道得某甲却與麼道不得沙云我得汝不得師拈云酌然這一條路作者方知直得窮天地亘萬古而不移消劫石空芥城而不盡便是透關底也須急著眼始得一等是與麼時節為什麼我得汝不得切忌向驢胎馬腹裏作活計舉休靜在洞山作維那一日普請白槌云上間鋤地下間搬柴首座遂問云聖僧作箇什麼靜云當堂不正坐那赴兩頭機師拈云珠鑽九曲休靜可謂神功玉解連環山僧更資一路或有問聖僧作箇什麼只對他道廓如明鏡當堂照不動形聲應萬緣舉僧問馬大師離四句絕百非請師直指某甲西來意大師云我今日勞倦不能為汝說問取智藏去師著語云錯僧問智藏藏云我今日頭痛不能為汝說問取海兄師著語云錯僧問海海云我到這裏却不會師著語云錯僧回舉似馬大師大師云藏頭白海頭黑師著語云錯錯師拈云若是明眼漢一舉便知落處白雲先師道這僧擔一擔懞懂換得箇不安樂馬大師道藏頭白海頭黑白雲拈云風后先生只知其一不知其二只如山僧下五箇錯且道落在什麼處莫將閑學解埋沒祖師心舉僧問雲門如何是法身向上事門云向上與汝道即不難作麼生會法身僧云請和尚鑑門云鑑則且致爾作麼生會法身僧云與麼與麼門云這箇是長連床上學得底我問爾法身還喫飯也無僧無語雪竇云將成九仞之山不進一簣之土保福云缺他一粒也不得又古德云喚什麼作飯師拈云雲門可謂驅耕夫牛奪饑人食權衡佛祖龜鑑宗乘所以後來尊宿各出眼目扶立宗風雖然如是只明得法身邊事未明得法身向上事且如何是法身向上事域中無向背閫外有權衡舉保壽開堂三聖推出一僧壽便打聖云恁麼為人非但瞎却這僧眼瞎却鎮州一城人眼去在壽便歸方丈師拈云保壽全機擔荷不妨奇特要且只得一邊當時若善發明臨濟正法眼藏待三聖道恁麼為人非但瞎却這僧眼瞎却鎮州一城人眼去在便與本分草料何故一不做二不休舉金牛行食次問龐居士生心受食淨名已呵去此二途居士還甘否士云當時善現豈不作家牛云豈干他事士云食到口邊被人奪却金牛便行食士云不消一句子師拈云善現作家金牛奇特盡被龐居士一時領過了也只如龐居士道不消一句子且道是那一句端坐受供養施主常安樂舉僧問石門年窮歲盡時如何門云東村王老夜燒錢師拈云可謂神通妙用僧復問開先暹和尚年窮歲盡時如何暹云依舊孟春猶寒師拈云不妨田地穩密忽有問道林年窮歲盡時如何只對他道定盤星上轉風車舉三聖道我逢人則出出則不為人興化道我逢人則不出出則便為人師拈云一人在孤峯頂上土面灰頭一人在十字街頭斬釘截鐵有頭有尾同死同生且道出則不為人底是出則便為人底是竪起拂子云萬古碧潭空界月再三撈摝始應知舉龍牙問翠微如何是祖師西來意微云與我過禪版來牙取禪版與翠微微接得便打牙云打則任打要且無祖師西來意牙又問臨濟如何是祖師西來意濟云與我過蒲團來牙取蒲團與臨濟濟接得便打牙云打即任打要且無祖師西來意住院後僧問和尚當年見二尊宿是肯伊不肯伊牙云肯即肯要且無祖師西來意師拈云這漢參來莽鹵學處顢頇雖然顧後瞻前爭奈藏身露影既是無祖師西來意用肯作麼若向箇裏辨得山僧與爾拄杖子若辨不得和鼻孔一時失却舉僧問雲門樹彫葉落時如何門云體露金風師拈云雲門善巧方便可謂即事即理即隱即顯三句可辨一鏃遼空雖然猶是粘皮著骨若有問蔣山樹彫葉落時如何只對他道撑天拄地且道是三句是一鏃試玉須經火求珠不離泥舉懶瓚和尚云吾有一言絕慮忘緣巧說不得只要心傳師拈云這老漢魚行水濁漏逗不少雖然如是箇中或有解忘緣能絕慮者出來道作麼生是心傳若也會得已傳了也若會不得心即且置畢竟是那箇一言歸堂歇去舉雪竇云乾坤之內宇宙之間中有一寶掛在壁上達磨九年面壁不敢正眼覷著如今衲僧要見劈脊便打師拈云雪竇妙中之妙奇中之奇向佛祖頭上提持衲僧頂門鑿竅不妨自在要且只見錐頭利不見鑿頭方若是蔣山則不然乾坤之內宇宙之間中有一寶竪起拄杖子云在拄杖頭上拈起也天回地轉放下也草偃風行有時八臂三頭有時壁立千仞如今莫道衲僧要見直饒千聖出來列祖齊至並須倒退三千里敢問大眾且道什麼人合得受用分付天台木上座突出南山鼈鼻蛇攛拄杖下座舉僧問大梅如何是祖師西來意梅云西來無意僧舉似鹽官官云一箇棺木兩箇死漢雪竇云三箇也有師拈云一串穿却舉靈雲頌云三十年來尋劍客幾回葉落又抽枝自從一見桃華後直至如今更不疑玄沙云諦當甚諦當敢保老兄未徹在師拈云唱彌高和彌寡雪曲陽春殺人刀活人劍利物之要有般底尚拘聞見隨語作解便說相謾誰不知日下孤燈已失先照畢竟什麼處是未徹處壺中日月長舉玄沙問僧近離甚處僧云瑞巖沙云瑞巖有何言句僧云長喚主人公自云喏喏惺惺著他日莫受人謾沙云一等是弄精魂也甚奇怪復云何不且在彼中住僧云瑞巖遷化了也沙云如今還喚得應麼僧無語雪竇云蒼天蒼天師拈云萬丈寒潭徹底月在當心千尺巖松倚天風生幽谷直得凜凜孤標澄澄風彩及至月離碧嶂影落雲衢遂乃當面蹉却當時這僧若是箇漢待伊道即今還喚得應麼當下便喝非唯把定玄沙要津亦與瑞巖老子出氣舉僧問風穴九夏賞勞請師言薦穴云一把香芻拈未暇六鐶金錫響搖空師拈云風穴用得當陽事不妨風流儒雅要且只道得途中句或有問道林九夏賞勞請師言薦只對他道四絕堂邊呈瑞氣三湘江畔奪高標舉舍利弗一日入城見月上女出城舍利弗問云什麼處去女云如舍利弗恁麼去舍利弗云我方入城汝方出城何言如舍利弗恁麼去女云諸佛弟子當住何處弗云諸佛弟子當住大涅槃女云諸佛弟子既住大涅槃我如舍利弗恁麼去師拈云住無所住行無所行見無所見用無所用各人脚跟下廓同太虛如十日並照觸處光輝苟知恁麼則與月上女同證無生得不退轉隨去來處無不皆在大解脫中三世諸佛鼻孔一時穿却說什麼如舍利弗恁麼去舉師祖問南泉云摩尼珠人不識如來藏裏親收得如何是藏泉云王老師與汝往來者是祖云直得不往來時如何泉云亦是藏祖云如何是珠泉云師祖祖應喏泉云去汝不會我語師拈云南泉一期垂手收放擒縱則不無要且未見向上事在只如盡大地是如來藏向什麼處著珠盡大地是摩尼珠喚什麼作藏若明得有轉身處許他只具一隻眼舉僧問香林如何是衲衣下事林云臘月火燒山師拈云舉一明三衲僧孔竅千差一轍本分鉗鎚雖然如是或有問道林如何是衲衣下事只對他道綿包特石舉南泉問僧昨夜好風僧云昨夜好風泉云吹折門前一株松僧亦云吹折門前一株松南泉又見僧問昨夜好風僧云是什麼風泉云吹折門前一株松泉云一得一失師拈云大凡酬唱隨機著眼辨龍蛇別緇素所謂打鼓弄琵琶相逢兩會家只如南泉道一得一失敢問阿那箇得阿那箇失到這裏須是向上人始得還委悉麼鵝王擇乳素非鴨類舉修山主頌云二破不成一一法鎮長存若人一二解永劫受沈淪師拈云直似倚天長劍凜凜神威向平坦坦處壁立千仞壁立千仞處平坦坦雖只道得一半道林即不然二破不成一一法亦不存不作一二解永劫受沈淪舉道吾問雲巖脫却殼漏子向什麼處相見去巖云向不生不滅處相見師拈云太周遮生道吾云何不道非不生不滅處相見師拈云太孤峻生大凡善知識舉一語垂一機要明生死根源令一切人明心見性去豈不快哉或有問道林脫却殼漏子向什麼處相見只對他道何處不逢渠舉修山主頌云欲識解脫道諸法不相到眼耳絕見聞聲色鬧浩浩師拈云聲不到耳色不到眼聲色交參萬法成現且道還踏著解脫道也無不省這箇意修行徒苦幸舉僧問石鞏生死到來如何回避鞏云這的無生死師拈云還識這的麼俊鶻捎空去懵鳥泊籬頭舉古者道生死中有佛則不迷生死又有道生死中無佛則無生死師拈云是則是兩口金剛寶劍要且拂掠虛空金山則不然生死為諸佛根基諸佛乃生死爐鞴若解嶮絕承當即證六通八解舉德山小參示眾云老僧今夜不答話問話者三十棒時有僧出禮拜德山便打僧云某甲話也未問為什麼打某甲德山云爾是甚處人僧云新羅人山云未跨船舷好與三十棒法眼云大小德山話作兩橛圓明云大小德山龍頭蛇尾雪竇云德山握閫外威權有當斷不斷不招其亂底劍要識新羅僧只是撞著露柱底瞎漢大冶烹金忽雷驚春草木秀發光輝日新不費纖毫力擒下天麒麟全威殺活得自在千古照耀同氷輪話作兩橛句中眼活龍頭蛇尾以指喻指撞著露柱瞎衲僧塞斷咽喉無出氣擬議尋思隔萬山咭嘹舌頭三千里舉德山挾複子到溈山上法堂從東過西從西過東溈山默坐不顧德山云無無便下去復云也不得草草遂具威儀見溈山提起坐具云和尚溈山擬取拂子德山便喝當時背法堂著草鞋便去溈山至晚問首座適來新到在什麼處首座云當時背法堂著草鞋便去溈山云還識此子麼已後向孤峯頂上蟠結草庵呵佛罵祖去在大用不拘今古楷模倒拈蝎尾平捋虎鬚若非深辯端倪何以坐觀成敗俊處穎脫囊錐高來卷舒方外孤峯頂上浪滔天正令當行百雜碎咄舉南泉參百丈涅槃和尚丈問從上諸聖還有不為人說底法麼泉云有丈云作麼生是不為人說底法泉云不是心不是佛不是物丈云說了也泉云普願只恁麼未審和尚如何丈云我又不是善知識爭知有說不說泉云普願不會丈云我太殺為爾說了也鸞膠續斷絃猊血化驢乳從來不為人今古參佛祖箭既離絃無返回將欲奪之必固與語時默默時語人從陳州來却往許州去舉百丈再參馬祖祖舉拂子丈云即此用離此用祖掛拂子於舊處侍立少頃祖云爾已後鼓兩片皮如何為人丈取拂子舉起祖云即此用離此用丈掛拂子祖便喝丈大悟後謂黃檗云我當時被馬祖一喝直得三日耳聾竪拂掛拂全機出沒即此離此較若畫一頂門當下轟霹靂鍼出膏肓必死疾承當一喝聾三日師子神威恣返擲百煉真金須失色復云有麼有麼咄舉道吾至一家弔慰漸源撫棺問生耶死耶吾云生也不道死也不道源云為什麼不道吾云不道不道後於石霜再舉始知落處一日將鍬子於法堂上從東過西從西過東霜云作什麼源云覓先師靈骨霜云洪波浩渺白浪滔天覓什麼靈骨源云正好著力太原孚云先師靈骨猶在生耶死耶築著磕著不道不道藏頭露角黃金靈骨鏗鏘白浪滔天卓犖殷勤為語透關人萬里孤光長爍爍無摸索趙州石橋成略彴舉靈山會上有一女子於佛前入定佛勅文殊出之文殊遶女子三遭鳴指一下女子入定儼然文殊遂運神力托至梵天撲下女子亦復儼然佛云非但汝一人出此女子定不得設使百千萬億文殊亦出不得下界有罔明菩薩能出此定佛語未竟罔明從地涌出佛勅令出定罔明遶女子三匝鳴指一下女子遂出定老宿徵云文殊是七佛之師為什麼出女子定不得罔明為什麼却出得大定等虛空廓然誰辯的女子與瞿曇據令何條直師子奮迅兮搖乾蕩坤象王回旋兮不資餘力孰勝孰負誰出誰入雨散雲收青天白日君不見馬駒踏殺天下人臨濟未是白拈賊舉清原謂石頭云人人盡道曹溪有消息頭云有人不道曹溪有消息原云大藏小藏從何得頭云盡從這裏去有消息太沈屈無消息轉埋沒大藏小藏從茲出撒沙撒土無終極甜如蜜苦如檗明如日黑如漆擊碎千年野狐窟填溝塞󱐙少人識舉僧問雲門佛法如水中月是不門云清波無透路僧云和尚從何得門云再問復何來僧云更恁麼去時如何門云重疊關山路遍界不藏清波澄寂互換投機箭鋒相直提起向上鉗鎚石火電光莫及便恁麼隔關山碧潭雲外不相關舉僧問龍牙二鼠侵藤時如何牙云須知有隱身處始得僧云如何是隱身處牙云還見儂家麼堂堂成見密密難見二鼠雖黠莫逢其便藤枝透出未生前正眼當陽巧回換龍牙老機如電遇賤即貴貴即賤舉圓覺經云以大圓覺為我伽藍身心安居平等性智毫髮不留縱橫自由閫外乾坤廓落大方無外優游明明祖師意明明百草頭搋破狐疑網截斷愛河流縱有回天力爭如直下休四衢道中淨裸裸放出溈山水牯牛舉僧問雪峯古㵎寒泉時如何峯云瞪目不見底僧云飲者如何峯云不從口入後有僧舉似趙州州云不可從鼻孔裏入去也僧却問古㵎寒泉時如何州云苦僧云飲者如何州云死雪峯聞之云趙州古佛從此不答話趙州象骨巖舉世無倫擬共撫沒絃琴千載清人耳古㵎寒泉瞪目凝然不從口入飲者忘筌重出語苦又死不答話同彼此相逢兩會家打鼓弄琵琶箇中誰是的白鳥入蘆華舉外道問佛不問有言不問無言世尊良久外道云世尊大慈大悲開我迷雲令我得入外道既去阿難問世尊云外道有何所證世尊云如世良馬見鞭影而行不問有無言言前立問端兩邊俱坐斷一劍倚天寒鞭影未動歷塊過都慈門既開陵有轢無遼天鼻孔須穿却誰是追風天馬駒舉僧問六祖黃梅意旨是什麼人得祖云會佛法人得僧云和尚還得也無祖云我不得僧云為什麼不得祖云我不會佛法斬釘截鐵大巧若拙一句單提不會佛法儘他葉落華開不問春寒秋熱別別萬古碧潭空界月舉太原孚上座問鼓山父母未生時鼻孔在什麼處山云即今生也鼻孔在什麼處孚不肯乃云爾問我與爾答山云父母未生前鼻孔在什麼處孚乃搖扇而已父母未生前生也只如然一般拈掇能奇巧直下渾如火裏蓮騰今煥古極妙窮玄大可憐清風長滿座一萬八千年舉乾峯示眾云舉一不得舉二放過一著落在第二雲門出云昨日有一僧從天台來却往徑山去峯云典座今日不得普請春蘭與秋菊一一各當時底處無回互怨誰分髓皮風來鳥已覺露重鶴先知為問何能爾渠儂初不知舉雲巖問道吾大悲菩薩用許多手眼作麼吾云如人夜間背手模枕子相似巖云我會也吾云爾作麼生會巖云遍身是手眼吾云太殺道只道得八成巖云爾又作麼生吾云通身是手眼遍身是通身是酥酪醍醐為一味毫端涌出須彌盧芥子吸竭滄溟水十虛吞爍正眼寥廓照用同時人境俱奪棒頭喝下錯承當背手拈來也失却莫莫水是水兮山是山切忌無繩而自縛舉洞山夏末示眾云初秋夏末直須向萬里無寸草處去眾無語僧舉似石霜霜云何不道出門便是草新豐路坦然豈事正偏圓萬里無寸草何人可向前機不轉墮塵緣透得脫犯風煙瀏陽端的破中邊出門已是草芊綿投機儻善諳來脈兩岸俱玄一不全復云看脚下舉定山夾山同行定山云生死中無佛則無生死夾山云生死中有佛則不迷生死二人各謂己語親切往大梅舉而質之梅云一親一疎二人下去次日夾山往問阿那箇親梅云親者不問問者不親夾山住院後舉此謂眾云我當時失却一隻眼雪竇拈云夾山畢竟不知當時換得一隻眼有佛不迷無佛則迷大梅頂門正眼劃時已驗親疎家抱荊山璞人握靈蛇珠失却與換得同歸故殊途作家金槌當面擲臨機俊鷂趁不及將謂赤鬚胡更有胡鬚赤舉趙州云老僧答話去也有解問底致將一問來時有僧出禮拜州云比來拋塼引玉却引得箇墼子下座後法眼舉問覺鐵觜此意如何覺云與和尚舉箇喻如國家拜將相似問誰人去得有一人云某去得答云汝去不得法眼云我會也千年田八百主誰當機辨來處趙州要答話拋塼引墼子覺老話端倪如拜將相似去得去不得言下分緇素箇裏高於萬仞峯不動纖毫擒佛祖崇寧効古所作答話去也或有箇出來只向伊道了舉馬祖百丈西堂南泉翫月次祖指月問西堂正當恁麼時如何西堂對云正好供養問百丈丈對云正好修行問南泉泉拂袖便去祖云經入藏禪歸海唯有普願獨超物外皎皎凝虛碧沈沈發皓彩秋色共澄清永夜臨寰海修行供養逗圓機聊聞便去超方外馬駒兒端的別萬古定乾坤一言全殺活復云高著眼舉金牛行食次問龐居士云生心受食淨名所呵去此二途居士還甘否士云當時善現豈不作家牛云豈干他事士云食到口邊被人奪却牛便行食士云不消一句子淨名呵善現金牛勘龐老彼此不相饒峻機無處討雲行雨施雷奔電掃殺虎陷虎出草入草毘婆尸佛早留心直至如今不得妙舉師祖問南泉摩尼珠人不識如來藏裏親收得如何是藏泉云王老師與爾往來者是藏雪竇云草裏漢祖云直得不往來時如何泉云亦是藏雪竇云雪上更加霜祖云如何是珠泉云師祖祖云諾雪竇云百尺竿頭作伎倆未是嶮若向箇裏著得一隻眼賓主互換便能深入虎穴或不恁麼直饒師祖悟去也是龍頭蛇尾漢蒼鷹逐兔驪龍翫珠透青眼不瞬照物手寧虛往來不往來草裏謾塗糊百尺竿頭入虎穴分明月上長珊瑚舉僧問藥山如何是道中至寶山云諂曲僧云不諂曲時如何山云傾國莫換道中有至寶濟世無倫匹藥嶠發深藏唯云莫諂曲不諂曲傾國相酬未相直壁立萬仞此心真不必當來問彌勒舉僧問雲門學人不起一念還有過也無門云須彌山石筍抽條泥牛吼月誰料同舟自胡越應機涌出須彌山一念不生何處雪金剛寶劍當頭截舉僧問投子一大藏教還有奇特事也無子云演出一大藏頓漸偏圓權實空有釘觜鐵舌河目海口一道清虛亘古今八角磨盤空裏走舉智門問五祖戒和尚暑往寒來則不問林下相逢事若何戒云五鳳樓前聽玉漏門云爭奈主山高案山低戒云須彌頂上擊金鐘高高峯頂翻銀浪深深海底起紅塵金鐘玉漏相酬酢疑殺滔滔天下人苟非作者孰問關津執鞭回首四海良隣君不見仲尼溫伯雪傾蓋相逢也奇絕舉本仁示眾云尋常不欲向聲前句後鼓弄人家男女何故且聲不是聲色不是色僧問如何是聲不是聲仁云喚作色得麼僧云如何是色不是色仁云喚作聲得麼僧無語仁云且道為汝說答汝話若人辨得許爾有箇入處聲出虛色生無聲前句後轉塗糊間不容髮安可名模堂堂圓應沒錙銖巧張爐鞴費分疎爭如棒下無生忍聞見馨香滿道塗舉雲門問僧云古佛與露柱相交是第幾機僧無語門云爾問我與爾道僧遂問門云一條縚三十文僧云如何是一條縚三十文門云打與代前語云南山起雲北山下雨油然南山雲霈然北山雨露柱笑呵呵燈籠超佛祖中涌邊沒西天東土樓閣門開竟日閑野老不知何處去舉教中道未離兜率已降王宮未出母胎度人已畢大象本無形至虛包萬有末後已太過面南看北斗王宮兜率度生出胎始終一貫初無去來掃蹤滅跡除根蔕火裏蓮華處處開舉僧問雲門生死到來如何回避門云在什麼處針眼魚吞大千界蟭螟蟲吐妙高山太虛包括無遺漏萬彙全歸指掌間起復滅去還來石橋踏斷通身黑那知華頂是天台舉丹霞初見馬祖以兩手托幞頭祖云吾非汝師南嶽石頭處去霞遂至石頭如前托幞頭頭云著槽𣚿去霞依童行次一日石頭為眾云今日齋後普請剗佛殿前草眾競具鋤鍬霞獨洗頭棒剃刀於石頭前胡跪頭云作什麼霞云請師剗草石頭笑為剃髮呼與授戒霞掩耳而去却回江西馬祖院騎聖僧項眾驚報馬祖馬祖親來見乃云我子天然霞遂作禮云謝師安名祖問甚處來霞云石頭來祖云石頭路滑子莫曾踏倒麼霞云若踏倒則不來也問一答十告往知來龍馳虎驟玉轉珠回聊聞舉著已瞥地剔起便行何俊哉剗草固奇崛安名尤突兀二老略玄黃賞茲千里骨真規鎮儼然覿面看標格騰雲一舉迷風日舉雲門示眾云乾坤之內宇宙之間中有一寶祕在形山著燈籠向佛殿裏拈三門安燈籠上虎豹文章麒麟頭角輝天焯地堆山積嶽拶破面門兮蓋色騎聲截斷羅籠兮解黏去縛罷却干戈百草頭萬里秋天飛一鶚舉雪峯示眾云盡大地撮來如粟米粒大拋向面前漆桶不會打鼓普請看疾焰過鋒奔流度刃唱拍相隨拳踢相應驀然轟起震天雷百草顛頭春色回舉僧問馬祖如何是佛祖云即心即佛無鬚鎖子八面玲瓏不撥自轉南北西東海神知貴不知價留向人間光照夜舉僧問馬祖如何是佛祖云非心非佛碧海珠荊山璧耀乾坤唯別識利刀剪却無根樹萬疊峯巒歛煙霧舉馬祖與百丈同遊山見野鴨子飛過祖云是什麼丈云野鴨子祖云向什麼處去也丈云飛過了也祖將百丈鼻孔扭丈作忍痛聲祖云何曾飛去丈於此有省野鴨過前溪千峯凜寒色相顧不知歸未免資傍擊扭破疑團葛怛消捎風直下透青霄雲山海月渾閑事一語歸宗萬國朝舉僧問鏡清新年頭還有佛法也無清云有僧云如何是新年頭佛法清云元正啟祚僧云謝師答話清云鏡清今日失利又僧問智門明教新年頭還有佛法也無教云無僧云年年是好年日日是好日為什麼却無教云張公喫酒李公醉僧云老老大大龍頭蛇尾教云明教今日失利穩密田地神通遊戲佛法新年頭有無俱失利一概等虛空豈容立巴鼻草上之風祖令行唯知雷罷不停聲舉僧問琅瑘清淨本然云何忽生山河大地瑘云清淨本然云何忽生山河大地其僧有省相罵饒爾接嘴相唾饒爾潑水塵舉大地收華開世界起一模脫出絕功勳句裏挨開大施門舉僧問長沙本來身還成佛否沙云爾道大唐天子還刈茅割稻否僧云成佛又是何人沙云是爾成佛知不知巨嶽何曾乏土唐皇豈可刈茅禮拜近前叉手西天十萬迢迢古佛即自己自己即古佛珊瑚瀲灔十洲春蟾蜍映奪驪龍窟舉僧問百丈如何是奇特事丈云獨坐大雄峯僧禮拜丈便打醬裏著鹽雪中送炭纔捋虎鬚棒頭有眼怪來獨坐大雄山他家曾踏上頭關舉僧問香林如何是室內一盞燈林云三人證龜成鼈皎皎清光遍界莫藏聲拋不出色豈能彰直下斬釘截鐵剗却古今途轍高出臨濟德山三人證龜成鼈別別一回喫水一回噎舉麻谷持錫見章敬遶繩床三匝振錫一下卓然而立敬云如是如是後到南泉亦遶繩床三匝振錫一下卓然而立泉云不是不是谷云章敬道是和尚為什麼却道不是泉云章敬則是是汝不是此是風力所轉終歸敗壞如是不是去却藥忌擬犯封疆全軍失利杖頭突出古菱華舉世風流屬當家舉僧問藥山平田淺草塵鹿成群如何射得塵中塵山云看箭僧便放身倒山云侍者拕出這死漢僧便起走山云弄泥團漢有什麼數獵人有神箭射得塵中塵箭下快承當跳出曹溪路翻身踏著上頭關敵勝驚群瞥爾間舉雲門示眾云藥病相治盡大地是藥那箇是自己太嶢敲全殺活絕承當無摸索寰中意氣閫外籌略倒退三千里盡大地是藥錯錯利劍七星光閃爍舉乾峯示眾云法身有三種病二種光須是一一透得始解穩坐雖然如是更須知有照用同時向上一竅始得雲門出眾問云只如庵內人為什麼不見庵外事峯呵呵大笑門云猶是學人疑處在峯云子是什麼心行門云也要和尚相委悉峯云直須恁麼始解穩坐動絃別曲聞一知十手搦手擡以膠投漆庵內不見庵外無孔鐵槌不會人生相識貴知音水入水兮金博金舉靈雲見桃華悟道有頌三十年來尋劍客幾回葉落又抽枝自從一見桃華後直至如今更不疑玄沙云諦當甚諦當敢保老兄未徹在陌上笑春風枝頭漏消息紅光爍太虛豈藉陽和力學劍宗師既不疑玄沙未徹最新奇掃除學路刮肌骨格外之機如電拂舉雲門問洞山近離甚處山云查渡門云夏在甚處山云湖南報慈門云幾時離彼中山云今年八月門云放汝三頓棒次日洞山往問昨蒙和尚放某三頓棒未審過在什麼處門云飯袋子江西湖南便恁麼去洞山大悟見兔放鷹因行掉臂赤骨歷窮方圖富貴放三頓棒尚遲疑再挨方識利頭錐單提獨脚機關外明眼衲僧猶不會舉三聖問雪峯透網金鱗以何為食峯云待汝出網來向爾道聖云一千五百人善知識話頭也不識峯云老僧住持事煩百草頭出沒三界外遨遊徒布漫天網虛下釣鼇鉤搖鱗振鬣撼乾坤兀目昂頭洪浪噴棒雨點喝雷奔肯將爭戰定功勳舉僧問趙州見說和尚親見南泉是否州云鎮州出大蘿蔔鎮州出大蘿蔔猛虎不食伏肉直饒眼似流星爭免持南作北老趙州逈殊絕片言本自定乾坤返使叢林鬧聒聒舉陸亘大夫謂南泉云肇法師也甚奇怪解道天地與我同根萬物與我一體泉云大夫陸應諾泉指華云時人見此一株華如夢相似山潤石蘊玉林秀淵藏珠見此一株華似夢灼然根體不同途王老師脫規模解向長安正鬧處喚得悠悠陸大夫舉雲門示眾云十五日已前則不問汝十五日已後道將一句來眾無對自代云日日是好日破二作一分三成六著串數珠數不足南辰信手攀北斗回身觸豁開戶牖正當軒玉兔金烏如轉燭傳不傳得不得那知陌上春條綠舉僧問洞山如何是佛山云麻三斤鐘在扣谷受響池印月鏡含像曾非展事投機豈是預搔待痒點鐵成金舉直措枉一箭鵰一雙一摑血一掌君不見疎而不漏兮恢恢天網舉雪峯示眾云三世諸佛在火焰裏轉大法輪玄沙云火焰為三世諸佛說法三世諸佛立地聽將謂猴白更有猴黑互換投機神出鬼沒烈焰亘天佛說法亘天烈焰法說佛風前剪斷葛藤窠一言勘破維摩詰舉東寺問仰山甚處人山云廣州寺云我聞廣州有鎮海明珠是否山云是寺云作何顏色山云黑月則現白月則隱寺云子還帶得來麼山云帶得來寺云何不呈似老僧山云諾惠寂昨到溈山亦被索此珠直得無言可對無理可伸寺云真師子兒大師子吼善撫太阿鋏決無傷手厄慣編猛虎鬚必有全身策鎮海珠巧呈似離色離聲離名字栴檀林裏爇栴檀師子窟中吼師子舉趙州示眾云至道無難唯嫌揀擇但莫憎愛洞然明白纔有言語是揀擇是明白老僧不在明白裏汝等還護惜也無僧問既不在明白裏未審護惜箇什麼州云我亦不知僧云和尚既不知為什麼道不在明白裏州云問事則得禮拜了退至簡至易同天同地揀擇明白云何護惜口似錐眼似眉涉語脈蚿憐夔堪笑卞和三獻玉縱榮刖却一雙足舉石頭示眾云言語動用沒交涉藥山云非言語動用亦沒交涉頭云我這裏針剳不入山云我這裏如石上栽華井底泥牛吼月雲間木馬嘶風把斷乾坤世界誰分南北西東直中曲曲中直要平不平憑秤尺舉雪峯示眾云望州亭與諸人相見了也烏石嶺與諸人相見了也僧堂前與諸人相見了也後保福舉問鵝湖僧堂前則且置什麼處是望州亭烏石嶺相見鵝湖驟步歸方丈保福便入僧堂藕線引鯨鼇針鋒輥芥投望州烏石嶺未唱已先酬大唐擊鼓新羅舞覿面相呈不相覩舉代宗皇帝問忠國師和尚百年後所須何物國師云要箇無縫塔子帝云請師塔樣國師云會麼帝云不會國師云吾有付法弟子耽源却諳此事請詔問之國師遷化後帝召耽源問此意如何耽源呈頌云湘之南潭之北中有黃金充一國無影樹下合同船瑠璃殿上無知識八面自玲瓏盤空勢岌崿表裏鎮巍然若為分六鑿執名匿相認影迷形臥龍長怖碧潭清合同船子開心椀日用如何不現成舉石頭見藥山坐次問爾在此作什麼山云一物不為頭云恁麼則閑坐也山云閑坐則為也頭云汝道不為不為箇什麼山云千聖亦不識石頭以頌讚之從來共住不知名任運相將只麼行自古上賢猶不識造次凡流豈可明擺撥佛祖縛曠然繩墨外一物亦不為縱橫得自在古鑑臨臺明辨去來金鎚影動鐵樹華開任運相將不可陪法雲隨處作風雷舉雲門示眾云人人盡有光明在看時不見暗昏昏作麼生是光明眾無對自代云僧堂佛殿厨庫三門夜明簾外千峯秀鸞鏡臺前萬象虛掃蹤滅跡不立錙銖唯為佛殿唯是香厨敲出鳳凰五色髓擊碎驪龍明月珠舉世尊生下周行七步目顧四方一手指天一手指地自云天上天下惟我獨尊右脇誕金軀九龍噴香水嶷嶷步四方周匝蓮華起末上先施第一機高風亘古鎮巍巍當時有箇承當得等閑擒下白拈賊咦舉雪峯住庵有二僧到峯見以手托庵門放身出云是什麼僧亦云是什麼峯低頭歸庵其僧後至巖頭頭問云雪老有何言句僧舉前話頭云雪峯道什麼僧云雪峯無語頭云噫我悔不當初向伊道有箇末後句我若向伊道已後天下人不奈雪老何僧至夏末舉此話請益頭云汝何不早問僧云不敢造次頭云我雖與雪峯同條生不與雪峯同條死要識末後句只這是雙明復雙暗獨立絕殊方乘機直面提其鋒安可當同條生兩鏡相照無能名不同條死鐵樹華開亘今古末後句始牢關拈却門前大案山舉天平從猗和尚行脚在西院常云今時莫道會佛法只覓箇舉話底人也難得一日從西院法堂下過西院高聲喚從猗平舉首院云錯行三兩步院又云錯院云適來兩錯是老僧錯是上座錯平云是從猗錯西院云錯錯少頃西院云上座且在此度夏待與爾商量這兩錯平當時便去後住天平示眾云老僧當年行脚被業風吹到汝州西院有箇思明長老勘我兩錯更待留我過夏待共我商量我不道恁麼時錯我未發足南方行脚時早知道錯了也把纜放船膠柱調絃遠水不救近火短綆那汲深泉天平老大怱草為兩錯悔行脚大地茫茫愁殺人眼裏無筋一世貧舉踈山平日在香嚴一日嚴上堂有僧問不慕諸聖不重己靈時如何嚴云萬機休罷千聖不携疎山作嘔吐勢嚴云師叔不肯那山云不得無過嚴云過在甚處山云萬機休罷猶有物在千聖不携亦從人得嚴云師叔莫道得麼山云還我法座與爾道於是嚴令陞座如前問之山云何不道肯諾不得全嚴云肯又肯箇什麼諾又諾箇什麼山云肯則肯他諸聖諾則諾於己靈香嚴云師叔恁麼道也須倒屙三十年始得後住疎山常病返胃一日舉此問鏡清病僧肯諾不得全道者作麼生會清云全歸肯諾山云不得全又作麼生清云箇中無肯路山云始契病僧意刀不自割指不自觸鵠白烏玄松直棘曲纔有纖塵帶影來脫體全拋無眹迹肯不存諾不立一片清光射斗牛天上人間得自由舉趙州問南泉如何是道泉云平常心是道州云還許趣向也無泉云擬向即乖趙州云不擬安知是道泉云道不屬知不屬不知知是妄覺不知是無記若直達不疑之道廓同太虛豈可強是非耶州於言下大悟遇飯喫飯遇茶喫茶千重百匝四海一家解却黏去却縛言無言作無作廓然本體等虛空風從虎兮雲從龍舉百丈每至陞座常有一老人聽法一日眾去老人獨留丈云汝是何人老人云某非人然某緣五百生前迦葉佛時曾住此山錯答學人一轉語所以五百世墮野狐身今欲舉此話請和尚為答丈云汝試舉看老人云大修行底人還落因果也無某對云不落因果丈云汝問我與汝道老人遂問大修行底人還落因果也無丈云不昧因果老人遂悟得脫野狐身化去魚行水濁鳥飛毛落至鑑難逃太虛寥廓一往迢迢五百生只緣因果大修行疾雷破山風振海百煉精金色不改舉風穴在郢州衙內陞座示眾云祖師心印狀似鐵牛之機去即印住住即印破只如不去不住且道印即是不印則是時有盧陂長老出問某甲有鐵牛之機請師不搭印穴云慣釣鯨鯢沈巨浸却將蛙步輾泥沙陂佇思穴便喝云長老何不進語陂擬議穴打一拂子云長老還記得話頭麼試舉看陂擬開口穴又打一拂子牧主云將知佛法與王法一般穴云見箇什麼道理牧主云當斷不斷返招其亂穴便下座列聖風規初不放過擬跨鐵牛驀頭印破盧陂當斷却沈吟電轉星飛活被擒喝下攙撑同霹靂三玄戈甲振叢林舉僧問洞山寒暑到來如何回避山云何不向無寒暑處回避僧云如何是無寒暑處山云寒時寒殺闍梨熱時熱殺闍梨盤走珠珠走盤偏中正正中偏羚羊掛角無蹤跡獵犬遶林空踧踖舉金牛每至食時自携飯至僧堂前撫掌呵呵大笑云菩薩子喫飯來喫飯來後僧問長慶意旨如何云大似因齋慶贊僧問大光未審慶贊箇甚麼光作舞僧禮拜光云爾作麼生會僧亦作舞光云這野狐精絲來線去分明過與若不相諳如何驗取因齋慶贊和泥土蹈襲只言呈作舞野狐精七星利劍血長鯨舉疎山示眾云病僧咸通年已前會法身邊事咸通年已後會法身向上事雲門出問云如何是法身邊事山云枯樁如何是法身向上事山云非枯樁門云還許學人說道理也無山云許門云只如枯樁豈不是明法身邊事山云是門云非枯樁豈不是明法身向上事山云是門云未審法身還該一切也無山云法身周遍爭得不該門指淨瓶云還有法身也無山云莫向淨瓶邊覓門云諾諾眼觀東南意在西北撥轉天關掀翻地軸法身向上法身邊間氣英靈五百年膠漆相投箭相拄南山起雲北山雨舉臺山路上有一婆子僧問臺山路向甚處去婆云驀直去僧纔行婆云好箇阿師便恁麼去前後僧問皆如此後有僧舉似趙州州云待我為爾勘破這老婆遂往問臺山路向甚處去婆云驀直去州纔行婆云好箇阿師又恁麼去州歸舉似大眾云我為爾勘破這婆了也老宿拈云什麼處是勘破處善繫無繩約善行無轍跡不戰屈人兵直面當機疾老婆勘破五臺山有誰參透趙州關舉雲門示眾云聞聲悟道見色明心作麼生是聞聲悟道見色明心舉手云觀世音菩薩將錢來買胡餅放下手元來却是饅頭見色心先現聞聲道已彰掣電光中分皂白海潮音裏別宮商韶陽老慈門普發機直用千鈞弩舉鏡清問僧門外什麼聲僧云雨滴聲清云眾生顛倒迷己逐物僧云和尚作麼生清云洎不迷己僧云意旨如何清云出身猶可易脫體道應難順流逆流轉物物轉良哉觀音快逢其便出身脫體句分明門外依前雨滴聲舉南泉示眾云昨夜文殊普賢起佛見法見每人與二十棒貶向二鐵圍山去也趙州出云和尚棒教唯喫泉云王老師有什麼過州禮拜泉下座歸方丈霧起龍吟風生虎嘯兩口一舌異音同調文殊普賢佛法見南泉趙州日月面據令而行指顧間盡情貶向鐵圍山忽有箇不憤底出來道崇寧𡁠只向他道果然果然舉雪峯問僧近離甚處僧云覆船峯云生死海未渡為什麼覆却船僧無語覆船代云渠無生死雪竇代云久響雪峯未渡生死海不應覆却船渠本無生死超然離二邊長如杲日麗中天舒光照到雪峯前舉僧問雲門如何是一氏時教門云對一說海藏龍宮金文玉牒逗器觀機破關擊節三百餘會振綱宗四十九年同箇舌阿剌剌對一說諦當之言如截鐵舉僧問雲門不是目前機亦非目前事時如何門云倒一說是賊識賊以楔出楔鳥跡空雲鏡象水月教兒師子迷蹤訣上樹老猫安身法活鱍鱍倒一說等閑翻却狐狸穴舉世尊於一處九旬安居至自恣日文殊倏來迦葉問今夏在何處安居文殊云在三處安居迦葉於是白眾欲擯文殊出纔舉犍槌乃見無量佛剎一一佛所有一一文殊一一迦葉舉槌欲擯之世尊於是告迦葉云汝今欲擯出那箇文殊大象不遊兔徑燕雀安知鴻鵠據令宛若成風破的渾如齧鏃遍界是文殊遍界是迦葉相對各儼然舉槌何處罰好一劄金色頭陀曾落節舉巖頭示眾云涅槃經道吾教意如塗毒鼓擊著遠近聞者皆喪僧問如何是塗毒鼓頭亞身云韓信臨朝底天高地厚水闊山遙蕭何制律韓信臨朝塗毒鼓未擊已前宜薦取舉文殊問庵提遮女生以何為義女云生以不生生為生義殊云如何是生以不生生為生義女云若能明知地水火風四緣未曾自得有所和合而能隨其所宜以為生義殊云死以何為義女云死以不死死為死義殊云如何是死以不死死為死義女云若能明知地水火風四緣未曾自得有所離散而能隨其所宜以為死義生以不生生死以不死死根本豁然明應時超佛祖隨宜離散與和合十字縱橫活鱍鱍金剛寶劍倚天寒外道天魔皆膽慴舉溈山問仰山云天寒人寒仰山云大家在這裏溈山云何不直說仰山云適來也不曲和尚如何溈山云且須隨流北風逞嚴威凜凜侵肌骨一句括人天幾曾容眹迹隨流認得本來身遍界莫非無價珍舉歸宗示眾云吾今欲說禪諸子總近前大眾進前宗云汝聽觀音行善應諸方所僧問如何是觀音行宗彈指云諸人還聞麼僧云聞宗云一隊漢向這裏覓箇什麼以拄杖打趁呵呵大笑歸方丈無學彈指超圓通耳根淨透出聞不聞妙哉觀音行棒頭指出金剛王嶮惡道中為津梁善因招善果種粟不生豆大福德人修大福德人受八萬四千波羅蜜一毫頭上已圓成棒頭喝下承當得高步毘盧頂上行至簡至易至尊至貴往還千聖頂𩕳頭世出世間不思議彈指圓成八萬門超直入如來地放憨放癡貪世味閑情誰管真如地有時得片好風光十字街頭恣遊戲昔聞沈巨浸一舉十二鼇持此淨華宿曾未及秋毫濛濛大象中出沒安可逃只自且循緣著意真徒勞休誇四分罷楞嚴按下雲頭徹底參莫學亮公親馬祖還如德嶠訪龍潭七年往返遊昭覺三載翱翔上碧巖今日煩充第一座百華叢裏現優曇辦道應須辦自心心真觸處是通津直明格外無生忍端作區中解脫人吸盡西江龐老口搏將妙喜淨名身八風五欲莫能轉解向塵中轉法輪去年正今日泥牛鬪入海今年正今日遍界舒光彩虛空無相身佛鑑儼然在非色亦非心不小復不大劫石可移動箇中無變改要知佛鑑恩各人明主宰一句逗群機志心常頂戴且道是那一句喫飯咬著沙二三四七初無間顯大威光示的傳把斷關津勿輕放草深誰顧法堂前參禪參到無參處窮玄窮徹玄盡頭渴飲饑飡只恁麼世間出世沒蹤由機關並是閑家具玄妙渾成破草鞋鐵額銅頭超佛祖橫拈倒捉一坑埋紅塵有底論成道寒谷無人可作春苟識拈華微笑意一番拈弄一番新贊弼住山功已立荷擔長久志彌堅雲門庵剏壓歐阜天上高天更有天追復古來清淨剎他時會見美聲傳賓主相投膠漆合相與弘持臨濟禪一句當機領千差路絕攀去來長若鑑喧寂鎮如山百草顛頭峻孤雲世外閑行行牢把著宜闡上頭關使乎不辱命臨機貴專對安禪捋虎鬚著著超方外不惟明窓下安排掇向禪床拶嶮崖拈槌竪拂奮雄辯金聲玉振猶奔雷九旬落落提綱宗衲子濟濟長趍風解黏去縛手段辣驅耕奪食尤雍容夏滿思山要歸去了却武陵一段事勃窣理窟乃胸中行行不患無知己臨行索我送行篇栗棘蓬裏金剛圈短歌須要數十丈長句只消三兩言金毛師子解翻身箇是叢林傑出人不日孤峯大哮吼五葉一華天地春脫去羈羅徹轡銜了無毫末可容參馬駒兒踏誰禁得皖伯臺前去住庵臨濟昔遣將驗德嶠行令接住與一送果別探竿影國師三度喚聲聲無不領負汝負吾機直透千聖頂古人曾侍香根器如此警爾數載巾瓶己合得正命今復自帝都直遊武陵境打辦俊精神也要識禪病截斷風前句奪取佛祖柄歸來大誇詫強將果然猛不下笠子勘俱胝一句擊出一古佛如今歸去舊雲庵參遍諸方善知識卓卓頂門眼輝騰如杲日勉力傳持無盡燈繼取末山舊蹤跡豁達靈明印脚跟用來了不隔纖塵歷遊華藏毘盧界把住牟尼百億身八寶七珍皆我有左穿右穴與誰隣勞生袞袞堪垂手乃是通方自在人皎皎林間月悠悠天際雲去來非有累圓缺本無垠逗水光常淨為霖意不群溪山千萬里同異許誰論迦葉剎竿頭此老曾饒舌全體解承當祖祖何曾別要明箇段事須善觀時節遇著與麼人眼中為出屑庶見北山門戢戢皆雲衲妙手廣施呈翻却驪龍穴千聖頂𩕳頭有破天大路唯是無心人始能闊著步恰如履平地日行千百度要引滿世間一齊與麼去爾垂手入󱈛應須善回互鬧鬨處相逢當機宜把住似過金剛圈請盡情分付歸來善法堂撾取大法鼓覿面豁開三要印全機直明正法藏持去江西顯本宗三日耳聾無伎倆要須撒手向孤峯選甚懸崖千萬丈欲知稱意得錦鱗騰身快入驚人浪四料四賓主三玄及三要擊石火電光乃臨濟垂範既參臨濟禪亦須自點檢照用喝下奇殺活杖頭驗以此入郊󱈛大奮姜維膽光榮作鳳輝七珍只一覽無位真人赤肉團面門出入若為看棒頭按正風前令喝下逼將肝膽寒不立階梯那事佛有真規矩得心安橫身百草顛頭用插手驪龍窟裏翻要見衲僧全意氣如麻萬境莫能干大緣唾手間能辦未信人生行路難撥轉千差向上機攙旗奪鼓不饒伊翻身踞地全生殺始是金毛師子兒吸盡西江匹似閑作家豈復尚機關放教性地平如砥成佛功歸一眴間一句單提越祖佛痛劄針錐窮徹骨出門便作師子兒敵勝驚群資返擲平江古來豪俠窟去去先通箇消息此行不作等閑來八面清風起衣裓當陽提起截千差誰信風流出當家要入廛中通一線等閑開取鉢曇華善專對不辱命乃見摩醯三眼正引著群靈使共行明明直截曹溪徑昔在皇都參會底與今豈復有差殊等閑乘興重拈似鬨堂棒腹一軒渠佛祖命門提在手放開揑聚更非他已到懸崖撒手處從來關捩子無多此段本來無向背要須堅猛力行持金剛正眼通身是萬境來侵莫管伊本來正體徹根源山入同途只此門已住如來大解脫掌中至寶耀乾坤我手何似佛手隨分拈華折柳忽然摸著蛇頭未免遭他一口我脚何似驢脚趙州石橋略彴忽若築起皮毬崩倒三山五嶽人人有箇生緣蹲身無地鑽研忽若眼皮迸破慮他桶底踢穿溝壑難充一念欲泥梨永劫苦何堪悟將萬法皆如幻慎勿容心瞥起貪未見世間為大患焚燒功德莫過嗔頭頭違順須容却喜捨慈悲出六塵羅剎無明徹底癡翳他正體發狂機猛操般若金剛劍永斷渠儂撒手歸妄起渾由三箇漢牽拕六道四生中倏然調伏無功用端與毘盧性海通辛辛辣辣啀啀喍喍識濟北為大樹拶雲門墮嶮崖機峻莫偕言如枯柴夫是之謂陳蒲鞋箇是黃龍老大蟲火後晶熒真舍利萬年如日出世間與善知識作儀軌平生斥佛呵祖口於斯乃驗著實底留將法子法孫傳觸處放光常動地稽首曹溪真古佛八十生為善知識示現不識世文書信口成章徹法窟葉落歸根數百秋堅固之身鎮韶石皎如赫日照長空煥若驪珠光太極定慧圓明擴等慈所求響應猶空谷河沙可數德莫量併出渠儂悲願力三脚驢子弄蹄行解道鉢盂口向天荷擔他一百二十斤重擔子牽梨拽杷無端壞却慈明禪楊岐腦後眼豈親透得金塵能幾人扶持臨濟一拳拳倒黃鶴樓華劈二祖鼻孔依前搭上唇山前一片閑田地松竹引風長襲人說心說性老僧箇裏是惡口偏提賤賣擔版貼秤麻三斤叢林老作世無儔凜凜威光四百州一擊鐵關如粉碎恩大難將雨露酬奮雷霹靂赤肉團壁立星飛電擊臨濟命脈渠儂突出驀地面門拶出初無一物三玄三要輝赫分付佛智碎却人窠窟與祖宗雪屈咄臨濟正法眼從這瞎驢滅父子不相傳神仙有祕訣豈顧殃及兒孫且圖眼中出屑逢人好一剳切忌向渠說紫羅帳裏撒真珠夜明簾外提巴鼻句下三要三玄何人親得的旨面門無位真人放渠出一頭地單提臨濟正法眼當機密付要瞎驢無位真人乾屎橛棒頭喝下絕名模當年海會大蟲咬今日歐峯舉似渠圓悟不惜兩莖眉洪爐焰裏綻芙蕖掃蕩佛祖不存性命鐵樹華開神駒十影圓悟傳來臨濟禪忽雷驀震千峯頂化城踏破寶所非留當陽截斷機關透出百草顛頭揮臨濟之吹毛駕慈明之巨舟頭角相似氣類相投全機一喝分賓主須信渠儂得自由威如猛虎出深林皎若銀蟾轉太清望之儼如即之也溫闡摩醯正眼於頂𩕳突無位真人於面門有誰領此豈可顯言分付子文臨濟正法眼藏突出三頭六臂忿怒驀撲帝鍾謾且神通遊戲圓悟當胸一拳鎖斷衲僧巴鼻眼裏有瞳子頂門亞一指放出金剛圈舉世提不起箇中領略要渠儂鐵作脊梁金作齒恁麼便行喪兒孫不恁麼行校些子滅却正眼瞎驢邊圓悟風光動天地生平只說聱頭禪撞著聱頭如鐵壁脫却羅籠截脚根大地撮來墨漆黑晚年轉復沒忉忉奮金剛鎚碎窠窟他時要識圓悟面一為渠儂併拈出大包無外細入毫芒現寶華王隨處道場建立掃蕩正體堂堂一語壁立濟濟鏘鏘渠儂此面目何人解提將圓悟栗棘蓬覿體沒商量克賓話把播諸方撥轉上頭關千聖須却步唯許箇中人要通一線路具茨脫諸緣投誠信此事誓無雜用心長時箭相拄貌出山野姿踞不蔭高樹按杖正令行提持那一句善財鞠躬前風神全體露氣類自相同美哉名父子此著千聖頂𩕳上臨濟建立大法幢萬丈懸崖解放身可以一口吸西江石火電光猶是鈍虎肩插翅定無雙夜明符燭天吹毛劍照雪神威冷森森紅光阿剌剌未啟口時當頭截欲入門來劈面喝體裁相似可克家此地不容通水泄高擁毳袍橫按拄杖作意提綱截斷伎倆放出向上一機千聖魂亡膽喪於此有人承當便見千了百當圓悟杖頭一滴禪西江十八灘俱漲盤陀石上橫按拄杖睟質儼然曾無伎倆不施栗棘金圈不愛起模畫樣頭陀巖頂偶行拳打著渠儂也沒量瘦而精健老有餘韻鼓兩片皮說法無吝掃併情識不留纖眹七處道場恰如一瞬有箇不顧危亡僧剛地要來衝雪刃咄岷峨濯秀屹西南氣象盤回欝翠藍英傑間生從古習豈容凍膿輒相參自不將領玷閭里賴有舌本操玄談得請居閑皓目擊持歸先為結茅庵日面月面並現印空印水雙彰機先不留眹跡格外亦絕承當父子至親路別各各頂有圓光切恐與人明破此門豈可商量泡幻中出枯木朽株頂缺神骨額無圜珠曾遭海會毒龍咬快意追風天馬駒施設千種巧其實一物無若憑這箇見至了不識渠混沌未分時無此箇面孔泡幻既張皇乃具足十種胸次不立纖塵口角波濤汹涌唯有一件長愛打破漆桶乍嗔乍喜渾只由爾最愛謾人搖唇弄嘴忍草遍地生何曾澆法水傾倒心肝一句禪箇些兒子猶呈瑞模子中脫出佛果老古錐萬緣休歇處端坐不言時移刻定動奮迅全威為人到徹骨不惜兩莖眉挈挈似紅藥跛跛如雲門殊無二老實空蘊二老文放下會事索破沙盆寶鑑一塵秋空片雲一見便見了本來面敏手丹青應緣而現漸近縱心愈見強健唯用金圈栗蓬要須千煆百煉撒手萬仞崖頂門廓正眼幻出成相真蘊其中挺然骨目四座生風傳不可傳之心振不可振之宗老出皇都晚住歐峯只這沒回互領略在渠儂句中沒禪格外無玄當面不見斷莫可傳似玉溫潤如月孤圓氣媚川源光流大千衲衣逋峭活卓卓片段殘雲籠巨嶽壁立萬仞近不得無佛無祖無棒喝一口吸盡西江水箇是圓悟當頭著相現無相心出非心如印印空逈絕古今入師子窟遊栴檀林脫去羈韁履薄臨深要識圓悟立處孤峯萬仞嶔岑紅爐焰裏著點雪夜明簾外剔金燈萬丈寒潭氷徹底妙高峯頂玉稜層等是渠儂遊歷處萬機普應初不曾圓悟老來垂隻手為問何人似我能利刃斬虛空神箭穿紅日用吞十方口吹此無孔笛如斯三十年不費纖毫力信彩直鉤頭也有錦鱗食有眼自承當慎勿從渠覓大機要頓發大用要直截馬師老百丈無端已漏泄臨濟喚火來坐斷天下舌此老據胡床也要恁麼說說不說萬里青天一輪月危坐盤陀風神峻整橫楖𣗖笻廓千聖頂誰是仙陀未言先領一片風光奪人奪境圓悟晚來益深沈華陰山頭百尺井立地可成佛殺人不眨眼碎生死窠窟要箇倜儻漢圓悟從來提此著風前白雲曾喝散當家種草可相從利劍七星光燦爛句裏有出身突在千聖頂當機絕籠羅透徹無邊境生平秉此金剛王四喝三玄格外領面門拶却太周遮唯是瞎驢傳性命覿面全真不計疎親虎頭燕頷未盡渠神把斷關津不放過無邊剎海乃比隣太虛寥廓憑誰悟翻身背擲真師子透頂透底沒遮攔千峯峭絕轟一句略開圓悟上頭關浮幢剎海闊著步道不在丹青禪不在面相強自貌將來讚之作何狀且就箇現成為汝說一上赤水求神珠得之由罔象圓悟老古錐老來沒伎倆英禪把將去滔天滾白浪本無箇面目突出六十七今汝強圖貌頂門欠三隻七處入鬧藍近來稍寧謐若更打葛藤豈有休歇日三十年後與人看圓悟從前沒窠窟太清之雲明鏡之塵於無相中驀現此身考實究妙以何為真不出這箇一著最親透得剔脫與古為隣道絕形相名存至公對現色身本體全空要求巴鼻不西不東月映澄潭風搖古松十成圓悟誰識渠儂通身無影像溢目生光彩動用峭於山語默深於海曠劫正如如箇中無變改跳得圓悟金剛圈須信大功元不宰只這嘴面見一乃萬要是箇中人手親即眼辦佛果應緣圓悟成現如如觸處得逢渠一道神光本無間丹青有神貌活圓悟據坐儼如風光全露捺膝聾身擡眸直顧歐峯頂上把要津一任青冥轉烏兔懵懵懂懂無巴無鼻兀兀陶陶絕忌諱任信流光動地遷不論冬夏唯瞌睡箇中滋味佛不知空咄蚌蛤與螺師放身不管臥水底興發長挨布袋兒鼻息如雷誰顧得尋常少見有醒時沒醒時良有以要明瞌睡中宗旨從來一覺到天明佛來不解擡身起縱使舒光遍大千終難換我無憂底校疎親渾打失瞌睡根靈莫窮詰有人契會便同參睡著須知更綿密修禪道人隨身卓庵取名於佛果老子因與名之若虛乃會三為一也而不出本分事及禪教永嘉云體若虛空沒涯岸佛經云佛真法身猶若虛空混元云深藏若虛宣尼云實若虛云一滴滴水一滴滴凍只麼平常表裏空洞根塵絕偶六門互用快住此庵十八不共要戲罅隙灼然無縫應物非緣誰為幻夢西方大聖人出迦維羅作無邊量妙用顯發剎塵莫數難思議殊特勝因以啟迪群靈其方佛順逆開遮餘言餘典盈溢寶藏及至下梢始露一實消息謂之教外別行單傳心印金色老子以來的的綿綿只論直指人心見性成佛不立階梯不生知見利根上智向無明窟子裏瞥破煩惱根株中活脫應時超證得大解脫是故竺乾四七東土二三皆龍象蹴踏師勝資強機境言句動用語默有上上乘器格外領略當下業障氷消直截承荷於餘時自能管帶打成一片度世絕流頓契佛地尚不肯向死水裏浸却唱出透玄妙越佛祖削去機緣剗斷露布如按太阿凜凜神威阿誰敢近作家漢確實論量才有向上向下勝妙性理作用纖毫即叱之不是從來種草直下十成煆煉得熟踐履得實始與略放過猶恐異時落草負累人瞎却正法眼嗟見一流拍盲野狐種族自不曾夢見祖師却妄傳達磨以胎息傳人謂之傳法救迷情以至引從上最年高宗師如安國師趙州之類皆行此氣及誇初祖隻履普化空棺皆謂此術有驗遂至渾身脫去謂之形神俱妙而人間厚愛此身怕臘月三十日慞惶競傳歸真之法除夜望影喚主人翁以卜日月聽樓鼓驗玉池覘眼光以為脫生死法真誑謔閭閻揑偽造窠貽高人嗤鄙復有一等假託初祖胎息說趙州十二時別歌龐居士轉河車頌遞互指授密傳行持以圖長年及全身脫去或希三五百歲殊不知此真是妄想愛見本是善因不覺墮在荒草而豪傑俊頴之士高談大辯下視祖師者往往信之豈知失顧步畫虎成狸遭有識大達明眼覷破居常眾中唯默觀憫憐豈釋迦文與列祖體裁止如是耶曾不自回照始末則居然可知矣海內學此道者如稻麻竹𥯤其高識遠見自不因循恐乍發意未深入閫奧揭志雖專跂步雖遠遇增上慢導入此邪見林未上一錯永沒回轉其流浸廣莫之能遏因出此顯言庶有志願於大解脫大總持可以辯之而同入無生大薩婆若海泛小舟濟接群品俾真正道妙流於無窮豈不快哉老漢生平久歷叢席遍參知識好窮究諸宗派雖不十成洞貫然十得八九亦通會示徒自不造次不知何人盜竊山僧該博之名遂將此亂道為山僧所出觀之使人汗下面赤況老漢尚自未死早已見如此狼藉請具眼衲子詳觀之勿認魚目作明珠也釋迦雙樹示寂偃臥吉祥法真智海告終端坐行上四十年道價七十一生緣德播寰中聲馳海外人天敬仰朝野傾崇比望永作梯航長光佛祖豈期忙中縮手鬧裏抽身最後皇都大作佛事今則未埋玉樹先入雲龕公案現成須至一決大眾因行不妨掉臂伎倆不如帳樣為瑞為祥無邊無量請老和尚且出方丈三十年行道海上第一人颯然恁麼去唯見不酸辛雖然如是須知佛眼未曾生未曾死未曾去未曾來正與麼時如何乃指龕云我與雪峯同條生不與雪峯同條死要知末後句分明普請大眾齊聲舉乃云哀哀如來涅槃日娑羅雙樹間放出三昧火闍維金色身有條攀條無條攀例故褒山佛眼禪師道播四海名聞九州二十年間三據大剎退席褒嶺宴坐鍾山以平生所受用栗棘蓬驅耕夫之牛以楊岐所付囑金剛圈奪饑人之食傳持一大事提振向上機衲子雲從諸方景慕豈謂一彈指頃坐斷報化佛頭談笑之間遽失人天正眼今則乾坤廓落人境蕭條雪映高山風清大野圓頂後相放萬里神光大眾正與麼時還委悉麼看取亘天紅焰裏華發優曇大地春昨日一箇正可憐今朝一箇更凄然飜身踏著曹溪路妙體堂堂沒變遷妙師愛參禪祖佛要齊肩索然恁麼去一朵火中蓮生也浮雲突出死也空華倏沒頂後圓同太虛畢竟非心非佛大眾看取一道紅光爍破無生窠窟觸目菩提真解脫頂門正眼耀乾坤透得生死關廓然無起滅佛真大師生平滴水滴凍勇猛截鐵斬釘舉世重其為人聞見莫不欽歎內侍叢中跳出衲僧隊裏修行淵聖錫徽名皇后賜度牒驚群伏眾絕類離倫將謂萬里前程豈期百年頃刻今則飜身長往透出金圈栗棘蓬頂後圓光應現無生大火聚佛真佛真急著眼保雲程一炬紅光纔舉處毘盧頂上任縱橫忠臣不畏死故能立天下之大事勇士不顧生故能成天下之大名衲僧家透脫生死不懼危亡故能立佛祖之紀綱昭覺和尚神機峭拔智辯滔天肘臂下有符頂門上具眼奮喝散白雲底意氣操打破虛空底鉗鎚一歸錦官兩住雄剎闢開荊棘路坐斷是非關接物利生光揚佛日臨岐一著擺撥便行絕後光前頭正尾正如今既到這裏可謂世緣畢備末後慇懃截斷路頭一堆猛火大眾且道畢竟向什麼處去舉火炬云烈焰亘天留不得當空寶月鎮長圓五蘊山頭涅槃路四方八面沒遮襴通身盡是金剛眼一粒靈丹火裏燃
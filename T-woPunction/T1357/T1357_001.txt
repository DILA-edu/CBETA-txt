如是我聞一時佛在阿耨大池邊龍王宮中與大比丘僧五百人俱大菩薩眾滿足千人皆得陀羅尼住於十地應紹尊位一生當得阿耨多羅三藐三菩提於諸法界通達無礙以大莊嚴而自莊嚴於佛智德心無疑滯爾時有一菩薩名師子奮迅來在會坐即從座起整衣服偏袒右肩右膝著地合掌向佛白佛言世尊若有眾生以敬信心供養佛者得幾許福佛告師子奮迅菩薩言善男子莫作是言所以者何若供養佛論其福聚無量無邊何以故如來成就無量戒身定身慧身解脫身解脫知見身故師子奮迅若有眾生見一切智清淨信心供養恭敬尊重讚歎施諸所安衣服飲食臥具醫藥安身所須以如是等現在供養若復有人於佛滅後供養舍利如芥子許是二人福正等無異復次師子奮迅若有在家菩薩以如須彌山等七寶聚供養聲聞緣覺乘人復有出家修道之人因菩提心持一小錢以用布施此福勝前百分千分百千萬億分阿僧祇分不可稱計算數譬喻所不能及復次師子奮迅若有眾生百千歲中以一切樂具現在供養於佛世尊若復有一人於佛滅後若以一華供養如來若掃灑佛塔若塗治塔地燒香然燈幡蓋伎樂以供養佛作如是言南無佛陀於無量阿僧祇劫備修苦行集諸功德成等正覺利益成就無量眾生若能如是起真實心供養佛者是人於後若一劫若百劫若千萬劫不墮惡道復次師子奮迅有陀羅尼名曰花聚我今為欲利益安樂饒益多眾生故憐愍世間利安天人故今當說之師子奮迅若有受持此花聚陀羅尼者是人常得宿命智通後終不墮三惡道中生無難處不離三寶終不生於下賤之家不離念佛所往受生諸根不缺生生不失菩提之心生得種種甚深辯才常見十方阿僧祇佛爾時世尊即說此陀羅尼多噠咃屠邏濘陀羅尼牟濘波邏娑散濘悉題戰題攡那牟支涅呵攡盧伽波𠽮佛𠽮波提𠽮攡迦羅󰭡郁迦吒羅殊波竭汦汦殊波𠽮肥舍邏佛提旦摩婆嘶阿叉蛇兮波伽汦阿滅律多兮波休多題汦殊伐𠽮呢𠽮蛇三摩頞汦汦殊伽邏伐𠽮𠽮拏佛提因提利蛇佛提莎訶師子奮迅若有聞是花聚陀羅尼名以淨信心憶念誦持欲修行者應用二月三月八月行之從月八日修念佛心乃至十五日晝三時夜三時一心念佛以香花燈明供養三寶至十五日見一切佛乘蓮華座而為說法得陀羅尼憶念堅固意志明了從是以後乃至菩提一切所聞憶持不忘一切經書工巧伎術一切三昧心得清淨除見四諦何以故此法無漏所攝故說是法時師子奮迅菩薩及諸菩薩比丘天龍夜叉乾闥婆阿修羅世人非人聞佛所說歡喜奉行
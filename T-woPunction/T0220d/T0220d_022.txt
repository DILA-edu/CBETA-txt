時舍利子便白佛言如是無倒隨喜迴向皆由般若波羅蜜多威力成辦爾時佛告舍利子言如是如是時舍利子復白佛言如是般若波羅蜜多能作照明皆應敬禮世間諸法不能染污能除翳闇能發光明能施利安能為導首與諸盲者作淨眼目與涉闇徒作明燈炬引失道者令入正路顯諸法性即薩婆若示一切法無滅無生是諸菩薩摩訶薩母能令諸佛具轉三轉十二行相無上法輪無依護者為作依護能除一切生死苦惱開示諸法無性為性世尊諸菩薩摩訶薩於深般若波羅蜜多應云何住佛告舍利子諸菩薩摩訶薩於深般若波羅蜜多應如佛住敬事般若波羅蜜多應如敬事諸佛世尊時天帝釋作是念言今舍利子何因何緣問佛斯事念已便問舍利子言以何因緣而作是問時舍利子報帝釋言前佛世尊說諸菩薩甚深般若波羅蜜多所攝受故所起隨喜迴向俱行諸福業事疾能證得一切智智勝有所得菩薩所修布施淨戒安忍精進靜慮般若相應善根是故我今作如是問憍尸迦如生盲眾若百若千無淨眼者方便引導近尚不能趣入正道況能遠達豐樂大城如是前五波羅蜜多諸生盲眾若無般若波羅蜜多淨眼者導尚不能趣菩薩正道況能證入一切智城憍尸迦布施等五波羅蜜多要由般若波羅蜜多名有目者復由般若波羅蜜多之所攝受名到彼岸時舍利子復白佛言云何菩薩引發般若波羅蜜多佛告舍利子若諸菩薩不引發色受想行識亦不見色受想行識是即名為引發般若波羅蜜多時舍利子復白佛言若諸菩薩引發般若波羅蜜多為成何法佛告舍利子若諸菩薩引發般若波羅蜜多於一切法都無所成無所成故得名般若波羅蜜多時天帝釋便白佛言如是般若波羅蜜多豈不能成一切智智佛言憍尸迦如是般若波羅蜜多亦不能成一切智智何以故憍尸迦如有所得如有名想如有造立不能成故時天帝釋復白佛言若爾般若波羅蜜多云何說成一切智智佛言憍尸迦如是般若波羅蜜多於所引發一切智智無所成故說名為成時天帝釋便白佛言甚奇世尊如是般若波羅蜜多不為生滅一切法故不為成壞一切法故出現世間而與世間作饒益事爾時善現便白佛言若諸菩薩起如是想則便捨遠甚深般若波羅蜜多佛告善現如是如是復有因緣捨遠般若波羅蜜多謂生是想甚深般若波羅蜜多空無所有即便捨遠甚深般若波羅蜜多所以者何菩薩般若波羅蜜多非空非有無所分別具壽善現復白佛言佛說般若波羅蜜多為顯何法佛告善現我說般若波羅蜜多不為顯色亦不為顯受想行識不為顯預流果亦不為顯一來不還阿羅漢果獨覺菩提具壽善現復白佛言甚深般若波羅蜜多即是廣大波羅蜜多佛告善現何緣汝說甚深般若波羅蜜多即是廣大波羅蜜多善現答言甚深般若波羅蜜多於色不作大不作小不作集不作散於受想行識亦不作大不作小不作集不作散於佛十力不作強不作弱於一切智不作廣不作狹若諸菩薩起如是想非行般若波羅蜜多何以故如是諸想非深般若波羅蜜多等流果故甚深般若波羅蜜多若起是想我當度脫若干有情入無餘依般涅槃界是則名為大有所得非有所得能有所辦何以故世尊有情無生故當知般若波羅蜜多亦無生有情無自性故遠離故不可思議故無滅壞故無覺知故當知般若波羅蜜多亦無自性廣說乃至亦無覺知世尊有情力積集故當知如來力亦積集時舍利子便白佛言若諸菩薩於深般若波羅蜜多能生信解無疑無惑亦不迷謬是諸菩薩從何處沒來生此間積行久如於深法義能隨覺了佛言舍利子是諸菩薩從他方界所事諸佛法會中沒來生此間舍利子是諸菩薩已多親近諸佛世尊曾問此中甚深法義已經無量無數大劫修集百千難行苦行乘大願力來生此土於深般若波羅蜜多若見若聞生大歡喜便作是念我今見佛聞佛所說由此因緣恭敬信受爾時善現便白佛言甚深般若波羅蜜多可見聞耶佛言不也具壽善現復白佛言若諸菩薩於深般若波羅蜜多能勤修學是諸菩薩積行久如佛言善現此應分別有諸菩薩從初發心遇真善友方便攝受即能修學甚深般若波羅蜜多於深法門能生信解有諸菩薩雖曾值遇多百千佛於諸佛所勤修梵行而有所得為方便故於深般若波羅蜜多不能修學聞說般若波羅蜜多不生信解即便捨去善現當知是諸菩薩過去佛所聞說般若波羅蜜多無信敬心捨眾而去今聞般若波羅蜜多無信敬心還復捨去彼於般若波羅蜜多若身若心皆不和合不和合故造作增長感惡慧業由此業故聞深般若波羅蜜多毀謗厭捨善現當知若諸菩薩毀謗厭捨甚深般若波羅蜜多當知則為毀謗厭捨一切智智若毀謗厭捨一切智智即毀謗厭捨三世諸佛由此因緣造作增長害正法罪由此罪故經歷多時受諸重苦謂彼所造罪極重故多百千歲墮大地獄此界他方往還輪轉受諸重苦不得解脫此界火水風劫起時移置他方大地獄內他方火水風劫起時移置此界大地獄中如是輪迴經無數劫受大地獄極難忍苦彼害法罪業勢稍微從地獄出墮傍生趣如前展轉此界他方多劫輪迴受諸劇苦彼害法罪業勢漸薄脫傍生趣墮鬼趣中此界他方輪迴展轉受諸重苦經無量劫彼害法業餘勢將盡免餓鬼趣來生人中具受人間貧窮下賤頑愚疾病醜陋等苦尚不聞有佛法僧名況能精勤修諸善業以諸惡業害正法故受如是類圓滿苦果時舍利子便白佛言害正法業與五無間此二惡行為相似不爾時佛告舍利子言勿謂此業似五無間所以者何五無間業雖感重苦而不可比毀謗正法謂彼聞說甚深般若波羅蜜多毀謗拒逆言此般若波羅蜜多非真佛語不應修學非法非律非大師教由此因緣其罪極重不可以比五無間業舍利子此害法人自謗正法亦教他謗自壞其身亦令他壞自飲毒藥亦令他飲自失生天解脫樂果亦令他失自持其身足地獄火亦令他足自沈苦海亦令他溺自不信解甚深般若波羅蜜多亦教他人令不信解迷謬顛倒舍利子我於般若波羅蜜多尚不欲令害正法者聞其名字況當為說舍利子害正法者我尚不聽住菩薩乘善男子等舉目觀視況當共住舍利子害正法者我尚不聽被服袈裟況受供養何以故舍利子害正法者墮黑闇類如臭爛糞如穢蝸螺如癩病人甚可厭惡諸有信用害法者言亦受如前所說大苦時舍利子復白佛言何緣不說害正法者當來所受惡趣身量爾時佛告舍利子言止不須說彼趣身量勿害法者聞已驚惶心頓憂愁如中毒箭身漸枯顇如被截苗彼或聞之當嘔熱血喪失身命或近死苦故我不說彼趣身量時舍利子復重請言唯願為說作後明誡爾時佛告舍利子言我先說彼受苦多劫足與後人作大明誡當來自類善男子等聞我前說害正法報寧捨身命終不謗法勿我當來長時受苦爾時善現便白佛言諸有聰明善男子等應善守護身語意業彼豈不由語惡業故惡趣人中長時受苦佛言善現如是如是於我正法毘奈耶中當有愚癡諸出家者彼雖稱我為其大師而於我說甚深般若波羅蜜多毀謗拒逆善現當知若有毀謗甚深般若則為毀謗無上菩提若有毀謗無上菩提則為毀謗三世諸佛若有毀謗三世諸佛則為毀謗一切智智若有毀謗一切智智則毀謗法若毀謗法則毀謗僧若毀謗僧則便造作無量罪業若有造作無量罪業則便攝受無邊苦報具壽善現復白佛言彼愚癡人幾因緣故毀謗拒逆甚深般若佛告善現由二因緣一為邪魔之所扇惑二於深法不能信解復次善現由四因緣毀謗拒逆甚深般若一為惡友之所誘誑二為不能勤修善法三為懷惡憙求他過四為嫉妬自讚毀他由具如是諸因緣故彼愚癡人毀謗拒逆甚深般若波羅蜜多發起無邊極重惡業爾時善現復白佛言彼愚癡人不勤精進於佛所說甚深般若波羅蜜多實難信解佛告善現如是如是具壽善現復白佛言如是般若波羅蜜多云何甚深極難信解佛告善現色非縛非脫何以故色以無性為自性故受想行識非縛非脫何以故受想行識皆以無性為自性故復次善現色前後中際非縛非脫何以故色前後中際皆以無性為自性故受想行識前後中際非縛非脫何以故受想行識前後中際皆以無性為自性故具壽善現復白佛言甚深般若波羅蜜多若不精勤甚難信解佛言善現如是如是所以者何色清淨即果清淨色清淨故果亦清淨受想行識清淨即果清淨受想行識清淨故果亦清淨復次善現色清淨即一切智清淨一切智清淨故色亦清淨是色清淨與一切智清淨從本已來無二無別無斷無壞受想行識清淨即一切智清淨一切智清淨故受想行識亦清淨是受想行識清淨與一切智清淨從本已來無二無別無斷無壞爾時舍利子白佛言世尊如是清淨最為甚深佛言如是極清淨故舍利子言如是清淨是大光明佛言如是極清淨故舍利子言如是清淨無得無現觀佛言如是極清淨故舍利子言如是清淨無所生起佛言如是極清淨故舍利子言如是清淨不生三界佛言如是極清淨故舍利子言如是清淨無知無解佛言如是極清淨故舍利子言如是清淨於色無知於受想行識亦無知佛言如是極清淨故舍利子言甚深般若波羅蜜多極清淨故於一切智無損無益佛言如是極清淨故舍利子言甚深般若波羅蜜多極清淨故於一切法無取無捨佛言如是極清淨故爾時善現便白佛言我清淨故色受想行識亦清淨佛言如是畢竟淨故善現復言我清淨故果亦清淨佛言如是畢竟淨故善現復言我清淨故一切智亦清淨佛言如是畢竟淨故善現復言我清淨故無得無現觀佛言如是畢竟淨故善現復言我無邊故色受想行識亦無邊佛言如是畢竟淨故善現復言若諸菩薩能如是覺是為般若波羅蜜多佛言如是畢竟淨故善現復言如是般若波羅蜜多非此岸非彼岸非中間佛言如是畢竟淨故善現復言若諸菩薩起如是想捨遠般若波羅蜜多佛言善哉善哉善現是諸菩薩著名著相具壽善現便白佛言希有世尊善為菩薩於深般若波羅蜜多開示分別究竟著相時舍利子問善現言云何菩薩於深般若波羅蜜多所起著相善現答言若諸菩薩於色謂空是名為著於受想行識謂空是名為著於三世法謂三世法是名為著謂諸菩薩初發心時無量福生是名為著時天帝釋問善現言何緣如是亦名為著善現答言執有心故謂執此心能正迴向無上菩提故名為著憍尸迦心本性空不能迴向若諸菩薩欲教他人趣大菩提應隨實相示現勸導讚勵慶喜於自無損亦不損他諸佛世尊同所開許遠離一切分別執著爾時世尊讚善現曰善哉善哉汝善能為諸菩薩說分別著相令諸菩薩覺知遠離復有此餘微細執著當為汝說汝應諦聽善現白言唯然願說佛告善現若菩薩乘善男子等於諸佛所取相憶念隨所取相皆名執著若於三世諸佛世尊無漏法中深生隨喜既隨喜已共諸有情迴向菩提亦名執著諸法實性非三世攝不可取相不可攀緣亦無見聞覺知事故於無上覺不可迴向爾時善現便白佛言諸法實性最為甚深佛言如是本性離故善現復言如是般若波羅蜜多皆應敬禮佛言如是法性無作無覺知故善現復言諸法本性無所造作無覺知耶佛言如是諸法本性唯一無二無造無作不可覺知不可分別若諸菩薩能如是知即能遠離一切執著善現復言如是般若波羅蜜多難可覺知佛言如是無知者故善現復言如是般若波羅蜜多不可思議佛言如是非心心所能了知故善現復言如是般若波羅蜜多無所造作佛言如是以諸作者不可得故善現復言云何菩薩應行般若波羅蜜多佛言菩薩若不行色亦復不行受想行識是行般若波羅蜜多若不行色空亦復不行受想行識空是行般若波羅蜜多若不行色不圓滿相亦復不行受想行識不圓滿相是行般若波羅蜜多所以者何色不圓滿即非色受想行識不圓滿即非受想行識若不如是行是行般若波羅蜜多爾時善現便白佛言甚奇世尊希有善逝能於執著說無著相佛告善現若不行色受想行識無執著相是行般若波羅蜜多若諸菩薩能如是行便於諸色受想行識不生執著於預流果乃至無上正等菩提不生執著所以者何超一切著無障礙覺名薩婆若如是善現若諸菩薩欲超諸著應行般若波羅蜜多具壽善現復白佛言希有世尊甚深法性若說不說俱無增減佛告善現如是如是譬如虛空假使諸佛盡其壽量或讚或毀而彼虛空無增無減甚深法性亦復如是若說不說俱無增減譬如幻士於讚毀時無喜無憂不增不減甚深法性亦復如是若說不說如本無異具壽善現復白佛言諸菩薩眾行深般若波羅蜜多甚為難事謂深般若波羅蜜多若修不修無增無減無進無退諸菩薩眾修行般若波羅蜜多如修虛空都無所有諸菩薩眾我等有情皆應敬禮尊重讚歎所以者何諸菩薩眾為度有情被功德鎧如有欲與虛空戰諍被堅固鎧諸菩薩眾為度有情被功德鎧如有健者欲拔虛空置高勝處諸菩薩眾為如虛空諸有情類求趣無上正等菩提名大勇猛得大精進波羅蜜多時有苾芻作如是念應禮般若波羅蜜多此中都無諸法生滅時天帝釋問善現言菩薩欲學甚深般若波羅蜜多當如何學善現答言菩薩欲學甚深般若波羅蜜多當如虛空精勤修學時天帝釋便白佛言若諸有情能學般若波羅蜜多云何守護爾時善現語帝釋言汝見是法可守護不天帝釋言不也大德善現語言若諸菩薩如大般若波羅蜜多所說而行即為守護若離般若波羅蜜多人非人等皆得其便憍尸迦若欲守護行深般若波羅蜜多諸菩薩者不異有人發勤精進守護虛空唐設劬勞都無所益憍尸迦有能守護響聲等不天帝釋言不也大德善現語言若欲守護行深般若波羅蜜多諸菩薩者亦復如是唐設劬勞都無所益憍尸迦諸菩薩眾行深般若波羅蜜多雖知諸法皆如響等而不觀見亦不顯示能如是住是行般若波羅蜜多爾時世尊威神力故令此三千大千世界四大天王及天帝釋大梵王等一切天眾來詣佛所頂禮雙足却住一面以佛神力於十方界各見千佛宣說般若波羅蜜多名字相狀皆同於此請說般若波羅蜜多苾芻眾首皆名善現問難般若波羅蜜多諸天眾首皆名帝釋爾時世尊告善現曰慈氏菩薩當證無上正等覺時即以此名亦於此處宣說般若波羅蜜多爾時善現便白佛言慈氏菩薩當證無上正等覺時以何等名即於此處宣說般若波羅蜜多佛告善現慈氏菩薩當證無上正等覺時不說色空法不說受想行識空法不說色縛脫法不說受想行識縛脫法具壽善現復白佛言甚深般若波羅蜜多最為清淨佛告善現色清淨故甚深般若波羅蜜多最為清淨受想行識清淨故甚深般若波羅蜜多最為清淨虛空清淨故甚深般若波羅蜜多最為清淨色無染故甚深般若波羅蜜多最為清淨受想行識無染故甚深般若波羅蜜多最為清淨虛空無染故甚深般若波羅蜜多最為清淨具壽善現復白佛言若諸有情受持讀誦甚深般若波羅蜜多終不橫死亦無橫病及橫殃禍常為無量百千天神恭敬圍遶隨逐守護若善男子善女人等於黑白月各第八日第十四日第十五日在在處處讀誦講說甚深般若波羅蜜多當獲無邊功德勝利佛告善現如是如是如汝所說善現當知甚深般若波羅蜜多說聽等時多有留難所以者何甚深般若波羅蜜多是大珍寶多諸怨賊於一切法無著無取何以故以一切法都無所有不可得故善現當知甚深般若波羅蜜多於一切法無所得故非能染污非所染污何以故無法不能染無法故以無染故說名無染波羅蜜多由此般若波羅蜜多無染污故餘一切法亦無染污若於如是亦不分別是行般若波羅蜜多善現當知甚深般若波羅蜜多無分別故於一切法無見不見無取無捨時有無量百千天子住虛空中歡喜踊躍互相慶慰同聲唱言我等今者於贍部洲見佛第二轉妙法輪爾時世尊告善現曰如是法輪非第一轉亦非第二甚深般若波羅蜜多無轉還故爾時善現便白佛言甚深般若波羅蜜多是為廣大波羅蜜多於一切法無縛無著雖證菩提而無所證雖轉法輪而無所轉無法可示無法可顯無法可得無法可轉無法可還以一切法畢竟不生亦復不滅不生滅故無轉無還爾時世尊告善現曰如是如是所以者何以空無相無願無作無生無滅無性法中若轉若還俱不可得若能如是宣說開示是名善淨宣說般若波羅蜜多此中都無說者受者亦無作證得涅槃者亦無說法作福田者福田無故福性亦空表示名言皆不可得故名廣大波羅蜜多爾時善現復白佛言甚深般若波羅蜜多是為無邊波羅蜜多如太虛空無邊際故是為正等波羅蜜多以一切法性平等故是為遠離波羅蜜多以一切法畢竟空故是為難伏波羅蜜多以一切法不可得故是為無跡波羅蜜多以一切法無名體故是為無行波羅蜜多以一切法無往來故是為無奪波羅蜜多以一切法不可取故是為無盡波羅蜜多以一切法不可盡故是為無生波羅蜜多以一切法不可生故是為無作波羅蜜多以諸作者不可得故是為無知波羅蜜多以諸知者不可得故是為無轉波羅蜜多諸死生者不可得故是為無垢波羅蜜多煩惱淨故是為無染波羅蜜多以所依處不可得故是為無壞波羅蜜多離前際故是為如幻波羅蜜多以一切法皆不生故是為如夢波羅蜜多是諸意識平等性故是無戲論波羅蜜多覺諸戲論平等性故是無思慮波羅蜜多諸思慮法畢竟無故是無動轉波羅蜜多住法界故是為離染波羅蜜多以一切法不虛妄故是無作用波羅蜜多於一切法無分別故是為寂靜波羅蜜多一切法相不可得故是無煩惱波羅蜜多離過失故是無有情波羅蜜多有情實際不可得故是為無斷波羅蜜多以一切法無等起故是無二邊波羅蜜多於一切法無執著故是無取著波羅蜜多於二乘地無分別故是無分別波羅蜜多覺諸分別平等性故是為無量波羅蜜多無量法故是為無起波羅蜜多離我法故是為虛空波羅蜜多於一切法皆無礙故是為不生波羅蜜多以一切法皆不起故是為無常波羅蜜多以一切法常無性故是名為苦波羅蜜多是逼惱法平等性故是為無我波羅蜜多於一切法無執著故是名為空波羅蜜多以一切法不可得故是為無相波羅蜜多以一切法離諸相故是為無願波羅蜜多以一切法無所成故是名為力波羅蜜多以一切法不可屈故是無量佛法波羅蜜多過數量故是無所畏波羅蜜多心無怯故是為真如波羅蜜多以一切法不虛妄故是為自然波羅蜜多以一切法無自性故佛告善現如是如是如汝所說時天帝釋作是念言若有但聞甚深般若波羅蜜多當知已曾供養諸佛發弘誓願況能受持讀誦書寫為他演說如教修行當知是人已於過去無量佛所親近供養多種善根曾聞般若波羅蜜多聞已受持讀誦書寫為他演說如教修行或於此經能問能答由先福力今辦此事若諸有情已曾供養無量諸佛功德純淨聞深般若波羅蜜多其心不驚不恐不怖時舍利子知天帝釋心之所念便白佛言若諸菩薩於深般若波羅蜜多能生信解當知是人如不退轉諸大菩薩所以者何如是般若波羅蜜多理趣甚深極難信解若於前世不久修行甚深般若波羅蜜多不於佛前請問聽受不於佛所多種善根豈暫得聞即能信解若有聞說甚深般若波羅蜜多毀謗拒逆當知是人先世已於甚深般若波羅蜜多毀謗拒逆所以者何如是愚人善根少故於深般若波羅蜜多不生淨信未曾請問佛及弟子甚深義故聞說般若波羅蜜多甚深義趣毀謗拒逆爾時天帝釋謂舍利子言如是般若波羅蜜多理趣甚深極難信解諸有未久信樂修行甚深般若波羅蜜多聞說此中甚深義趣不生信解未為希有若人禮敬甚深般若波羅蜜多即為禮敬一切智智舍利子言如是如是如汝所說何以故憍尸迦如來所得一切智智皆從般若波羅蜜多而得生故甚深般若波羅蜜多復由如來一切智智而得有故憍尸迦諸菩薩眾應如是行應如是住應如是學甚深般若波羅蜜多時天帝釋便白佛言諸菩薩眾云何行深般若波羅蜜多名住深般若波羅蜜多名學深般若波羅蜜多爾時佛讚天帝釋言善哉善哉汝承佛力能問如來如是深義憍尸迦諸菩薩眾行深般若波羅蜜多若不住色亦不住此是色是為學色若不住受想行識亦不住此是受想行識是為學受想行識復次憍尸迦諸菩薩眾行深般若波羅蜜多若不學色亦不學此是色是不住色若不學受想行識亦不學此是受想行識是不住受想行識憍尸迦是名菩薩行深般若波羅蜜多亦名住深般若波羅蜜多亦名學深般若波羅蜜多時舍利子便白佛言如是般若波羅蜜多最為甚深難可測量難可執取無有限量爾時佛告舍利子言如是如是如汝所說舍利子諸菩薩眾行深般若波羅蜜多若不住色甚深性亦不住此是色甚深性是為學色甚深性若不住受想行識甚深性亦不住此是受想行識甚深性是為學受想行識甚深性復次舍利子諸菩薩眾行深般若波羅蜜多若不學色甚深性亦不學此是色甚深性是為不住色甚深性若不學受想行識甚深性亦不學此是受想行識甚深性是為不住受想行識甚深性時舍利子復白佛言如是般若波羅蜜多既最甚深難可測量難可執取無有限量則難信解但應為彼不退轉位諸菩薩說彼於此中無疑無惑不迷謬故時天帝釋問舍利子言若為未受記諸菩薩說當有何咎舍利子言彼聞驚怖或生毀謗由此因緣久受大苦難得無上正等菩提天帝釋言頗有菩薩未得受記聞深般若波羅蜜多心不驚怖不生毀謗深信解耶舍利子言有是菩薩久發無上正等覺心久修菩薩摩訶薩行雖未得受大菩提記不過一佛或二佛所定當得受大菩提記爾時佛告舍利子言如是如是如汝所說舍利子若諸菩薩未得受記聞深般若波羅蜜多心不驚怖深生信解當知久發大菩提心多種善根事多善友時舍利子便白佛言我今樂說少分譬喻唯願聽許爾時佛告舍利子言隨汝意說時舍利子白言世尊如菩薩乘善男子等自夢見坐妙菩提座當知是人近證無上正等菩提若有得聞甚深般若波羅蜜多心不驚怖深生信解亦復如是當知是人久發無上正等覺心善根成熟或已得受大菩提記或近當受大菩提記疾證無上正等菩提世尊譬如有人遊行曠野經過險道百踰繕那或二或三乃至五百見諸城邑王都前相謂放牧人園林田等見是相已便作是念城邑王都去此非遠作是念已身意泰然不畏惡獸惡賊饑渴如是菩薩得聞般若波羅蜜多深心信敬當知不久受菩提記疾證無上正等菩提無墮聲聞獨覺地畏何以故已得見聞恭敬信受甚深般若波羅蜜多無上菩提之前相故世尊譬如有人欲觀大海漸次往趣經歷多時不見山林便作是念今觀此相大海非遠所以者何近大海岸地必漸下無諸山林彼人爾時雖未見海而見近相歡喜踊躍如是菩薩得聞般若波羅蜜多深心信敬當知不久受菩提記疾證無上正等菩提何以故已得見聞甚深般若波羅蜜多無上菩提之前相故世尊譬如春時花果樹等故葉已墮枝條滋潤眾人見之咸作是念新花果葉當出非久所以者何此諸樹等新花果葉先相現故如是菩薩得聞般若波羅蜜多深心信敬當知不久受菩提記疾證無上正等菩提時眾會中有諸天子見已歡喜作是念言先諸菩薩得此相已不久便受大菩提記今此菩薩亦得是相不久當受大菩提記世尊譬如女人懷妊漸久其身轉重動止不安飲食睡眠悉皆減少不憙多語厭常所作受苦痛故眾事頓息有異母人見是相已即知此女不久產生如是菩薩得聞般若波羅蜜多深心信敬當知不久受菩提記疾證無上正等菩提能盡未來利樂一切爾時佛讚舍利子言善哉善哉汝今善說菩薩譬喻皆是如來威神之力
天台智者大師以五時八教判釋東流一代聖教罄無不盡言五時者一華嚴時二鹿苑時三方等時四般若時五法華涅槃時是為五時亦名五味言八教者頓漸祕密不定藏通別圓是名八教頓等四教是化儀如世藥方藏等四教名化法如辨藥味如是等儀散在廣文今依大本略錄綱要初辨五時五味及化儀四教然後出藏通別圓第一頓教者即華嚴經也從部時味等得名為頓所謂如來初成正覺在寂滅道場四十一位法身大士及宿世根熟天龍八部一時圍繞如雲籠月爾時如來現盧舍那身說圓滿修多羅故言頓教若約機約教未免兼權謂初發心時便成正覺等文為圓機說圓教處處說行布次第則為權機說別教故約部為頓約教名兼此經中云譬如日出先照高山涅槃云譬如從牛出乳此從佛出十二部經法華信解品云即遣旁人急追將還窮子驚愕稱怨大喚等此領何義答諸聲聞在座如聾若啞等是也第二漸教者次為三乘根性於頓無益故不動寂場而游鹿苑脫舍那珍御之服著丈六弊垢之衣示從兜率降下託摩耶胎住胎出胎納妃生子出家苦行六年已後木菩提樹下以草為座成劣應身初在鹿苑先為五人說四諦十二因緣事六度等教若約時則日照幽谷若約味則從乳出酪此從十二部經出九部修多羅信解品云而以方便密遣二人形色憔悴無威德者汝可詣彼徐語窮子雇汝除糞此領何義答次頓之後說三藏教二十年中常令除糞即破見思煩惱等義也次明方等部淨名等經彈偏折小歎大褒圓四教俱說藏為半字教通別圓為滿字教對半說滿故言對教若約時則食時若約味則從酪出生酥此從九部出方等信解品云過是已後心相體信入出無難然其所止猶在本處此領何義答三藏之後次說方等已得道果心相體信聞罵不瞋內懷慚愧心漸淳淑次說般若轉教付財融通淘汰此般若中不說藏教帶通別二正說圓教約時則禺中時約味則從生酥出熟酥此從方等之後出摩訶般若信解品云是時長者有疾自知將死不久語窮子言我今多有金銀珍寶倉庫盈溢其中多少所應取與此領何義答明方等之後次說般若般若觀慧即是家業空生身子受勅轉教即是領知等也已上三味對華嚴頓教總名為漸第三祕密教者如前四時中如來三輪不思議故或為此人說頓或為彼人說漸彼此互不相知能令得益故言祕密教第四不定教者亦由前四味中佛以一音演說法眾生隨類各得解此則如來不思議力能令眾生於漸說中得頓益於頓說中得漸益如是得益不同故言不定教也然祕密不定二教教下義理只是藏通別圓化儀四教齊此次說法華開前頓漸會入非頓非漸故言開權顯實又言廢權立實又言會三歸一言權實者名通今昔義意不同謂法華已前權實不同大小相隔如華嚴時一權一實各不相即大不納小故小雖在座如聾若瘂是故所說法門雖廣大圓滿攝機不盡不暢如來出世本懷所以者何初頓部有一麁一妙一妙則與法華無二無別若是一麁須待法華開會廢了方始稱妙次鹿苑但麁無妙次方等三麁一妙次般若二麁一妙來至法華會上總開會廢前四味麁令成一乘妙諸味圓教更不須開本自圓融不待開也但是部內兼但對帶故不及法華淳一無雜獨得妙名良有以也故文云十方佛土中唯有一乘法無二亦無三正直捨方便但說無上道但為菩薩不為小乘世間相常住時人未得法華妙旨但見部內有三車窮子化城等譬乃謂不及餘經蓋不知重舉前四時權獨顯大車但付家業唯至寶所故致誹謗之咎也約時則日輪當午罄無側影約味則從熟酥出醍醐此從摩訶般若出法華信解品云聚會親族即自宣言此實我子我實其父吾今所有皆是子有付與家業窮子歡喜得未曾有此領何義答即般若之後次說法華先已領知庫藏諸物臨命終時直付家業而已譬前轉教皆知法門說法華時開示悟入佛之知見授記作佛而已次說大涅槃者有二義一為未熟者更說四教具談佛性令具真常入大涅槃故名捃拾教二為末代鈍根於佛法中起斷滅見夭傷慧命亡失法身設三種權扶一圓實故名扶律談常教然若論時味與法華同論其部內純雜小異故文云從摩訶般若出大涅槃前法華合此經為第五時也問此經具四教與前方等部具說四教為同為異答名同義異方等中四圓則初後俱知常別則初不知後方知藏通則初後俱不知涅槃中四初後俱知問將五味對五時教其意如何答有二一者但取相生次第所謂牛譬於佛五味譬教乳從牛出酪從乳生二酥醍醐次第不亂故譬五時相生次第二者取其濃淡此則取一番下劣根性所謂二乘根性在華嚴座不信不解不變凡情故譬其乳次至鹿苑聞三藏教二乘根性依教修行轉凡成聖故譬轉乳成酪次至方等聞彈斥聲聞慕大恥小得通教益如轉酪成生酥次至般若奉勅轉教心漸通泰得別教益如轉生酥成熟酥次至法華聞三周說法得記作佛如轉熟酥成醍醐此約最鈍根具經五味其次者或經一二三四其上達根性味味得入法界實相何必須待法華開會上來已錄五味五時化儀四教大綱如此自下明化法四教第一三藏教者一修多羅藏二阿毘曇藏三毘尼藏此之三藏名通大小今取小乘三藏也大智度論云迦旃延子自以聰明利根於婆沙中明三藏義不讀衍經非大菩薩又法華云貪著小乘三藏學者依此等文故大師稱小乘為三藏教此有三乘根性初聲聞人依生滅四諦教言四諦者一苦諦二十五有依正二報是言二十五有者四洲四惡趣六欲并梵天四禪四空處無想五那含別則二十五有總則六道生死一地獄道梵語捺洛迦又語泥黎此翻苦具而言地獄者此處在地之下故言地獄謂八寒八熱等大獄各有眷屬其類無數其中受苦者隨其作業各有輕重經劫數等其最重處一日之中八萬四千生死經劫無量作上品五逆十惡者感此道身二畜生道亦云旁生此道遍在諸處披毛戴角鱗甲羽毛四足多足有足無足水陸空行互相吞噉受苦無窮愚癡貪欲作中品五逆十惡者感此道身三餓鬼道梵語闍黎哆此道亦遍諸趣有福德者作山林塚廟神無福德者居不淨處不得飲食常受鞭打填河塞海受苦無量諂誑心意作下品五逆十惡感此道身四阿修羅道此翻無酒又無端正又無天或在海岸海底宮殿嚴飾常好鬪戰怕怖無極在因之時懷猜忌心雖行五常欲勝他故作下品十善感此道身五人道四洲不同謂東弗婆提南閻浮提西瞿耶尼北欝單越皆苦樂相間在因之時行五常五戒五常者仁義禮智信五戒者不殺不盜不邪淫不妄語不飲酒行中品十善感此道身六天道二十八天不同初欲界六天者一四天王天二忉利天三夜摩天四兜率天五化樂天六他化自在天次色界十八天分為四禪初禪三天二禪三天三禪三天四禪九天三無色界四天上來所釋從地獄至非非想天雖然苦樂不同未免生而復死死已還生故名生死此是藏教實有苦諦二集諦者即見思惑又云見修又云四住又云染污無知又云取相惑又云枝末無明又云通惑又云界內惑雖名不同但見思耳初釋見惑有八十八使所謂一身見二邊見三見取四戒取五邪見六貪七瞋八癡九慢十疑此十使歷三界四諦下增減不同成八十八謂欲界苦十使具足集滅各七使除身見邊見戒取道諦八使除身見邊見四諦下合為三十二上二界四諦下餘皆如欲界只於每諦下除瞋使故一界各有二十八二界合為五十六并前三十二合為八十八使也二明思惑者有八十一品謂三界分為九地欲界合為一地四禪四定為八共為九地欲界一地中有九品貪瞋癡慢言九品者上上上中上下中上中中中下下上下中下下上八地各有九品除瞋使故成八十一也上來見思不同總是藏教實有集諦三滅諦者滅前苦集顯偏真理因滅會真滅非真諦四道諦者略則戒定慧廣則三十七道品此三十七合為七科一四念處一觀身不淨二觀受是苦三觀心無常四觀法無我二四正勤一未生惡令不生二已生惡令滅三未生善令生四已生善令增長三四如意足四五根五五力六七覺支七八正道已上七科即是藏教生滅道諦然如前所列四諦名數通下三教但是隨教廣狹勝劣生滅無生無量無作不同耳故向下名數更不再列然四諦之中分世出世前二諦為世間因果後二諦為出世間因果問何故世出世前果後因耶答聲聞根鈍知苦斷集慕果修因是故然也略明藏教修行人之與位初明聲聞位分二初凡二聖凡又二外凡內凡釋外凡中自分三初五停心一多貪眾生不淨觀二多嗔眾生慈悲觀三多散眾生數息觀四愚癡眾生因緣觀五多障眾生念佛觀二別相念處三總相念處一觀身不淨受心法皆不淨乃至觀法無我身受心亦無我中間例知二明內凡者有四謂煗頂忍世第一上來內凡外凡總名凡位亦名七方便位次明聖位亦分三一見道二修道三無學道一須陀洹此翻預流此位斷三界八十八使見惑見真諦故名為見道又名聖位二斯陀含此云一來此位斷欲界九品思中斷前六品盡後三品猶在故更一來三阿那含此云不來此位斷欲殘思盡進斷上八地思四阿羅漢此云無學又云無生又云殺賊又云應供此位斷見思俱盡子縳已斷果縛猶在名有餘涅槃若灰身滅智名無餘涅槃又名孤調解脫略明聲聞位竟次明緣覺亦名獨覺值佛出世稟十二因緣教所謂一無明二行三識四名色五六入六觸七受八愛九取十有十一生十二老死此是所滅之境與前四諦開合之異耳云何開合謂無明行愛取有此之五支合為集諦餘七支為苦諦也既名異義同何故重說為機宜不同故緣覺之人先觀集諦所謂無明緣行行緣識乃至生緣老死此則生起若滅觀者無明滅則行滅乃至生滅則老死滅因觀十二因緣覺真諦理故言緣覺言獨覺者出無佛世獨宿孤峯觀物變易自覺無生故名獨覺兩名不同行位無別此人斷三界見思與聲聞同更侵習氣故居聲聞上次明菩薩位者從初發心緣四諦境發四弘願修六度行一未度者令度即眾生無邊誓願度此緣苦諦境二未解者令解即煩惱無盡誓願斷此緣集諦境三未安者令安即法門無量誓願學此緣道諦境四未得涅槃者令得涅槃即佛道無上誓願成此緣滅諦境既已發心須行行填願於三阿僧祇劫修六度行百劫種相好言三阿僧祇劫者且約釋迦修菩薩道時論分限者從古釋迦至尸棄佛值七萬五千佛名初阿僧祇從此常離女身及四惡趣常修六度然自不知當作佛若望聲聞位即五停心總別念處次從尸棄佛至然燈佛值七萬六千佛名第二阿僧祇此時用七莖蓮華供養布髮掩泥得受記莂號釋迦文爾時自知作佛口未能說若望聲聞位即煗位次從然燈佛至毘婆尸佛七萬七千佛名第三阿僧祇滿此時自知亦向人說必當作佛自他不疑若望聲聞位即頂位經如許時修六度竟更住百劫種相好因修百福成一相福義多途難可定判又云大千盲人治差為一福等修行六度各有滿時如尸毘王代鴿檀滿普明王捨國尸滿羼提仙人為歌利王割截無恨忍滿大施太子抒海并七日翹足讚弗沙佛進滿尚闍黎鵲巢頂上禪滿劬嬪大臣分閻浮提七分息諍智滿望初聲聞位是下忍位次入補處生兜率託胎出胎出家降魔安坐不動為中忍位次一剎那入上忍位次一剎那入世第一位發真無漏三十四心頓斷見思習氣坐木菩提樹下生草為座成劣應丈六身佛受梵王請三轉法輪度三根性住世八十年現老比丘相薪盡火滅入無餘涅槃者即三藏佛果也上來所釋三人修行證果雖則不同然同斷見思同出三界同證偏真只行三百由旬入化城耳略明藏教竟次明通教者通前藏教通後別圓故名通教又從當教得名謂三人同以無言說道體色入空故名通教依大品經乾慧等十地即是此教位次也一乾慧地未有理水故得其名即外凡位與藏教五停心總別等三位齊二性地相似得法性水伏見思惑即內凡位與藏教四善根齊三八人地四見地此二位入無間三昧斷三界八十八使見盡發真無漏見真諦理與藏教初果齊五薄地斷欲界九品思前六品與藏教二果齊六離欲地斷欲界九品思盡與藏教三果齊七已辦地斷三界見思惑盡但斷正使不能侵習如燒木成炭與藏教四果齊聲聞位齊此八辟支佛地更侵習氣如燒炭成灰九菩薩地正使斷盡與二乘同扶習潤生道觀雙流遊戲神通淨佛國土十佛地機緣若熟以一念相應慧頓斷殘習坐七寶菩提樹下以天衣為座現帶劣勝應身成佛為三乘根性轉無生四諦法輪緣盡入滅正習俱除如炭灰俱盡經云三獸度河謂象馬兔也喻斷惑不同故又經云諸法實相三乘皆得亦不名佛即此教也此教三乘因同果異證果雖異同斷見思同出分段同證偏真然於菩薩中有二種謂利鈍鈍則但見偏空不見不空止成當教果頭佛行因雖殊果與藏教齊故言通前若利根菩薩非但見空兼見不空不空即中道分二種謂但不但若見但中別教來接若見不但中圓教來接故言通後問何位受接進入何位答受接人三根不同若上根三地四地被接中根之人五地六地下根之人七地八地所接之教真似不同若似位被接別十迴向圓十信位若真位受接別初地圓初住問此藏通二教同是三乘同斷四住止出三界同證偏真同行三百由旬同入化城何故分二答誠如所問然同而不同所證雖同大小巧拙永異此之二教是界內教藏是界內小拙不通於大故小析色入空故拙此教三人雖當教內有上中下異望通三人則一概鈍根故須析破也通教則界內大巧大謂大乘初門故巧謂體色入空故雖當教中三人上中下異若望藏教則一概為利問教既大乘何故有二乘之人答朱雀門中何妨庶民出入故人雖有小教定是大大乘兼小漸引入實豈不巧哉般若方等部內共般若等即此教也略明通教竟次明別教者此教明界外獨菩薩法教理智斷行位因果別前二教別後圓教故名別也涅槃云四諦因緣有無量相非聲聞緣覺所知諸大乘經廣明菩薩歷劫修行行位次第互不相攝此並別教之相也華嚴明十住十行十迴向為賢十地為聖妙覺為佛纓絡明五十二位金光明但出十地佛果勝天王明十地涅槃明五行如是諸經增減不同者界外菩薩隨機利益豈得定說然位次周足莫過纓絡經故今依彼略明菩薩歷位斷證之相以五十二位束為七科謂信住行向地等妙又合七為二初凡二聖就凡又二信為外凡住行向為內凡亦名為賢約聖亦二十地等覺為因妙覺為果大分如此自下細釋初言十信者一信二念三精進四慧五定六不退七迴向八護法九戒十願此十位伏三界見思煩惱故名伏忍位與藏教七賢位通教乾慧性地齊次明十住者一發心住二治地三修行四生貴五具足方便六正心七不退八童真九法王子十灌頂亦名習種性用從假入空觀是真諦理開慧眼成一切智行三百由旬次明十行者一歡喜二饒益三無違逆四無屈撓五無癡亂六善現七無著八難得九善法十真實亦云性種性用從空入假觀見俗諦開法眼成道種智次明十迴向者一救護眾生離眾生相二不壞三等一切諸佛四至一切處五無盡功德藏六入一切平等善根七等隨順一切眾生八真如相九無縛無著解脫十入法界無量亦名道種性行四百由旬居方便有餘土次明十地者一歡喜此是見道位又無功用位百界作佛八相成道利益眾生行五百由旬初入實報無障閡土初入寶所二離垢地三發光地四焰慧地五難勝地六現前地七遠行地八不動地九善慧地十法雲地更斷一品入等覺位亦名金剛心亦名一生補處亦名有上士更破一品無明入妙覺位坐蓮華藏世界七寶菩提樹下大寶華王座現圓滿報身為鈍根菩薩眾轉無量四諦法輪即此佛也有經論說七地已前名有功用道八地已上名無功用道妙覺位但破一品無明者總是約教道說有處說初地斷見從二地至六地斷思與羅漢齊者此乃借別教位名名通教位耳有云三賢十聖住果報唯佛一人居淨土此借別教名明圓教位也如此流類甚眾須細知當教斷證之位至何位斷何惑證何理往判諸教諸位無不通達略明別教竟次明圓教者圓名圓妙圓滿圓足圓頓故名圓教也所謂圓伏圓信圓斷圓行圓位圓自在莊嚴圓建立眾生諸大乘經論說佛境界不共三乘位次總屬此教也法華中開示悟入四字對圓教住行向地此四十位華嚴云初發心時便成正覺所有慧身不由他悟清淨妙法身湛然應一切此明圓四十二位維摩經云薝蔔林中不嗅餘香入此室者唯聞諸佛功德之香又云入不二法門般若明最上乘涅槃明一心五行又經云有人入大海浴已用一切諸河之水又娑伽羅龍澍車軸雨唯大海能受餘地不堪又擣萬種香為丸若燒一塵具足眾氣如是等類並屬圓教今且依法華纓絡略明位次有八一五品弟子位二十信位三十住位四十行五十迴向六十地七等覺八妙覺初五品位者一隨喜品經云若聞是經而不毀訾起隨喜心問隨喜何法答妙法妙法者即此心也妙心體具如如意珠心佛及眾生是三無差別此心即空即假即中常境無相常智無緣無緣而緣無非三觀無相而相三諦宛然初心知此慶己慶人故名隨喜內以三觀觀三諦境外以五悔勤加精進助成理解言五悔者有二一理二事理懺者若欲懺悔者端坐念實相眾罪如霜露慧日能消除即此義也言事懺者晝夜六時三業清淨對於尊像披陳過罪無始已來至于今身凡所造作殺父殺母殺阿羅漢破和合僧出佛身血邪淫偷盜妄言綺語兩舌惡口貪瞋癡等如是五逆十惡及餘一切隨意發露更不覆藏畢故不造新若如是則外障漸除內觀增明如順流舟更加㯭棹豈不速疾到於所止修圓行者亦復如是正觀圓理事行相助豈不速至妙覺彼岸莫見此說便謂漸行謂圓頓無如是行謬之甚矣何處天然彌勒自然釋迦若纔聞生死即涅槃煩惱即菩提即心是佛不動便到不加修習便成正覺者十方世界盡是淨土觸向對面無非覺者今雖然即佛此是理即亦是素法身無其莊嚴何關修證者也我等愚輩纔聞即空便廢修行不知即之所由鼠唧鳥空廣在經論尋之思之二勸請者勸請十方諸如來留身久住濟含識三隨喜者隨喜稱讚諸善根四迴向者所有稱讚善盡迴向菩提五發願者若無發心萬事不成故須發心以導前四是為五悔下去諸位直至等覺總用五悔更不再出例此可知二讀誦品者經云何況讀誦受持之者謂內以圓觀更加讀誦如膏助火三說法品者經云若有受持讀誦為他人說內解轉勝導利前人化功歸己心倍勝前四兼行六度經云況復有人能持是經兼行布施等福德力故倍增觀心五正行六度者經曰若人讀誦為他人說復能持戒等謂自行化他事理具足觀心無閡轉勝於前不可比喻此五品位圓伏五住煩惱外凡位也與別十信位同次進六根清淨位即是十信初信斷見惑顯真理與藏教初果通教八人見地別教初住齊證位不退也次從二信至七信斷思惑盡與藏通二佛別教七住齊三界苦集斷盡無餘故仁王云十善菩薩發大心長別三界苦輪海解曰十善者各具十善也若別十信即伏而不斷故定屬圓信然圓人本期不斷見思塵沙意在入住斷無明見佛性然譬如冶鐵麁垢先去非本所期意在成器器未成時自然先落雖見先去其人無一念欣心所以者何未遂所期故圓教行人亦復如是雖非本所望自然先落永嘉大師云同除四住此處為齊若伏無明三藏則劣即此位也解曰四住者只是見思謂見為一名見一切處住地思惑分三一欲愛住地欲界九品思二色愛住地色界四地各九品思三無色愛住地無色界四地各九品思此之四住三藏佛與六根清淨人同斷故言同除四住也言若伏無明三藏則劣者無明即界外障中道之別惑三藏教止論界內通惑無明名字尚不能知況復伏斷故言三藏則劣也次從八信至十信斷界內外塵沙惑盡假觀現前見俗諦理開法眼成道種智行四百由旬與別教八九十住及行向位齊行不退也次入初住斷一品無明證一分三德謂解脫般若法身此之三德不縱不橫如世伊三點若天主三目現身百界八相成道廣濟群生華嚴經云初發心時便成正覺所有慧身不由他悟清淨妙法身湛然應一切解曰初發心者初住名也便成正覺者成八相佛也是分證果即此教真因謂成妙覺謬之甚矣若如是者二住已去諸位徒施若言重說者佛有煩重之咎雖有位位各攝諸位之言又云發心究竟二不別須知攝之所由細識不二之旨龍女便成正覺諸聲聞人受當來成佛記莂皆是此位成佛之相慧身即般若德了因性開發妙法身即法身德正因性開發應一切即解脫德即緣因性開發如此三身發得本有故言不由他悟中觀現前開佛眼成一切種智行五百由旬到寶所初居實報無障閡土念不退位次從一住至十住各斷一品無明增一分中道與別教十地齊次入初行斷一品無明與別教等覺齊次入二行與別教妙覺齊從三行已去別教之人尚不知名字何況伏斷以別教但破十二品無明故故以我家之真因為汝家之極果只緣教彌權位彌高教彌實位彌下譬如邊方未靜借職則高定爵論勳其位實下故權教雖稱妙覺但是實教中第二行也次從三行已去至十地各斷一品無明增一分中道即斷四十品惑也更破一品無明入等覺位此是一生補處進破一品微細無明入妙覺位永別無明父母究竟登涅槃山頂諸法不生般若不生不生不生名大涅槃以虛空為座成清淨法身居常寂光土即圓教佛相也然圓教位次若不以六即判之則多濫上聖故須六即判位謂一切眾生皆有佛性有佛無佛性相常住又云一色一香無非中道等言總是理即次從善知識及從經卷聞見此言為名字即依教修行為觀行即相似解發為相似即分破分見為分證即智斷圓滿為究竟即約修行位次從淺至深故名為六約所顯理體位位不二故名為即是故深識六字不生上慢委明即字不生自屈可歸可依思之擇之略明圓教位竟然依上四教修行時各有方便正修謂二十五方便十乘觀法若教教各明其文稍煩義意雖異名數不別故今總明可以意知言二十五方便者束為五科一具五緣二訶五欲三棄五蓋四調五事五行五法初明五緣者一持戒清淨如經中說依因此戒得生諸禪定及滅苦智慧是故比丘應持淨戒有在家出家大小乘不同二衣食具足衣有三一者如雪山大士隨所得衣蔽形即足不游人間堪忍力成故二者如迦葉等集糞掃衣及但三衣不畜餘長三者多寒國土如來亦許三衣之外畜百一眾具食亦有三一者上根大士深山絕世菜根草果隨得資身二常乞食三檀越送食僧中淨食三閒居靜處不作眾事名閒無憒鬧處名靜處有三例衣食可知四息諸緣務息生活息人事息工巧技術等五近善知識有三一外護善知識二同行善知識三教授善知識第二訶五欲一訶色謂男女形貌端嚴脩目高眉丹脣皓齒及世間寶物玄黃朱紫種種妙色等二訶聲謂絲竹環珮之聲及男女歌詠聲等三訶香謂男女身香及世間飲食香等四訶味謂種種飲食肴饍美味等五訶觸謂男女身分柔軟細滑寒時體溫熱時體涼及諸好觸等第三棄五蓋謂貪欲瞋恚睡眠掉悔疑第四調五事謂調心不沈不浮調身不緩不急調息不澁不滑調眠不節不恣調食不饑不飽第五行五法一欲欲離世間一切妄想顛倒欲得一切諸禪定智慧門故二精進堅持禁戒棄於五蓋初中後夜勤行精進故三念念世間欺誑可輕可賤禪定智慧可重可貴四巧慧籌量世間樂禪定智慧樂得失輕重等五一心念慧分明明見世間可患可惡善識禪定智慧功德可尊可貴此二十五法為四教前方便故應須具足若無此方便者世間禪定尚不可得豈況出世妙理乎然前明教既漸頓不同方便亦異依何教修行臨時審量耳次明正修十乘觀法亦四教名同義異今且明圓教餘教例此一觀不思議境謂觀一念心具足無減三千性相百界千如即此之境即空即假即中更不前後廣大圓滿橫竪自在故法華經云其車高廣二真正發菩提心謂依妙境發無作四弘誓願慜己慜他上求下化故經云又於其上張設幰蓋三善巧安心止觀謂體前妙理常恒寂然名為定寂而常照名為慧故經云安置丹枕四破法遍謂以三觀破三惑三觀一心無惑不破故經云其疾如風五識通塞謂苦集十二因緣六蔽塵沙無明為塞道滅滅因緣智六度一心三觀為通若通須護有塞須破於通起塞能破如所破節節撿校名識通塞經云安置丹枕六道品調適謂無作道品一一調停隨宜而入經云有大白車等七對治助開謂若正道多障圓理不開須修事助謂五停心及六度等經云又多僕從八知位次謂修行之人免增上慢故九能安忍謂於逆順安然不動策進五品而入六根十離法愛謂莫著十信相似之道須入初住真實之理經云乘是寶乘游於四方直至道場謹案台教廣本抄錄五時八教略知如此若要委明之者請看法華玄義十卷委判十方三世諸佛說法儀式猶如明鏡及淨名玄義中四卷全判教相自從此下略明諸家判教儀式耳
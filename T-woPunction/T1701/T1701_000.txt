鏡心本淨像色元空夢識無初物境成有由是惑業襲習報應綸輪塵沙劫波莫之遏絕故我滿淨覺者現相人中先說生滅因緣令悟苦集滅道既除我執未達法空欲盡病根方談般若心境齊泯即是真心垢淨雙亡一切清淨三千瑞煥十六會彰今之所傳即第九分句偈隱略旨趣深微慧徹三空檀含萬行住一十八處密示階差斷二十七疑潛通血脈不先遣遣曷契如如故雖策修始終無相由斯教理皆密行果俱玄致使口諷牛毛心通麟角或配入名相著事乖宗或但云一真望源迷派其餘胸談臆注不足論矣河沙珍寶三時身命喻所不及豈徒然哉且天親無著師補處尊後學何疑或添或棄故今所述不攻異端疏是論文乳非城內纂要名意及經題目次下即釋無煩預云稽首牟尼大覺尊能開般若三空句發起流通諸上士冥資所述契群機將釋此經未入文前懸敘義門略開四段第一辯教起因緣第二明經宗體第三分別處會第四釋通文義初中二初總論諸教謂酬因酬請顯理度生也若據佛本意則唯為一大事因緣故出現於世欲令眾生開佛知見等後別顯此經五一為對治我法二執故由此二執起煩惱所知二障由煩惱障障心心不解脫造業受生輪轉五道由所知障障慧慧不解脫不了自心不達諸法性相縱出三界亦滯二乘不得成佛故名障也二執若除二障隨斷為除二執故說此經二為遮斷種現二疑故遮未起種子之疑斷現起現行之疑即經中答所問已便躡跡節節斷疑乃至經終二十七段三為轉滅輕重二業故轉重業令輕受滅輕業令不受因為顯示福慧二因故佛成正覺未說般若之前眾生由無妙慧施等住相皆成有漏或滯二乘故談般若顯示妙慧為法身因五度為應身因若無般若則施等五非波羅蜜不名佛因故須福慧二嚴方成兩足尊矣五為發明真應二果故未聞般若之前但言色相是佛不知應化唯真之影不如實見真身應身故此發明二果令知由前二因證得第二明經宗體二初宗統論佛教因緣為宗別顯此經則實相般若觀照般若不一不二以為其宗以即理之智觀照諸相故如金剛能斷一切即智之理是為實相故如金剛堅牢難壞萬行之中一一不得昧此是故合之以為經宗二體文字般若即是經體文字即含聲名句文文字性空即是般若無別文字之體故皆含攝理無不盡統為教體第三分別處會二初總明佛說大部處會六百卷文四處十六會說一王舍城鷲峯山七會山中四會山頂三會二給孤獨園七會三他化天宮摩尼寶藏殿一會四王舍城竹林園白鷺池側一會此經則第二處第九會第五百七十七卷後別明傳譯此卷時主前後六譯一後秦羅什二後魏菩提流支三陳朝真諦四隋朝笈多五唐初玄奘六大周義淨上六人皆三藏今所傳者即羅什弘始四年於長安草堂寺所譯天竺有無著菩薩入日光定上昇兜率親詣彌勒稟受八十行偈又將此偈轉授天親天親作長行解釋成三卷論約斷疑執以釋無著又造兩卷論約顯行位以釋今科經唯約天親釋義即兼無著亦傍求餘論採集諸疏題云纂要其在茲焉第四釋通文義二初解題目金剛般若波羅蜜經金剛者梵云跋折羅力士所執之杵是此寶也金中最剛故名金剛帝釋有之薄福者難見極堅極利喻般若焉無物可能壞之而能碎壞萬物涅槃經云譬如金剛無能壞者而能碎壞一切諸物無著云金剛難壞又云金剛能斷又云金剛者細牢故細者智因故牢者不可壞故皆以堅喻般若體利喻般若用又真諦記說六種金剛一青色能消災厄喻般若能除業障二黃色隨人所須喻無漏功德三赤色對日出火慧對本覺出無生智火四白色能清濁水般若能清疑濁五空色令人空中行坐慧破法執住真空理六碧色能消諸毒慧除三毒傍兼可矣非堅利之本喻般若正翻云慧即照五蘊空相應本覺之慧是也若約學者從淺至深言之則攝聞思修三慧總為般若故無著云能斷者般若波羅蜜中聞思修所斷如金剛斷處而斷故又云細者智因故者智因即慧也依智度論因位名般若果位名智則聞思修皆名為細細妙之慧佛智之因矣般若能斷故在因位佛果無斷轉受智名若依大品經若字通智慧二義故智與慧名義少殊體性無別波羅蜜者此云彼岸到應云到彼岸謂離生死此岸度煩惱中流到涅槃彼岸涅槃此云圓寂亦云滅度一切眾生即寂滅相不復更滅但以迷倒妄見生死名在此岸若悟生死本空元來圓寂名到彼岸若兼般若迴文應云到彼岸慧經者梵音修多羅義翻為契經契者詮表義理契合人心即契理契機也經者佛地論云能貫能攝故名為經以佛聖教貫穿所應說義攝持所化生故後釋經文准常三分初序分二正宗分三流通分初文二初證信序二發起序今初證信序如是我聞一時佛在舍衛國祇樹給孤獨園與大比丘眾千二百五十人俱釋此分三一明建立之因則佛臨滅度阿難請問四事佛一一答我滅度後一依四念處住二以戒為師三默擯惡性比丘四一切經初皆云如是我聞一時佛在某處與某眾若干等二明建立之意意有三焉一斷疑故謂結集時阿難昇座欲宣佛法感得自身相好如佛眾起三疑一疑佛重起說法二疑他方佛來三疑阿難成佛故說此言三疑頓斷二息諍故若不推從佛聞言自製作則諍論起三異邪故不同外道經初云阿憂等三正釋文義具六成就謂信聞時主處眾六緣不具教則不興必須具六故云成就一信若兼我聞合釋則指法之辭也如是之法我從佛聞單釋如是者智度論云信成就也佛法大海信為能入智為能度信者言是事如是不信者言是事不如是又聖人說法但為顯如唯如為是故稱如是又有無不二為如如非有無為是二聞我即阿難五蘊假者聞謂耳根發識廢別從總故云我聞阿難所不聞二十年前之經有云如來重說有云得深三昧總領若推本而言即阿難是大權菩薩何法不通三時師資合會說聽究竟故言一時諸方時分延促不同故但言一又說法領法之時心境泯理智融凡聖如始本會此諸二法皆一之時四主具云佛陀此云覺者起信云所言覺義者謂心體離念離念相者等虛空界即是如來平等法身則以無念名之為佛然覺有三義一自覺覺知自心本無生滅二覺他覺一切法無不是如三覺滿二覺理圓稱之為滿故知有念則不名覺起信云一切眾生不名為覺以無始來念念相續未曾離念又云若有眾生能觀無念者則為向佛智故五處舍衛此云聞物謂具足欲塵財寶多聞解脫等遠聞諸國故義淨譯云名稱大城祇樹等者即祇陀太子所施之樹給孤長者所買之園祇陀此云戰勝波斯匿王太子也生時王與外國戰勝因以為名梵語須達此云善施給孤獨即是善施也又亦常行施故西國呼寺為僧伽藍此云眾園六眾與者并也及也大者名高德著比丘梵語此含三義故存梵不譯一怖魔二乞士三淨戒眾者理和事和千二百五十者佛初成道度憍陳如等五人次度迦葉三兄弟兼徒總一千次度舍利弗目蓮各兼徒一百次度耶舍長者子等五十人經舉大數故減五人此常隨眾故偏列數非無餘眾未隱顯耳俱者一時一處二發起序者謂乞食威儀離於邪命是為持戒戒能資定定能發慧故以戒定發起般若正宗△文二初戒爾時世尊食時著衣持鉢入舍衛大城乞食於其城中次第乞已還至本處分七節釋一化主成實論說具上九號為物欽重故曰世尊天上人間共所尊故二化時食時辰時當日初分求乞易得不惱自他乞已歸園正當巳時如常齋法三化儀著僧伽梨衣持四天王所獻鉢四化處園在城東南五六里自外之內為入處廣人多曰大五化事佛為欲顯頭陀功德令放逸者慚愧以同事攝故自乞食瓔珞女經說化佛身如全段金剛無生熟二藏今所乞者利益他故故淨名云為不食故應受彼食六化等一由內證平等理外不見貧富相二心離貪慢慈無偏利三表威德不懼惡象沽酒婬女等家四息凡夫猜嫌五破二乘分別七化終然已字義屬下句文連上句飯食字義屬上句文連下句若廣其文令當句中備者應云次第乞已還至本處飯食飯食訖收衣鉢佛若不食他福不滿寶雲經說隨所乞得分為四分一擬與同梵行二擬施貧病乞人三水陸眾生四自食十二頭陀經唯說三分除梵行二定飯食訖收衣鉢洗足已敷座而坐分三節釋一併資緣將欲入定須息攀緣衣鉢不收心有勞慮故佛示現為後軌也即收大衣著七條二淨身業阿含經說佛行離地四指蓮華承足今示現洗者順世表法為後軌也三正入定敷座坐禪者由身端故心離沈掉故魏譯云如常敷座結加趺坐端身而住正念不動唐譯云端身正願住對面念無著云顯示唯寂者於此能覺能說故然大聖現跡必有所表表本覺之佛在五蘊之都覺魔軍本空名為戰勝照心識具德即是給孤求法養神名乞士眾覺心既發寧棄塵勞將欲遍觀遂入識藏心心數法次第思惟即妄而真皆得法喜法喜無體融合覺心思惟假緣亡緣可符真性觀照是跡拂跡返本還源返本還源法空心寂心寂真體般若朗然欲談般若正宗如是示現發起資聖云夫身有二一偽二真五蘊偽體假衣食以生育法身無相因般若以照成群生保偽遺真諸佛養真棄偽群生既迷真而取偽我乃假偽跡而引真故託乞食之緣將施法喜之化故涅槃經云汝諸比丘雖行乞食初未曾乞大乘法食第二正宗分二門分別初約無著七種義句以懸判後依天親問答斷疑以科釋初中七義句者一種性不斷謂護念付囑二發起行相謂由請讚許三行所住處謂十八住從佛正說直至經終是無相行所住處矣四對治謂一一住處皆具邪行共見正行二種對治五不失謂由對治離增減二邊不失中道六地位謂由不失中道成賢聖位信行地淨心地如來地七立名謂由前六智慧堅利位地闊狹故名金剛後四但約第三句中十八住說無別經文十八住處者一發心住經云應如是降伏其心所有一切等二波羅蜜相應行住不住色布施等三欲得色身住可以身相等四欲得法身住法身有二一言說法身頗有眾生等因言顯理故二證得法身復有二一智相如來得阿耨等二福相若人滿三千等五於修道得勝中無慢住須陀洹等從此至十六住如次對治十二種障意明欲求色身法身須離是障障盡故入十七證道住今當對治第一慢障六不離佛世時住昔在然燈等離第二少聞障不離佛世則具多聞七願淨佛土住菩薩莊嚴佛土不等離小攀緣作念修道障緣形相土則小無緣則大契法界故八成熟眾生住人身如須彌等離捨眾生障若見大小不能濟物九遠離隨順外論散亂住如恒河中所有沙等離樂隨外論散亂障恒沙寶施不及持經如何外學不修正法十色及眾生身摶取中觀破相應行住三千世界所有微塵等離破影像相中無巧便障既離散亂與定相應以細末不念二種方便破麁至細泯細至空則除影像之相想十一供養給侍如來住可以三十二相見如來不等離福資糧不具障不以相見常見法身名為給侍福無邊矣十二遠離利養及疲乏熱惱故不起精進及退失住恒河沙身命布施等離樂味懈怠利養障恒沙命施猶劣受持豈為一身耽著利養身疲心惱而懈怠耶十三忍苦住忍波羅蜜割截身等離不能忍苦障無我等相累苦能忍十四離寂靜味住當來之世若有人能於此經受持讀誦等離智資糧不具障日三時捨身一一沙數不及信經如何唯專禪定耽寂靜味闕於智慧而不持說十五於證道時遠離喜動住云何住降等離十一不自攝障我能住降心生喜動動則不能自攝十六求佛教受住於然燈佛所有法得菩提不等離十二無教授障欲入初地須佛教授故約遇佛得無所得而證道矣十七證道住人身長大等攝種性智證遍行真如成法報身故長大矣十八上求佛地住於中復有六種具足一國土淨具足我當莊嚴佛土等此教二地已上諸大菩薩二無上見智淨具足有肉眼不等此下皆唯佛果故云無上無上之言貫通下四三福自在具足若人滿三千界七寶等四身具足佛可以具足色身等五語具足汝勿謂如來說法等六心具足佛得阿耨菩提為無所得耶乃至應作如是觀又十八住略為八種亦得滿足一攝住處二波羅蜜淨住處一二次配三欲住處攝三及四四離障礙住處即前十二障也從五至十六五淨心住處六究竟住處上二次配十七十八七廣大住處八甚深住處上二各攝十八住處一一住中皆深皆廣十八住文配位地者第一十住第二十行中前六三第七行四後三行五至十四如次配十迴向十五煖頂十六忍世第一十七初地十八從二地乃至佛地第二依天親問答斷疑以科釋總分四段△初善現申請二初整儀讚佛時長老須菩提在大眾中即從座起偏袒右肩右膝著地合掌恭敬而白佛言希有世尊如來善護念諸菩薩善付囑諸菩薩長老者德長年老唐譯云具壽壽即是命魏譯云慧命以慧為命須菩提有三義譯謂善吉善現空生生時室空解空之善瑞現矣相師占云唯善唯吉從座起下皆整理威儀修敬之相希有者世所無故如來者從如而來論云善護念者依根熟菩薩說謂與智慧力令成就佛法與教化力令攝受眾生善付囑者依根未熟菩薩說懼其退失付授智者付者將小付大囑者囑大化小菩提薩埵此云覺有情三釋一約境所求所度二約心有覺悟之智餘情慮之識三約能所所求能求三皆如次配覺及有情二正發問端世尊善男子善女人發阿耨多羅三藐三菩提心應云何住云何降伏其心典分二初釋當機華嚴云忘失菩提心修諸善業魔所攝持阿耨多羅三藐三菩提此云無上正遍正覺謂正智遍智覺知真俗不偏不邪二釋正問魏譯云應云何住云何修行云何降伏其心意云若人發菩提心已住何境界修何行業妄心若起云何降伏故佛令安住四心修六度行於中降心不令著相秦譯略修行者意云住道降心即是修行謂四心六度皆名住修降伏故無著云住謂欲願修行謂相應等持降伏謂彼心若散制令還住又十八住中一一皆以住修降伏釋之故知義雖有三而行是一二如來讚許佛言善哉善哉須菩提如汝所說如來善護念諸菩薩善付囑諸菩薩汝今諦聽當為汝說善男子善女人發阿耨多羅三藐三菩提心應如是住如是降伏其心曲分三一印讚所讚重言善哉讚美之極護付能令佛種不斷是事必然故印讚言如汝所說二勅聽許說無以生滅心行聽實相法智論偈云聽者端視如渴飲一心入於語義中踊躍聞法心悲喜如是之人可為說三標勸將陳我當為汝如是如是委細而說三善現佇聞唯然世尊願樂欲聞唯者順從之辭禮對曰唯野對曰阿十地經云如渴思冷水如饑思美食如病思良藥如眾蜂依蜜我等亦如是願聞甘露法△四如來正說二一正答所問二初舉總標別以牒問佛告須菩提諸菩薩摩訶薩應如是降伏其心此以降伏為總住修為別也謂住修之中皆有降伏經意在此故唯標降伏有科此所標云舉後攝初者乃令經文極不穩暢理例顛倒自古言教秪有以初攝後未聞以後攝初況詳經文無別答降伏之處則知降伏在住修中皆令離相是答降伏問也不別答者此經宗於離相離相正是降心本意欲明降心須約住修而顯住修降心本不相離故無著十八住皆有住修降心△二約別顯總以答問二一答安住降心問四初廣大心所有一切眾生之類若卵生若胎生若濕生若化生若有色若無色若有想若無想若非有想非無想文二初句標三界普度故若卵下二列三一受生差別天獄化生鬼通胎化人畜各四諸餘微細水陸地空不可具分品類卵劣在初者二釋一約境具緣多者為首二約心從本至末為次二依止差別有色四禪無色四空三境界差別功德施云有想則空識二處無想則無所有處非等則有頂二第一心我皆令入無餘涅槃而滅度之即無住處涅槃不共二乘故云第一無著云何故願此不可得義生所攝故又云卵濕無想有頂則不能云何普入有三因緣一難處生者待時故二非難處生未成熟者成熟之故三已成熟者解脫之故三常心如是滅度無量無數無邊眾生實無眾生得滅度者一性空故二同體故論云自身滅度無異眾生三本寂故四無念故五法界故四不倒心何以故須菩提若菩薩有我相人相眾生相壽者相即非菩薩論云遠離依止身見眾生等相故無著云已斷我見得自行平等相故信解自他平等顯示降伏心中攝散時眾生想亦不轉如彼爾炎△二答修行降心問五初總標復次須菩提菩薩於法應無所住行於布施於法者統標諸法應無下正明修行問菩薩萬行何唯說一答萬行不出六度六度總名布施故偈云檀義攝於六資生無畏法此中一二三是名修行住無著云若無精進疲倦故不能說法若無禪定即貪信敬利養染心說法若無智慧便顛倒說法二別釋所謂不住色布施不住聲香味觸法布施本論但指三事謂自身報恩果報偈云自身及報恩果報斯不著護存己不施防求於異事三總結須菩提菩薩應如是布施不住於相前但指三事今則心境空有微細盡袪故偈云遠離取相心論云不見施物受者施者無著云不住相想有人將此結文為答降伏問非也前標次釋次結皆云無住都是修行中降伏之義何忽偏判配結之文為答別問四顯益何以故若菩薩不住相布施其福德不可思量須菩提於意云何東方虛空可思量不不也世尊須菩提南西北方四維上下虛空可思量不不也世尊須菩提菩薩無住相布施福德亦復如是不可思量初句徵者論云若離施等相想云何成就施福若菩薩下釋於中三初法說為疑無福不可思以斷之東方下喻說可知菩薩無住相下法合虛空者無者云猶如虛空有三因緣一遍一切處謂住不住相中福生故二寬廣高大殊勝故三無盡究竟不窮故五結勸須菩提菩薩但應如所教住二躡跡斷疑論云自此已下示現斷生疑心於中文分二十七段一斷求佛行施住相疑疑云為求佛果行施即是住所求佛相云何無住又不住相為因豈感色相之果因果不類故斷之文四初舉疑因以問須菩提於意云何可以身相見如來不本秪因以相為佛故對前不住相起疑佛舉疑起之因問答欲令除斷二防相得以酬不也世尊不可以身相得見如來遮防疑者欲以相求令得見佛故答云不可以相得見論云為防彼相成就得如來身三釋體異有為何以故如來所說身相即非身相相是有為生住異滅佛體異此故非身相偈云三相異體故者佛體異於有為三相也住異二相同是現在故合為一若細分即四故唯識云生表此法先非有滅表此法後是無異表此法非凝然住表此法暫有用四印佛身無相佛告須菩提凡所有相皆是虛妄若見諸相非相即見如來非但佛身無相但是一切凡聖依正有為之相盡是虛妄以從妄念所變現故妄念本空所變何實故起信云一切境界唯依妄念而有差別若離心念即無一切境界之相若見諸相等者遮離色觀空也恐聞相是虛妄又別求無相佛身故云相即非相便是如來不唯佛化身相是如來所見一切相相皆無相即如來也故起信云所言覺義者謂心體離念離念相者等虛空界即是如來平等法身肇云行合解通則為見佛偈云離彼是如來者離彼三相是法身如來也無著則於色身但離遍計不執色相即真色身故彼論云此為顯示如來色身又此當第三欲得色身住處二斷因果俱深無信疑論云無住行施因深也無相見佛果深也未來惡世必不生信空說何益斷之文四初約無信以呈疑須菩提白佛言世尊頗有眾生得聞如是言說章句生實信不魏云頗有眾生於未來世云云今略此句者影在後五百歲也句詮差別章者解句實信者大品云於一切法不信是信般若二呵疑詞以顯信佛告須菩提莫作是說如來滅後後五百歲有持戒修福者於此章句能生信心以此為實後五百歲者大集云初五百歲解脫牢固第二五百歲禪定牢固三多聞四塔寺五鬪諍皆如初二句例本疑惡世無信故舉惡世以斷疑持戒修福者戒定也以此為實者正解無倒無著云增上戒等三學顯示修行少欲等功德戒出三塗定出六欲慧出三界三明能信之所以二初明歷事善友積集信因當知是人不於一佛二佛三四五佛而種善根已於無量千萬佛所種諸善根聞是章句乃至一念生淨信者無著云顯示集因於多佛所明久事善友則緣勝也種諸善根明久伏三毒則因勝也二明善友所攝成就信德二初明攝受得福顯福德門須菩提如來悉知悉見是諸眾生得如是無量福德無著云謂於一切行住所作中知其心四蘊見其依止色身故此等顯示善友所攝論云若不說見或謂如來以比智知若不說知或謂如來以肉眼見故須二語得福德者魏云生如是福德取如是福德論云生者能生因取者熏修自體果義無著云生者福正起時現行取者即彼滅時攝持種子此云得者生取二義不離於得得之一字生取俱攝二明攝受所以顯智慧門由無二執故得攝受△文二初正明已斷麁執何以故是諸眾生無復我相人相眾生相壽者相無法相亦無非法相初徵信者以何義故得如來悉知悉見後釋二一無我執執取自體為我計我展轉趣於餘趣為人計我盛衰苦樂種種變異相續為眾生計我一報命根不斷而住為壽者二無法執論云無法相者能取所取一切法無亦無非法相者無我真空實有然離二執正是得佛知見成就淨信之本善根福德却是相兼故論云有智慧便足何故復說持戒功德為示現實相差別義故亦有持戒功德依信心恭敬能生實相故不但說般若二因顯未除細執何以故是諸眾生若心取相則為著我人眾生壽者若取法相即著我人眾生壽者何以故若取非法相即著我人眾生壽者若心取下總明二相總解取法非法盡名相也亦是建立取相則我等相便生立義宗也若取法下別明二相論云但有無明使無現行麁煩惱示無我見故無著云但取法及非法相轉非我等想以我等想及依止不轉中有徵者取法但為法相何故便著我等釋云取非法亦著我等何況取法以後釋前也四示中道之玄門是故不應取法不應取非法以是義故如來常說汝等比丘知我說法如筏喻者法尚應捨何況非法初正結歸中後引說以證筏喻者假言顯義不應如言執義不執即為不取非全棄也偈云彼不住隨順於法中證智論釋云不住者得證智捨教如到彼岸隨順者隨順彼證智之教法如未到岸無著云法尚應捨者實相生故何況非法者理不應故三斷無相云何得說疑論云向說不可以相見佛佛非有為云何釋迦得阿耨菩提云何說法斷之文二初問答斷疑四初舉疑因以問須菩提於意云何如來得阿耨多羅三藐三菩提耶如來有所說法耶佛問得不意顯不得故無著云顯示翻於正覺取故二順實理以酬須菩提言如我解佛所說義無有定法名阿耨多羅三藐三菩提亦無有定法如來可說偈云應化非真佛亦非說法者三釋無定法之言何以故如來所說法皆不可取不可說非法非非法無著云不可取者謂正聞時不可說者謂正說時非法者分別性故非非法者法無我理故論云彼法非法非非法依真如義說非法者一切法無體相故非非法者彼真如無我實相有故何故唯言說不言證有言說者即成證義故若不證者則不能說四釋無取說之所以所以者何一切賢聖皆以無為法而有差別魏云一切聖人皆以無為法得名論意云聖人但依真如清淨得名非別得法故無取說而有差別者論云真如具足清淨分清淨無著云無為者無分別義故是故菩薩有學得名如來無學得名初無為者折伏散亂時顯了故後無為者唯第一義者無上覺故三乘賢聖皆修證無為故通說為差別二校量顯勝四初舉劣福以問須菩提於意云何若人滿三千大千世界七寶以用布施是人所得福德寧為多不俱舍偈云四大洲日月蘇迷盧欲天梵世各一千名一小千界此小千千倍說名一中千此千倍大千皆同一成壞七寶者金銀瑠璃珊瑚碼碯赤真珠頗梨二釋福多以酬須菩提言甚多世尊何以故是福德即非福德性是故如來說福德多無著云是福德者標牒即非者約勝義空是故者約世俗有三判經福超過若復有人於此經中受持乃至四句偈等為他人說其福勝彼偈云受持法及說不空於福德福不趣菩提二能趣菩提四句者但於四句詮義究竟即成四句偈如凡所有相皆是虛妄若見諸相非相即見如來此最妙也然但義見四句持說即趣菩提文或增減不必唯四義若闕者則互成謗四釋超過所以二初正釋何以故須菩提一切諸佛及諸佛阿耨多羅三藐三菩提法皆從此經出諸佛菩提法者論云名為法身於彼法身此二能作了因一切諸佛者即報化身論云於此能為生因二轉釋須菩提所謂佛法者即非佛法第一義中無有佛法從經出也四斷聲聞得果是取疑論云向說聖人無為法不可取說云何聲聞各取自果如證而說斷之文四初入流果須菩提於意云何須陀洹能作是念我得須陀洹果不須菩提言不也世尊何以故須陀洹名為入流而無所入不入色聲香味觸法是名須陀洹須陀洹此云入流入聖人流故亦云預流預聖人流故秪由不入六塵名入聖流不是別有所入故論云聖人得果不取一法不取六塵境界故名逆流乃至羅漢不取一法以是義故名阿羅漢然非不取無為自果但於證時離取我等煩惱是故無如是心我能得果若起如是心我能得果即為著我等故知得果是不取義何得疑云是取二一來果須菩提於意云何斯陀含能作是念我得斯陀含果不須菩提言不也世尊何以故斯陀含名一往來而實無往來是名斯陀含斯陀含此云一來斷欲界六品修惑從此命終一往天上一來人間便得阿羅漢果故名一來而實無來者已悟無我誰能往來三不來果須菩提於意云何阿那含能作是念我得阿那含果不須菩提言不也世尊何以故阿那含名為不來而實無不來是故名阿那含阿那含此云不來亦云不還斷欲界九品修惑盡命終一往天上更不還來下界故云不來而實無不來義同前釋四不生果阿羅漢此釋有三一無賊三界見修煩惱盡故二不生不受後有故三應供應受人天廣大供養故文三初舉所得以問須菩提於意云何阿羅漢能作是念我得阿羅漢道不二明無取以答須菩提言不也世尊何以故實無有法名阿羅漢世尊若阿羅漢作是念我得阿羅漢道即為著我人眾生壽者三引已證令信三初明佛先印世尊佛說我得無諍三昧人中最為第一是第一離欲阿羅漢無諍者不惱眾生能令眾生不起煩惱故佛讚之十弟子中善現第一離欲者三界煩惱但有貪心盡名為欲非唯欲界二彰已不取我不作是念我是離欲阿羅漢三却釋佛意世尊我若作是念我得阿羅漢道世尊則不說須菩提是樂阿蘭那行者以須菩提實無所行而名須菩提是樂阿蘭那行論云離二種障一煩惱障得阿羅漢故離二三昧障得無諍故離故無所行阿蘭那者此云寂靜五斷釋迦然燈取說疑論云釋迦昔於然燈佛所受法彼佛為此佛說法云何言不可取不可說佛告須菩提於意云何如來昔在然燈佛所於法有所得不不也世尊如來在然燈佛所於法實無所得於法實無所得者然燈佛說說是語言釋迦所聞唯聞語言語言非實智證法故論云釋迦於然燈所言語所說不取證法以是義故顯彼證智不可說不可取六斷嚴土違於不取疑論云若法不可取云何諸菩薩取莊嚴淨土云何自受法王身斷之文三初舉取相莊嚴問須菩提於意云何菩薩莊嚴佛土不佛意欲明法性真土故問取形相莊嚴土不二釋離相莊嚴答不也世尊何以故莊嚴佛土者即非莊嚴是名莊嚴偈云智習唯識通如是取淨土非形第一體非嚴莊嚴意論釋云諸佛無有莊嚴國土事唯真實智慧習識通達故不可取莊嚴有二一形相二第一義相非嚴者無形相故莊嚴意者即是第一莊嚴以一切功德成就莊嚴故三依淨心莊嚴勸是故須菩提諸菩薩摩訶薩應如是生清淨心不應住色生心不應住聲香味觸法生心應無所住而生其心論云若人分別佛土是有為形相而言我成就者彼住於色等境中為遮此故故云應如是生清淨心不應住色等也而生其心者則是正智此是真心若都無心便同空見七斷受得報身有取疑疑意如前斷之文二初問答斷疑須菩提譬如有人身如須彌山王於意云何是身為大不須菩提言甚大世尊何以故佛說非身是名大身論云如須彌山王勢力高遠故名為大而不取我是山王以無分別故報佛亦如是以得無上法王體故名大而不取我是法王以無分別故故偈云如山王無取受報亦復然非身名身者非有漏有為身是無漏無為身故偈云遠離於諸漏及有為法故論云若如是即無有物若如是即名有物以唯有清淨身故以遠離有為法故以是義故實有我體以不依他緣住故二校量顯勝二一約外財挍量廣顯經勝二一校量勝劣三初約多河以辨沙須菩提如恒河中所有沙數如是沙等恒河於意云何是諸恒河沙寧為多不須菩提言甚多世尊但諸恒河尚多無數何況其沙恒河者從阿耨池東面流出周四十里沙細如麪金沙混流佛多近此說法故取為喻二約多沙以彰福須菩提我今實言告汝若有善男子善女人以七寶滿爾所恒沙河數三千大千世界以用布施得福多不須菩提言甚多世尊論云前已說喻何故復說偈云說多義差別亦成勝校量後福過於前故重說勝喻何故不先說此喻為漸化眾生令信上妙義故又前未顯以何等勝功德能得菩提故三約多福以顯勝佛告須菩提若善男子善女人於此經中乃至受持四句偈等為他人說而此福德勝前福德施感生死經趣菩提大意同前二釋勝所以五一尊處歎人勝三初明處可敬復次須菩提隨說是經乃至四句偈等當知此處一切世間天人阿修羅皆應供養如佛塔廟大般若說天帝不在諸天若來但見空座盡皆作禮供養而去窣堵波此云高顯塔者邊國訛語廟藐也於塔中安佛形藐二顯人獲益何況有人盡能受持讀誦須菩提當知是人成就最上第一希有之法前四句猶勝況此盡能受持故最上等也三顯處有佛若是經典所在之處則為有佛若尊重弟子經顯如來法身依法則有報化又一切賢聖皆以無為得名經顯無為必有賢聖尊重弟子二約義釋辨名勝爾時須菩提白佛言世尊當何名此經我等云何奉持佛告須菩提是經名為金剛般若波羅蜜以是名字汝當奉持所以者何須菩提佛說般若波羅蜜則非般若波羅蜜佛立經名約能斷惑斷惑故勝也則非般若者無著云對治如言執故三佛無異說勝須菩提於意云何如來有所說法不須菩提白佛言世尊如來無所說無所說者無別異增減之說但如證而說既如其說則無所說三世佛皆然故云無異說故論云無有一法唯獨如來說餘佛不說無著云第一義不可說四施福劣塵勝須菩提於意云何三千大千世界所有微塵是為多不須菩提言甚多世尊須菩提諸微塵如來說非微塵是名微塵如來說世界非世界是名世界論云寶施福德是煩惱因以能成就煩惱事故地塵無記非煩惱因故塵勝施劣大雲云故諸地塵則非貪等煩惱塵是名無記地塵如來說三千界非煩惱染因界是名地塵無記界是則界為塵因塵不生煩惱施為福因福生煩惱五感果離相勝須菩提於意云何可以三十二相見如來不不也世尊不可以三十二相得見如來何以故如來說三十二相即是非相是名三十二相恐施寶者云我施求佛誰言煩惱故此經云可以相為佛不論云持說此法能成菩提勝彼福德何以故彼相於佛菩提非法身相故經福能降施福德三十二相意明經福降施方得色相佛身若但寶施即煩惱因二約內財校量倍顯經勝二初校量勝劣須菩提若有善男子善女人以恒河沙等身命布施若復有人於此經中乃至受持四句偈等為他人說其福甚多捨身勝於寶施持說又勝捨命二釋勝所以五初泣歎未聞深法勝爾時須菩提聞說是經深解義趣涕淚悲泣而白佛言希有世尊佛說如是甚深經典我從昔來所得慧眼未曾得聞如是之經捨身之苦已感人心何況更聞不及持說是故悲淚論云念彼身苦尊重法故悲淚慧眼人空也未聞法空也二淨心契實具德勝二初正明世尊若復有人得聞是經信心清淨則生實相當知是人成就第一希有功德論云此中有實相餘者非實相二佛跡世尊是實相者則是非相是故如來說名實相無著云為離實相分別想故三信解三空同佛勝三初總標信解世尊我今得聞如是經典信解受持不足為難若當來世後五百歲其有眾生得聞是經信解受持是人則為第一希有無著云未來法滅時尚有菩薩受持故無我人等取云何汝等於正法時遠離修行不生慚愧二別顯三空何以故此人無我相人相眾生相壽者相所以者何我相即是非相人相眾生相壽者相即是非相何以故離一切諸相即名諸佛無著云無我等者無人取我等即非相者無法取離一切者顯示諸菩薩隨順學相諸佛世尊離一切相是故我等應如是學三如來印定佛告須菩提如是如是四聞時不動希有勝若復有人得聞是經不驚不怖不畏當知是人甚為希有論云驚者謂非處生懼怖者不能斷疑心故畏者一向怖故其心畢竟墮驚怖故五大因清淨第一勝何以故須菩提如來說第一波羅蜜非第一波羅蜜是名第一波羅蜜何以故者有二一躡前不驚等徵二都躡前勝以徵論云此法門者名為大因勝餘修多羅故名為清淨無量諸佛同說故故彼珍寶檀等無如是功德是故彼福德中此福為勝八斷持說未脫苦果疑論云向說捨身苦身果報故福劣若爾依此法門持說諸菩薩行苦行亦是苦果云何此法不成苦果斷之文二初明超忍以斷疑二初明忍體須菩提忍辱波羅蜜如來說非忍辱波羅蜜忍到彼岸已離苦相況彼岸非岸誰苦誰忍△二明忍相二初引一生證極苦忍二初正明何以故須菩提如我昔為歌利王割截身體我於爾時無我相無人相無眾生相無壽者相歌利此云極惡佛昔作仙山中修道王獵疲寢妃共禮仙王問得四果皆答不得王怒割截天怒雨石王懼而懺悔仙證本無瞋王乃免害論云不但無苦而乃有樂以慈悲故二反顯何以故我於往昔節節支解時若有我相人相眾生相壽者相應生嗔恨二引多生證相續忍須菩提又念過去於五百世作忍辱仙人於爾所世無我相無人相無眾生相無壽者相累苦故忍熟而累苦故忍熟而樂但與正定慈悲相應故偈云離我及恚相實無有苦惱共樂有慈悲如是苦行果二勸離相以安忍論云若有菩薩不離我相見苦行苦欲捨菩提心故勸離相無著云為對治不忍因緣有三種苦謂流轉苦眾生相違苦乏受用苦文二初總標是故須菩提菩薩應離一切相發阿耨多羅三藐三菩提心若離相發心雖逢大苦即能不捨無著云離一切相者為離如是三苦相也二別顯二初對治不忍流轉苦不應住色生心不應住聲香味觸法生心應生無所住心若心有住則為非住是故佛說菩薩心不應住色布施初正明流是集諦轉是苦諦無著云若著色等則於流轉苦中疲乏故菩提心不生後引證引前說無住施具含六度證此文矣二對治不忍相違苦須菩提菩薩為利益一切眾生應如是布施如來說一切諸相即是非相又說一切眾生則非眾生無著云既為眾生行施云何於彼生瞋由不能無眾生想故眾生相違時即生疲乏故顯示人無我法無我論云諸相者眾生相也非相者無我也陰中見我是眾生相一切眾生者五陰法也非眾生者陰空故法無我也乏受用苦配在後斷九斷能證無體非因疑論云於證果中無道云何彼於果為能作因斷之文二初斷疑須菩提如來是真語者實語者如語者不誑語者不異語者佛所有說皆如其事今說證果何疑不然真語者說佛身大菩提法也是真智故實語者說小乘四諦諦是實義如語者說大乘法有真如小乘無也不異語者說三世授記等事更無參差佛將此四語不誑眾生是故秦譯加不誑語二離執須菩提如來所得法此法無實無虛無實者如言說性非有故無虛者不如言說自性故有十斷如遍有得無得疑論云若聖人以無為真如法得名彼真如一切時處恒有何故有得者有不得斷之文二初舉喻斷疑須菩提若菩薩心住於法而行布施如人入闇則無所見若菩薩心不住法而行布施如人有目日光明照見種種色論云無智住法心不清淨故不得有智不住法心清淨故得有目者如得對治法日光者如所治闇盡能治現前空喻真如色喻性上萬德二讚經功德二初總標須菩提當來之世若有善男子善女人能於此經受持讀誦則為如來以佛智慧悉知是人悉見是人皆得成就無量無邊功德無著云讀誦者此說受持因故為欲受故讀為欲持故誦論云受持修行依總持法故讀誦修行依聞慧廣故是則從他聞法內自思惟得修行智也故偈云修從他及內二別顯十初捨命不如二初捨命福須菩提若有善男子善女人初日分以恒河沙等身布施中日分復以恒河沙等身布施後日分亦以恒河沙等身布施如是無量百千萬億劫以身布施偈云以事及時大福中勝福德二信經福若復有人聞此經典信心不逆其福勝彼何況書寫受持讀誦為人解說信經劣於持說多命勝於前喻二餘乘不測須菩提以要言之是經有不可思議不可稱量無邊功德偈云非餘者境界無著云不可思議者唯自覺故不可稱量者無有等及勝故三依大心說如來為發大乘者說為發最上乘者說最上者一佛乘也四具德能傳若有人能受持讀誦廣為人說如來悉知是人悉見是人皆得成就不可量不可稱無有邊不可思議功德如是人等則為荷擔如來阿耨多羅三藐三菩提成就等者偈云滿足無上界荷擔者無著云肩負菩提重擔故五樂小不堪何以故須菩提若樂小法者著我見人見眾生見壽者見則於此經不能聽受讀誦為人解說六所在如塔須菩提在在處處若有此經一切世間天人阿修羅所應供養當知此處則為是塔皆應恭敬作禮圍繞以諸華香而散其處七轉罪為佛復次須菩提善男子善女人受持讀誦此經若為人輕賤是人先世罪業應墮惡道以今世人輕賤故先世罪業則為消滅當得阿耨多羅三藐三菩提輕賤者總包於中或打或罵故隋譯云輕賤甚輕賤無著云此毀辱事有無量門故復云甚輕賤當得菩提者罪滅故八超事多尊論云示現速證菩提法故文二初供佛多中全具福須菩提我念過去無量阿僧祇劫於然燈佛前得值八百四千萬億那由他諸佛悉皆供養承事無空過者那由他者十億為洛叉十洛叉為俱胝十俱胝為那由他二持經多中少分福若復有人於後末世能受持讀誦此經所得功德於我所供養諸佛功德百分不及一千萬億分乃至算數譬喻所不能及九具聞則疑須菩提若善男子善女人於後末世有受持讀誦此經所得功德我若具說者或有人聞心則狂亂狐疑不信十總結幽邃須菩提當知是經義不可思議果報亦不可思議無著云此顯示彼福體及果體不可測量故十一斷住修降伏是我疑佛教我住修降伏兼不住前十種疑執過患若無我者誰人受教誰人住修誰人如此離過云云亦云除微細執故偈云於內心修行存我為菩薩此即障於心違於不住道斷之文二初問爾時須菩提白佛言世尊善男子善女人發阿耨多羅三藐三菩提心云何應住云何降伏其心二答三初若名菩薩必無我佛告須菩提若善男子善女人發阿耨多羅三藐三菩提心者當生如是心我應滅度一切眾生滅度一切眾生已而無有一眾生實滅度者二若有我相非菩薩何以故若菩薩有我相人相眾生相壽者相則非菩薩三能所俱即是菩提所以者何須菩提實無有法發阿耨多羅三藐三菩提心者十二斷佛因是有菩薩疑論云若無菩薩云何釋迦如來於然燈佛所行菩薩行斷之文四初舉疑處須菩提於意云何如來於然燈佛所有法得阿耨多羅三藐三菩提不降怨王請然燈佛入城城中長幼盡迎路泥善慧布髮佛與授記故舉此問二斷疑念不也世尊如我解佛所說義佛於然燈佛所無有法得阿耨多羅三藐三菩提善慧彼時都無所得離諸分別由無法故得記若有法者是有相心不順菩提佛不與記三印決定佛言如是如是須菩提實無有法如來得阿耨多羅三藐三菩提論云我於彼時所修諸行無有一法得阿耨多羅三藐三菩提功德施論引佛說云若見於佛即見自身見身清淨見佛清淨見一切智智皆悉清淨是中見清淨智亦復清淨是名見佛我如是見然燈如來得無生忍一切智智明了現前即得受記是受記聲不至於耳亦非餘智之所能知我於此時亦非惛懵無覺然無所得四反覆釋須菩提若有法如來得阿耨多羅三藐三菩提者然燈佛則不與我授記汝於來世當得作佛號釋迦牟尼以實無有法得阿耨多羅三藐三菩提是故然燈佛與我授記作是言汝於來世當得作佛號釋迦牟尼無著云若正覺法可說如彼然燈所說者我於彼時便得正覺然燈則不記言來世當得以法不可說故我於彼時不得正覺是故記言來世當得十三斷無因則無佛法疑於中三初斷一向無佛疑論云若無菩提即無諸佛如來有如是謗謂一向無佛為斷此疑故云如來者即是真如斷之文二初顯真如是佛故非無何以故如來者即諸法如義無著云如清淨故名為如來猶如真金二明佛即菩提故無得若有人言如來得阿耨多羅三藐三菩提須菩提實無有法佛得阿耨多羅三藐三菩提先標錯解魏云若有人言如來得阿耨菩提者是人不實語後釋正見偈云菩提彼行等謂等前菩薩行無得也無著云或謂然燈如來所於法不得正覺世尊後時自得正覺為離此取故云若人言等二斷一向無法疑論云有人謗言若無因行則如來不得阿耨菩提為斷此疑故云如來所得等斷之文二初遣執遮疑須菩提如來所得阿耨多羅三藐三菩提於是中無實無虛論云無色等相故彼即菩提相故無著云顯真如無二故謂言說故謂彼正覺不無世間言說故二釋義斷疑是故如來說一切法皆是佛法須菩提所言一切法者即非一切法是故名一切法論云一切法者皆真如體故皆佛法即非者由色等法即真如故即非色等法真如常無色等諸相故是名者即是真如法自性矣三顯真佛真法體須菩提譬如人身長大須菩提言世尊如來說人身長大則為非大身是名大身偈云依彼法身佛故說大身喻身離一切障及遍一切境功德及大體故即說大身非身即是身是故說大身論云非身者無有諸相故大身者有真如體故無著云攝一切眾生大身故於彼身中安立非自非他故十四斷無人度生嚴土疑論云若無菩薩者諸佛亦不成菩提眾生亦不入涅槃亦無清淨佛土何故諸菩薩發心欲令眾生入涅槃起心修行清淨佛土斷之文三初遮度生念三初明失念須菩提菩薩亦如是若作是言我當滅度無量眾生則不名菩薩偈云不達真法界起度眾生意及清淨國土生心即是倒二明無人何以故須菩提實無有法名為菩薩無法名菩薩豈有我度眾生三引前說是故佛說一切法無我無人無眾生無壽者二遮嚴土念二初明失念須菩提若菩薩作是言我當莊嚴佛土是不名菩薩二釋所以何以故如來說莊嚴佛土者即非莊嚴是名莊嚴三釋成菩薩須菩提若菩薩通達無我法者如來說名真是菩薩論云若起度眾生嚴土之心即是顛倒非菩薩者起何等心名為菩薩故經言通達等無著云謂人無我法無我十五斷諸佛不見諸法疑論云前說菩薩不見彼是眾生不見我為菩薩不見清淨佛土若如是則諸佛不見諸法斷之文二初約能見五眼明見淨偈云雖不見諸法非無了境眼諸佛五種實以見彼顛倒文五初肉眼須菩提於意云何如來有肉眼不如是世尊如來有肉眼肉團中有清淨色見障內色名為肉眼佛具諸根故有肉眼二天眼須菩提於意云何如來有天眼不如是世尊如來有天眼於肉眼邊引淨天眼見障外色依大般若佛肉眼能見人中無數世界不唯障內若佛天眼能見諸天所有細色除見天外見人等事名肉眼矣淨名云唯佛世尊得真天眼照見恒沙佛土不以二相三慧眼須菩提於意云何如來有慧眼不如是世尊如來有慧眼以根本智照真理故四法眼須菩提於意云何如來有法眼不如是世尊如來有法眼後得智說法度人五佛眼須菩提於意云何如來有佛眼不如是世尊如來有佛眼前四在佛總名佛眼又見佛性圓極名為佛眼無著云為令知見淨勝故顯示有五種眼略說有四種謂色攝第一諦攝世諦攝一切種一切應知攝古德偈云天眼通非礙肉眼礙非通法眼唯觀俗慧眼直緣空佛眼如千日照異體還同二約所知諸心明智淨五初約一箇恒河以數沙須菩提於意云何如恒河中所有沙佛說是沙不如是世尊如來說是沙二約一河中沙以數河須菩提於意云何如一恒河中所有沙有如是沙等恒河三約沙河中沙以數界是諸恒河所有沙數佛世界如是寧為多不甚多世尊四約爾所界中所有生佛告須菩提爾所國土中所有眾生五約一一眾生所有心三初總明染淨以標悉知若干種心如來悉知無著云若干種心者有二種謂染及淨即共欲心離欲心等二會妄歸真以釋悉知何以故如來說諸心皆為非心是名為心大雲云由一切妄心依真如體都無其性佛證真如故悉知之諸心者標指非心者妄識本空是名心者真心不滅若本論釋則與此殊偈云種種顛倒識以離於實念不住彼實智是故說顛倒三推破雜染以釋非心所以者何須菩提過去心不可得現在心不可得未來心不可得無著云過去已滅故未來未有故現在第一義故十六斷福德例心顛倒疑論云向說心住顛倒皆不可得若如是福德亦是顛倒何名善法斷之文二初問福答福須菩提於意云何若有人滿三千大千世界七寶以用布施是人以是因緣得福多不如是世尊此人以是因緣得福甚多以是離相無倒行施因緣成無漏福離於二障既非顛倒故得福多二反釋順釋須菩提若福德有實如來不說德福德多以福德無故如來說得福德多偈云佛智慧為本非顛倒功德論云顯示福非顛倒佛智為本故福有者取相也福無者離相也問福性空故福多者前說妄心性空妄亦應多答福以佛智為本順於性空故悟性空福則甚多心識顛倒違於性空故悟性空則心識都盡十七斷無為何有相好疑論云若諸佛以無為得名云何諸佛成就相好而名為佛此約法身佛故以為疑斷之文二初由無身故現身須菩提於意云何佛可以具足色身見不不也世尊如來不應以具足色身見何以故如來說具足色身即非具足色身是名具足色身即隨形好也如鏡中無物方能現物故論云法身畢竟非色身非諸相然相好二種亦非不佛此二不離法身故是故此二亦得言無故說非身亦得言有故說成就二由無相故現相須菩提於意云何如來可以具足諸相見不不也世尊如來不應以具足諸相見何以故如來說諸相具足即非具足是名諸相具足即三十二相也一一如前色身中說十八斷無身何以說法疑論云若如來色身相好不可得見云何言如來說法斷之文三初遮錯解須菩提汝勿謂如來作是念我當有所說法莫作是念谷中無人能作音聲故二釋所以何以故若人言如來有所說法即為謗佛不能解我所說故世尊達諸法空畢竟無執今言有說是謗佛執法也三示正見須菩提說法者無法可說是名說法偈云如佛法亦然所說二差別不離於法界說法無自相大雲云若言無說是真說法若言有說不名說法是謗佛故十九斷無法如何修證疑論云如來不得一法云何離上上證轉轉得阿耨菩提為斷此疑示現非證法名為阿耨菩提斷之文三初以無法為正覺須菩提白佛言世尊得阿耨多羅三藐三菩提為無所得耶佛言如是如是須菩提我於阿耨多羅三藐三菩提乃至無有少法可得是名阿耨多羅三藐三菩提偈云彼處無少法知菩提無上論云彼菩提處無有一法可證名為阿耨菩提二以平等為正覺復次須菩提是法平等無有高下是名阿耨多羅三藐三菩提偈云法界不增減論云是法平等是故名無上以更無上上故三以正助修正覺以無我無人無眾生無壽者修一切善法則得阿耨多羅三藐三菩提須菩提所言善法者如來說即非善法是名善法無我等是了因即正道也修一切善法是緣因即助道也即得阿耨菩提是正覺也所言善法者標指也即非等者論云彼法無有漏法故名非善法以有無漏法故名為善法二十斷所說無記非因疑論云若修一切善法得阿耨菩提者則所說法不能得菩提以是無記法故斷者須菩提若三千大千世界中所有諸須彌山王如是等七寶聚有人持用布施若人以此般若波羅蜜經乃至四句偈等受持讀誦為他人說於前福德百分不及一百千萬億分乃至算數譬喻所不能及偈云雖言無記法而說是彼因是故一法寶勝無量珍寶論云以離所說法不能得大菩提故此法能為菩提因又言汝法是無記而我法是記是故勝捨無量七寶二十一斷平等云何度生疑論云若法平等無高下者云何如來度眾生斷之文四初遮其錯解須菩提於意云何汝等勿謂如來作是念我當度眾生須菩提莫作是念二示其正見何以故實無有眾生如來度者偈云平等真法界佛不度眾生以名共彼陰不離於法界論云眾生假名與五陰共不離法界三反釋所以若有眾生如來度者如來則有我人眾生壽者論云若如來有如是心五陰中有眾生可度者此是取相過無著云如來如爾炎而知是故若有眾生想則為有我取四展轉拂跡須菩提如來說有我者則非有我而凡夫之人以為有我須菩提凡夫者如來說則非凡夫二十二斷以相比之真佛疑論云雖相成就不可得見如來而以見相成就比智則知如來法身斷之文五初問以相表佛須菩提於意云何可以三十二相觀如來不二答因苗識根須菩提言如是如是以三十二相觀如來大雲云前悟色身今迷法身意謂法身既流出相身即由此相知佛證得無相法身三難凡聖不分佛言須菩提若以三十二相觀如來者轉輪聖王則是如來偈云非是色身相可比知如來諸佛唯法身轉輪王非佛四悟佛非相見須菩提白佛言世尊如我解佛所說義不應以三十二相觀如來五即見聞不及爾時世尊而說偈言若以色見我以音聲求我是人行邪道不能見如來魏加後偈云彼如來妙體即法身諸佛法身不可見彼識不能知偈云唯見色聞聲是人不知佛以真如法身非是識境故無著云以彼法真如相故非如言說而知唯自證知故二十三斷佛果非關福相疑由前相比法身是失又聞以色見聲求是邪遂作念云佛果一向無相無為若爾則修福德之因但成相果相果既非佛果佛果則不以具相而得故佛果畢竟不關福相故論云有人起如是心若不依福德得大菩提如是諸菩薩則失福德及失果報斷之文四初遮毀相之念須菩提汝若作是念如來不以具足相故得阿耨多羅三藐三菩提須菩提莫作是念如來不以具足相故得阿耨多羅三藐三菩提華嚴經云色身非是佛音聲亦復然亦不離色聲見佛神通力肇云不偏在色聲故言非非不身相故復言是大雲云若言如來不以相具斷滅見矣故佛止云莫作是念二出毀相之過須菩提汝若作是念發阿耨多羅三藐三菩提心者說諸法斷滅莫作是念毀相則墮斷滅斷滅是損減之過斷見邊見之過三明福相不失何以故發阿耨多羅三藐三菩提心者於法不說斷滅相無著云於法不說斷滅者謂如所住法而通達不斷一切生死影像法於涅槃自在行利益眾生事此中為遮一向寂靜故顯示不住涅槃偈云不失功德因及彼勝果報論云雖不依福德得真菩提而不失福德及彼果報以能成就智慧莊嚴功德莊嚴四明不失所以二初明得忍故不失須菩提若菩薩以滿恒河沙等世界七寶布施若復有人知一切法無我得成於忍此菩薩勝前菩薩所得功德論云有人起如是心諸菩薩得出世智失彼福德及以果報為遮此故偈云得勝忍不失以得無垢果無我者二種無我也一明不受故不失二初正明須菩提以諸菩薩不受福德故論云彼福德得有漏果報故可訶也無著云此顯示不著生死故若住生死即受福德二徵釋須菩提白佛言世尊云何菩薩不受福德須菩提菩薩所作福德不應貪著是故說不受福德二十四斷化身出現受福疑論云若諸菩薩不受福德云何諸菩薩福德眾生受用斷之文二初斥錯解須菩提若有人言如來若來若去若坐若臥是人不解我所說義偈云是福德應報為化諸眾生自然如是業諸佛現十方二示正見何以故如來者無所從來亦無所去故名如來偈云去來化身佛如來常不動大雲云眾生心水若清淨則見佛來來無所從濁則見雙林示滅則云佛去去無可至肇云解極會如體無方所緣至物現來無所從感畢為隱亦何所去二十五斷法身化身有異疑據前不可以化相此知法身法身無去來坐臥即似真化異據遮斷滅之念又顯不失福相即似真化一故成疑也此約微塵世界委釋非一非異義以斷此疑文二初約塵界破一異五初細末方便破麁色須菩提若善男子善女人以三千大千世界碎為微塵於意云何是微塵眾寧為多不甚多世尊偈云於是法界處非一亦非異論云彼諸佛如來於真如法界中非一處住亦非異處住為示此義故說世界碎為微塵故偈云世界作微塵此喻示彼義無著云為破名色身故說界塵等於中細末方便及無所見方便塵甚多者是細末方便大雲云即是㭊塵至於細末以此方便破麁色矣此言微塵依大乘宗於一摶色假想分㭊至極略色為塵非小乘宗實塵矣二不念方便破微塵何以故若是微塵眾實有者佛則不說是微塵眾所以者何佛說微塵眾則非微塵眾是名微塵眾論云塵碎為末故非一處塵眾聚故故非異處如是佛住法界中非一處住非異處住又若塵眾實有者世間凡夫悉亦自知何須佛說秖為不知體不成就故佛說矣故無著云世尊說非者以此聚體不成就故若異此者佛雖不說亦自知是聚三不念方便破世界世尊如來所說三千大千世界則非世界是名世界本論破世界不實之義可知無著云此破名身世界者眾生世界四俱約塵界破和合何以故若世界實有者則是一合相如來說一合相則非一合相是名一合相論云若實有一世界如來則不說三千界大雲云若實有一世界冥然是一一和合矣是則不合有多差別今既佛說三千明非冥然一矣故約三千破一界也無著云為並說若世界若微塵界故有二種摶取為一摶取及差別搏取大雲云此明塵眾及眾生類俱名世界一合相者即是摶取摶取為一故云和合故此一合有二摶取一者一摶取即是世界和合為一二差別摶取即是微塵有眾多極微名為差別非一合者第一義中二界無實故五佛印無中妄執有須菩提一合相者則是不可說但凡夫之人貪著其事論云以彼聚集無物可取虛妄分別故云妄取若有實者即是正見無著云世諦說摶取第一義不可說彼小兒凡夫如言說取大雲云執見五蘊取其和合是貪著事迷於事法起煩惱矣二約止觀破我法二初除我執二初斥錯解須菩提若人言佛說我見人見眾生見壽者見須菩提於意云何是人解我所說義不世尊是人不解如來所說義二遣言執何以故世尊說我見人見眾生見壽者見則非我見人見眾生見壽者見是名我見人見眾生見壽者見論云我見虛妄分別佛說即是不見無著云此顯示如所不分別云何顯示如外道說我如來說為我見故安置人無我又為說有此我見故安置法無我如是觀察菩薩入相應三昧時不復分別即此觀察為入方便二除法執二初除分別須菩提發阿耨多羅三藐三菩提心者於一切法應如是知如是見如是信解不生法相無著云此顯示何人無分別於何法不分別何方便不分別此顯示增上心增上智故於無分別中知見勝解於中若智依止奢摩他故知依止毘鉢舍那故見此二依止三摩提故勝解以三摩提自在故解內攀緣影像彼名勝解云何無分別此正顯無分別大雲云前之方便是加行智今不分別是根本智即親證真如離能所取名不分別二顯本寂須菩提所言法相者如來說即非法相是名法相無著云此顯示法相中不共義及相應義如前已說二十六斷化身說法無福疑因聞真化非一非異意云若就非一化唯虛假若就非異又唯冥合歸一法身即化身終無自體若爾即所說法受持演說無福斷之文二初明說法功德須菩提若有人滿無量阿僧祇世界七寶持用布施若有善男子善女人發菩薩心者持於此經乃至四句偈等受持讀誦為人演說其福勝彼偈云化身示現福非無無盡福論云雖諸佛自然化身作業而彼諸佛化身說法有無量無盡無漏功德二明說法不染云何為人演說不取于相如如不動無著云為說法不染故以有如是大利益故決定演說如是演說即無所染云何演說等者顯示不可言說故若異此者則為染說以顛倒義故又說時不求信敬等亦為無染說法大雲云若能不以生滅心行說實相法則如彼真如故曰如如又心如境如故曰如如不動者則無染義二十七斷入寂如何說法疑論云若諸佛如來常為眾生說法云何言如來入涅槃斷者何以故一切有為法如夢幻泡影如露亦如電應作如是觀釋此文為三初約兩論釋魏本中九喻魏本云一切有為法如星翳燈幻露泡夢電雲應作如是觀於中文二初約本論斷疑偈云非有為非離諸如來涅槃九種有為法妙智正觀故論云諸佛得涅槃化身說法故非有為非離有為何故示現世間而不住有為由妙智正觀有為如九喻虛假故二兼無著釋相無著云此偈顯示四有為相文四一自性相此見相二用識為體生死根本故文三一星喻見無著云無智暗中有彼光故有智明中無彼光故二翳喻相論云如目有翳則見毛輪等色觀有為法亦爾以顛倒見故無著云人法我見如翳以取無義故三燈喻識燈約膏油相續不絕識依貪愛生死無休二著所住味相論云幻喻所依住處以器世間種種差別無一體實故無著云味着顛倒境故大雲云幻出城郭誑人識變山河不實故三隨順過失相自身及受用是過失觀此無常是名隨順又解云隨順身受即是過失文二初露喻身論云身亦如是少時住故二泡喻受論云所受用事亦復如是以受想因三法不定故無著云顯示隨順苦體以受如泡故功德施云觀察壽如水泡或始生未成體或纔生或暫停住即歸散滅四隨順出離相無著云隨順人法無我故得出離文三初夢喻過去無著云彼過去行以所念處故如夢論云應觀過去所有集造同於夢境但唯念性故功德施云觀察作者如夢中隨見聞之境以念分別熏習住故雖無作者種種境界分明現前如是眾生無始時來有諸煩惱善不善業熏習而住雖無我是能作者而現無涯生死等事二電喻現在論云以剎那不住故功德施云觀察心如電生時即滅三雲喻未來論云以於子時阿黎耶識與一切法為種子根本無著云彼麁惡種子似虛空引心出故如雲無著云如是知三世行則達無我此顯示隨順出離相大雲云過未無體現又不住則三世空達無我矣二約諸經顯諸虛假喻之大意佛說一切法空疑云云何現見一切境界故說如幻幻法雖無分明可見又疑云幻法既無人何愛著故說如陽焰渴鹿謂之水愛著奔趣又疑云渴鹿畢竟不得水貪者如何皆得受用故說如夢夢中所見亦得受用又疑云夢造善惡寤無業報夢打尊長寤無憂懼故說如影如響雖全無體明鏡對色空谷對聲妍媸高低一一皆應必無雜亂必無參差又疑云苦都無實菩薩何以作利樂事故說如化謂變化者雖知不實而化事三會通秦譯經本夢幻泡影空理全彰露電二喻無常足顯悟真空則不住諸相觀生滅則警策修行妙符破相之宗巧示亡情之觀魏譯九喻秦本略者以星燈有體雲種含生恐難契空心潛滋相想取意之譯妙在茲焉第三流通分佛說是經已長老須菩提及諸比丘比丘尼優婆塞優婆夷一切世間天人阿修羅聞佛所說皆大歡喜信受奉行尼者此云女也優婆塞此云近事男優婆夷此云近事女親近比丘比丘尼而承事故阿修羅此云非天皆大等者文殊所問經云有三種義歡喜奉行一說者清淨不為取著利養所染二所說清淨以如實知法體三得果清淨無著云若聞如是義於大乘無覺我念過於石究竟無因故天親云諸佛希有總持法不可稱量深句義從尊者聞及廣說迴此功德施群生大雲云大聖說經妙理斯畢二空圓極四眾奉行肇云同聽齊悟法喜蕩心服翫遵式永崇不朽資聖云般若深經三世佛母聞經四句以超惡趣之因一念淨持必獲菩提之記故人天異類莫不虔受奉行矣
爾時尊者摩訶迦葉白佛言甚奇世尊如是人等聞此等經不生厭離佛告大迦葉言若有眾生成就四法聞說此經不生厭離云何為四多放逸故不能深信業異熟故亦不深信大地獄故不能審信我當死故若人成就如是四法不生厭離迦葉復有眾生成就四法不生厭離何等為四年盛壯時自恃強力耽著欲樂貪嗜諸酒不能了知明思惟觀若人成就如是四法不生厭離迦葉若有比丘成就四法謗佛菩提何等為四本造惡業已成就故毀壞正法如是比丘不自發露不善異熟諸惡業故於比丘尼行穢欲故彼有和上或阿闍梨多人所敬謗佛菩提如是弟子隨學於師亦生誹謗是寡聞者由嫉妬故謗毀諸佛比丘成就如是四法謗佛菩提迦葉若有一法得成沙門及婆羅門何者為一於一切法心無所住如是一法得成沙門及婆羅門譬如有人墮高山頂謂無大地樹木叢林唯起空想出入息斷迦葉著諸法者亦復如是若執眼想及以眼相執耳鼻舌身意想乃至意相若執色受想行識想執淨持戒多聞慚愧經行往來得菩提想如此等法皆悉非作沙門婆羅門若起想者則為所害為誰所害謂貪瞋癡若執眼相由著可愛不可愛色相故為眼所害如是執著耳鼻舌身意相乃至由著可愛不可愛法相故乃至為意所害若被害者則於地獄畜生餓鬼人天界中極為所害何緣被害由想執著何名想著謂執我想及我所想女想男想地水火風想骨想壞想青瘀想血塗想色變想離散想勝解脫想彼有少分得勝解脫想此有少分不得勝解脫想有無量種宿住隨念現證作想我隨念想異於過去異於現在我是過去我是現在於諸法中起想執著乃至涅槃想我得涅槃想迦葉以要言之諸執著者處處起想乃至於空性中起一切想皆悉非作沙門婆羅門法非沙門行非婆羅門行迦葉如來說言沙門婆羅門法者譬如虛空及以大地何以故虛空之法終不念言我是虛空如是迦葉沙門婆羅門者終不自謂我是沙門是婆羅門是故諸法亦不自謂是作沙門婆羅門法沙門法者不作不除是為沙門及婆羅門迦葉譬如有人於夜闇中掉弄手臂搖動面目作如是言我弄世間我弄世間於意云何彼為弄誰迦葉白言世尊是人自弄何以故於中無人為可弄故佛告大迦葉言如是如是若有比丘至阿蘭若或至樹下空室露處作如是想眼是無常耳鼻舌身意悉是無常復作思惟色是無常聲香味觸法亦悉無常作是思惟我趣涅槃如是等類為自劬勞非沙門行何以故以有若干諸邪執故知眼相已為滅眼故勤勞修習如是能知耳鼻舌身意相已乃至為滅意故勤修習之若於三處了知信受則於三處而生分別若於諸見起分別者云何能得心一境性迦葉甚深菩提難入難趣難具資糧心一境性者為以幾何名心一境性周遍推求乃至一法亦不可得所謂於眼不可得實於耳鼻舌身意亦不得實於一切法皆不得實何以故本性如是心性不生一切諸法無實可得是故彼心不可得也若過去未來現在無所得故無所作故是謂無所作何名無所作若新若故俱不可作名無所作是中過去心不解脫現在心不解脫未來心不解脫隨所有心無所得者是為心一境性此即名入心之數也迦葉未來當有比丘比丘尼優婆塞優婆夷執著眼等說為滅壞於諸蘊中起於物想如來說蘊猶如於夢然彼說言夢為實有由世間中說有是夢若無夢者我等不應有夢想事以有表示是故我等於其眠夢起於夢想如是如是蘊有所因故說如夢若無蘊者不應說蘊猶如於夢彼諸愚夫謂夢為實聞是等經便生誹謗於中當有比丘尼等於施主家妄稱我是阿羅漢果或依淺智說現證得若優婆塞優婆夷等聞經律頌說我現證迦葉當於爾時若有比丘或二十年三十年中常樂居止阿蘭若處精勤修習為佛法故來詣初信一日優婆塞邊唯以空言互相唱說言空空故我已遍知我已遍知或有比丘聞是經等相向談說有人聞之便生怖畏復作是言若諸在家出家人等不應親近應當遠離此非教師何以故彼等所知不相親附復有宣說甚深法者為諸在家出家人等棄捨輕賤何以故我今宣說勝妙梵行尚少知者況未來世乃至最少知者亦皆滅沒當爾之世說法比丘千人之中能如實解信入法者一亦難有乃至二千亦復如是於中或有餘比丘等下至不能暫發言詞況能解了迦葉當於爾時在家出家共輕此教若有比丘發勤精進為滅不善生善法故初夜後夜減省睡眠精進修學則為他人譏嫌棄捨或斷命根如是等經即當毀滅住法比丘亦皆滅盡於中智者深勝無染解了之者應當尊重深心恭敬共集會已住阿蘭若爾時世尊而說頌曰我所說善法第一義相應言蘊無堅實應觀察如夢爾時諸比丘鬪諍心紛擾無禮別尊卑唯有空名相比丘所發言俗亦如是說如斯之教法道俗語皆同比丘謂俗言汝解法希有是謂佛菩提已發初地果彼心謂見法親近在家人數奉施比丘與其最上供如斯比丘說無異語皆真與彼共相親言我能見法生於彼時者為施故出家不住正法中毀壞菩提道我示汝道者近我勿親餘不久汝得之還如我所得此最寂靜位共汝相向言和合大眾中毀壞我教法猶如劫村賊性懷兇險心破壞諸國城及以大聚落比丘亦如是無智多愚癡少慧起諸非著命數取趣離我所說教依止諸見心說是羅漢人盡懷增上慢於大和合會諸比丘眾前說已慧名聞於中一難得或時有比丘安住如實者被說惡名聞言非佛弟子法王大菩提于時被誹謗天眾懷憂慼相向數悲啼對彼信心天身自投于地觀斯釋師子無上法輪摧嗟歎佛如來快哉所說法奇特福田僧佛之所愛子我等不復聞法王之所說牟尼今滅度無覺抱迷心地居天次後出于大音聲唱令告諸天法炬今將滅汝等得聞佛不親近如來勿致後天龍而當懷悔恨經於無數劫為自及為他遍受於眾苦爾乃方成佛此是諸世尊為諸眾生類所說善法門今皆當隱沒矯亂人興世可畏造諸非魔使及惡魔恣情惡言說諂詐多癡鈍誑惑劣愚夫若瞋與不瞋毀師及勝教聞地天聲已上天皆慘然人及四王天悉亦懷憂惱夜叉眾來集阿吒筏底城皆發可畏聲滿面流悲淚天居眾寶飾城郭妙莊嚴皆悉失光暉猶如於聚土國城非似本堪生愛樂心今見寶嚴城須臾不可樂諸天同詣彼善逝本生國躄踊而號咷轉增大悲苦我從天降地往詣諸國城真法盡沈淪遍觀皆不見下至閻浮境見法大崩摧逼惱諸出家發聲大號哭勝城七日內處處失光暉天亦七日中數悲數啼泣嗚呼大雄健昔曾親面奉何期今不見言說亦成空曾住舍衛城來已皆恭敬於其地界內數悲而數啼見佛所坐林言佛曾於此轉四諦法輪我等親聞聽世間還黑闇更互不相尊己造諸罪因往生三惡趣天眾多宮殿今者悉空虛贍部諸眾生無主無救護言佛經行處毀壞悉荒蕪法王已涅槃世間不可樂三十三天主帝釋立其中苦惱發憂愁高聲大悲慟諸忉利天等舉手共哀號適聞園苑中其次便馳走是等諸天眾恒歎佛如來自嗟離世尊曾為說法者不能食甘露亦絕歌樂聲如是等諸天心憂經六月阿修羅聞說教法空無主於是即相呼興師伐忉利贍部諸王等毀壞佛制多當於爾時中天與修羅戰多有諸比丘及多比丘尼生諸惡趣中備受眾苦毒在家犯諸罪近事壞尸羅互相揚惡名以之生苦趣女人行不善皆亦入三塗如是事興時世間不安靜或時行聚落或投竄山林人眾以波逃壽命便殀促多有賊盜起亦復有飢荒苗稼不時登蝗蟲起災暴若於飢饉世人有壽命終便生餓鬼中具受多辛苦所有施塔廟及與四方僧爾時諸比丘悉共分張取於我滅度後如是眾苦興應速發精勤勿復更迴顧諸有愚夫類而無智慧人愚夫業已成速生諸惡趣應樂讀誦說智慧從此生人修智慧心速能昇善趣常以智慧觀如我如是學永離眾繫縛速至於涅槃正法不久留應發堅精進我已如是說宜速正思惟此劫過去已滿於六十劫當不聞佛名何能生信樂若人相會遇饑餓苦所侵母子是時中互相食其肉彼時所生子慞惶行不安住在己家中猶生大怖畏見聞此事已知其生死燒誰有智慧人於中生愛樂無明是生根女人是欲根蘊為苦惱根是故應捨苦世有愚眾生耽著於女欲人能離癡者疾當得涅槃宣暢此法時不遭於惡果不說果有漏故墮惡趣中所有無漏法空空無所有寂靜本無堅宜應速了悟復次迦葉若有比丘或餘眾生由能成就此第一法求無漏者應作是言於一切法心無所住復次迦葉菩薩應為堅固修習云何堅固云何修習言堅固者謂堅固心堅固精進何者名為堅固之心菩薩念言乃至供養恒河沙佛然後乃發一念之心而求佛道次後復經恒河沙劫一佛現世以發恒河沙等心故一得人身以恒河沙等人身聞一句法智慧光明於阿耨多羅三藐三菩提作大利益應發如是堅固之心又以種種方便攝佛智慧種種苦行以為希求種種苦行攝受佛智復有如是堅固之心復次迦葉我今為汝宣說譬喻由此喻故諸有智人而能解了爾所說義由是種種難行苦行能得菩提於恒河沙劫不應休廢若於恒河沙劫學不休廢則能現證無上菩提應發如是堅固之心以為勢力以作策勤終不捨離阿耨多羅三藐三菩提復有如是堅固之心迦葉若有菩薩發是心者何以攝受謂不取處不取非處何故不取處非處耶若有取於處非處者於無上覺則為障礙以不取於處非處故速得無上正等菩提迦葉譬如有人以滿三千大千世界珍寶持用布施若有如是種種經典如來所說隨順菩提受持教法以信安住所生福聚倍多於彼迦葉菩薩復有堅固之心乃至堅固心亦不可得是故修行不可休廢言修習者謂多修行有幾多耶隨有若干多修習法若起一心不能解了何以故彼法不可為表示故然是最勝修習之法謂堅固心性爾時世尊即說頌曰無心起心想當有大怖畏我當成不成是事為云何而常起尋伺住在於一邊誹謗於正道不可得菩提此是懈怠心非是菩提相斯人疑一切諸佛及聲聞不行而希望賢聖諸佛法非但由言說能成安樂果要有信樂心能成廣大法亦非唯心量能獲勝堪任由一法能成諸有所作事知其殊勝已為佛故應修復次迦葉菩薩以能成就此法亦不親近供養諸佛而自記言我當得作如來應正等覺迦葉在家菩薩有三種修能於菩提而作利益何等為三為一切智故深生愛樂不墮本業堅持五戒具此三支能成六法何等為六謂得聖處不瘂不吃不聾不失聰聽身變端嚴速得深信於甚深法不生怖畏隨所聞法不用功勞而能領解速得不退於此六法應當善知有五障轉何等為五謂離間語一切妄語意樂不成心懷嫉妬耽著諸欲如是五法為障礙轉復有三法應當修行何等為三謂常興心欲出家故於持戒沙門婆羅門所尊重恭敬若非同類說法之者應遠離之何以故菩薩不應修學彼法若修學者如負芻草何以故非佛道故若擔負者即為執著同諸愚癡是故不應修學彼法復次迦葉菩薩又應受學三法何等為三謂常隨順諸佛如來為他演說勤自修行於眾生所修習慈心於此三處受已應學復次應當親近三法何等為三謂離捶打不毀他人說云卑賤於怖畏者施其無畏應當親近如是三法爾時世尊而說頌曰不親下劣人見不正直者見已當遠離猶如避毒蛇不應隨學他不禮應遠離猶如見惡狗以生惡趣中有懷執著人學之同惡趣聞說勝空法應生愛樂心及樂空比丘亦應起尊敬增長多聞道而生利智心親近勝菩提有情應敬禮疾行受其教速生諸善根增長智慧心如蓮生在水宜多聽受法所增善速增以增智慧心能斷於諸漏大威德無畏大智大精勤為欲利益他自身盛利益在家應捨離捶楚打眾生發趣求菩提於法得不退無病最端正人皆愛敬之若修習慈心捨離諸惡道三十三天上五欲自歡娛從天若命終不墮於三惡生處於人世種族豪貴家形貌最端嚴人無能毀者天龍所守護隨法正修行受於勝妙處為人所愛重善得安隱眠寤亦心安隱以為天擁護終無怖畏心此之廣大法有如是勝相在家或出家更有大饒益令發悟憶念多人諸善根怖者以施安趣向菩提果更不事餘天唯除一切智是人得正道諸智共相應以此諸善根捨離三惡趣得智獲三明善學於三學如所作功德如其所禮敬獨為眾生尊人多恭敬禮禮敬如來者眾中為最上住於在家地若發菩提心為彼說法言及餘汝當聽復次迦葉在家菩薩應成三法何等為三應離世間嬉戲放逸互相贈遺及以選擇良日吉辰應常清潔離多納受復當精進修學多聞菩薩應成如是三法復有三法應受修行何等為三於說法者不為障礙應當勸請說法之人恒然燈燭常應作是三種之行復次迦葉有三種法終不應作若有作者則受女身何等為三不應障母聽聞正法及見比丘不應障妻見諸比丘及聞正法乃至不應於己妻所犯其非路如是三法終不應作若有作者便受女身爾時世尊而說頌曰常應以信心燃燈燭光曜便獲無塵垢清淨之佛眼由依此眼故了諸所知法若能了所知以知過去法知現在亦然不分別未來無有三種相有斯二種相捨離於第三相即名無相皆同為一義佛所說諸根然法無根本於斯起分別便失勝菩提淨修佛眼已現證一切法此句即菩提如上所開示法無有能示亦無能毀者諸法如虛空是故說開示導師宣此義以為在家人常燃燈燭光得佛眼明了不斷他說法釋師子之教終不往三塗不受生盲果能常勸請他宣揚最勝教以此善根力轉無上法輪若人於母所為作法留難受鄙陋女身盲傴多眾罪不曾覩眾色亦不少聞聲住於幽闇間猶如蝙蝠類於妻生妬忌與作障法緣從茲速命終當為極陋女髮黃眼睛綠黧黯目盲冥足跛懷毒心耳聾多口舌如斯種類處速受眾惡身常為欲因緣丈夫生嫉妬復次迦葉在家菩薩有三種法所不應作何等為三若他施物設有微少蘇醍醐等乃至或多難施之物主若不請不應行施他欲出家不應留難未出家者應當勸喻令使出家見有建立如來塔廟當助修營不應緣此取其財物如是三法在家菩薩所不應作爾時世尊而說頌曰他施功德財不應與非處於重便獲罪所施不能遮信者詣施前合掌儼然立於中人力少樂欲給侍僧應隨施主言助其少人力水漿湯飲等及餘輕物類無違施主心不令他怨恨若有欲出家或子或親屬菩薩於是中不應作留難願有情安樂願得證涅槃我勝意樂然願說無上法知其過失已不應穢自身勿長夜憂嗟為煩惱所染復次迦葉在家菩薩有三種法不應修行何等為三不應販賣男子女人又亦不應與他非藥若有作者不應親近爾時世尊而說頌曰應離販賣男亦離販賣女非藥勿與他若與者應離為苦眾生故天等所同訶隨趣諸方維憂箭所中害長夜增憂惱眾苦逼其身殀壽自銷亡是故不應作此過及餘失我悉了其因為諸菩薩等略說其少分復次迦葉在家菩薩有三種法所不應作何等為三不應往彼婬女之家不應親近諸媒媾者不住屠殺牛羊等處如是三法所不應作爾時世尊而說頌曰不至婬女家專行穢欲者速致世譏嫌親近下欲故尊者知其往便即起嫌訶招疾害其身以之令壽盡常不應親近媒媾男女人他娶女為婚近之被誹謗亦不應往詣諸為屠宰家菩薩勝依人皆所不稱讚此諸深過患如來悉了知為不正行人我今如實說世尊所有教我弟子能知斯人於佛前能詣所行處眾生住聖道將速至涅槃佛為如是人非為惡行說復次迦葉在家菩薩應成三法何等為三住在家中觀己身命如客使想於己施物起積聚想於未施者如遠離我百由旬想不為妻子作積聚想在家菩薩應當成就如是三法爾時世尊而說頌曰常修於死想我命速當終於其所積財應修取堅實財不為妻子亦不為己身速疾得堅牢身命及財物慇重求佛道不起貢高心若捨饒益門常遭諸損害猶如於戲童少嘗非飽足法味尚輕微雖信非堪保修行非猛勵相去實全遙弘揚若不休名為究竟法迦葉我今說如斯諸法門人能解了之名為一切智以智善觀察於身生厭離常自正思惟想之如對我復次迦葉在家菩薩成就三法得不退轉於阿耨多羅三藐三菩提何等為三父母不信令其住信父母毀戒勸令住戒父母慳貪勸令住捨讚歎無上正等菩提為他說法是為第一得不退轉無上菩提復次迦葉在家菩薩知可供養不可供養可供養者而供養之若不可者即不供養然於彼所修習慈心由成如是第二法故得不退轉無上菩提復次迦葉在家菩薩勤苦積財不令虛費無令散失不浪與他宜堅舉置而於淨戒沙門婆羅門諸眾生所平等施之與同法者無所障礙由成如是第三法故得不退轉無上菩提爾時世尊而說頌曰若在家菩薩求無上菩提生三根本慧此為最上覺若父及與母惡慧無信心勸令生信樂令其住勝法慳犯住戒捨無慧教令慧亦常勸於是為菩提勝法應往於四方遍求說法者法施以教人由斯增智慧犯戒令住戒無信令信心無慧教令慧得成不退轉若逢慧比丘持戒多聞者恭敬親近之數往而諮問在家由此法得不退菩提知彼勝德人多聞具諸智慧解堪尊重可持身肉施此為信心相如我前所言無信則不能發大菩提意聰明見勝事速成深利益於諸殊妙法取證不為難知自及與他如斯勝饒益與出離相應是故增智慧本來恒積集所有諸資財為與持戒俱共貯當來物是無有異語彼亦不虛言勇進堅施成當證如來果持戒易共住勇健獲深慈布施攝眾生如先後無異清淨最上施無所有希求若金若與銀無有不施者勇猛施一切宿世所行檀希求無上乘甚深最勝位非法而供養一切諸天人不如能順法供養一眾生勇健為法求以法能了法聰明由勝道獲無上菩提復次迦葉在家菩薩發阿耨多羅三藐三菩提心已成就三法於聲聞乘而般涅槃何等為三此有一類怖三惡道於大菩提起重擔想已集善根不專思念不好善求為心所害便生苦想以成如是第一法故退失菩提於聲聞乘而般涅槃復次迦葉此有一類於所行施不生喜心行布施已便生追悔復不迴向佛之智慧由成如是第二法故退失菩提速於聲聞乘而般涅槃復次迦葉此有一類不勤精進專求多聞以下劣善根速般涅槃由成如是第三法故退失菩提速趣聲聞乘而般涅槃爾時世尊而說頌曰發菩提心已不正隨順行退失於佛乘入於聲聞道菩提非不信及以懈怠心無智守慳貪則為有障礙知恩住淨戒常樂廣行檀菩提不難得由心造諸惡心亦善行檀眾生心若堅當為世間塔若能離三法心趣大菩提當為世間尊成無上應供復次迦葉在家菩薩由成三法退失菩提於獨覺乘而般涅槃何等為三此有一類雖已發趣大菩提心於法慳悋復有一類耽著觀望及取世間吉凶之相復有一類發菩提心以懈怠故不能遍求菩提分法由成如是三種法故一一皆能退失菩提於獨覺乘而般涅槃爾時世尊而說頌曰慳悋於正法不教誨他人得獨覺菩提退失無上道由斯二種義失利眾苦生親近而修行疑惑菩提道思惟大乘法就吉以避凶此非正信心為佛所棄捨有能專意樂堅固向菩提終不禮餘尊唯除世間塔若有淨信心不事餘天等是為成最上號曰天中天若有樂菩提不事餘天等在在所生中色力恒具足復次迦葉在家菩薩由成三法受身黑闇何等為三如來塔所取其燈明於他諍訟而現瞋恚於他黑人不預己事橫加毀呰由此三法其身黑闇爾時世尊而說頌曰塔所燃燈明斷取是光焰身便為黑闇猶如烏毯毛毀呰於黑人我白汝身黑由其輕毀他受身便黑闇宜善護其語業終不敗亡隨其所造業當為彼業器復次迦葉在家菩薩由成三業生工匠家何等為三菩薩自身能持五戒若有親屬從遠而來與酒令飲或勸他人而令飲酒即當生彼工匠之家名第一法復次迦葉在家菩薩自修梵行和合他人令行穢欲緣造此業積集成故而當生彼工匠之家名第二法復次迦葉菩薩見他精勤讀誦然己家內起作興功尋語彼言汝且休廢讀誦之業宜時為我營辦所成以是業緣積集成故而當生彼工匠之家名第三法爾時世尊而說頌曰持酒勸他人及與諸親屬以成狂飲故便為饒語匠不解作刀鍼及餘工巧處唯能坐搖手爐前鼓槖囊自能修梵行為他稱讚婬此業異熟時當為饒語匠不解作刀鍼不能鼓風槖唯解奮長槌碪前而鍛鐵令他棄捨法從茲而命終速生工巧家稟識常愚闇初不見囊槖亦不見鉗槌其業報應然悉破壞眾器迦葉應防意及善護其言永勿教他人一切不善法輪迴生死苦由愛故增生善法可勤修應訶諸不善復次迦葉在家菩薩成就三法當生剎利豪族之家眾同分中顏貌端嚴人所愛敬聰慧巧便不為嬾惰何等為三謂覩未曾見沙門婆羅門即生信心供養禮敬言是福田以清淨心延請供養衣服飲食臥具醫藥一切所須在家菩薩成此初法當生剎利豪族之家眾同分中復次迦葉在家菩薩堅住本誓如說修行終不妄語成就如是第二法故當生剎利豪族之家眾同分中復次迦葉在家菩薩於具戒蘊沙門婆羅門所修供養時而能攝受堅固之法由成如是第三法故當生剎利豪族之家眾同分中爾時世尊而說頌曰諸有智慧等見持戒多聞應生歡喜心往彼而請命既為請命已如法供養之無有厭悔心所施無罣閡是取堅牢法所為親近者種種智相應於難而速得如斯深信意趣向大菩提是智之所行佛道非難證恒為上活命應受最勝財希求殊妙法證無上涅槃當生豪族家顏貌甚端嚴得上妙衣服證最上涅槃如佛所稱譽行於最上乘以佛乘能證清涼妙涅槃是為最勝果如其所造業獲果亦等流設經百億劫是業終無壞復次迦葉在家菩薩成就三法種諸善根乃至證得無上菩提終不受於五欲世樂何等為三在家菩薩受持五戒不向他人讚五欲樂勤修自業不使女人及發是心我止親近一切女人乃至證得無上菩提願我不逢五欲世樂由成如是最初法故乃至菩提不受五欲復次迦葉在家菩薩聞是等經而生深信求趣涅槃雖復受持如是等教隱蔽不行有能演說及發起者若人聞已即當捨離諸惡作處以此善根得無礙辯得無著辯若於現在及命終時速得見佛命終之後往生天上不久證得阿耨多羅三藐三菩提由成如是第二法故乃至菩提不受五欲復次迦葉在家菩薩所有善根悉皆迴向無上菩提不樂色聲香味觸法財封尊貴不愛眷屬以無為心無為果報速證無上正等菩提由成如是第三法故乃至菩提不受五欲爾時世尊而說頌曰在家修五戒堅守善護持不親近女人於中生厭惡如是等法門勤求無厭足所有惡作處應速捨離之一切諸善法悉迴向菩提以此諸善根速離於五欲常獲勝多聞為眾生說法發生大慈意求無上菩提是故聞此利應生賢善心不近於諸欲速疾轉法輪爾時大迦葉白佛言世尊今此經法以何為名我等今者云何奉持佛告迦葉是經名曰說三律儀亦名宣說菩薩禁戒亦名同入一切諸法佛說此經已尊者大迦葉及諸大眾一切世間天人阿修羅乾闥婆等聞佛所說皆大歡喜信受奉行
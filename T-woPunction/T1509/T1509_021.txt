八背捨者內有色外亦觀色是初背捨內無色外觀色是第二背捨淨背捨身作證第三背捨四無色定及滅受想定是五合為八背捨背是淨潔五欲離是著心故名背捨不壞內外色不內外滅色相以是不淨心觀色是名初背捨壞內色滅內色相不壞外色不滅外色相以是不淨心觀外色是第二背捨是二皆觀不淨一者觀內觀外二者不見內但見外何以故眾生有二分行愛行見行愛多者著樂多縛在外諸結使行見多者多著身見等行為內結使縛以是故愛多者觀外色不淨見多者觀自身不淨壞敗故復次行者初心未細攝繫心一處難故內外觀漸習調柔能內壞色相但觀外問曰若無內色相誰當觀外答曰是為得解道非實道行者念未來死及火燒虫噉埋著土中皆磨滅若現在觀亦分別是身乃至微塵皆無是名內無色相外觀色問曰二勝處見內外色六勝處但見外色一背捨見內外色二背捨但見外色何以故但內有壞色相外色不能壞答曰行者眼見是身有死相取是未來死相以況今身外四大不見滅相故難可觀無故不說外色壞復次離色界時是時亦不見外色淨背捨身作證者不淨中淨觀如八勝處說前八一切處觀清淨地水火風及青黃赤白觀青色如青蓮華如金精山如優摩伽華如真青婆羅捺衣觀黃赤白各隨色亦復如是總名淨背捨問曰若總是淨背捨不應說一切處答曰背捨是初行者勝處是中行一切處是久行不淨觀有二種一者不淨二者淨不淨觀中二背捨四勝處淨觀中一背捨四勝處八一切處問曰行者以不淨為淨名為顛倒淨背捨觀云何不顛倒答曰女色不淨妄見為淨是名顛倒淨背捨觀一切實青色廣大故不顛倒復次為調心故淨觀以久習不淨觀心厭以是故習淨觀非顛倒亦是中不著故復次行者先觀身不淨隨身法所有內外不淨繫心觀中是時生厭婬恚癡薄即自驚悟我為無目此身如是云何生著攝心實觀無令復錯心既調柔想身皮肉血髓不淨除却唯有白骨繫心骨人若外馳散攝之令還深攝心故見白骨流光如珂如貝能照內外諸物是為淨背捨初門然後觀骨人散滅但見骨光取外淨潔色相復次若金剛真珠金銀寶物若清淨地若淨水如無煙無薪淨潔火若清風無塵諸青色如金精山諸黃色如瞻蔔花諸赤色如赤蓮華諸白色如白雪等取是相繫心淨觀隨是諸色各有清淨光曜是時行者得受喜樂遍滿身中是名淨背捨緣淨故名為淨背捨遍身受樂故名為身證得是心樂背捨五欲不復喜樂是名背捨未漏盡故中間或結使心生隨著淨色復懃精進斷此著故如是淨觀從心想生譬如幻主觀所幻物知從己出心不生著能不隨所緣是時背捨變名勝處於淨觀雖勝未能廣大是時行者還取淨相用背捨力及勝處力故取是淨地相漸漸遍滿十方虛空水火風亦爾取青相漸令廣大亦遍十方虛空黃赤白亦如是是時勝處復變為一切處是三事一義轉變有三名問曰是三背捨八勝處十一切處是實觀是得解觀若實觀身有皮肉何以但見白骨又三十六物合為身法何以分別散觀四大各自有相何以滅三大但觀一地大四色非盡是青何以都作青觀答曰有實觀亦有得解觀身相實是不淨是為實觀外法中有淨相種種色相是為實淨觀淨不淨是為實觀以此少許淨廣觀一切皆是淨取是一水遍觀一切皆是水取是少許青相遍一切皆是青如是等是為得解觀非實四無色背捨如四無色定中觀欲得背捨先入無色定無色定是背捨之初門背捨色緣無量虛空處問曰無色定亦爾有何等異答曰凡夫人得是無色定是為無色聖人深心得無色定一向不迴是名背捨餘殘識處無所有處非有想非無想處亦如是背滅受想諸心心數法是名滅受想背捨問曰無想定何以不名背捨答曰邪見者不審諸法過失直入定中謂是涅槃從定起時還生悔心墮在邪見是故非背捨滅受想患厭散亂心故入定休息似涅槃法著身中得故名身證八勝處者內有色相外觀色少若好若醜是色勝知勝觀是名初勝處內有色相外觀色多若好若醜是色勝知勝觀是名第二勝處第三第四亦如是但以內無色相外觀色為異內亦無色相外觀諸色青黃赤白是為八勝處內有色相外觀色者內身不壞見外緣少者緣少故名少觀道未增長故觀少因緣觀多畏難攝故譬如鹿遊未調不中遠放若好若醜者初學繫心緣中若眉間若額上若鼻端內身不淨相內身中不淨相觀外諸色善業報故名好不善業報故名醜復次行者如從師所受觀外緣種種不淨是名醜色行者或時憶念忘故生淨相觀淨色是名好色復次行者自身中繫心一處觀欲界中色二種一者能生婬欲二者能生瞋恚能生婬欲者是淨色名為好能生瞋恚者是不淨色名為醜於緣中自在勝知勝見行者於能生婬欲端正色中不生婬欲於能生瞋恚惡色中不生瞋恚但觀色四大因緣和合生如水沫不堅固是名若好若醜勝處者行者住是不淨門中婬欲瞋恚等諸結使來能不隨是名勝處勝是不淨中淨顛倒等諸煩惱賊故問曰行者云何內色相外觀色答曰是八勝處深入定心調柔者可得行者或時見內身不淨亦見外色不淨不淨觀有二種一者三十六物等種種不淨二者除內外皮肉五藏但觀白骨如珂如雪三十六物等觀是名醜如珂如雪觀是名好行者內外觀時心散亂難入禪除自身相但觀外色如阿毘曇中說行者以得解脫觀見是身死死已舉出塚間若火燒若虫噉皆已滅盡是時但見虫火不見身是名內無色相外觀色行者如教受觀身是骨人若心外散還攝骨人緣中何以故是人初習行未能觀細緣故是名少色行者觀道轉深增長以此一骨人遍觀閻浮提皆是骨人是名為多還復攝念觀一骨人以是故名勝知勝見復次隨意五欲中男女相淨潔相能勝故名為勝處譬如健人乘馬擊賊能破是名為勝又能制御其馬是亦名勝行者亦如是能自於不淨觀中少能多多能少是為勝處亦能破五欲賊亦名勝處內未能壞身外觀色若多若少若好若醜是初第二勝處內壞身無色相觀外色若多若少若好若醜是第三第四勝處攝心深入定中壞內身觀外淨緣青青色黃赤白白色是為後四勝處問曰是後四勝處十一切處中青等四處有何等異答曰青一切處能普緣一切令青是勝處若多若少隨意觀不令異心奪觀勝是緣名為勝處譬如轉輪聖王遍勝四天下閻浮提王勝一天下而已一切處普遍勝一切緣勝處但觀少色能勝不能遍一切緣如是等略說八勝處十一切處者背捨勝處已說此以遍滿緣故名一切處問曰何以無所有處非有想非無想處不名一切處答曰是得解之心安隱快樂廣大無量無邊虛空處是佛所說一切處中皆有識能疾緣一切法故一切法中皆見有識以是故二處立一切處無所有中無物可廣亦不得快樂佛亦不說是無所有無邊無量非有想非無想處心鈍難得取相令廣大復次虛空處近色界亦能緣色識處能緣緣色又識處起能超入第四禪第四禪起超入識處無所有處非有想非無想處遠無色因緣故非一切處是三種法皆行得勝處一切處是有漏初三背捨第七第八背捨是有漏餘殘或有漏或無漏初二背捨初四勝處初禪二禪中攝淨背捨後四勝處八一切處第四禪中攝二一切處即名說空處空處攝識處識處攝前三背捨八勝處八一切處皆緣欲界後四背捨緣無色界及無漏法諸妙功德在根本中若無色根本不緣下地故滅受想定非心心數法故無緣非有想非無想處背捨但緣無色四陰及無漏法九次第定者從初禪心起次第入第二禪不令餘心得入若善若垢如是乃至滅受想定問曰餘者亦有次第何以但稱九次第定答曰餘功德皆有異心間生故非次第此中深心智慧利行者自試其心從一禪心起次入二禪不令異念得入於此功德心柔軟善斷法愛故能心心相次是次第二是有漏七或有漏或無漏禪中間未到地不牢固又是聖人所得又此大功德不在邊地是故無次第八背捨八勝處十一切處九次第定聲聞法中略說經九相脹相壞相血塗相膿爛相青相噉相散相骨相燒相論問曰應當先習九相離欲然後得諸禪何以故諸禪定後方說九相答曰先說果報令行者心樂九相雖是不淨人貪其果報故必習行問曰行者云何觀是脹相等九事答曰行者先持戒清淨令心不悔故易受觀法能破婬欲諸煩惱賊觀人初死之日辭訣言語息出不反奄忽已死室家驚慟號哭呼天言說方爾奄便那去氣滅身冷無所覺識此為大畏無可免處譬如劫盡火燒無有遺脫如說死至無貧富無懃修善惡無貴亦無賤老少無免者無祈請可救亦無欺誑離無捍挌得脫一切無免處死法名為永離恩愛之處一切有生之所惡者雖甚惡之無得脫者我身不久必當如是同於木石無所別知我今不應貪著五欲不覺死至同於牛羊牛羊禽獸雖見死者跳騰哮吼不自覺悟我既得人身識別好醜當求甘露不死之法如說六情身完具智鑒亦明利而不求道法唐受身智慧禽獸亦皆知欲樂以自恣而不知方便為道修善事既已得人身而但自放恣不知修善行與彼亦何異三惡道眾生不得修道業已得此人身當勉自益利行者到死屍邊見死屍膖脹如韋囊盛風異於本相心生厭畏我身亦當如是未脫此法身中主識役御此身視聽言語作罪作福以此自貴為何所趣而今但見空舍在此是身好相細腰姝媚長眼直鼻平額高眉如是等好令人心惑今但見膖脹好在何處男女之相亦不可識作此觀已呵著欲心此臭屎囊膖脹可惡何足貪著死屍風熱轉大裂壞在地五藏屎尿膿血流出惡露已現行者取是壞相以況己身我亦如是皆有是物與此何異我為甚惑為此屎囊薄皮所誑如燈蛾投火但貪明色不知燒身已見裂壞男女相滅我所著者亦皆如是死屍已壞肉血塗漫或見杖楚死者青瘀黃赤或日曝瘀黑具取是相觀所著者若赤白之色淨潔端正與此何異既見青瘀黃赤鳥獸不食不埋不藏不久膿爛種種虫生行者見已念此死屍本有好色好香塗身衣以上服飾以華綵今但臭壞膿爛塗染此是其實分先所飾綵皆是假借若不燒不埋棄之曠野為鳥獸所食烏挑其眼狗分手腳虎狼刳腹分掣爴裂殘藉在地有盡不盡行者見已心生厭想思惟此屍未壞之時人所著處而今壞敗無復本相但見殘藉鳥獸食處甚可惡畏鳥獸已去風日飄曝筋斷骨離各各異處行者思惟本見身法和合而有身相男女皆可分別今已離散各在異處和合法滅身相亦無皆異於本所可愛著今在何處身既離散處處白骨鳥獸食已唯有骨在觀是骨人是為骨相骨相有二種一者骨人筋骨相連二者骨節分離筋骨相連破男女長短好色細滑之相骨節分離破眾生根本實相復有二種一者淨二者不淨淨者久骨白淨無血無膩色如白雪不淨者餘血塗染膩膏未盡行者到屍林中或見積多草木焚燒死屍腹破眼出皮色燋黑甚可惡畏須臾之間變為灰燼行者取是燒相思惟此身未死之前沐浴香華五欲自恣今為火燒甚於兵刃此屍初死形猶似人火燒須臾本相都失一切有身皆歸無常我亦如是是九相斷諸煩惱於滅婬欲最勝為滅婬欲故說是九相問曰無常等十想為滅何事故說答曰亦為滅婬欲等三毒問曰若爾者二相有何等異答曰九相為遮未得禪定為婬欲所覆故十想能除滅婬欲等三毒九相如縛賊十想如斬殺九相為初學十想為成就復次是十想中不淨想攝九相有人言十想中不淨想食不淨想世間不可樂想攝九相復有人言十想九相同為離欲俱為涅槃所以者何初死相動轉言語須臾之間忽然已死身體膖脹爛壞分散各各變異是則無常若著此法無常壞時是即為苦若無常苦無得自在者是則無我不淨無常苦無我則不可樂觀身如是食雖在口腦涎流下與唾和合成味而咽與吐無異下入腹中即是食不淨想以此九相觀身無常變異念念皆滅即是死想以是九相厭世間樂知煩惱斷則安隱寂滅即是斷相以是九相遮諸煩惱即是離想以是九相厭世間故知此五眾滅更不復生是處安隱即是盡想復次九相為因十想為果是故先九相後十想復次九相為外門十想為內門是故經言二為甘露門一者不淨門二者安那般那門是九相除人七種染著或有人染著色若赤若白若赤白若黃若黑或有人不著色但染著形容細膚纖指修目高眉或有人不著容色但染著威儀進止坐起行住禮拜俯仰揚眉頓𥇒親近按摩或有人不著容色威儀但染著言語軟聲美辭隨時而說應意承旨能動人心或有人不著容色威儀軟聲但染著細滑柔膚軟肌熱時身涼寒時體溫或有人皆著五事或有人都不著五事但染著人相若男若女雖得上六種欲不得所著之人猶無所解捨世所重五種欲樂而隨其死死相多除威儀語言愛膖脹相壞相噉相散相多除形容愛血塗相青瘀相膿爛相多除色愛骨相燒相多除細滑愛九相除雜愛及所著人愛噉相散相骨相偏除人愛噉殘離散白骨中不見有人可著以是九相觀離愛心瞋癡亦微薄不淨中淨顛倒癡故著是身今以是九相披析身內見是身相癡心薄癡心薄則貪欲薄貪欲薄則瞋亦薄所以者何人以貪身故生瞋今觀身不淨心厭故不復貪身不貪身故不復生瞋三毒薄故一切九十八使山皆動漸漸增進其道以金剛三昧摧碎結山九相雖是不淨觀依是能成大事譬如大海中臭屍溺人依以得渡問曰是九相有何性何所緣何處攝答曰取相性緣欲界身色相陰攝亦身念處少分或欲界攝或初禪二禪四禪攝未離欲散心人得欲界繫離欲人心得色界繫膖脹等八相欲界初禪二禪中攝淨骨相欲界初禪二禪四禪中攝三禪中多樂故無是相是九相是開身念處門身念處開三念處門是四念處開三十七品門三十七品開涅槃城門入涅槃離一切憂惱諸苦滅五陰因緣生故受涅槃常樂問曰聲聞人如是觀心厭離欲疾入涅槃菩薩憐愍一切眾生集一切佛法度一切眾生不求疾入涅槃故觀是九相云何不墮二乘證答曰菩薩於眾生心生憐愍知眾生以三毒因緣故受今世後世身心苦痛是三毒終不自滅亦不可以餘理得滅但觀所著內外身相然後可除以是故菩薩欲滅是婬欲毒故觀是九相如人憐愍病者合和諸藥以療之菩薩亦如是為著色眾生說是青瘀相等隨其所著分別諸相如先說是為菩薩行九相觀復次菩薩以大慈悲心行是九相作如是念我未具足一切佛法不入涅槃是為一法門我不應住此一門我當學一切法門以是故菩薩行九相無所妨菩薩行是九相或時厭患心起如是不淨身可惡可患欲疾取涅槃爾時菩薩作是念十方諸佛說一切法相空空中無無常何況有不淨但為破淨顛倒故習此不淨是不淨皆從因緣和合生無有自性皆歸空相我今不應取是因緣和合生無自性不淨法欲疾入涅槃經中亦有是說若色中無味相眾生不應著色以色中有味故眾生起著若色無過罪眾生亦無厭色者以色實有過惡故觀色則厭若色中無出相眾生亦不能於色得脫以色有出相故眾生於色得解脫味是淨相因緣故以是故菩薩不於不淨中沒早取涅槃九相義分別竟經念佛念法念僧念戒念捨念天念入出息念死論問曰何以故九相次第有八念答曰佛弟子於阿蘭若處空舍塚間山林曠野善修九相內外不淨觀厭患其身而作是念我云何擔是底下不淨屎尿囊自隨懎然驚怖及為惡魔作種種惡事來恐怖之欲令其退以是故佛次第為說八念如經中說佛告諸比丘若於阿蘭若處空舍塚間山林曠野在中思惟若有怖畏衣毛為竪爾時當念佛佛是多陀阿伽度阿羅呵三藐三佛陀乃至婆伽婆恐怖則滅若不念佛當疾念法佛法清淨巧出善說得今世報指示開發有智之人心力能解如是念法怖畏則除若不念法則當念僧佛弟子眾修正道隨法行僧中有阿羅漢向阿羅漢乃至須陀洹向須陀洹四雙八輩是佛弟子眾應供養合手恭敬禮拜迎送世間無上福田作如是念僧恐怖即滅佛告諸比丘釋提桓因與阿修羅鬪在大陣中時告諸天眾汝與阿修羅鬪時設有恐怖當念我七寶幢恐怖即滅若不念我幢當念伊舍那天子寶幢恐怖即除若不念伊舍那寶幢當念婆樓那天子寶幢恐怖即除以是故知為除恐怖因緣故次第說八念問曰經中說三念因緣除恐怖五念復云何能除恐怖答曰是比丘自念布施持戒功德怖畏亦除所以者何若破戒心畏墮地獄若慳貪心畏墮餓鬼及貧窮中自念我有是淨戒布施若念淨戒若念布施心則歡喜作是言若我命未盡當更增進功德若當命終不畏墮惡道以是故念戒施亦能令怖畏不生念上諸天皆是布施持戒果報此諸天以福德因緣故生彼我亦有是福德以是故念天亦能令怖畏不生十六行念安那般那時細覺尚滅何況恐怖麁覺念死者念五眾身念念生滅從生已來常與死俱今何以畏死是五念佛雖不說亦當除恐怖所以者何念他功德以除恐怖則難自念己事以除恐怖則易以是故佛不說問曰云何是念佛答曰行者一心念佛得如實智慧大慈大悲成就是故言無錯謬麁細多少深淺皆無不實皆是實故名為多陀阿伽度亦如過去未來現在十方諸佛於眾生中起大悲心行六波羅蜜得諸法相來至阿耨多羅三藐三菩提中此佛亦如是是名多陀阿伽度如三世十方諸佛身放大光明遍照十方破諸黑闇心出智慧光明破眾生無明闇冥功德名聞亦遍滿十方去至涅槃中此佛亦如是去以是故亦名多陀阿伽度有如是功德故應受一切諸天世人最上供養是故名阿羅呵若有人言何以故但佛如實說如來如去故應受最上供養以佛得正遍智慧故正名諸法不動不壞相遍名不為一法二法故以悉知一切法無餘不盡是名三藐三佛陀是正遍智慧不從無因而得亦不從無緣得是中依智慧持戒具足故得正遍智慧智慧名菩薩從初發意乃至金剛三昧相應智慧持戒名菩薩從初發意乃至金剛三昧身業口業清淨隨意行已是故名鞞闍遮羅那三般那若行是二行得善去如車有兩輪善去者如先佛所去處佛亦如是去故名修伽陀若有言佛自修其法不知我等事以是故知世間知世間因知世間盡知世間盡道故名為路迦憊知世間已調御眾生於種種師中最為無上以是故名阿耨多羅富樓沙曇藐婆羅提能以三種道滅三毒令眾生行三乘道以是故名貰多提婆魔㝹舍若有言以何事故能自利益無量復能利益他人無量佛一切智慧成就故過去未來現在盡不盡動不動一切世間了了悉知故名為佛陀得是九種名號有大名稱遍滿十方以是故名為婆伽婆經中佛自說如是名號應當作是念佛復次一切種種功德盡在於佛佛是劫初轉輪聖王摩訶三磨陀等種閻浮提中智慧威德諸釋子中生貴性憍曇氏生時光明遍照三千大千世界梵天王持寶蓋釋提桓因以天寶衣承接阿那婆蹋多龍王婆伽多龍王以妙香湯澡浴生時地六種動行至七步安詳如象王觀視四方作師子吼我是末後身當度一切眾生阿私陀仙人相之告淨飯王是人足下千輻輪相指合縵網當自於法中安平立無能動無能壞者手中德字縵網莊嚴當以此手安慰眾生令無所畏如是乃至肉骨髻相如青珠山頂青色光明從四邊出頭中頂相無能見上若天若人無有勝者白毫眉間跱白光踰頗梨淨眼長廣其色紺青鼻高直好甚可愛樂口四十齒白淨利好四牙上白其光最勝脣上下等不大不小不長不短舌薄而大軟赤紅色如天蓮華梵聲深遠聞者悅樂聽無厭足身色好妙勝閻浮檀金大光周身種種雜色妙好無比如是等三十二相具足是人不久出家得一切智成佛佛身功德如是應當念佛復次佛身功德身力勝於十萬白香象寶是為父母遺體力若神通功德力無量無限佛身以三十二相八十隨形好莊嚴內有無量佛法功德故視之無厭見佛身者忘世五欲萬事不憶若見佛身一處愛樂無厭不能移觀佛身功德如是應當念佛復次佛持戒具足清淨從初發心修戒增積無量與憐愍心俱不求果報不向聲聞辟支佛道不雜諸結使但為自心清淨不惱眾生故世世持戒以是故得佛道時戒得具足應如是念佛戒眾復次佛定眾具足問曰持戒以身口業清淨故可知智慧以分別說法能除眾生疑故可知定者餘人修定尚不可知何況於佛云何得知答曰大智慧具足故當知禪定必具足譬如見蓮華大必知池亦深大又如燈明大者必知蘇油亦多亦以佛神通變化力無量無比故知禪定力亦具足亦如見果大故知因亦必大復次有時佛自為人說我禪定相甚深如經中說佛在阿頭摩國林樹下坐入禪定是時大雨雷電霹靂有四特牛耕者二人聞聲怖死須臾便晴佛起經行有一居士禮佛足已隨從佛後白佛言世尊向者雷電霹靂有四特牛耕者二人聞聲怖死世尊聞不佛言不聞居士言佛時睡耶佛言不睡問曰入無心想定耶佛言不也我有心想但入定耳居士言未曾有也諸佛禪定大為甚深有心想在禪定如是大聲覺而不聞如餘經中佛告諸比丘佛入出諸定舍利弗目揵連尚不聞其名何況能知何者是如三昧王三昧師子遊戲三昧等佛入其中能令十方世界六種震動放大光明化為無量諸佛遍滿十方如阿難一時心生念過去然燈佛時時世好人壽長易化度今釋迦牟尼佛時世惡人壽短難教化佛事未訖而入涅槃耶清旦以是事白佛已日出佛時入日出三昧如日出光明照閻浮提佛身如是毛孔普出光明遍照十方恒河沙等世界一一光中出七寶千葉蓮華一一華上皆有坐佛一一諸佛皆放無量光明一一光中皆出七寶千葉蓮華一一華上皆有坐佛是諸佛等遍滿十方恒河沙等世界教化眾生或有說法或有默然或以經行或神通變化身出水火如是等種種方便度脫十方五道眾生阿難承佛威神悉見是事佛攝神足從三昧起告阿難見是事不聞是事不阿難言蒙佛威神已見已聞佛言佛有如是力能究竟佛事不阿難言世尊若眾生滿十方恒河沙等世界中佛壽一日用如是力必能究竟施作佛事阿難歎言未曾有也世尊諸佛法無量不可思議以是故知佛禪定具足復次佛慧眾具足從初發心於阿僧祇劫中無法不行世世集諸功德一心專精不惜身命以求智慧如薩陀波崙菩薩復次以善修大悲智慧故具足慧眾餘人無是大悲雖有智慧不得具足大悲欲度眾生求種種智慧故及斷法愛滅六十二邪見不墮二邊若受五欲樂若修身苦道若斷滅若計常若有若無等如是諸法邊復次佛慧無上徹鑒無比從甚深禪定中生故諸麁細煩惱所不能動故善修三十七品四禪四無量心四無色定八背捨九次第定等諸功德故有十力四無所畏四無礙智十八不共法得無礙不可思議解脫故佛慧眾具足復次能降伏外道大論議師所謂憂樓頻䗍迦葉摩訶迦葉舍利弗目揵連薩遮尼揵子婆蹉首羅長爪等大論議師輩皆降伏是故知佛慧眾具足復次佛三藏十二部經八萬四千法聚見是語言多故知智慧亦大譬如一居士清朝見大雨處語眾人言昨夜雨龍其力甚大眾人言汝何以知之答言我見地濕泥多山崩樹折殺諸鳥獸以此故知龍力為大佛亦如是甚深智慧雖非眼見雨大法雨諸大論議師及釋梵天王皆以降伏以是可知佛智慧多復次諸佛得無礙解脫故於一切法中智慧無礙復次佛此智慧皆清淨出諸觀上不觀諸法常相無常相有邊相無邊相有去相無去相有相無相有漏相無漏相有為相無為相生滅相不生滅相空相不空相常清淨無量如虛空以是故無礙若觀生滅者不得觀不生滅觀不生滅者不得觀生滅若不生滅實生滅不實若生滅實不生滅不實如是等諸觀皆爾得無礙智故知佛慧眾具足復次念佛解脫眾具足佛解脫諸煩惱及習根本拔故解脫真不可壞一切智慧成就故名為無礙解脫成就八解脫甚深遍得故名為具足解脫復次離時解脫及慧解脫故便具足成就共解脫成就如是等解脫故名具足解脫眾復次破魔軍故得解脫離煩惱故得解脫離遮諸禪法故得解脫於諸禪定入出自在無礙故復次菩薩於見諦道中得深十六解脫一苦法智相應有為解脫二苦諦斷十結盡得無為解脫如是乃至道比智思惟道中得十八解脫一或比智或法智相應有為解脫二斷無色界三思惟結故得無為解脫如是乃至第十八盡智相應有為解脫及一切結使盡得無為解脫如是諸解脫和合名為解脫眾具足復次念佛解脫知見眾具足解脫知見眾有二種一者佛於解脫諸煩惱中用盡智自證知知苦已斷集已盡證已修道已是為盡智解脫知見眾知苦已不復更知乃至修道已不復更修是為無生智解脫知見眾二者佛知是人入空門得解脫是人無相門得解脫是人無作門得解脫是人無方便可令解脫是人久久可得解脫是人不久可得解脫是人即時得解脫是人軟語得解脫是人苦教得解脫是人雜語得解脫是人見神通力得解脫是人說法得解脫是人婬欲多為增婬欲得解脫是人瞋恚多為增瞋恚得解脫如難陀漚樓頻螺龍是如是等種種因緣得解脫如法眼中說於是諸解脫中了了知見是名解脫知見眾具足復次念佛一切智一切知見大慈大悲十力四無所畏四無礙智十八不共法等念如佛所知無量不可思議諸功德是名念佛是念在七地中或有漏或無漏有漏者有報無漏者無報三根相應樂喜捨根行得亦果報得行得者如此間國中學念佛三昧果報得者如無量壽佛國人生便自然能念佛如是等如阿毘曇中廣分別
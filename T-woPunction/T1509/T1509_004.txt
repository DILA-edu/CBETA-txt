經復有菩薩摩訶薩論問曰若從上數應先菩薩次第比丘比丘尼優婆塞優婆夷菩薩次佛故若從下數應先優婆夷次第優婆塞比丘尼比丘菩薩今何以先說比丘次三眾後說菩薩答曰菩薩雖應次佛以諸煩惱未盡故先說阿羅漢諸阿羅漢智慧雖少而已成熟諸菩薩智慧雖多而煩惱未盡是故先說阿羅漢佛法有二種一祕密二現示現示中佛辟支佛阿羅漢皆是福田以其煩惱盡無餘故祕密中說諸菩薩得無生法忍煩惱已斷具六神通利益眾生以現示法故前說阿羅漢後說菩薩復次菩薩以方便力現入五道受五欲引導眾生若在阿羅漢上諸天世人當生疑怪是故後說問曰在阿羅漢後可爾何以乃在優婆塞優婆夷後答曰四眾雖漏未盡盡在不久故通名聲聞眾若於四眾中間說菩薩者則不便如比丘尼得無量律儀故應次比丘後在沙彌前佛以儀法不便故在沙彌後此諸菩薩亦如是雖應在學人三眾上以不便故在後說復次有人言菩薩功德智慧超殊阿羅漢辟支佛是故別說問曰聲聞經中但說四眾此中何以別說菩薩眾答曰有二種道一聲聞道二菩提薩埵道比丘比丘尼優婆塞優婆夷四眾是聲聞道菩薩摩訶薩是菩提薩埵道以是故聲聞法中經初無佛在某處某處住爾所菩薩俱但言佛某處某處住與爾所比丘俱如說佛在波羅柰與五比丘俱佛在伽耶國中與千比丘俱佛在舍婆提與五百比丘俱如是種種經初不說與菩薩若干人俱問曰諸菩薩二種若出家若在家在家菩薩總說在優婆塞優婆夷中出家菩薩總在比丘比丘尼中今何以故別說答曰雖總在四眾中應當別說何以故是菩薩必墮四眾中有四眾不墮菩薩中何者是有聲聞人辟支佛人有求生天人有求樂自活人此四種人不墮菩薩中何以故是人不發心言我當作佛故復次菩薩得無生法忍故一切名字生死相斷出三界不墮眾生數中何以故聲聞人得阿羅漢道滅度已尚不墮眾生數中何況菩薩如波羅延優波尸難中偈說已滅無處更出不若已永滅不出不既入涅槃常住不惟願大智說其實佛答曰滅者即是不可量破壞因緣及名相一切言語道已過一時都盡如火滅如阿羅漢一切名字尚斷何況菩薩能破一切諸法知實相得法身而不斷耶以是故摩訶衍四眾中別說菩薩問曰何以故大乘經初菩薩眾聲聞眾兩說聲聞經初獨說比丘眾不說菩薩眾答曰欲辯二乘義故佛乘及聲聞乘聲聞乘陿小佛乘廣大聲聞乘自利自為佛乘益一切復次聲聞乘多說眾生空佛乘說眾生空法空如是等種種分別說是二道故摩訶衍經聲聞眾菩薩眾兩說如讚摩訶衍偈中說得此大乘人能與一切樂利益以實法令得無上道得此大乘人慈悲一切故頭目以布施捨之如草木得此大乘人護持清淨戒如犛牛愛尾不惜身壽命得此大乘人能得無上忍若有割截身視之如斷草得此大乘人精進無厭惓力行不休息如抒大海者得此大乘人廣修無量定神通聖道力清淨得自在得此大乘人分別諸法相無壞實智慧是中已具得不可思議智無量悲心力不入二法中等觀一切法驢馬駝象乘雖同不相比菩薩及聲聞大小亦如是大慈悲為軸智慧為兩輪精進為駛馬戒定以為銜忍辱心為鎧總持為轡勒摩訶衍人乘能度於一切問曰如聲聞經初但說比丘眾摩訶衍經初何以不但說菩薩眾答曰摩訶衍廣大諸乘諸道皆入摩訶衍聲聞乘陿小不受摩訶衍譬如恒河不受大海以其陿小故大海能受眾流以其廣大故摩訶衍法亦如是如偈說摩訶衍如海小乘牛跡水小故不受大其喻亦如是問曰何等名菩提何等名薩埵答曰菩提名諸佛道薩埵名或眾生或大心是人諸佛道功德盡欲得其心不可斷不可破如金剛山是名大心如偈說一切諸佛法智慧及戒定能利益一切是名為菩提其心不可動能忍成道事不斷亦不破是心名薩埵復次稱讚好法名為薩好法體相名為埵菩薩心自利利他故度一切眾生故知一切法實性故行阿耨多羅三藐三菩提道故為一切賢聖之所稱讚故是名菩提薩埵所以者何一切諸法中佛法第一是人欲取是法故為賢聖所讚歎復次如是人為一切眾生脫生老死故索佛道是名菩提薩埵復次三種道皆是菩提一者佛道二者聲聞道三者辟支佛道辟支佛道聲聞道雖得菩提而不稱為菩提佛功德中菩提稱為菩提是名菩提薩埵問曰齊何來名菩提薩埵答曰有大誓願心不可動精進不退以是三事名為菩提薩埵復次有人言初發心作願我當作佛度一切眾生從是已來名菩提薩埵如偈說若初發心時誓願當作佛已過諸世間應受世供養從初發心到第九無礙入金剛三昧中是中間名為菩提薩埵是菩提薩埵有兩種有鞞跋致有阿鞞跋致如退法不退法阿羅漢阿鞞跋致菩提薩埵是名實菩薩以是實菩薩故諸餘退轉菩薩皆名菩薩譬如得四道人是名實僧以實僧故諸未得道者皆得名僧問曰云何知是菩薩鞞跋致阿鞞跋致答曰般若波羅蜜阿鞞跋致品中佛自說阿鞞跋致相如是相是退轉如是相是不退轉復次若菩薩一法得好修好念是名阿鞞跋致菩薩何等一法常一心集諸善法如說諸佛一心集諸善法故得阿耨多羅三藐三菩提復次有菩薩得一法是阿鞞跋致相何等一法正直精進如佛問阿難阿難汝說精進如是世尊阿難汝讚精進如是善逝阿難常行常修常念精進乃至令人得阿耨多羅三藐三菩提如經廣說復次若得二法是時是阿鞞跋致相何等二法一切法實知空亦念不捨一切眾生如是人名為阿鞞跋致菩薩復次得三法一者若一心作願欲成佛道如金剛不可動不可破二者於一切眾生悲心徹骨入髓三者得般舟三昧能見現在諸佛是時名阿鞞跋致復次阿毘曇中迦旃延尼子弟子輩言何名菩薩自覺復能覺他是名菩薩必當作佛是名菩薩菩提名漏盡人智慧是人從智慧生智慧人所護智慧人所養故是名菩薩又言發阿鞞跋致心從是已後名菩薩又言若離五法得五法是名菩薩何謂五法離三惡道常生天上人間離貧窮下賤常得尊貴離非男法常得男子身離諸形殘缺陋諸根具足離捨憙忘常憶宿命得是宿命智慧常離一切惡法遠離惡人常求道法攝取弟子如是名為菩薩又言從種三十二相業已來是名菩薩問曰何時種三十二相業因緣答曰過三阿僧祇劫然後種三十二相業因緣問曰幾時名阿僧祇答曰天人中能知算數者極數不復能知是名一阿僧祇如一一名二二二名四三三名九十十名百十百名千十千名萬千萬名億千萬億名那由他千萬那由他名頻婆千萬頻婆名迦他過迦他名阿僧祇如是數三阿僧祇若行一阿僧祇滿行第二阿僧祇第二阿僧祇滿行第三阿僧祇譬如算數法算一乃至算百百算竟還至一如是菩薩一阿僧祇過還從一起初阿僧祇中心不自知我當作佛不作佛二阿僧祇中心雖能知我必作佛而口不稱我當作佛三阿僧祇中心了了自知得作佛口自發言無所畏難我於來世當作佛釋迦文佛從過去釋迦文佛到剌那尸棄佛為初阿僧祇是中菩薩永離女人身從剌那尸棄佛至燃燈佛為二阿僧祇是中菩薩七枚青蓮華供養燃燈佛敷鹿皮衣布髮掩泥是時燃燈佛便授其記汝當來世作佛名釋迦牟尼從燃燈佛至毘婆尸佛為第三阿僧祇若過三阿僧祇劫是時菩薩種三十二相業因緣問曰三十二相業何處可種答曰欲界中非色無色界於欲界五道在人道中種於四天下閻浮提中種於男子身種非女人佛出世時種佛不出世不得種緣佛身種緣餘不得種問曰是三十二相業因緣於身業口業意業何業種答曰意業種非身口業何以故是意業利故問曰意業有六識是三十二相業為是意識種是五識種答曰是意識非五識何以故五識不能分別以是故意識種問曰何相初種答曰有人言足安立相先種何以故先安立然後能種餘相有人言紺青眼相初種得此眼相大慈觀眾生此兩語雖有是語不必爾也若相因緣和合時便是初種何必安立足為初問曰一思種為多思種答曰三十二思種三十二相一一思種一一相一一相百福德莊嚴問曰幾許名一福德答曰有人言有業報轉輪聖王於四天下受福樂得自在是名一福德如是百福成一相復有人言作釋提桓因於二天中得自在是名一福德復有人言作他化自在天王於欲界中得自在是名一福復有人言除補處菩薩餘一切眾生所得福報是名一福復有人言天地劫盡一切眾生共福德故三千大千世界報立是名一福復有人言是福不可量不可以譬喻知如三千大千世界一切眾生皆盲無目有一人能治令差是為一福一切人皆被毒藥一人能治令差一切人應死一人能捄之令脫一切人破戒破正見一人能教令得淨戒正見如是等為一福復有人言是福不可量不可譬喻是菩薩入第三阿僧祇中心思大行種是三十二相因緣以是故是福無能量唯佛能知問曰菩薩幾時能種三十二相答曰極遲百劫極疾九十一劫釋迦牟尼菩薩九十一大劫行辦三十二相如經中言過去久遠有佛名弗沙時有二菩薩一名釋迦牟尼一名彌勒弗沙佛欲觀釋迦牟尼菩薩心純淑未即觀見之知其心未純淑而諸弟子心皆純淑又彌勒菩薩心已純淑而弟子未純淑是時弗沙佛如是思惟一人之心易可速化眾人之心難可疾治如是思惟竟弗沙佛欲使釋迦牟尼菩薩疾得成佛上雪山上於寶窟中入火定是時釋迦牟尼菩薩作外道仙人上山採藥見弗沙佛坐寶窟中入火定放光明見已心歡喜信敬翹一腳立叉手向佛一心而觀目未曾眴七日七夜以一偈讚佛天上天下無如佛十方世界亦無比世界所有我盡見一切無有如佛者七日七夜諦觀世尊目未曾眴超越九劫於九十一劫中得阿耨多羅三藐三菩提問曰若釋迦牟尼菩薩聰明多識能作種種好偈何以故七日七夜一偈讚佛答曰釋迦牟尼菩薩貴其心思不貴多言若更以餘偈讚佛心或散亂是故七日七夜以一偈讚佛問曰釋迦牟尼菩薩何以心未純淑而弟子純淑彌勒菩薩自心純淑而弟子未純淑答曰釋迦牟尼菩薩饒益眾生心多自為身少故彌勒菩薩多為己身少為眾生故從鞞婆尸佛至迦葉佛於其中間九十一大劫種三十二相業因緣集竟六波羅蜜滿何等六檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜問曰檀波羅蜜云何滿答曰一切能施無所遮礙乃至以身施時心無所惜譬如尸毘王以身施鴿釋迦牟尼佛本身作王名尸毘是王得歸命救護陀羅尼大精進有慈悲心視一切眾生如母愛子時世無佛釋提桓因命盡欲墮自念言何處有佛一切智人處處問難不能斷疑知盡非佛即還天上愁憂而坐巧變化師毘首羯磨天問曰天主何以愁憂答曰我求一切智人不可得以是故愁憂毘首羯磨言有大菩薩布施持戒禪定智慧具足不久當作佛帝釋以偈答曰菩薩發大心魚子菴樹華三事因時多成果時甚少毘首羯磨答曰是優尸那種尸毘王持戒精進大慈大悲禪定智慧不久作佛釋提桓因語毘首羯磨當往試之知有菩薩相不汝作鴿我作鷹汝便佯怖入王腋下我當逐汝毘首羯磨言此大菩薩云何以此事惱釋提桓因說偈言我亦非惡心如真金應試以此試菩薩知其心定不說此偈竟毘首羯磨即自變身作一赤眼赤足鴿釋提桓因自變身作一鷹急飛逐鴿鴿直來入王掖底舉身戰怖動眼促聲是時眾多人相與而語曰是王大慈仁一切宜保信如是鴿小鳥歸之如入舍菩薩相如是作佛必不久是時鷹在近樹上語尸毘王還與我鴿此我所受王時語鷹我前受此非是汝受我初發意時受此一切眾生皆欲度之鷹言王欲度一切眾生我非一切耶何以獨不見愍而奪我今日食王答言汝須何食我作誓願其有眾生來歸我者必救護之汝須何食亦當相給鷹言我須新殺熱肉王念言如此難得自非殺生無由得也我當云何殺一與一思惟心定即自說偈是我此身肉恒屬老病死不久當臭爛彼須我當與如是思惟已呼人持刀自割股肉與鷹鷹語王言王雖以熱肉與我當用道理令肉輕重得與鴿等勿見欺也王言持稱來以肉對鴿鴿身轉重王肉轉輕王令人割二股亦輕不足次割兩󰈷兩臗兩乳項脊舉身肉盡鴿身猶重王肉故輕是時近臣內戚安施帳幔却諸看人王今如此無可觀也尸毘王言勿遮諸人聽令入看而說偈言天人阿修羅一切來觀我大心無上志以求成佛道若有求佛道當忍此大苦不能堅固心則當息其意是時菩薩以血塗手攀稱欲上定心以身盡以對鴿鷹言大王此事難辦何用如此以鴿還我王言鴿來歸我終不與汝我喪身無量於物無益今欲以身求易佛道以手攀稱爾時菩薩肉盡筋斷不能自制欲上而墮自責心言汝當自堅勿得迷悶一切眾生墮憂苦大海汝一人立誓欲度一切何以怠悶此苦甚少地獄苦多以此相比於十六分猶不及一我今有智慧精進持戒禪定猶患此苦何況地獄中人無智慧者是時菩薩一心欲上復更攀稱語人扶我是時菩薩心定無悔諸天龍王阿修羅鬼神人民皆大讚言為一小鳥乃爾是事希有即時大地為六種振動大海波揚枯樹生華天降香雨及散名華天女歌讚必得成佛是時念我四方神仙皆來讚言是真菩薩必早成佛鷹語鴿言終試如此不惜身命是真菩薩即說偈言慈悲地中生一切智樹牙我曹當供養不應施憂惱毘首羯磨語釋提桓因言天主汝有神力可令此王身得平復釋提桓因言不須我也此王自作誓願大心歡喜不惜身命感發一切令求佛道帝釋語人王言汝割肉辛苦心不惱沒耶王言我心歡喜不惱不沒帝釋言誰當信汝心不沒者是時菩薩作實誓願我割肉血流不瞋不惱一心不悶以求佛道者我身當即平復如故即出語時身復如本人天見之皆大悲喜歎未曾有此大菩薩必當作佛我曹應當盡心供養願令早成佛道當念我等是時釋提桓因毘首羯磨各還天上如是等種種相是檀波羅蜜滿問曰尸羅波羅蜜云何滿答曰不惜身命護持淨戒如須陀須摩王以劫磨沙波陀大王故乃至捨命不犯禁戒昔有須陀須摩王是王精進持戒常依實語晨朝乘車將諸婇女入園遊戲出城門時有一婆羅門來乞語王言王是大福德人我身貧窮當見愍念賜匃少多王言諾敬如來告當相布施須我出還作此語已入園澡浴嬉戲時有兩翅王名曰鹿足空中飛來於婇女中捉王將去譬如金翅鳥海中取龍諸女啼哭號慟一園驚城內外搔擾悲惶鹿足負王騰躍虛空至所住止置九十九諸王中須陀須摩王涕零如雨鹿足王語言大剎利王汝何以啼如小兒人生有死合會有離須陀須摩王答言我不畏死甚畏失信我從生已來初不妄語今日晨朝出門時有一婆羅門來從我乞我時許言還當布施不慮無常辜負彼心自招欺罪是故啼耳鹿足王言汝意欲爾畏此妄語聽汝還去七日布施婆羅門訖便來還若過七日不還我有兩翅力取汝不難須陀須摩王得還本國恣意布施立太子為王大會人民懺謝之言我智不周物治不如法當見忠恕如我今日身非己有正爾還去舉國人民及諸親戚叩頭留之願王留意慈蔭此國勿以鹿足鬼王為慮也當設鐵舍奇兵鹿足雖神不畏之也王言不得爾也而說偈言實語第一戒實語昇天梯實語小而大妄語入地獄我今守實語寧棄身壽命心無有悔恨如是思惟已王即發去到鹿足王所鹿足遙見歡喜而言汝是實語人不失信要一切人皆惜身命汝從死得脫還來赴信汝是大人爾時須陀須摩王讚實語實語是為人非實語非人如是種種讚實語呵妄語麁足聞之信心清淨語須陀須摩王言汝好說此今相放捨汝既得脫九十九王亦布施汝隨意各還本國如是語已百王各得還去如是等種種本生中相是為尸羅波羅蜜滿問曰羼提波羅蜜云何滿答曰若人來罵撾捶割剝支解奪命心不起瞋如羼提比丘為迦梨王截其手足耳鼻心堅不動問曰毘梨耶波羅蜜云何滿答曰若有大心勤力如大施菩薩為一切故以此一身誓抒大海令其乾盡定心不懈亦如讚弗沙佛七日七夜翹一腳目不眴問曰禪波羅蜜云何滿答曰如一切外道禪定中得自在又如尚闍梨仙人坐禪時無出入息鳥於螺髻中生子不動不搖乃至鳥子飛去問曰般若波羅蜜云何滿答曰菩薩大心思惟分別如劬嬪陀婆羅門大臣分閻浮提大地作七分若干大城小城聚落村民盡作七分般若波羅蜜如是是菩薩六波羅蜜滿在迦葉佛所作弟子持淨戒行功德生兜率天上問曰菩薩何以生兜率天上而不在上生不在下生是大有福德應自在生答曰有人言因緣業熟應在是中生復次下地中結使厚濁上地中結使利兜率天上結使不厚不利智慧安隱故復次不欲過佛出世時故若於下地生命短壽終時佛未出世若於上地生命長壽未盡復過佛出時兜率天壽與佛出時會故復次佛常居中道故兜率天於六天及梵之中上三下三於彼天下必生中國中夜降神中夜出迦毘羅婆國行中道得阿耨多羅三藐三菩提中道為人說法中夜入無餘涅槃好中法故中天上生如是菩薩兜率天上生竟以四種觀人間一者觀時二者觀土地三者觀種姓四者觀生處云何觀時時有八種佛出其中第一人長壽八萬四千歲時第二人壽七萬歲第三人壽六萬歲第四人壽五萬歲第五人壽四萬歲第六人壽三萬歲第七人壽二萬歲第八人壽一百餘歲菩薩如是念人壽百歲佛出時到是名觀時云何觀土地諸佛常在中國生多金銀寶物飲食豐美其土清淨云何觀種姓佛生二種姓中若剎利若婆羅門剎利種勢力大故婆羅門種姓智慧大故隨時所貴者佛於中生云何觀生處何等母人能懷那羅延力菩薩亦能自護淨戒如是觀竟唯中國迦毘羅婆淨飯王后能懷菩薩如是思惟已於兜率天下不失正慧入於母胎問曰何以故一切菩薩末後身從天上來不從人中來答曰乘上道故六道之中天道最上復次天上下時種種瑞應未曾所有若從人道人道不能有此復次人敬重天故問曰一切人以垢心有相續入母胎一切邪慧相應云何名菩薩正慧入母胎答曰有人言有相續時一切眾生邪慧心入母胎菩薩憶念不失故名正慧入母胎中陰中住則知中陰住入胎時知入胎歌羅羅時知住歌羅羅頞浮陀時知住頞浮陀伽那時知住伽那五皰時知住五皰出生時知出生是中憶念不失是名正慧入母胎復次餘人在中陰住時若男於母生欲染心此女人與我從事於父生瞋恚若女於父生染欲心此男子與我從事於母生瞋恚如是瞋恚心染欲心菩薩無此菩薩先已了知是父是母是父是母能長養我身我依父母生身得阿耨多羅三藐三菩提是淨心念父母相續入胎是名正慧入母胎是菩薩滿十月正慧不失念出胎行七步發口言是我末後身乃至將示相師汝觀我子實有三十二大人相不若有三十二相具足者是應有二法若在家當為轉輪聖王若出家當成佛諸相師言地天太子實有三十二大人相若在家者當作轉輪王若出家者當成佛王言何等三十二相相師答言一者足下安平立相足下一切著地間無所受不容一針二者足下二輪相千輻輞轂三事具足自然成就不待人工諸天工師毘首羯磨不能化作如是妙相問曰何以故不能答曰是毘首羯磨諸天工師不隱沒智慧是輪相善業報是天工師生報得智慧是輪相行善根智慧得是毘首羯磨一世得是智慧是輪相從無量劫智慧生以是故毘首羯磨不能化作何況餘工師三者長指相指纖長端直次第𦟛好指節參差四者足跟廣平相五者手足指縵網相如鴈王張指則現不張則不現六者手足柔軟相如細劫波毳勝餘身分七者足趺高滿相以足蹈地不廣不狹足下色如赤蓮華足指間網及足邊色如真珊瑚指爪如淨赤銅足趺上真金色足趺上毛青毘琉璃色其足嚴好譬如雜寶屐種種莊飾八者伊泥延膊相如伊泥延鹿膞隨次𦟛纖九者正立手摩膝相不俯不仰以掌摩膝十者陰藏相譬如調善象寶馬寶問曰若菩薩得阿耨多羅三藐三菩提時諸弟子何因緣見陰藏相答曰為度眾人決眾疑故示陰藏相復有人言佛化作馬寶象寶示諸弟子言我陰藏相亦如是十一者身廣長等相如尼拘盧陀樹菩薩身齊為中四邊量等十二者毛上向相身有諸毛生皆上向而穉十三者一一孔一毛生相毛不亂青瑠璃色毛右靡上向十四者金色相問曰何等金色答曰若鐵在金邊則不現今現在金比佛在時金則不現佛在時金比閻浮那金則不現閻浮那金比大海中轉輪聖王道中金沙則不現金沙比金山則不現金山比須彌山則不現須彌山金比三十三諸天瓔珞金則不現三十三諸天瓔珞金比焰摩天金則不現焰摩天金比兜率陀天金則不現兜率陀天金比化自在天金則不現化自在天金比他化自在天金則不現他化自在天金比菩薩身色則不現如是色是名金色相十五者丈光相四邊皆有一丈光佛在是光中端嚴第一如諸天諸王寶光明淨十六者細薄皮相塵土不著身如蓮華葉不受塵水若菩薩在乾土山中經行土不著足隨藍風來吹破土山令散為塵乃至一塵不著佛身十七者七處隆滿相兩手兩足兩肩項中七處皆隆滿端正色淨勝餘身體十八者兩腋下隆滿相不高不深十九者上身如師子相二十者大直身相於一切人中身最大而直二十一者肩圓好相一切治肩無如是者二十二者四十齒相不多不少餘人三十二齒身三百餘骨頭骨有九菩薩四十齒頭有一骨菩薩齒骨多頭骨少餘人齒骨少頭骨多以是故異於餘人身二十三者齒齊相諸齒等無麁無細不出不入齒密相人不知者謂為一齒齒間不容一毫二十四者牙白相乃至勝雪山王光二十五者師子頰相如師子獸中王平廣頰二十六者味中得上味相有人言佛以食著口中是一切食皆作最上味何以故是一切食中有最上味因故無是相人不能發其因故不得最上味復有人言若菩薩舉食著口中是時咽喉邊兩處流注甘露和合諸味是味清淨故名味中得上味二十七者大舌相是菩薩大舌從口中出覆一切面分乃至髮際若還入口口亦不滿二十八者梵聲相如梵天王五種聲從口出其一深如雷二清徹遠聞聞者悅樂三入心敬愛四諦了易解五聽者無厭菩薩音聲亦如是五種聲從口中出迦陵毘伽聲相如迦陵毘伽鳥聲可愛鼓聲相如大鼓音深遠二十九者真青眼相如好青蓮華三十者牛眼睫相如牛王眼睫長好不亂三十一者頂髻相菩薩有骨髻如拳等在頂上三十二者白毛相白毛眉間生不高不下白淨右旋舒長五尺相師言地天太子三十二大人相如是菩薩具有此相問曰轉輪聖王有三十二相菩薩亦有三十二相有何差別答曰菩薩相者有七事勝轉輪聖王相菩薩相者一淨好二分明三不失處四具足五深入六隨智慧行不隨世間七隨遠離轉輪聖王相不爾問曰云何名相答曰易知故名相如水異火以相故知問曰菩薩何以故三十二相不多不少答曰有人言佛以三十二相莊嚴身者端正不亂故若少者身不端正若多者佛身相亂是三十二相端正不亂不可益不可減猶如佛法不可增不可減身相亦如是問曰菩薩何以故以相嚴身答曰有人見佛身相心得信淨以是故以相嚴身復次諸佛以一切事勝故身色威力種姓家屬智慧禪定解脫眾事皆勝若佛不莊嚴身相是事便少復次有人言阿耨多羅三藐三菩提住是身中若身相不嚴阿耨多羅三藐三菩提不住此身中譬如人欲娶豪貴家女其女遣使語彼人言若欲娶我者當先莊嚴房室除却污穢塗治香熏安施床榻被褥綩綖幃帳幄幔幡蓋華香必令嚴飾然後我當到汝舍阿耨多羅三藐三菩提亦復如是遣智慧使未來世中到菩薩所言若欲得我先修相好以自莊嚴然後我當住汝身中若不莊嚴身者我不住也以是故菩薩修三十二相自莊嚴身為得阿耨多羅三藐三菩提故是時菩薩漸漸長大見老病死苦厭患心生夜半出家六年苦行食難陀婆羅門女益身十六功德石蜜乳糜食竟菩提樹下破萬八千億鬼兵魔眾已得阿耨多羅三藐三菩提問曰得何功德故名為佛答曰得盡智無生智故名為佛復次有人言得佛十力四無所畏十八不共法三達無礙三意止一者受教敬重佛無喜二者不受教不敬重佛無憂三者敬重不敬重心無異大慈大悲三十七道品一切諸法總相別相悉知故故名為佛問曰何以故未得佛道名為菩薩得佛道不名為菩薩答曰未得佛道心愛著求欲取阿耨多羅三藐三菩提以是故名為菩薩已成佛道更得佛種種異大功德故更有異名名為佛譬如王子未作王名為王子已作王不復名王子既為王雖是王子不名王子菩薩亦如是未得佛道名為菩薩已得佛道名為佛聲聞法中摩訶迦旃延尼子弟子輩說菩薩相義如是摩訶衍人言是迦旃延尼子弟子輩是生死人不誦不讀摩訶衍經非大菩薩不知諸法實相自以利根智慧於佛法中作論議諸結使智定根等於中作義尚處處有失何況欲作菩薩論議譬如少力人跳小渠尚不能過何況大河於大河中則知沒失問曰云何失答曰如上言三阿僧祇劫過名為菩薩三阿僧祇中頭目髓腦布施心無有悔是阿羅漢辟支佛所不能及如昔菩薩為大薩陀婆渡大海水惡風壞船語眾賈人捉我頭髮手足當渡汝等眾人捉已以刀自殺大海水法不停死屍即時疾風吹至岸邊大慈如是而言非者誰是菩薩第二阿僧祇劫行滿未入第三阿僧祇時於燃燈佛所受記為佛即時上昇虛空見十方佛於虛空中立讚然燈佛然燈佛言汝過一阿僧祇劫當得作佛名釋迦牟尼得記如是而言爾時未是菩薩豈非大失迦旃延尼子弟子輩言三阿僧祇劫中未有佛相亦無種佛相因緣云何當知是菩薩一切法先有相然後可知其實若無相則不知摩訶衍人言受記為佛上昇虛空見十方佛此非大相耶為佛所記當得作佛得作佛者此是大相捨此大相而取三十二相三十二相轉輪聖王亦有諸天魔王亦能化作此相難陀提婆達等皆有三十相婆跋隸婆羅門有三相摩訶迦葉婦有金色相乃至今世人亦各各有一相二相若青眼長臂上身如師子如是等種種或多或少汝何以重此相何經中言三阿僧祇劫中菩薩不種相因緣如難陀澡浴鞞婆尸佛願得清淨端正於一辟支佛塔青黛塗壁作辟支佛像因而作願願我恒得金色身相又作迦葉佛塔中級以此三福因緣世世受樂處處所生恒得端嚴是福之餘生迦毘羅婆釋種中為佛弟子得三十大人相清淨端正出家得阿羅漢道佛說於五百弟子中難陀比丘端正第一此相易得云何言於九十一大劫中種餘一生中得是為大失汝言初阿僧祇劫中不知當作佛不作佛二阿僧祇劫中知當作佛不自稱說三阿僧祇劫中知得作佛能為人說佛何處說是語何經中有是語若聲聞法三藏中說若摩訶衍中說迦旃延尼子弟子輩言雖佛口三藏中不說義理應爾阿毘曇鞞婆沙菩薩品中如是說答曰摩訶衍中說初發心是時知我當作佛如阿遮羅菩薩於長手佛邊初發心時乃至金剛座處成佛道於其中間顛倒不淨心不生如首楞嚴三昧中四種菩薩四種受記有未發心而授記有適發心而授記有於前授記他人盡知己身不知有於前授記他人己身盡知汝云何言於二阿僧祇劫知受記而不自稱說復次佛言無量阿僧祇劫作功德欲度眾生何以故言三阿僧祇劫三阿僧祇劫有量有限問曰摩訶衍中雖有此語我亦不能都信答曰是為大失是佛真法佛口所說汝無反復汝從摩訶衍中出生云何言我不能都信復次摩訶衍論議此中應廣說復次說是三十二相業因緣欲界中種非色無色界中種無色界中以無身無色是三十二相是身莊嚴故於中不得種可爾色界中何以不得種色界中大有諸梵王常請佛初轉法輪是智慧清淨能求佛道何以言不得種三十二相因緣又言人中得種非餘道如娑伽度龍王十住菩薩阿那婆達多龍王七住菩薩羅睺阿修羅王亦是大菩薩復何以言餘道不得種三十二相因緣汝言人中閻浮提種欝怛羅曰不可種有義彼中人無吾我著樂不利根故劬陀尼弗婆提二處福德智慧壽命勝閻浮提何以不得種復次汝言一思種一相是心彈指頃六十生滅一心中不住不能分別云何能種大人相此大人相不應不了心得種以是故多思和合能種一相如重物一人不能擔必須多人力如是種相要得大心多思和合爾乃得種以是故名百福相百大心思種福德是名百福相不應一思種一相餘事尚不得一思種一事何況百福相何以故言釋迦文尼菩薩心未純淑弟子心純淑彌勒菩薩心純淑弟子心未純淑是語何處說三藏中摩訶衍中無是事此言自出汝心汝但見釋迦文尼菩薩於寶窟中見弗沙佛七日七夜以一偈讚彌勒菩薩亦種種讚弗沙佛但阿波陀那經中不說汝所不知無因緣故汝便謂彌勒弟子心未純淑如是皆為違失汝言菩薩一切物能施無所愛惜如尸毘王為鴿故割肉與鷹心不悔恨如以財寶布施是名下布施以身布施是名中布施種種施中心不著是為上布施汝何以讚中布施為檀波羅蜜滿此施心雖大多慈悲有知智慧有不知智慧如人為父母親屬不惜身或為主不惜身以是故知為鴿不惜身是中布施問曰菩薩為一切眾生為父母為主者為一切人故以是故非直不惜身為檀波羅蜜滿答曰雖為一切眾生是心不清淨不知己身無吾我不知取者無人無主不知所施物實性不可說一不可說異於是三事心著是為不清淨於世界中得福德報不能直至佛道如說般若波羅蜜中三事不可得亦不著是為具足檀波羅蜜滿如是乃至般若波羅蜜能分別大地城郭聚落作七分是為般若波羅蜜滿是般若波羅蜜無量無邊如大海水諸天聖人阿羅漢辟支佛乃至初行菩薩尚不能知其邊涯十地住菩薩乃能知云何汝言能分大地城郭聚落作七分是名般若波羅蜜滿是事是算數法能分地是世俗般若波羅蜜中少許分譬如大海水中一渧兩渧實般若波羅蜜名三世諸佛母能示一切法實相是般若波羅蜜無來處無去處一切處求不可得如幻如響如水中月見便失諸聖人憐愍故雖一相以種種名字說是般若波羅蜜諸佛智慧寶藏汝言大失汝言四種觀觀時觀土地觀種族觀生處人壽八萬歲佛出世七六五四三二萬歲中佛出世人壽百歲是佛出世時若諸佛常憐愍眾生何以正八種時中出世餘時不出佛法不待時如好藥服時便差病佛法亦如是不待時問曰雖菩薩憐愍眾生諸佛不待時過八萬歲人長壽多樂染愛等結使厚根鈍非可化時若百歲後時人短壽苦多瞋恚等諸結使更厚此樂時苦時非得道時以是故佛不出世答曰諸天壽出千萬歲有先世因緣雖多樂染愛厚能得道何況人中不大樂三十六種不淨易可教化以是故人壽過八萬歲佛應出世是中人無病心樂故人皆利根福德福德利根故應易得道復次師子鼓音王佛時人壽十萬歲明王佛時人壽七百阿僧祇劫阿彌陀佛時人壽無量阿僧祇劫汝云何言過八萬歲佛不出世問曰摩訶衍經有此事我法中無十方佛唯過去釋迦文尼拘陳若等一百佛未來彌勒等五百佛答曰摩訶衍論中種種因緣說三世十方佛何以故十方世界有老病死婬怒癡等諸苦惱以是故佛應出其國如經中說無老病死煩惱者諸佛則不出世復次多病人應有多藥師汝等聲聞法長阿含中毘沙門王以偈白佛稽首去來現在諸佛亦復歸命釋迦文佛汝經說過去未來現在諸佛言稽首釋迦文尼佛言歸命以此故知現在有餘佛若無餘國佛何以故前稽首三世佛後別歸命釋迦文尼佛此王未離欲在釋迦文尼所得道敬愛心重故歸命於餘佛所直稽首問曰佛口說一世間無一時二佛出亦不得一時二轉輪王出以是故不應現在有餘佛答曰雖有此言汝不解其義佛說一三千大千世界中無一時二佛出非謂十方世界無現在佛也如四天下世界中無一時二轉輪聖王出此大福德人無怨敵共世故以是故四天下一轉輪聖王佛亦如是於三千大千世界中亦無二佛出佛及轉輪聖王經說一種汝何以信餘四天下更有轉輪聖王而不信餘三千大千世界中更有佛復次一佛不能得度一切眾生若一佛能度一切眾生者可不須餘佛但一佛出如諸佛法度可度眾生已而滅如燭盡火滅有為法無常性空故以是故現在應更有餘佛復次眾生無量苦亦無量是故應有大心菩薩出亦應有無量佛出世度諸眾生問曰如經中說無量歲中佛時時出譬如漚曇婆羅樹華時時一出若十方佛充滿佛便易出易得不名為難值答曰不爾為一大千世界中佛無量歲時時出不言一切十方世界中難亦為罪人不知恭敬不勤精進求道以是故語言佛無量歲時時一出又此眾生眾罪報故墮惡道中無量劫尚不聞佛名何況見佛以是人故言佛出世難問曰若現在十方多有諸佛菩薩今一切眾生罪惡苦惱何以不來度之答曰眾生無量阿僧祇劫罪垢深厚雖有種種餘福無見佛功德故不見佛如偈說好福報未近衰罪未除却現在不能見大德有力人大德諸聖人心亦無分別慈悲一切人一時令欲度眾生福德熟智慧根亦利若為現度緣即時得解脫譬如大龍王隨願雨眾雨罪福隨本行各各如所受問曰若自有福德自有智慧如是人佛能度若無福德智慧佛不度若爾者自有福德智慧不待佛度答曰此福德智慧從佛因緣出若佛不出世諸菩薩以十善因緣四無量意後世罪福報種種因緣教道若無菩薩有種種經中說人得此法行福德因緣復次人雖有福德智慧若佛不出世是世界中受報不能得道若佛出世乃能得道是為大益譬如人雖有目日不出時不能有所見要須日明得有所見不得言我有眼何用日為如佛說二因二緣能生正見一從他聞法二內自如法思惟福德事故能生善心利根智慧故能如法思惟以是故知從佛得度如是等種種多有違錯欲作般若波羅蜜論議故不能復廣論餘事
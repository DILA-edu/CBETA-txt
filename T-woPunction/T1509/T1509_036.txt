經舍利弗白佛言云何菩薩摩訶薩過聲聞辟支佛地住阿鞞跋致地淨佛道論問曰舍利弗何因作是問答曰舍利弗上問眾智無異佛既種種譬喻明菩薩智勝意既已解今問云何能過二乘住阿毘跋致地淨佛道問曰小乘不住成佛何以故問淨佛道事答曰舍利弗者是隨佛轉法輪將雖自無益為利益求佛道眾生故問又以菩薩大悲多所利益是故問菩薩事以益眾生復次舍利弗蒙佛恩故破諸邪見得成道果欲報恩故問菩薩事又舍利弗於聲聞地中究盡邊際所未了者唯菩薩事是故復問又以菩薩法甚深微妙雖不能得愛樂故問譬如見人妙寶已雖自無愛樂故問經佛告舍利弗菩薩摩訶薩從初發意行六波羅蜜住空無相無作法能過一切聲聞辟支佛地住阿毘跋致地淨佛道論問曰是三事後品中各有因緣佛今何以併說答曰是中略說後當廣說三事因緣又今但說空無相無作因緣後當說種種功德故合說三事問曰入三解脫門則到涅槃今云何以空無相無作能過聲聞辟支佛地答曰無方便力故入三解脫門直取涅槃若有方便力住三解脫門見涅槃以慈悲心故能轉心還起如後品中說譬如仰射虛空箭箭相拄不令墮地菩薩如是以智慧箭仰射三解脫虛空以方便後箭射前箭不令墮涅槃之地是菩薩雖見涅槃直過不住更期大事所謂阿耨多羅三藐三菩提今是觀時非是證時如是等應廣說若過是二地知諸法不生不滅即是阿毘跋致地住阿毘跋致地中教化眾生淨佛世界是為能淨佛道復次菩薩住三解脫門觀四諦知是聲聞辟支佛法直過四諦入一諦所謂一切法不生不滅不垢不淨不來不去等入是一諦中是名阿毘跋致地住是阿毘跋致地淨佛道地滅除身口意麁惡之業及滅諸法中從初已來所失之事是名淨佛道地經舍利弗白佛言菩薩摩訶薩住何等地能為諸聲聞辟支佛作福田論釋曰舍利弗深心恭敬菩薩故今問菩薩漏結未盡住何功德能為諸聲聞辟支佛作福田經佛告舍利弗菩薩摩訶薩從初發意行六波羅蜜乃至坐道場於其中間常為諸聲聞辟支佛作福田論釋曰佛以是義示舍利弗雖三解脫門涅槃事同而菩薩有大慈悲聲聞辟支佛無菩薩從初發心行六波羅蜜乃至十八不共法欲度一切眾生具一切佛法故勝經何以故以有菩薩摩訶薩因緣故世間諸善法生論釋曰佛先已以一因緣益行眾行故為諸聲聞辟支佛作福田今說菩薩外益因緣故世間有一切諸善法所以者何菩薩發心雖未成佛令可度眾生住三乘道不得三乘者令住十善道何況成佛問曰聲聞辟支佛因緣故亦使世間得善法何以但說菩薩能令世間有善法答曰因聲聞辟支佛世間有善法者亦皆由菩薩故有若菩薩不發心者世間尚無佛道何況聲聞辟支佛佛道是聲聞辟支佛根本故復次雖因聲聞辟支佛有善法少以少故不說尚不說聲聞辟支佛何況外道諸師經何等是善法所謂十善道五戒八分成就齋四禪四無量心四無色定四念處四正勤四如意足五根五力七覺分八聖道分盡現於世以菩薩因緣故六波羅蜜十八空佛十力四無所畏四無礙智十八不共法大慈大悲一切種智盡現於世以菩薩因緣故有剎利大姓婆羅門大姓居士大家四天王天乃至非有想非無想天皆現於世以菩薩因緣故有須陀洹斯陀含阿那含阿羅漢辟支佛佛皆現於世論問曰以菩薩因緣故有善法於世可爾剎利大姓婆羅門大姓居士大家若世無菩薩亦有此貴姓云何言皆從菩薩生答曰以菩薩因緣故世間有五戒十善八齋等是法有上中下上者得道中者生天下者為人故有剎利大姓婆羅門大姓居士大家問曰若世無菩薩世間亦有五戒十善八齋剎利等大姓答曰菩薩受身種種或時受業因緣身或受變化身於世間教化說諸善法及世界法王法世俗法出家法在家法種類法居家法憐愍眾生護持世界雖無菩薩法常行世法以是因緣故皆從菩薩有問曰菩薩清淨行大慈悲云何說世俗諸雜法答曰有二種菩薩一者行慈悲直入菩薩道二者敗壞菩薩亦有悲心治以國法無所貪利雖有所惱所安者多治一惡人以成一家如是立法人雖不名為清淨菩薩得名敗壞菩薩以是因緣故皆由菩薩有世間諸富貴皆從二乘道有二乘道從佛有佛因菩薩有若無菩薩說善法者世間無有天道人道阿修羅道無有樂受不苦不樂受但有苦受常有地獄啼哭之聲菩薩如是大利益故云何不名為世間作福田舍利弗聞是菩薩有大功德應當供養心念煩惱未盡雖有大福不能消其供養如人雖噉好食以內有病故不能消化以是故經舍利弗白佛言菩薩摩訶薩淨畢施福不佛言不也何以故本以淨畢故論釋曰以菩薩從初發心時便為一切眾生供養之上首所以者何以決定為無量無邊阿僧祇眾生代受勤苦又利益無量阿僧祇眾生令得度脫欲取一切諸佛法大智慧力故能令世間即是涅槃如是種種因緣故言本已淨畢復次佛重說消施因緣故經舍利弗菩薩摩訶薩為大施主施何等施諸善法何等善法十善道五戒乃至十八不共法一切種智以是施與論釋曰先說由菩薩因緣世間有善法今說菩薩施善法之主是為差別經舍利弗白佛言世尊菩薩摩訶薩云何習應般若波羅蜜與般若波羅蜜相應論釋曰上說一日修般若波羅蜜勝聲聞辟支佛從是因緣來佛種種讚歎菩薩如是大功德皆從般若波羅蜜生是故今問云何菩薩習行是般若波羅蜜與般若波羅蜜相應復次舍利弗知般若波羅蜜難行難得如幻如化難可受持恐行者違錯故問習應經佛告舍利弗菩薩摩訶薩習應色空是名與般若波羅蜜相應習應受想行識空是名與般若波羅蜜相應復次舍利弗菩薩摩訶薩習應眼空是名與般若波羅蜜相應習應耳鼻舌身心空是名與般若波羅蜜相應習應色空是名與般若波羅蜜相應習應聲香味觸法空是名與般若波羅蜜相應習應眼界空色界空眼識界空是名與般若波羅蜜相應習應耳聲識界鼻香識界舌味識界身觸識界意法識界空是名與般若波羅蜜相應習應苦空是名與般若波羅蜜相應習應集滅道空是名與般若波羅蜜相應習應無明空是名與般若波羅蜜相應習應行識名色六處觸受愛取有生老死空是名與般若波羅蜜相應習應一切諸法空若有為若無為空是名與般若波羅蜜相應論釋曰五眾者色受想行識色眾者是可見法是色因緣故亦有不可見有對有對雖不可見亦名為色如得道者名為道人餘出家未得道者亦名為道人何等是可見一處是可見有對色小分一入攝餘九處及無作業名不可見色有對者十處無對者唯無作色有漏無漏等分別亦如是如經說色有三種有色可見有對有色不可見有對有色不可見無對是故當知非但眼見故是色內外十處能起五識者皆名色因是色分故生無作色復有四種色內有受不受外有受不受復有五種色所謂五塵復有一種色如經說惱壞相眾生身色名為惱壞相非眾生色亦名惱壞相惱相因緣故亦名惱譬如有身則有飢渴寒熱老病刀杖等苦復有二種色所謂四大四大造色內色外色受色不受色繫色不繫色有色能生罪有色能生福業色非業色業色果色業色報色果色報色隱沒無記色不隱沒無記色可見色不可見色有對色無對色有漏色無漏色如是等二種分別色復有三種色如上可見有對中說復有三種色善色不善色無記色學色無學色非學非無學色從見諦所斷生色從思惟所斷生色從無斷生色復有三種色欲界繫色色界繫色不繫色有色能生貪欲有色能生瞋恚有色能生愚癡三結三漏等亦如是有色能生不貪善根不瞋善根不愚癡善根如是等諸三善根應廣說有色能生隱沒無記法能生不隱沒無記法不隱沒無記有二種有報生有非報生者如是等二種無記復有四種色如上受不受中說四大及造色三種善不善無記身業作無作色口業作無作色受色止色用色不用色如是等四種色復有五種色身作無作色口作無作色及非業色五情五塵麁色動色影色像色誑色麁色者可見可聞可嗅可味可觸如土石等動色者有二種一者眾生動作二者非眾生動作如水火風動作地依他故動下有大風動水水動地風之動樹如酒自沸動如磁石吸鐵如真珠玉車渠馬碯夜能自行皆是眾生先世福德業因緣不可思議問曰影色像色不應別說何以故眼光明對清淨鏡故反自照見影亦如是遮光故影現無更有法答曰是事不然如油中見像黑則非本色如五尺刀中橫觀則面像廣縱觀則面像長則非本面如大秦水精中玷玷中皆有面像則非一面像以是因緣故非還見本像復次有鏡有人有持者有光明眾緣和合故有像生若眾緣不具則像不生是像亦非無因緣亦不在因緣中如是別自有法非是面也此微色生法如是不同麁色如因火有煙火滅煙在問曰若爾者不應別說影同是細色故答曰鏡中像有種種色影則一色是故不同是二雖待形俱動形質各異影從遮明而現像則從種種因緣生雖同細色各各差別誑色者如炎如幻如化如乾闥婆城等遠誑人眼近無所有如是等種種無量色總名色眾受眾者如經說因眼緣色生眼識三事和合故生觸是觸即時三眾共生所謂受想行問曰眼識亦與三眾作因何以但說觸答曰眼識少時住見色便滅次生意識能分別色好醜是故不說眼識因眼色識三事和合故生觸觸生心數法眼識因緣遠故不說問曰一切識皆有觸何以但觸因緣生心數法答曰心有二種一者念念生滅心二者次第相續心觸亦如是次第相續觸麁故說因觸生心數法念念觸微細亦共生心數法不了故不說若情塵識三事和合能受苦樂爾時觸法了了以是故說因觸生心數法如色法從因緣和合生心數法亦如是從觸法和合生如色法從和合生無和合則不生心數法亦如是有觸則生無觸則不生此受眾一種所謂受相復有二種受身受心受內受外受麁細遠近淨不淨等復有三種受苦樂不苦不樂善不善無記學無學非學非無學見諦所斷思惟所斷不斷因見諦所斷生受因思惟所斷生受因不斷生受或因身見生不還與身見作因或因身見生還與身見作因或不因身見生不還與身見作因復有三種受欲界繫色界繫無色界繫如是等三種受復有四種受內身受外身受內心受外心受四正勤四如意足等相應受及四流四縛等相應受是名四種受復有五種受樂根苦根憂根喜根捨根見苦所斷相應受乃至思惟所斷相應受五蓋五結諸煩惱相應受亦如是復有六受眾六識相應受復有意識分別為十八受所謂眼見色思惟分別心生喜眼見色思惟分別心生憂眼見色思惟分別心生捨乃至意識亦如是是十八受中有淨有垢為三十六三世各有三十六為百八如是等種種因緣分別受義無量名為受眾想眾相應行眾識眾亦如是分別何以故與受眾相應故復次佛說有四種想有小想大想無量想無所有想小想者覺知小法如說小法者小欲小信小色小緣相名為小想復次欲界繫想名為小色界繫想名為大三無色天繫想名為無量無所有處繫想是名無所有想復次煩惱相應想名為小想煩惱覆故有漏無垢想名為大想諸法實相想名為無所有想無漏想名為無量想為涅槃無量法故復次佛說有六想眼觸相應生想乃至意觸相應生想如是等名為想眾行眾者佛或時說一切有為法名為行或說三行身行口行意行身行者出入息所以者何息屬身故口行者覺觀所以者何先覺觀然後語言意行者受想所以者何受苦樂取相心發是名意行心數法有二種一者屬見二者屬愛屬愛主名為受屬見主名為想以是故說是二法為意行佛或說十二因緣中三行福行罪行無動行福行者欲界繫善業罪行者不善業無動行者色無色界繫業阿毘曇除受想餘心數法及無想定滅盡定等心不相應法是名為行眾識眾者內外六入和合故生六覺名為識以內緣力大故名為眼識乃至名為意識問曰意即是識云何意緣力故生意識答曰意生滅相故多因前意故緣法生意識問曰前意已滅云何能生後識答曰意有二種一者念念滅二者心次第相續名為一為是相續心故諸心名為一意是故依意而生識無咎意識難解故九十六種外道不說依意故生識但以依神為本此五眾四念處中廣說所以者何身念處說色眾受念處說受眾心念處說識眾法念處說想眾行眾問曰不應有五眾但應有色眾識眾識眾隨時分別故有異名名為受想行如不淨識名為煩惱淨識名為善法答曰不然所以者何若名異故實亦異若無異法名不應異若唯有心而無心法者心不應有垢有淨譬如清淨池水狂象入中令其混濁若清水珠入水即清淨不得言水外無象無珠心亦如是煩惱入故能令心濁諸慈悲等善法入心令心清淨以是故不得言煩惱慈悲等法即是心問曰汝不聞我先說垢心即是煩惱淨心即是善法答曰若垢心次第云何能生淨心淨心次第云何當生垢心以是故是事不然汝但知麁現之事不知心數法不可以不知故便謂為無當知必有五眾問曰若有者何以不多不少但說五答曰諸法各有定限如手法五指不得求其多少復次有為法雖復無量佛分判為五分則盡問曰若爾者何以故復說十二入十八界答曰眾義應爾入界義異佛為法王為眾生故或時略說或時廣說有眾生於色識中不大邪惑於心數法中多有錯謬故說五眾有眾生心心數法中不生邪惑但惑於色為是眾生故說色為十處心心數法總說二處或有眾生於心數法中少生邪惑而多不了色心為是眾生故說心數法為一界色心為十七界或有眾生不知世間苦法生滅不知離苦道為是眾生故說四諦世間及身皆為是苦愛等煩惱是苦因煩惱滅是苦滅滅煩惱方便法是名道或有眾生著吾我故於諸法中邪見生一異相或言世間無因無緣或墮邪因緣為是眾生故說十二因緣有人說常法或說神常或說一切法常但滅時隱藏微細非是無也若得因緣會還出更無異法為是人故說一切有為法皆是作法無有常定譬如木人種種機關木楔和合故能動作無有實事是名有為法問曰是中說五眾有何次第答曰行者初習觀法先觀麁法知身不淨無常苦空無我等身患如是眾生所以著此身者以能生樂故諦觀此樂有無量苦常隨逐之此樂亦無常空無我等六塵中有無量苦眾生何因緣生著以眾生取相故著如人身一種偏有所著能沒命隨死取相受苦樂發動生思等諸行心行發動時識知離苦得樂方便是為識復次眾生五欲因緣故受苦樂取相因緣故深著是樂以深著樂故或起三毒若三善根是名為行識為其主受用上事五欲即是色色是根本故初說色眾餘次第有名餘入界諸法等皆由五眾次第有唯法入法界中增無為法四諦中增智緣滅入界乃至有為無為法如上說今五眾等諸法皆是空何以故聖主說故聖有三種下中上佛為其主如星宿月中日為其最光明大故佛得一切智慧故名為聖主聖主所說故應當是實復次以有十八空故一切法空若但以性空能空一切法何況十八若以內空外空能空一切法何況十八復次若有法不空應當有二種色法非色法是色法分別破裂乃至微塵分別微塵亦不可得終卒皆空無色法乃至念念生滅故皆空如四念處中說復次諸法性空但名字因緣和合故有如山河草木土地人民州郡城邑名之為國巷里市陌廬館宮殿名之為都梁柱椽棟瓦竹壁石名之為殿上中下分和合名之為柱片片和合故有分名眾札和合故有片名眾微和合故有札名是微塵有大有中有小大者遊塵可見中者諸天所見小者上聖人天眼所見慧眼觀之則無所見所以者何性實無故若微塵實有即是常不可分裂不可毀壞火不能燒水不能沒復次若微塵有形無形二俱有過若無形云何是色若微塵有形則與虛空作分亦有十方分若有十方分則不名為微佛法中色無有遠近麁細是常者復次離是因緣名字則無有法今除山河土地因緣名字更無國名除廬里道陌因緣名字則無都名除梁椽竹瓦因緣名字更無殿名除三分因緣名字更無柱名除片因緣名字則無分名除札因緣名字則無片名除眾微因緣名字則無札名除中微塵名字則無大微塵名除小微塵名字則無中微塵名除天眼妄見則無小微塵名如是等種種因緣義故知諸法畢竟空問曰若法畢竟空何以有名字答曰名字若是有與法俱破若無則不應難名字與法俱無有異以是故知一切法空復次一切法實空所以者何無有一法定故皆從多法和合生若無有一亦無有多譬如樹根莖枝葉和合故有假名樹若無樹法根莖枝葉為誰和合若無和合則無一法若無一法則亦無多初一後多故復次一切諸觀語言戲論皆無實者若世間常亦不然世間無常亦不然有眾生無眾生有邊無邊有我無我諸法實諸法空皆不然如先種種論議門中說若是諸觀戲論皆無者云何不空問曰汝言諸法實諸法空皆不然者今云何復言諸法空答曰有二種空一者說名字空但破著有而不破空二者以空破有亦無有空如小劫盡時刀兵疾疫飢餓猶有人物鳥獸山河大劫燒時山河樹木乃至金剛地下大水亦盡劫火既滅持水之風亦滅一切廓然無有遺餘空亦如是破諸法皆空唯有空在而取相著之大空者破一切法空亦復空以是故汝不應作是難若滅諸戲論云何不空如是等種種因緣處處說空當知一切法空習者隨般若波羅蜜修習行觀不息不休是名為習譬如弟子隨順師教不違師意是名相應如般若波羅蜜相菩薩亦隨是相以智慧觀能得能成就不增不減是名相應譬如函蓋大小相稱雖般若波羅蜜滅諸觀法而智慧力故名為無所不能無所不觀能如是知不墮二邊是為與般若相應經復次舍利弗菩薩摩訶薩習應性空是名與般若波羅蜜相應如是舍利弗菩薩摩訶薩行般若波羅蜜習應七空所謂性空自相空諸法空不可得空無法空有法空無法有法空是名與般若波羅蜜相應論問曰何以不說住十八空但說住七空名與般若波羅蜜相應答曰佛法中廣說則十八空略說則七空如廣說助道法則有三十七品略說則七覺分復次是七空多用利益眾生故如大空無始空或時有眾生起是邪見為是故說性空者一切諸法性本末尚自空何況現在因緣尚空何況果報自相空者諸法總相別相盡觀其空心則遠離用是二空諸法皆空是名諸法空從性空故有相相空故諸法皆空諸法空故更無所得是名不可得空用是四種空破一切有法若以有法有相為過者取於無法是故說無法空若以無法為非還欲取有法是故說有法空先說四空雖破有法行者心則離有而存於無是則說無法空若說無法為非心無所寄還欲存有是故略說有法空以存有心薄故無法有法空者行者以無法空為非心還疑有若心觀有還疑無法是故有無俱觀其空如內外空觀以是故但說七空問曰汝言知一切法空滅諸觀是名與般若波羅蜜相應如是觀是名相應不如是觀則不相應分別是非故即亦是觀云何言滅答曰以是故經佛告舍利弗菩薩摩訶薩習應七空時不見色若相應若不相應不見受想行識若相應若不相應不見色若生相若滅相不見受想行識若生相若滅相不見色若垢相若淨相不見受想行識若垢相若淨相論釋曰不見色若生相若滅相者不見五眾有生有滅若五眾有生滅相即墮斷滅中墮斷滅故則無罪無福無罪無福故與禽獸無異不見色若垢若淨不見五眾有縛有解若五眾是縛性無有得解脫者若五眾是淨性者則無有學道法經不見色與受合不見受與想合不見想與行合不見行與識合何以故無有法與法合者其性空故論釋曰心心數法無形無形故則無住處以是故色不與受合如四大及四大所造色二觸和合心心數法中無觸法故不得和合問曰若爾者何以說受想行識不共和合答曰佛此中自說無有法與法合者何以故一切法性常空故若無法與法合亦無有離復次佛自說因緣經舍利弗色空中無有色受想行識空中無有識論釋曰何以故色與空相違若空來則滅色云何色空中有色譬如水中無火火中無水性相違故復次有人言色非實空行者入空三昧中見色為空以是故言色空中都無有色受想行識亦如是經舍利弗色空故無惱壞相受空故無受相想空故無知相行空故無作相識空故無覺相論問曰此義有何次第答曰先說五眾空中無五眾今是中說其因緣五眾各各自相不可得故故言五眾空中無五眾經何以故舍利弗非色異空非空異色色即是空空即是色受想行識亦如是論釋曰佛重說因緣若五眾與空異空中應有五眾今五眾不異空空不異五眾五眾即是空空即是五眾以是故空不破五眾所以者何是中佛自說因緣經舍利弗是諸法空相不生不滅不垢不淨不增不減是空法非過去非未來非現在是故空中無色無受想行識無眼耳鼻舌身意無色聲香味觸法無眼界乃至無意識界無無明亦無無明盡乃至無老死亦無老死盡無苦集滅道亦無智亦無得無須陀洹無須陀洹果無斯陀含無斯陀含果無阿那含無阿那含果無阿羅漢無阿羅漢果無辟支佛無辟支佛道無佛亦無佛道舍利弗菩薩摩訶薩如是習應是名與般若波羅蜜相應論問曰人皆知空中無所有不生不滅不垢不淨不增不減無一切法佛何以分別說五眾等諸法各各空答曰有人雖復習空而想空中猶有諸法如行慈人雖無眾生而想眾生得樂自得無量福故以是故佛說諸法性常自空非空三昧故令法空如水冷相火令其熱若言以空三昧故令法空者是事不然智者是無漏八智得者初得聖道須陀洹果乃至佛道是義先已廣說經舍利弗是菩薩摩訶薩行般若波羅蜜不見般若波羅蜜若相應若不相應不見檀波羅蜜尸波羅蜜羼提波羅蜜毘梨耶波羅蜜禪波羅蜜若相應若不相應亦不見色若相應若不相應不見受想行識若相應若不相應不見眼乃至意色乃至法眼色識界乃至意法識界若相應若不相應不見四念處乃至八聖道分佛十力乃至一切種智若相應若不相應如是舍利弗當知菩薩摩訶薩與般若波羅蜜相應論釋曰菩薩得諸法實相入般若波羅蜜即於般若波羅蜜不見定相若相應若不相應何況見有餘法云何不見般若相應不相應不見如是行為應般若波羅蜜不見不如是行為不應般若波羅蜜如常樂我行不應般若波羅蜜無常苦無我行為應般若波羅蜜若行實不應般若波羅蜜若行空為應般若波羅蜜如有無行為不應般若波羅蜜如非有非無行為應般若波羅蜜般若波羅蜜中皆無是事般若波羅蜜相畢竟清淨故五波羅蜜五眾乃至一切種智亦如是問曰般若波羅蜜畢竟清淨應爾五波羅蜜及餘法云何清淨答曰先說五事離般若波羅蜜不名波羅蜜與般若波羅蜜和合故名波羅蜜如般若波羅蜜初品中說云何名檀波羅蜜不見施者不見受者無財物故五眾法是菩薩觀處與般若波羅蜜和合故畢竟清淨故不見相應不相應十二入十八界十二因緣亦如是是諸法無有定性無有定法以是故不見若相應若不相應十八空四念處乃至大慈大悲一切種智不見若相應若不相應問曰是菩薩非聲聞辟支佛云何有三十七品未得佛道云何有十力四無所畏答曰是菩薩雖非聲聞辟支佛亦觀聲聞辟支佛法欲以聲聞辟支佛道度眾生故復有人言行聲聞辟支佛道但不取證如後品中說入空無相無作三昧菩薩住是三解脫門作是念言今是觀時非是證時或有新發意菩薩聞有聲聞辟支佛三十七品法讀誦正憶念分別以是故說菩薩有三十七品佛十力等亦如是菩薩自於菩薩十力四無所畏十八不共法中住住是法中若聞若憶想分別佛十力四無所畏十八不共法等甚深微妙亦是我分復次是菩薩無量阿僧祇劫來修習佛十力四無所畏等坐佛樹下時得無礙解脫故增益清淨譬如勳勞既立然後受其功賞菩薩亦如是有是功德乃受其名是功德皆是般若波羅蜜勢力合故不見若相應若不相應此諸法義從六波羅蜜乃至一切智先已說經復次舍利弗菩薩摩訶薩行般若波羅蜜時空不與空合無相不與無相合無作不與無作合何以故空無相無作無有合與不合舍利弗菩薩摩訶薩如是習應是名與般若波羅蜜相應論問曰一心中無有二空云何說空不與空合答曰空有二種一者空三昧二者法空空三昧不與法空合何以故若以空三昧力合法空者是法非自性空又空者性自空不從因緣生若從因緣生則不名性空行者若入時見空出時不見空當知是虛妄復次佛自說因緣空中無合無不合無相無作亦如是舍利弗菩薩如是習應是名與般若波羅蜜相應問曰但一處說不見與般若波羅蜜相應不相應便足何以故復更種種說相應不相應因緣若一處應餘則皆應若一處不應餘亦不應譬如一盲無見千盲俱爾答曰不然若欲以戲論求勝應如是難諸法相雖不可說佛以大慈大悲故種種方便說又佛說法為一種眾生得道為未悟者重說又復一說為斷見諦結使二說為斷思惟結使復更說為諸餘結使分分皆斷又一說有人得聲聞道一說種辟支佛道因緣更一說發阿耨多羅三藐三菩提心更一說行六波羅蜜更一說行方便得無生忍更一說得初住地更一說乃至十住地更一說為人故更一說為天故復次是般若波羅蜜相甚深難解難知佛知眾生心根有利鈍鈍根者少智為其重說若利根者一說二說便悟不須種種重說譬如駛馬下一鞭便走駑馬多鞭乃去如是等種種因緣故經中重說無咎經復次舍利弗菩薩摩訶薩行般若波羅蜜時入諸法自相空入已色不作合不作不合受想行識不作合不作不合色不與前際合何以故不見前際故色不與後際合何以故不見後際故色不與現在合何以故不見現在故受想行識亦如是論釋曰先說空無相無作無合無不合今更說因緣入自相空故五眾不作合不作不合若一切法自相空是中無有合不合合者諸法如其相如地堅相識知相如是等自相不在異法是名為合不合者自相不在自法中略說諸法相不增不減色不與前際合何以故前際空無所有但有名字若色入過去則滅無所有云何與前際合後際者未有未生色不應與後際合現在色生滅不住故不可取相色不應與現在合復次佛自說因緣色不與前際合非不合何以故前際不可見故色不與後際合非不合何以故後際不可見故色不與現在合非不合何以故現在不可見故受想行識亦如是經復次舍利弗菩薩摩訶薩行般若波羅蜜前際不與後際合後際不與前際合現在不與前際後際合前際後際亦不與現在合三際名空故舍利弗菩薩摩訶薩如是習應者是名與般若波羅蜜相應論問曰云何前際後際合答曰有人說三世諸法皆是有未來法轉為現在現在轉為過去如泥揣現在瓶為未來土為過去若成瓶時瓶為現在泥揣為過去瓶破為未來如是者是為合若有三世相是事不然以多過故是為不合復次三世合者如過去法與過去未來現在世作因現在法與現在未來世作因未來世法與未來世作因又過去心心數法緣三世法未來現在心心數法亦如是斷心心數法能緣不斷法不斷心心數法能緣可斷法如是等三世諸法因緣果報共相和合是名為合菩薩不作是合何以故如先說過去已滅云何能為因能為緣未來未有云何為因緣現在乃至一念中不住云何為因緣是名不合復次佛自說因緣三世及名字空故云何言合
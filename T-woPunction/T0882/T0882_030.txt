復次宣說諸部通用祕密身語心金剛印成就教理此中先說如來部祕密身印成就教理頌曰隨處依法而安坐作加趺相求成就如其所畫順修習即得大士法成就此佛所說金剛薩埵法門金剛部祕密身印成就教理金剛步相依法作如其所畫順修習求成就起忿怒時此中成就無疑惑此佛所說金剛降三世法門蓮華部祕密身印成就教理當作金剛加趺相二手結彼金剛縛三摩地身依法成當作蓮華出生法此佛所說蓮華薩埵法門寶部祕密身印成就教理行人或住或安坐或復隨處而經行以金剛寶灌頂門作成就事無疑惑此佛所說金剛藏法門如來部祕密語印成就教理依法不動於舌端復以唇齒二相合以金剛語微出聲持誦能作諸成就此佛所說金剛語法門金剛部祕密語印成就教理作雲雷吼稱吽字震發威怒甚深語忿怒破壞大金剛此即忿怒語成就此佛所說金剛降三世法門蓮華部祕密語印成就教理當止微細出入息發微妙語極煥明一切依此持誦時成就三摩地智藏此佛所說一切如來三摩地智藏法門寶部祕密語印成就教理發彼極妙煥明語復常敬禮最上尊如應持誦依法儀一切所作速成就此佛所說一切如來供養廣大羯磨法門如來部祕密心印成就教理世尊常以妙欲法普施一切有情樂金剛薩埵廣大身此中觀想速成就此佛所說妙欲法門金剛部祕密心印成就教理為利一切有情故設彼調伏諸惡法令於佛教作護持乃說忿怒成就事此佛所說一切如來金剛降三世法門蓮華部祕密心印成就教理如其蓮華本無染彼依止處即妙愛我此妙愛淨亦然即得妙愛法成就此佛所說蓮華妙愛法門寶部祕密心印成就教理何等隨順諸有情謂令成就一切事雨眾寶雨悉周圓如應一切速成就此佛所說虛空藏法門如來部祕密金剛印成就教理行人或住或安坐或復隨處而經行左手結印依法儀一切所作皆成就此佛所說一切如來祕密金剛手法門金剛部祕密金剛印成就教理行人隨處依法住隨處如應諸所作金剛忿怒指印成以衣蓋覆作成就此佛所說一切如來金剛忿怒王法門蓮華部祕密金剛印成就教理蓮華拳印左手結復當蓋覆其手印隨處成結法相應速得蓮華法成就此佛所說觀自在法門寶部祕密金剛印成就教理左手當結寶雨印是印復當以蓋覆隨處所作依本儀如應即得寶成就此佛所說虛空藏法門如上是為諸部通用祕密身語心金剛印成就教理復次宣說諸部通用祕密金剛薩埵印依彼大印勝法用本尊薩埵三摩地作金剛視金剛語速得最上成就法此佛所說一切如來金剛薩埵法門爾時具德金剛手菩薩摩訶薩白一切如來言世尊如來我此法儀唯願如來加持所行時一切如來即復雲集咸共稱讚金剛手菩薩摩訶薩頌曰金剛薩埵善哉者金剛大寶復善哉善哉金剛妙法門善哉金剛勝羯磨能善宣說此正法無上金剛祕密乘一切如來祕密門大乘現證法中攝爾時金剛手菩薩摩訶薩即從座起以一百八名稱讚勸請一切如來頌曰大金剛界大薩埵利益有情最上主具大智慧釋迦王稽首歸命金剛身勇猛出生真實利作有情因大理趣大士勝利勝業成歸命薩埵中薩埵具諸佛法廣大法善轉一切法輪者大語最上極妙明稽首歸命大真實作大羯磨大加護一切羯磨成就者大勇最上大行尊歸命薩埵正因主已得一切波羅蜜智一切智知覺者一切有情大方便稽首歸命大勝慧具大悲心勝最上已運悲心悲主宰廣施一切大慈心稽首歸命諸善作釋迦師子大能仁能中能者寂默尊通達世俗大調伏稽首歸命勝軌法平等已達大法界清淨法界大如來金剛尊復廣大尊稽首歸命勇猛聚為大光明大照曜廣大精進大勝力大勇最極勝勇猛歸命威勇寂靜生大梵世尊自然生釋迦無畏大寂默具一切身淨牟尼稽首歸命法中王無身現身最上身圓滿三身修身者具一切身廣大身稽首歸命金剛身無語現語最上語圓滿三語宣語者具一切語妙大語稽首歸命金剛語無心現心最上心圓滿三心心現者具一切心大金剛稽首歸命金剛心無金剛現彼金剛最上金剛三金剛清淨廣大眾金剛歸命金剛中金剛勝出三有遍觀察善逝主宰最勝者為三界中大法王稽首歸命大遍照如來一百八名號若有聞者一稱揚或讀或誦發志誠彼人當得成佛果我今勸請佛聖尊為諸有情作利益從大悲心所出生廣大法輪此應轉爾時世尊大毘盧遮那如來聞彼一切如來增上主宰金剛手菩薩摩訶薩勸請語已即白一切如來言唯願如來攝受所行時一切如來即復雲集說此頌曰為利一切有情故一切世界一切處所應調伏眾相門此大法輪隨宜轉說是頌時所有一切佛剎一切世界普遍一切方處一切有情悉見一切如微塵量曼拏羅中世尊釋迦牟尼如來各住其前轉妙法輪爾時金剛手菩薩摩訶薩即說頌曰為利一切有情故一切世界一切處所應調伏眾相門大金剛輪隨宜轉說是頌時所有一切佛剎一切世界普遍一切方處一切有情悉見一切如微塵量曼拏羅中世尊金剛界如來各住其前轉金剛界等一切金剛輪爾時降三世菩薩摩訶薩說此頌曰為利一切有情故一切世界一切處所應調伏眾相門大忿怒輪隨宜轉說是頌時所有一切佛剎一切世界普遍一切方處一切有情悉見一切如微塵量曼拏羅中世尊降三世如來各住其前轉一切如來大忿怒輪爾時聖觀自在菩薩摩訶薩說此頌曰為利一切有情故一切世界一切處所應調伏眾相門淨蓮華輪隨宜轉說是頌時所有一切佛剎一切世界普遍一切方處一切有情悉見一切如微塵量曼拏羅中世尊法王如來各住其前轉蓮華輪爾時聖虛空藏菩薩摩訶薩說此頌曰為利一切有情故一切世界一切處所應調伏眾相門大妙寶輪隨宜轉說是頌時一切佛剎中所住一切有情若細若大一切方面皆悉見彼一切如來在須彌山頂金剛摩尼寶峯大樓閣中處于一切如來師子座上轉金剛界等一切法輪爾時金剛手菩薩摩訶薩說此頌曰聖尊為利有情故自身所行大方便最勝現降於人間大金剛輪隨宜轉爾時世尊大毘盧遮那如來復白一切如來言世尊如來願復雲集攝受所行是時一切如來等即復雲集從世尊大毘盧遮那如來心入時世尊大毘盧遮那如來以一切如來身語心金剛身悉開覺已告金剛手菩薩摩訶薩言善男子我此心中一切如來及彼一切金剛部曼拏羅皆悉從我心中而入汝今亦然從我心入爾時金剛手菩薩摩訶薩如佛言教隨了知已說此頌曰為利一切有情故遍一切處我所行一切諸佛入心中於身語心金剛住說是頌時普遍一切世界極微塵量等一切佛剎彼彼現住一切如來一一如來悉現充滿一切世界極微塵量廣大身相皆從世尊大毘盧遮那如來心入時金剛手菩薩摩訶薩同彼一切如來及世尊大毘盧遮那如來混一切身轉一切語攝一切心種子相續一切身分一切分位一切相好一切毛孔出生極微塵量一切曼拏羅乃至一切金剛教等從心入已如理而住爾時世尊現成正覺其未久間以一切如來身語心金剛於一切如來身自開覺已從須彌山頂詣菩提場到已即於菩提樹下隨順世間轉其化事執吉祥草說此頌曰大哉最上自利已廣利有情一切教所應調伏勤勇因破彼邪外非見者世間所有不調伏一切暗冥諸惡見智光清淨大利圓此中如應得成佛說是頌時欲界諸天不了世尊此真實語即作是言今此沙門何故乃能為求菩提作是難事悍伏疲勞忍受諸苦爾時世尊即於是處敷草坐已告彼天言汝天聖者依我所行宜應施我大菩提果時欲界諸天亦復不能解佛所說即時俱詣帝釋天主所到已於天主前具陳上事是時帝釋天主即與欲界諸天主眾共詣色界天主大梵天王所復陳上事相與言議時大梵天王與欲界色界諸天主眾并一切三界增上主宰大自在天共議斯事是時大自在天即告普盡三界增上主宰那羅延天等一切天主言汝天聖者當知如來應供正等正覺隨順世間轉其化事現成阿耨多羅三藐三菩提果勿謂人趣及天趣攝是故當知雖復生天天中所成畢竟不能證成佛果彼善所行我等宜應同往供養時大自在天等諸天主眾尋即共詣大菩提場世尊如來所坐之處到已頭面禮世尊足前白佛言世尊如佛教勅我等依行唯願世尊悲愍攝受復請世尊起於草座受我所獻微妙勝座於其座上證成阿耨多羅三藐三菩提果爾時世尊告諸天主言汝天聖者依我所行即當施我阿耨多羅三藐三菩提果諸天主白佛言世尊非我所能施佛菩提若我有其力能我等豈不自證佛菩提果爾時世尊為令了知如是義故即說頌曰當知非色非無色非實非虛亦非淨此佛菩提大智門實開覺已得成佛彼諸天主等於須臾間默然而住是時世尊從草座起復告諸天主言諸天聖者汝能開曉此佛智不諸天主等白佛言世尊我等不能開曉佛智爾時世尊處于勝座復說頌曰淨意如應所開覺大菩提心堅固生如理觀想於佛身金剛薩埵堅固作時諸天主等俱白佛言如佛教勅我如是行言已即時悉離佛會爾時世尊於其晝夜隨順世間轉諸化事降伏魔軍成阿耨多羅三藐三菩提果已於普盡無餘諸有情界廣為利樂一切有情諸所作成普攝皆於自心而住即以一百八名讚歎金剛手菩薩摩訶薩頌曰金剛薩埵大薩埵無上大乘大主宰廣大清淨大光明稽首歸命大尊勝聖金剛王大金剛金剛一切諸如來廣大精進大勇尊稽首歸命大方便金剛妙愛大清淨一切悅樂大妙樂無始無終勝樂門稽首歸命廣大欲金剛善哉大歡喜如理作善勝喜悅廣大歡喜大喜王稽首歸命極勝喜金剛妙寶大自在自部灌頂大主宰具一切寶大善明稽首歸命勝莊嚴金剛威光大光曜廣大光明大明照具大熾盛勝光明稽首歸命佛光相金剛寶幢大高顯為大勝幢施財者具大寶杖虛空幢稽首歸命施幢相作金剛笑大笑相具大慶悅大喜者最勝喜樂喜迅行稽首歸命大法喜金剛勝法大妙法具一切法善淨者為諸佛法勝法門稽首歸命妙愛法即大智劍金剛利大慧復為智慧者為大利器斷罪門稽首歸命佛利劍金剛表剎廣大輪為諸佛輪大伏藏一切吉祥勝法門稽首歸命法輪因金剛妙語大語聚離戲論語大文字無文字中大誦持稽首歸命佛真語金剛羯磨妙勝業善作事業大羯磨祕密供養大供養稽首歸命佛供養金剛加護大勝鎧最上甲冑大堅固廣大真實大護門稽首歸命覺精進金剛吞伏大忿怒警怖一切邪惡者一切佛大方便門稽首歸命勝牙相大金剛拳大印契大三昧縛勝縛者勝妙印契大智拳歸命金剛勝拳相瞻禮恭敬及供養彼諸如來常所作無始無終法門中大菩提心汝所說汝為諸佛勝依止即諸菩薩大勇猛於彼過去未來生為佛菩提最勝因歸命金剛大薩埵歸命金剛大妙寶歸命金剛正法門歸命金剛勝羯磨我所稱讚汝勝名金剛自性故頂禮所生福聚施有情願當得佛菩提果若人正心而稱念最上一百八名號或但一稱發志誠是人當得諸佛果此佛所說覺智法門爾時一切如來異口同音讚歎金剛手菩薩摩訶薩頌曰金剛薩埵善哉者金剛大寶復善哉善哉金剛妙法門善哉金剛勝羯磨能善宣說此正法無上金剛祕密乘一切如來祕密門大乘現證法中攝佛說此經已一切如來并諸菩薩摩訶薩眾聞佛世尊及金剛手菩薩摩訶薩所說皆大歡喜信受奉行
部類隱顯傳譯支流論釋講解諷誦轉讀書寫雜述案此經是毘盧遮那佛法界身雲在蓮華藏莊嚴世界海於海印三昧內與普賢等海會聖眾為大菩薩之所說也凡一言一義一品一會皆遍十方虛空法界及一一微塵毛端剎土盡因陀羅網微細世界窮前後際一切劫海及一一念具無邊劫常說普說無有休息唯是無盡陀羅尼力所持非是翰墨之所能記此乃圓滿法輪稱法界之談耳但以本不離迹是以處寄人天時臨二七以迹不離本九會即遍十方二七該于十世以本迹無二令無限即限限即無限如此經中海雲比丘所持普眼修多羅以須彌山聚筆大海水墨書一一品不可窮盡又如真諦三藏云西域傳記說龍樹菩薩往龍宮見此華嚴大不思議解脫經有三本上本有十三千大千世界微塵數偈四天下微塵數品中本有四十九萬八千八百偈一千二百品下本有十萬偈四十八品其上中二本及普眼等竝非凡力所持隱而不傳下本見流天竺蓋由機悟不同所聞宜異故也是以文殊普賢親承具教天親龍樹僅覩遺筌小聖同坐而不聞大士異趣而先覺聖教之行藏器局之優劣斷可知矣又為佛去世遠眾生報劣色力念慧悉皆減損於此下本無力具受遂隨力隨樂分寫受持或具十萬大本猶在或三萬六千如晉朝所譯或餘四萬此周朝所翻或分其品會別成部帙如支流所辨或漸湮滅不聞其名皆由器致耳亦如曦陽麗天明無優劣但眼淨具瞻目眩稍味盲絕不見日豈非朗耶今此亦爾廣略在器本法無虧依文殊般涅槃經佛去世後四百五十年文殊師利猶在世間依智度論諸大乘經多是文殊師利之所結集此經則是文殊所結佛初去後賢聖隨隱異道競興乏大乘器攝此經在海龍王宮六百餘年未傳於世龍樹菩薩入龍宮日見此淵府誦之在心將出傳授因茲流布開皇三寶錄云昔于闐東南二千餘里有遮拘槃國彼王歷葉敬重大乘諸國名僧入其境者竝皆試練若小乘學則遣不留摩訶衍人請停供養王宮內自有華嚴摩訶般若大集等經竝十萬偈王躬受持親執戶籥轉讀則開香華供養又於道場內種種莊嚴眾寶備具并懸諸雜幡時非時果誘諸小王令入禮拜又此國東南可二十餘里有山甚嶮其內置華嚴大集方等寶積楞伽方廣舍利弗陀羅尼華聚陀羅尼都薩羅藏摩訶般若大雲等凡一十二部皆十萬偈國法相傳防護守掌有東晉沙門支法領者風範慷慨邈然懷拔萃之志好樂大乘忘寢與食乃裹糧杖策殉茲形命於彼精求得華嚴前分三萬六千偈齎來至此即晉朝所譯是也今大周于闐所進逾四萬頌於第一會所說華藏世界舊譯闕略講解無由今文竝具爛然可領其十定一會舊經有問無答今本照然備具是以前有七處八會今七處九會雖望百千而未備然四萬之理亦無遺且龍樹誦具本以上昇法領獲僅半以東度雖凡聖不一而弘法無二但以域壤有中邊慧解有深淺遂使數萬里間見聞懸隔闕乎大半可不傷哉大智度論云不思議經有十萬偈攝大乘論云有百千偈名百千經釋論云即華嚴經十萬偈為百千也又涅槃經名此經為雜華然百千舉數而標目雜華即相以彰名舉數者失其源即相者遣其主不思議則推宗有在直造其庭佛華嚴則以人標法曲詳其致四名之中後二為得矣晉京師道場寺佛馱跋陀羅唐魏國西寺地婆訶羅大周神都佛授記寺實叉難陀晉京師道場寺佛馱跋陀羅此云覺賢本姓釋氏迦維羅衛人甘露飯王之苗裔也祖達摩提婆此云法天甞遊天竺因以居焉父達摩修利耶此云法日賢三歲偏孤八歲喪母為外氏所養從祖鳩摩利聞其聰敏憐其孤幼乃迎還度為沙彌至年十七與同學數人俱以習誦為業眾皆用功一月賢一日當之師歎曰賢一日敵三十夫也及受具戒修業精懃博學群經多所綜達少以禪律馳名常與同學僧伽達多遊處積年達多雖服其才德而未測其深淺也後於密室閉戶坐禪忽見賢來驚問所從答曰暫上兜率致敬彌勒言訖便隱達多方知是聖人也後屢見賢神變乃至誠方知得不還果常欲遊方弘化備觀風俗會有秦沙門智嚴至罽賓訪問彼國僧眾誰能流化東土咸云有佛馱跋陀羅者本生天竺那可梨城族姓相承世遵道學聰明博贍位行難測童稚出家已通經論受業於大禪師佛陀大仙佛陀大仙時亦在罽賓聞嚴求人乃謂嚴曰可以振維僧徒宣授禪法者佛馱跋陀其人也嚴既要請苦到賢遂默而許焉於是辭師裹糧東逝涉路三載寒暑備更乃有層巖重蔭連凍千里清旭啟旦則崎嶇陵嶮潛晷告昏則枕廗氷雪飛梯懸蹬側足傍踐援繩挂索仰接雲岸自氷雪之外艱途萬數糧用中竭分粒繼飡爰憑聖祐僅而得濟既度葱嶺略經六國國主矜其遠化竝欣懷資俸至交趾附舶循海而行經一嶋下賢舉手指山曰可泊於此舶主曰客行惜日調風難遇不可停也遂行二百餘里忽值返風吹舶還至前島船人各悟其神咸師事之一稟其進止後遇便風同侶皆發賢曰不可動舶主乃止既而先發者一時覆敗後於中夜忽令眾船俱發無肯從者賢自起收纜一船獨發俄爾賊至留者悉被抄害次之達青州東萊郡聞鳩摩羅什在長安欣然而來則秦弘始十年四月也什大歡悅共論法相振發玄微多所啟悟因謂什曰君所解不出人意而致高名耶什曰吾年老故爾何必能稱美談什每有疑義必共論決沙門道才曇暢僧叡慧觀等六百人俱稟禪訓其所指授莫非真要自遺法東遷四百餘年開發之深無若此也其言理辨物必求諸中不苟適當時不求勝人之口其所得則辨明無遺其所不知則時闕如也秦太子泓欲聞賢說法乃要命群僧進論東宮羅什與賢數番往復文多不載秦主姚興專志佛法三千餘僧竝預宮闕盛修人事唯賢守靜不與眾同後語弟子云我昨見本鄉有五舶俱發後經歲許遇外舶至既而訊訪果是天竺五舶先所見者也傾境聞之競來禮事其有奉施悉皆不受持鉢分衛無論豪賤甞與弟子慧觀次第乞食至陳郡袁豹素不敬信待之甚薄未飽辭退豹曰似未足且復小留賢曰檀越施心有限故令所設已罄豹即呼左右益飯飯果盡豹大慚既而問慧觀曰此沙門何如人觀曰德量高邈非凡所測豹深歎異之賢儀軌率素不同華俗而志韻清遠雅有深致法師僧弼與沙門寶材書曰鬪場禪師甚有大心便是天竺主何風流人也到義熙十四年吳郡內史孟顗右衛將軍褚叔度則請賢出此經乃手執梵文共沙門法業慧嚴等百有餘人於道場寺譯出詮定文旨會通方言妙得經意故道場寺猶有華嚴堂焉大教流傳蓋其力也初譯經時堂前池內每有二青衣從池中出奉以香華舉眾皆見亦有神祇營衛左右賢以元嘉六年卒春秋七十有一矣手屈三指明得阿那含果焉中天竺國三藏法師地婆訶羅唐言日照婆羅門種幼而出家住摩訶菩提及那蘭陀寺三藏風儀溫雅神機朗俊負笈從師研精累歲器成琱玉學擅青藍承沙門玄弉傳教東歸思慕玄門留情振旦既而占風聖代杖錫來儀載闡上乘助光神化爰以永隆初歲言屆京師高宗弘顯釋門克隆遺寄乃詔緇徒龍象帝邑英髦道誠律師薄塵法師十大德等於魏國西寺翻譯經論之次時有賢首法師先以華嚴為業每慨斯經闕而未備往就問之云齎第八會文今來至此賢首遂與三藏對挍遂獲善財善知識天主光等十有餘人遂請譯新文以補舊闕沙門復禮執筆沙門慧智譯語更譯密嚴等經論十有餘部合二十四卷竝皇大后御製序文深加讚述今見流行於代焉三藏辭鄉之日其母尚存無忘鞠育之恩恒思顧復之報遂詣神都抗表天闕乞還舊國初未之許再三固請有勅從之京師諸德造緋羅珠寶袈裟附供菩提樹像勅錫神鐘一口及請幡像供具遵途以垂拱三年十二月二十七日體甚康体告門人曰吾當逝矣右脇而臥無疾而終於神都魏國東寺會葬者數千萬人聖母聞之深加悲悼施絹千匹以充殯禮道俗悲慕如喪所親香華輦輿瘞於龍門山陽伊水之左門人修理靈龕加飾重閣因起精廬其側掃灑供養焉後因梁王所奏請置伽藍勅內注名為香山寺危樓切漢飛閣凌雲石像七龕浮圖八角駕親遊幸具題詩讚云爾大周神都佛授記寺沙門實叉難陀唐云喜覺于闐國人智度弘曠利物為心善大小乘兼異學論天后明揚佛日敬重大乘以華嚴舊經處會未備遠聞于闐有斯梵本發使求訪并請譯人實叉與經同臻帝闕以天后證聖元年乙未於東都大內遍空寺譯華嚴經天后親臨法座煥發序文自運仙毫首題名品南印度沙門菩提流志沙門義淨同宣梵文後付沙門復禮法藏等於佛授記寺譯至聖曆二年己亥功畢又至久視元年庚子於三陽宮內譯大乘入楞伽經及於西京清禪寺東都佛授記寺譯文殊授記等經前後總譯一十九都沙門波崙玄執等筆受沙門複禮綴文沙門法寶弘景等證義太子中舍人賈膺福監護至長安四年實叉緣母年老請歸覲省表書再上方蒙允許勅御史崔嗣光送至于闐後和帝龍興重暉佛日勅再徵召方屆帝城以景龍二年達于茲土帝屈萬乘之尊親迎於開遠門外京城緇侶備諸幢幡逆路導引仍裝飾青象令乘入城勅於大薦福寺安置未遑翻譯遘疾彌留以景雲元年十月十二日右脇疊足終于大薦福寺春秋五十有九緇徒悲噎歎法棟之遽摧俗侶哀號恨群生之失導有詔聽依外國法葬以十一月十二日於開遠門外古燃燈臺焚之薪盡火滅其舌猶存斯是弘法之嘉瑞也至十二月十三日本國門人悲智勅使哥舒道元送其餘骸及斯靈舌遂歸于闐起塔供養後人復於焚屍之所起七層塔焉兜沙經一卷菩薩本業經一卷諸菩薩求佛本業經一卷菩薩本願行品經一卷右件經竝是此經第二會中出菩薩十住經一卷菩薩十住經一卷菩薩十道地經一卷十住斷結經十卷右件經竝是此經第三會中出十地斷經十卷十住經十二卷菩薩十地經一卷大方廣十地經一卷十地經一卷十住經四卷漸備一切智德經五卷菩薩初地經一卷右件經竝是此經第六會中出等目菩薩經二卷顯無邊佛土功德經一卷如來興現經四卷如來興現經一卷大方廣如來性起經二卷大方廣如來性起微密藏經二卷右件經竝是此經第七會中出度世經六卷普賢菩薩答難二千經右件經竝是此經第八會中出羅摩伽經三卷右件經竝是此經第九會中出大方廣華嚴入如來不思議境界經二卷度諸佛境界智嚴經一卷度諸佛境界智光嚴經一卷大方廣入如來不思議境界經二卷右件四經同本異譯竝云在普光法堂說大方廣佛華嚴佛境界分一卷大方廣佛境界經一卷右件二經同本異譯菩提樹下說大方廣普賢所說經一卷大方廣佛華嚴修慈分經一卷右已上不思議境界等經現本華嚴內雖無此等品然勘梵本竝皆具有固是此經別行品會為梵品不題品次不編入大部信力入印法門經五卷右件經古德相傳云是華嚴別品詳其文句始終總無華嚴流類近勘梵本亦無此品請後人詳究鈔華嚴經一十五卷右昔南齊司徒竟陵文宣王蕭子良者天機秀發宅心真境望億劫而長驅凌千歲而獨上若闡揚經教開弘福業莫不出自神裏行之身命永明八年感夢東方天王如來冥資聖授始撰淨住之法又夢沙門自稱智勝引對佛前教其轉讀因傳經唄之則又㢡率朝賢啟龍華三會之福祇勸士庶受菩薩三聚之戒竝祥瑞欝蒸難得而言者也加以閱彼龍宮仞斯象跡毘贊玄化住持覺運凡鈔如上等諸經三百餘卷撰弘益文翰一百餘卷自手書經七十餘卷其所撰內有華嚴瓔珞經二卷標出世之術華嚴齊記一卷敘法會之致竝可以垂鏡來葉不刊之勝躅也華嚴十惡經一卷右隋學士費長房三寶錄注入偽妄恐後賢濫齎故此附出婆羅頗密多三藏云西國相傳龍樹從龍宮將經出已遂造大不思議論亦十萬頌釋此經既冥機未啟不測其指歸也十住毘婆沙論一十六卷龍樹所造釋十地品義後秦耶舍三藏口誦其文共羅什法師譯出釋十地品內至第二地餘文以耶舍不誦遂闕解釋相傳其論是大不思議論中一分也十住論一十卷龍樹所造後秦弘始年中羅什法師譯十地論一十二卷婆藪般豆菩薩此云天親於山中釋十地品疊本經文依次消解菩薩初造論成感經放光明山振地動其國主臣民俱來慶賀歎為希有瑞也廣如本傳至後魏有北天竺三藏菩提留支魏云希覺來此翻譯初譯之日宣武皇帝親自筆受一日又曰中天竺三藏勒那摩提魏云寶意來此共流支於洛水南北各譯一本其後僧統慧光請二賢對詳挍同異參成一本又別傳云天親造華嚴經論既未獲具本此十地或是隨得翻之又云無著菩薩往來都率彌勒菩薩教以華嚴等經自彼宣流亦其力也近問西來三藏梵僧皆云金剛軍菩薩造十地釋論有一萬二千頌翻可成三十餘卷又堅慧菩薩亦造略釋竝未傳此土于闐國見有其本實叉歸日已附信索如得亦擬翻出又瑜伽菩薩地中住品內廣寫此經十地品文次第兼釋良以此經三賢十聖位分最廣既為諸部龜鏡是以造釋者非一耳華嚴論六百卷昔北齊大和初年第三王子於清涼山求文殊師利菩薩燒身供養其王子有閹官劉謙之既自慨形餘又覩王子焚軀之事乃奏乞入山修道有勅許焉遂齎此經一部晝夜精懃禮懺讀誦并心祈妙德以希冥祐絕粒飲水垂三七日形氣雖微而丹抱彌著忽感髮鬢盡生復丈夫相神彩超悟洞斯幽指於是覃思研精爰造前論始終綸綜還以奏聞高祖信敬由來更增常日華嚴一經於斯轉盛隋淨影寺慧遠法師晚年造此經疏至廻向品忽覺心痛視之乃見當心毛孔流血外現又夢持鎌登大山次第芟剪至半力竭不復能起覺已謂門人曰吾夢此疏必不成於是而止相州休法師聽華嚴五十餘遍研諷文理轉加昏漠乃自喻曰斯固上聖至言豈下凡所抑度哉詳二賢博瞻宏富振古罕儔於此陶埏莫能窮照而謙之尋閱未盡數旬注茲鴻論何其壯哉蓋是大聖冥傳不足多怪案此經菩薩住處品云東北有菩薩住處名清涼山現有菩薩名文殊師利與一萬菩薩常住說法故今此山下有清涼府山之南面小峯有清涼寺一名五臺山以五山最高其上竝不生林木事同積土故謂之臺也山周迴四百餘里東連恒岳中臺上有大華池湛然清徹蒸多徵感又有精屋石塔北臺上有鐵浮圖二并舍利及文殊形像中臺東南下三十餘里有大浮寺漢明所立既年代久遠荒涼彌甚遺基餘趾尚能可識中有東西二堂像設存焉前在華薗二三頃綺繢交錯百種千名爛同舒錦赫如霞照至於超常絕聽之類世所希聞者至七月十五日萬品齊發次北八九里是前王子捨身之地現有表塔昔北齊之日大敝玄門於此山中置伽藍二百餘所又割恒定等八洲之稅以供山眾衣藥之資焉今神居寶地往往而在案別傳云文殊師利菩薩常於彼講華嚴經故自古以來迄乎唐運西域梵僧時有不遠數萬里而就茲頂謁者及此土道俗亦塵軌相接或遇神僧聖眾仙閣珍臺靈光暐曄妙香芬馥空鐘自響寶偈遙聞倏忽俄頃抑揚千變如清涼山記具之山去京一千六百里代州之界然地居邊壤特甚寒烈故四月已前七月以後堅氷積雪暠皓彌布自非盛夏之日無由登踐勗哉懷道之士可不庶幾一往乎華嚴論一百卷後魏沙門釋靈辨所造也法師大原晉陽人也宿植妙因久種勝善幼而入道長而拔俗常讀大乘經留心菩薩行及見華嚴偏加昧甞乃頂戴此經入清涼山清涼寺求文殊師利菩薩哀護攝受冀於此經義解開發則頂戴行道遂歷一年足破血流肉盡骨現又膝步懇策誓希冥感遂聞一人謂之曰汝止行道思惟此經於是披卷豁然大悟時後魏熙平元年歲次大梁正月起筆於清涼寺敬造華嚴論演義釋文窮微洞奧至二年初徙居玄兌山嵩巖寺注釋同前時孝明帝靈大后胡氏重道欽人旨請就闕法師辭疾未見至夏首重命固請既辭不獲免至十六日進入東柏堂尋遷式乾殿後居徽音殿緝論無輟至神龜元年夏詔曰大法弘廣敷演待人今徽音殿修論法師靈辨德器淵雅早傳令聞可延屈趣宣光殿講大品般若於是四部交歡十方延慶講訖勅侍中大傅清河王允懌安置法師式乾殿樓上準前修論夏則講華嚴冬則講大品法師與弟子靈源候時緝綴忘寢與食神龜三年秋九月其功乃畢略經廣論凡一百卷首尾五年成就十帙後屬時多疊法音中歇法師息講全真避時養道以正光三年正月八日在融覺寺遷神化往時年四十有六於是孝明皇帝勅曰其論是此土菩薩所造付一切經藏則上目錄分布流行弟子道昶靈源曇現等慨先師夙逝痛靈藉之將掩乃與清信君子敬寫淨本流布道俗此論雖盛傳汾晉未流京洛長安碩德每有延望永淳二年有至相寺沙門釋通賢及居士玄爽房玄德寺竝業此經留心讚仰遂結志同遊詣清涼山祈禮文殊聖者因至并州童子寺見此論本乃慇懃固請方蒙傳授持至京師帝輦髦彥莫不驚挊遂繕寫流通焉東晉南林釋法業宋京師中興寺求那跋陀羅魏中天竺勒那摩提魏北臺釋智炬齊鄴下大覺寺釋慧光齊鄴下大覺寺釋僧範齊治州釋曇衍隋相州演空寺釋靈裕隋西京空觀寺釋慧藏隋西京大禪定寺釋靈幹釋法業未詳其氏族幼而有超方之韻脫屣塵表少年出家風格秀整學無常師博洽覃思時輩所推也雖遍閱群部每以為照極探微快然未足後遇天竺沙門佛度跋陀羅乃請譯華嚴親從筆受籌諮義理無替晨夕經數歲廓焉有所悟因顧其友人曰聖教司南於是乎在既躬受梵文又陶冶精至推宗扣問日有其倫遂敷弘幽旨欝為宗匠沙門曇斌等數百人伏膺北面欽承雅訓大教濫觴業之始也以希聲初啟未遑曲盡但標舉大致而已撰旨歸兩卷見行於世後不知所終先賢略其清範悲矣求那跋陀羅此云功德賢中天竺人以大乘學故世號摩訶衍本婆羅門種初學五明諸論天文書𥫫醫方呪術靡不該博後遇見阿毘曇雜心尋讀驚悟深崇佛法焉則投簪落飾專精志學及受具戒博通三藏須之辭小乘師進學大乘師大乘師試令探取經匣即得華嚴師喜而歎曰汝於大乘有重緣矣於是讀誦講宣莫能酬抗進受菩薩戒法既而有緣東方乃隨舶泛海中途遇難遂力念十方佛稱觀世音一舶蒙濟其誠感如此元嘉十二年至廣州刺史車朗表聞宋太祖遣信迎接既至京勅名僧慧嚴慧觀於新亭郊勞見其神情朗徹莫不虔仰雖因譯交言而欣若傾蓋初住祇洹寺俄而太祖延請深加崇重琅耶顏延之通才碩學束帶造門於是京師遠近冠蓋相望大將軍彭城王義康丞相南譙王義宣竝師事焉須之眾僧共請出經於祇洹寺東安寺丹陽郡等諸處集義學沙門七百餘人前後所出凡百餘卷譙王欲請講華嚴經而跋陀自忖未善宋言有懷愧歎則旦夕禮懺請觀世音乞求冥應遂夢有人白服持劍擎一人首來至其前曰何故憂耶跋陀具以事對答曰無所多憂即以劍易首更安新頭語令迴轉曰得無痛耶答曰不痛豁然便覺心神喜悅則備領宋言於是遠近道俗服其精感請令就講遂講華嚴數十餘遍元嘉末譙王屢有怖怪夢跋陀答曰京師將有搰亂未及一年元凶搆逆至若丞相陰謀預陳三諫之略世祖遙望懸知一怪之言策杖江中神童忽至焚香樓下山鬼自移登御座而齊尊居釣臺而拯物若斯感德未暇詳舉而自幼已來恒執香爐未甞輟手每食輟分施飛鳥鳥或馴之集手而食到太始四年正月覺體不悆便與太宗及公卿等告別臨終之日延佇而望云見天華聖像隅中遂卒春秋七十有五太宗深加痛惜慰贈甚厚公卿會葬勞哀備焉勒那摩提魏云寶意中天竺人也博贍之富理事兼通誦一億偈偈有三十二字尤明禪法意在遊化以正始五年始屆洛邑譯十地等論二十四卷初意神理標異慧悟絕倫領牒魏詞遍盡隅奧帝每令講華嚴經披釋開悟精義每發一日正處高座忽有持笏執名者形如太宮云天帝命來請法師講華嚴經意曰今此法席尚未停輟待訖經文當從來命雖然法事所資獨不能建都講燒香維那梵唄咸亦須之可請今定使者則如所言講席諸僧咸悉同見既而法事將了又見前使者云奉天帝命故來下迎意乃含笑熙怡告眾辭訣奄然卒於法座都講等僧亦同時殞魏境聞見無不嗟異之釋智炬姓劉氏少事神僧曇無最器局融明學藝優博先讀華嚴經數十遍至於義旨轉加昏瞙常懷怏怏曉夕增其懇到遂夢普賢菩薩乘白象放光明來語曰汝逐我向南方當與汝藥令汝深解忽覺向同意說之而恨不問南方處所同意者曰聖指南方但當依命何憂其不至乎遂束裝遄邁行三日見一清池中有昌蒲莖葉殊偉意悅而掘之其根盤薄數尺劣同車轂炬中心豁然以為聖授服之數日聰悟倍常昔年疑滯一朝通朗而超超入神之趣特出於先賢矣遂周流講說五十餘遍有疏十卷年七十終於北臺釋慧光姓揚氏定州盧人也年十三隨父入洛四月八日往佛陀所從受三歸陀異其眼光外射如焰深惟必有奇操也苦邀留之且令誦經光執卷覽文曾若昔習傍通奧義備盡微旨至夏末度而出家所習經誥便為人說詞既清靡理亦高暢時人號之聖沙彌也然所獲利養轉以惠人讚毀之來聲色無誤眾中益器其遠度也陀曰此沙彌非常人若受大戒宜先聽律律是慧基非智不發由是多習律行及進受具足博聽奉行四夏將登講僧祇律方事紙筆綴述所聞兼以意量參互銷釋陀以他日密覩其文乃呼而告曰吾之度子望傳聖果何乃區區方事世語乎可為高明法師道務非子分也會佛陀勒那初譯十地光乃命章開釋獨最其功又四分一部亦其草創後更聽華嚴深悟精致研微積慮亟涉炎涼既而探蹟索隱妙盡隅奧乃當元匠恒親講授光以為正教之本莫過斯典凡有敷揚備申恭肅每講必中表潔淨至於聽眾亦同之履󱡠竝脫之階外各嚴香華顒顒合掌敬法之勤千歲罕儔矣有疏四卷立頓漸圓三教以判群典以華嚴為圓教自其始也若涅槃維摩十地地持竝疎其奧旨為時所尚司徒高教曹僕射高隆之及朝臣司馬令孤子儒等齊代名賢重之如聖甞遇亢旱以聞光乃就嵩岳池邊燒香請雨尋則流霔原濕利之其感致幽現為若此也初在京任國僧都俄轉為國統將終前日乘車向曹行出寺門屋脊自裂既坐判事塊落筆前尋視無從知乃終相因斯乖悆四旬有餘奄化於鄴城大覺寺春秋七十矣常願生佛境而不定方隅及氣將欲絕大見天宮來下遂乃投誠安養溘從斯卒所著玄宗論大乘義律仁王七誡及僧制十八條竝文旨清肅見重當世釋僧範姓李氏平鄉人也幼曾遊學群書年二十三備通流略至於七耀九章天文筮術竝無與抗衡從學者千餘人而年華色美都無伉儷之心思附法門燒指而充供養年二十九聞講涅槃輒試一聽乃知佛經祕極也遂投鄴城僧始而出家初學涅槃願盡其致後向洛下從獻公聽法華華嚴又就沙門慧光更採新致久之乃出遊開化利安齊魏每法莚一舉聽眾千餘膠州刺史杜弼於鄴下現義寺請範冬講至華嚴六地忽有一雁飛下從浮圖東順行入堂正對高座伏而聽法講散徐出還順塔西爾乃翔逝又於此寺夏講雀來在座西南伏聽終於九旬又曾處濟州亦有一鴨飛來入聽訖講便去斯諸祥感眾矣自非道洽冥府何能與此昔正講華嚴輒有一僧加毀當夜有神特致鞭楚死而復蘇因是見聞者皆深敬異甞宿他寺正逢布薩有僧昇座將欲竪義乃曰竪論法相深會聖言何勞說戒僧常聞耳忽見一神形高丈餘貌甚雄峻來到座前問竪義者今是何日答曰是布薩日神則以手搨之曳于座下委頓垂死次問上座搨曳同前由是自勵至終僧事私緣竟無說欲乃至疾重輿而就僧將終之日延象入房下床跪悔唯陳宿觸而已時當正午遺誡而卒於鄴下東大覺寺時春秋八十即天保六年三月二日也初範背儒入釋崇信日增寂想空門永扗先習言不及利容無喜怒每留意華嚴為來報之業夜禮千佛為一世常資末歲年事既隆身力不齊猶依六時叩頭枕上自有英達罕能方駕焉著華嚴疏五卷十地地持維摩勝鬘各有疏記釋曇衍姓夏候氏南兗州人初生而有牙齒具焉七歲從學聰敏超絕十八舉秀才遇聽光公法席即稟歸戒年二十三投光出家光即為受戒聽涉無暇乃損食息然於藏旨有疑諮詢碩學皆反啟其志莫之能通遂開拓寰宇造華嚴經疏七卷講事相仍毘贊玄理聲辨雄亮言會時機自齊鄭燕趙皆履法化常隨義學千僧有餘出家居士近於五百光終之後華嚴大教於茲再盛也趙郡王高元海膠州刺史杜弼竝齊朝懿戚重臣留情敬奉僕射祖孝徵奏為國都緝諧道政不墜玄網以開皇元年三月十八日忽告侍人無常至矣便誦念彌勒佛聲氣俱盡於時正中旁僧同觀顏色怡悅時年七十有九衍每財之所拯貧病為初法之所被如行先授但見經像必奉禮迎送道遇貧陋必悲憐垂泣又恒樂聽戒往來兩闕辛醒臭物曾不目臨下氣逼流身出戶外以清淨僧房不為熏教故也未終之前有夢見衍朱衣螺髮鬢垂於背二童侍之昇空而西北高逝尋爾便終時共以為華嚴經中善財童子所求第三十二善知識婆沙婆陀夜天之狀也釋靈󱚉俗姓趙氏鉅鹿曲陽人也年在童幼每見形像沙門則知迴向聞屠殺聲相愴然改容六歲便隨母受戒父強止之誓心無毀年七歲啟父出家父以愛念未之許也󱚉私歎曰不得七歲出家一生壞矣遂從師教訓學業日新十五丁父憂苫塊毀瘠杖而能起服闋默往趙郡應覺寺投寶禪師求出家焉寶觀其神彩乃辭曰吾為汝緣吾非汝師可往勝處也遂赴定州而受具足則誦四分僧祇二戒自寫其文八日之中書誦竝了後南逝障隆於隱公所遍學四分又依憑公獨聽十地晨夕幽撿發奇剖新者咸共推之涅槃地論皆博尋舊解穿鑿新異唯大集般若出自生知雜心成實皆窮巢穴夏居十二鄴京創講名節既著言令若新預聽歸依遂號為󱚉菩薩也皆從受戒三聚大法自此廣焉至於華嚴一部彌深留心研鏡旨趣時稱令家會齊后染患願聞斯典照玄諸統舉󱚉以當之時有雄鷄一頭常隨眾聽逮于講散乃大鳴高飛西南樹上經夜而終俄而疾遂有瘳斯亦感通之明應也內宮由是施袈裟三百領󱚉受而散之齊安東王樓叡致敬諸僧次至󱚉前不覺怖而流汗退問知其異度即奉為戒師寶山一寺󱚉之經始叡為施主傾撤金具其潛德感人又此類也周氏滅齊二教淪沒乃潛形世壤衣以暫衰三升之布頭絰麻帶如喪考妣誓得佛法更始方襲舊儀引同俗二十餘人居於聚落夜談正理晝讀俗書大隋運興載昌釋教󱚉德光先彥即預搜揚帝下詔曰敬問相州大慈寺靈󱚉法師朕遵崇三寶歸向情深願闡揚大乘護持正法法師梵行精厚理義淵遠弘通聖教開導聾瞽道俗欽仰思作福田京師天下具瞻四方輻湊故遠召法師共營功德業宜知朕意早入京也法師乃步入長安時年七十有四勅遣勞待令住興善仍詔所司盛集僧望評立國統眾議咸屬莫有異詞󱚉乃固讓確乎不拔遂抗表請還帝即聽許僕射高頴等又表請留帝則下勅令宜住此󱚉曰一國之主義無二言今復重留情所未可因告門人曰王臣親附久有誓言進則侮人輕法退則不無遙敬故吾斟□向背耳尋復三勅固邀裕較執如上帝語蘇威曰朕知󱚉師剛正是自在人誠不可屈節乃勅左僕射高頴右僕射蘇威等諸公詣寺宣旨代大帝受戒悔罪并送綾錦衣服絹三百段助營山寺御自注額可號露泉寺既至本鄉勅問重沓後聞鄴下唱言自知別世乃示誨善惡勵諸門人授筆制哀速終悲永殞詩二首至于三更忽覺異香滿室內外驚之靜慮口緣念佛相繼達于明相奄終于演空寺焉春秋八十有八即大業元年正月二十二日也哀動山世即殯於寶山靈泉寺側起塔崇焉初󱚉清貞潔己正氣雲霄高山景行動成摸揩甞母病綿篤追赴已終中路即還其割愛弘道如是甞向一處敷演將半忽見講主仍畜韮園󱚉曰弘法之始為遣過源惡業未傾清道焉在此講不可再也宜即散之便執錫持衣徑辭而出講主曰法師但講此業易異除耳便即借請村人犁具一時耕殺四十畆韮斯可謂如聞而行或大德同集間以言謔乃󱚉之臨席無不肅然自持諠鬧欣靜所以下座尼眾莫敢面參而性剛威爽服章麁弊貴達之與斯下承對一焉去來自彼曾無迎送故鄴下諺曰衍法師伏道不伏俗󱚉法師道俗俱伏誠其應對無思發言成論故也自前後行施悲敬兼之袈裟為惠出過千領病苦所及醫療繁多但得厚味先命奉僧身預倫伍片無貯納講授之際正面西方凡所涕唾一生無棄身無擇行口無擇言人畜訓誨絕於呵捶乃至責問童稚誡約門人皆自述己名號彼仁者苦辭切斷無不淚流若言行有違即不同止非律所許寺法不停女人尼眾誓不授戒及所住房不令登踐斯勵格後代之弘略也沙彌受具和上德難故盡報不行自餘師證至時臨眾若授以三聚則七眾備傳故使弘法之時方聽女眾入寺竝後入先出直往無留致有法席清嚴響傳㝢內者供給不預沙彌身服清修不御綾綺垂裙則踝上四指衫袖則僅與肘齊祇支極長至脛而已誤見衣制過度則處眾割之故方裙正背大氈被褥皮革上色錢寶物等竝不入房祇支五條由來以布縱有繒帛終以惠人餘則敗納而已自年三十即在著述造華嚴疏及旨歸合九卷自餘內外章疏傳記等總百餘卷現行於代然東夏法流化儀異等至於立教施行取信千載者󱚉其一焉釋慧藏姓郝氏趙國平棘人十一出家未登具戒則講涅槃後聽智論十地華嚴般若等博見之舉罕不伏焉年踰不惑乃潛千鵲山枕石漱流澄心玄奧每研味群典而以華嚴為本雖洞盡幽微而謙虛自退仰詫聖助希示是非登時夜降靈感空中有聲言是是既聞斯告因撰義疏躬自傳揚往預學流普皆飡攝齊主武成降書邀請於大極殿開闡此經法侶雲繁士族咸集時共榮之為大觀盛也自爾專弘此部傳習彌布屬周毀經道剗迹人間拪息煙霞保護玄納隋初開法則預出家文帝曩敬德音遠遣徵請蒲輪既降謁帝承明遂陳玄奧允副天旨則六大德之一也有勅加之殊禮故二紀之內四時不墜焉以大業元年十一月二十九日遘疾卒于空觀寺春秋八十有四臨終屬使露骸弟子奉遵遺訣陳屍林麓掩骸修塔樹于終南至相寺之前峯焉釋靈幹姓李氏金城狄道人祖相封於上黨遂隨封而遷焉年十歲志樂聞法情欣背俗親弗違之十四投鄴京大莊嚴寺衍法師為弟子晝夜遵奉無怠寸陰而每入講堂想處天宮無異也十八覆講華嚴十地初開宗本僉共美之周武滅法居家奉戒隋開佛日則當高選幹每講此經亟延涼燠四方進結塵接相望開皇七年勅令住興善寺為譯經證義沙門至十七年遇疾悶絕唯心不冷未敢藏殯後醒云我往兜率天見休遠二法師竝坐華臺光暉絕世謂幹曰汝與我諸弟子後皆生此矣因爾覺悟重增故業端然觀行絕交人物及大業三年置大禪定有勅擢為道場上座僧徒一盛匡救有功至八年正月卒於寺春秋七十有八乃火葬於終南之陰初幹志奉華嚴常依經本作蓮華藏世界海觀及彌勒天宮觀至于疾甚目精上視不與人對久乃如常沙門童真問疾在側幹謂真曰向見青衣童子引至兜率天宮而天樂非久終墜輪迴蓮華藏是所圖也不久氣絕須臾復通真問何所見耶幹曰見大水遍滿華如車輪幹坐其上所願足矣尋爾便卒唐并州武德寺釋慧覺唐越州靜林寺釋法敏唐襄州神足寺釋慧眺唐蒲州普齊寺釋道英唐襄州寒陵寺釋道昂唐京師大慈恩寺釋靈辨唐終南山至相寺釋智儼釋慧覺姓范氏齊人也達量通鑒罕附其倫而儀形秀峙長七尺餘眉目峯映衣服鮮潔容止溫弘鏘鏘然也凡行路士子莫不迎睇目送焉雖博學群經多以華嚴為首被請高陽久當講匠聽眾千餘堂宇充溢而來者不絕遂停法肆爰有施主即為造千人講堂締搆斯須不月便訖登法座引眾充滿時訝其法會之盛也著華嚴十地維摩等疏至武德三年覺少有心痛告門人曰吾其去矣乃出身資為僧設食與眾取訣於是通夜正念明相纔動奄然從化春秋九十釋法敏姓孫氏丹陽人八歲出家事英禪師為弟子入茅山聽明法師三論又聽高麗實講大乘經論躬為南座結軫三周貞觀元年出還丹陽講華嚴涅槃二年越州田都督追還一音寺相續法輪于時四方義學沙門八百餘人當境僧千二百人尼眾三百士俗之集不可復記時為法慶之嘉會也至十九年會稽士俗請住靜林寺講華嚴經至六月末正講有蛇懸半身在敏頂上長七尺許作黃金色吐五色光終講方隱至夏訖還一音寺夜有赤衣二人禮敏曰法師講四部大經功德難量須往他方教化故從東方來迎法師弟子數十人同見至八月十七日卒爾前三日三夜無故闇冥恰至將逝忽放大光夜明如日異香不滅莫不怪歎道俗莊嚴送於隆安之山焉造華嚴疏七卷釋慧眺姓莊氏少出家以小乘為業馳譽江漢承象王哲公在龍泉講三論心生不忍曰三論明空講者著空言訖舌出三尺鼻眼兩耳竝皆流血七日不語有伏法師聞之曰汝大癡也一言毀經罪過五逆可信大乘方得免耳乃令懺悔舌還故入便舉往哲所唯聽大乘哲之云亡為建七處八會方廣齊百日既滿即往香山神足寺足不踰閫常習大乘四時每講華嚴經用陳懺謝貞觀十一年四月在松林坐禪見有三人形服都雅請受菩薩戒受訖白曰禪師大利根若不改心信大乘者千佛出世猶在地獄房此重厲涕血交流大哭還寺在講者房前宛轉嗚咽不得能言以水灑醒乃更大哭繞佛懺悔用此為常又懃化士俗造華嚴大品等各一百部至十三年三月佛前禮懺安然坐化因此而終春秋八十餘矣終後七日林樹白色過此方復焉斯亦知過能改誠可嘉也寺去城五十里從受歸戒七千餘人填赴山河為建大齋於墓所三十法師各開一經用津靈造釋道英姓陳氏蒲州猗氏人也年十八二親重之便為取婦五年同床誓不相觸後遂巡至并洲炬法師下聽華嚴等經開皇十年方預緇服遂入大行山柏梯寺修行止觀忽然大解後在京住勝光寺從曇遷禪師聽攝論遷特賞異之聽講之暇常供僧役因事呈理既以調心常云余冥目坐禪如有所詣及開目後還復常識故於事務遊觀役心使空有無滯耳然其常坐開目如錢動逾信宿初無頓𥇒後入禪定稍呈異迹甞與人爭地忽現僵尸氣絕色變俄欲膖脹彼歸心啟悔乃言笑如常又入池六宿臥雪三夕唯云火灰土坌誠難測也一日講起信論至真如門奄然不語怪往觀之氣絕身冷眾知滅想即而任之經于累宿方從定起又曾亢旱遂講華嚴以祈甘澤有二老翁稍異常人各二童侍恒來在聽英每異之後因訊問由緒答曰弟子是海神愛此經故來聽英曰今既為檀越講經請下微雨神勅二童二童便從窓出須臾滂沛遠近咸賴焉二翁拜謝倏忽而退及將終索水剃洗還坐被以大衣告門人曰無常至也但不可自欺即令講此經賢首偈至于屬纊令侍人稱佛奄然神逝貞觀十年九月也春秋八十初將終感群鳥數萬悲鳴房宇青衣二童執華而入紫氣如光從英身出騰焰數大及明露結周二十里人物失光三日方歇蒲晉山川修行之侶聞哀屯赴如喪重親又感僧牛吼鳴流淚不息斷絕水草經七日將欲藏殮則下一钁地忽大震周十五里皆大驚怖又感白虹兩道遠屬龕旋白鳥二頭翔鳴隨送至于龕所詳英道開物悟慧解入神故得靈相𣱦氳存亡總萃不負身世誠斯人乎釋道昂未詳其氏魏郡人風神清徹高尚世表慧解夙成殆非開悟初投于靈󱚉法師而出家焉既而飲沐清化愛敬親承歲積炎涼齊蹤上位常於寒陵山寺陶融初教日照高山此焉欣屬講華嚴地論諒超先哲又曾登講之夜素無燈燭昂舉掌高示便發暈光朗照堂宇大眾觀瑞怪所從來昂曰此光手中恒有耳何可怪耶其福業隆深誠不可度也化物餘景志結西方常願生安養後自知命極預告有緣時未測其言也期月既臨一無信患問齋時至未景次昆吾即昇高座身含奇相爐發異香爰引四眾受菩薩戒詞理切要聽者寒心時七眾圍繞飡承道味昂舉目高視乃見天眾繽紛絃管繁會中有聲告眾曰兜率陀天樂音下迎昂曰天道乃生死根本由來非願常祈心淨土如何此誠不遂耶言訖便覩天樂上騰須臾還滅更見西方香華伎樂飛涌而來旋環頂上舉眾皆見昂曰大眾好住今靈相來迎事須同往言訖但見香爐墜手終于高座焉春秋八十有九則貞觀七年八月也道俗共觀崩慟如山及將殯殮足下有普光堂等文字生焉自非道會靈章行符隣聖者何能現斯嘉應哉送寒陵山鑿窟為處經春不朽端坐儼然釋靈辨姓李氏瀧西犾道人也祖龍驤高齊代任相州司馬父楞伽隨任洛州錄事參軍遂從居洛辨生而埋照沈默若愚八歲始言言輒聰敏宗族異之因名廣辨後以煬帝同諱改從今稱焉年十喪父哀毀過禮伯父幹法師愍之親自撫育教以義方年十三得出家住勝光寺幹素與曇遷禪師芝蘭允洽因令親侍諮受異聞辨宿夜研精俄昇堂奧十八講唯識起信等論勝鬘維摩等經進具之後日新其德又講仁王經十地地持攝大乘等論然以為一乘妙旨無越華嚴遂廢敷揚於終南山至相寺智正法師所研味茲典既卒師資之功備舉傳燈之業竝採眾經傍求異義撰疏十二卷抄十卷章三卷竝行於代屬慈恩創搆妙選英𨱞辨以鶴譽聞天遂當斯舉然其懷望貞峻中外式瞻每於崇聖宮鶴林寺德業寺百福殿等而行受戒法京城及諸州僧尼從受歸戒者一千餘人凡講華嚴四十八遍後因菩提寺講便覺不念尋返慈恩俄從永化春秋七十八即龍朔三年九月五日也但辨孝姓淳至出自天真每講遇父母恩重之文未甞不哽塞良久或因之廢講其音樂市󱚝由來不顧從小至老襯衣足靺竝自縫洗不役門人弟子或四人已上晨昏參候若須教誡則命令坐若其無事皆起立遂出須有對問自稱己名斯亦恭謹教敬之良軌也釋智儼姓趙氏天水人也高祖弘高尚其志父景申州錄事參軍母初夢梵僧執錫而謂曰速宜齊戒淨爾身心遂驚覺又聞異香有娠焉及儼生數歲卓異凡童或累塊為塔或緝華成蓋或率同輩為聽眾而自作法師生智宿殖皆此類也年十二有神僧杜順無何而輒入其舍撫儼頂謂景曰此我兒可還我來父母知其有道欣然不悋順即以儼付上足達法師令其順誨曉夜誦持曾無再問後屬二梵僧來遊至相見儼精爽非常遂授以梵文不日便熟梵僧謂諸僧曰此童子當為弘法之匠也年甫十四即預緇衣于時隋運將終人民飢餧儼雖童稚杭志彌堅後依常法師聽攝大乘論未盈數歲詞解精微常因龍象盛集令其豎義時有辨法師玄門準的欲觀其神器躬自擊揚往復徵研辭理彌王咸歎其慧悟天縱哲人進具之後聽四分迦延毘曇成實十地地持涅槃等經後於琳法師所廣學徵心索隱探微時稱得意儼以法門繁曠智海沖深方駕司南未知何厝乃至於經藏前禮而自立誓信手取之得華嚴第一即於當寺智正法師下聽受此經雖閱舊聞常懷新致炎涼亟改未革所疑遂遍覽藏經討尋眾釋傳光統律師文疏稍開殊軫謂別教一乘無盡緣起欣然賞會粗知毛目後遇異僧來謂曰汝欲得解一乘義者其十地中六相之義慎勿輕也可一兩月間攝靜思之當自知耳言訖忽然不現儼驚惕良久因則陶研不盈累朔於焉大啟遂立教分宗製此經疏時年二十七又七宵行道祈請是非爰夢神童深蒙印可而棲遑草澤不競當代及乎暮齒方屈弘宣皇儲往封沛王親為講主頻命府司優事供給故使法輪無輟是所賴焉然其精練庶事藻思多能造蓮華藏世界圖一鋪蓋󱣾河之左古今未聞者也至總章元年夢當寺般若臺傾倒門人慧曉又夢上高幢上侵雲漢幢首寶珠明如曉日漸漸移來入京便倒儼自覺遷神之候告門人曰吾此幻軀從緣無性今當暫往淨方後遊蓮華藏世界汝等隨我亦同此志俄至十月二十九日夜神色如常右脇而臥終於清淨寺焉春秋六十七矣時有業淨方者其夜聞空中香樂從西方而來須臾還返以為大福德人也往生之驗明晨詢問果知其應也儼所撰義疏解諸經論凡二十餘部皆簡略章句剖曜新奇故得其門寮其寡矣門人懷齊賢首近永隆年中雍洲長安縣人廓神亮梵行清淨因忽患暴終諸天引至兜率天宮禮敬彌勒有一菩薩語亮云何不受持華嚴對曰為無人講菩薩曰有人見講何以言無亮後再蘇具向薄塵法師論敘其事以此而詳首之弘轉法輪亞迹參微矣懷濟秀而不實早從冥穸大周聖神皇帝植道種於塵劫當樂推於億兆大雲授記轉金輪而御之河圖應錄桴玉鼓而臨之乃聖乃神運六神通而不極盡善盡美暢十善化於無邊解網泣辜超夏轢殷於是環塊襄城於汾水方智日於錙銖是以摩頂至踵馳精十力捉髮吐哺委質四依鑄銑彫檀霞鏡千門之裏乘杯振錫霧集九重之內雖漢魏殊感梁齊深信亦何足以言乎爾其闢龍宮之寶藏迓象扉之雄俊則日月相繼歲時不絕贊頌佛德歌詠法言則絃管流溢翰墨繁積矣以永昌元年正月七日夜勅僧等於玄武北門建立華嚴高座八會道場闡揚方廣妙典八日僧尼眾等數千餘人共設齊會當時有司藏氷獲瑞氷一段中有雙浮圖現於氷內高一尺餘層級自成如白銀色形相具足映徹分明勅以示諸僧等大眾驚嗟悲忻頂禮咸稱聖德所感實為希有瑞矣御因製聽華嚴詩并序其詞曰暫因務隙聽講華嚴觀辨智之縱廣覩龍象之蹴踏既資熏習頓解深疑故述所懷爰題短製其詞曰法席開方廣緇徒滿勝筵聖眾隨雲集天華照日鮮座分千葉華香引六銖煙鐘聲聞有頂梵響韻無邊一音宣妙義七處重弘宣唯心明八會滌盧體三禪既悟無生滅常欣佛現前於是蓮華世界注海印之波瀾微塵剎土入因陀羅之網聖上萬機之暇哀矜兆庶朗七覺以悟迷津揚四辨而驚龍俗玄門造極跨域中而獨秀精義入神轢繫表而孤峙一音演妙實是聞所未聞七處弘宣誠為見所不見豈與夫馬皇讚易㔁后通詩可同日而言也魏洛都融覺寺曇無最法師魏北臺意法師齊林廬山供塔僧遠禪師齊攝山栖霞寺僧法師齊鄴中曇遵法師齊鄴下總持寺慧順法師齊蜀郡齊后山齊興寺玄暢法師齊鄴西寶山寺道憑法師陳攝山止觀寺詮法師陳揚都興皇寺法朗法師陳揚都大禪眾寺慧象法師陳鍾山耆闍寺安廩法師隋西京大興善寺洪遵法師隋西京禪定道場曇遷法師隋西京淨影寺慧遠法師隋終南山至相道場靜淵法師隋江都慧日寺慧覺法師唐京師延興寺吉藏法師唐常州建安寺智琚法師唐終南山至相寺智正法師唐越州弘道寺慧持法師唐京師清禪寺慧賾法師唐襄州光福寺慧󱈜法師唐京師普光寺光覺法師右諸德竝博綜群藝兼弘斯典或偽謙業藏用或有志未從既非專業又無祥瑞故直錄附之於此庶知懷茲道者蘭芬靡絕焉釋普圓釋普濟釋辨才釋慧悟釋曇義苑律師中天竺日照三藏居士樊玄智于闐國沙彌般若彌迦京師人姓王比丘尼無量釋法念釋法安釋普安釋解脫釋明曜師子國沙門釋迦彌多羅居士高義成釋弘寶釋普圓者不知其氏族也聲議所述似居河海周武之初來遊三輔容貌魁梧無顧弘緩有大夫之神采焉多歷名山大川常以頭陀為志樂行慈救利益為先人有投者輒便引度示語行門令遵苦節常誦華嚴一部依之修定用心彌到不覺經過晨夕有時乞食暫往村聚多依林墓攝靜思惟夜忽有鬼來形極可畏四眼六牙手持曲棒身毛垂下徑至其前圓開目詳覩都無懼色不久便退其例非一有人從圓乞頭將斬與之止而不取轉復乞眼方欲剜施又復止之便從之索手遂繫腕著樹齊肘斬而與之心悶委地因斯卒于郊南之樊川也道俗哀慕如喪考妣分其闍維之骨數處各修塔焉釋普濟雍州北山人也初出家依止圓禪師業行精苦獨處林野不宿人代跏坐修禪至于沒齒栖遲荒險不避豺虎雖遊浪物表手不擇卷恒誦華嚴一部依而結業兩日一遍以此為常其聲調雄亮聞於哩外曾用心苦至乃嘔血數斗廢誦絕食經于三日同道者哀之將備湯藥濟曰經言世醫所療治雖差還復生如來所治者畢竟不復發何用於此乎乃沐浴潔淨嚴具香華禮十方佛抗聲高誦遂平復如故自佛法淪廢便投太白諸山行不裹糧依時噉草咀嚼咽飲都不為患願像教一興捨身供養修普賢行生賢首國開皇之始大闡法門思願既滿即事損捨引眾集於灰谷之西崖廣發弘誓自投而殞遠邇頓赴充於巖谷為建白塔于高峯焉通師釋辨才未詳其氏幼而出家師事裕法師諮承教義以華嚴至典眾稱玄極馳精挹翫莫得其涯慨障累縈纏將加啟懺乃別護淨造香函盛經頂戴旋遶歷于三載遂夢普賢菩薩指授幽深因忽誦得其文始終如鏡才既感茲聖助厲自其常於是義理兼通時開導利後不知所終又有僧失其氏諱見才嘉瑞爰發深衷因習頂戴承文殊師利庇景清涼心祈聖力時遊禮謁來往周旋經初不捨每慕輒以三椅杖置經于上燒香頂拜跏坐其下思擇希微以為恒務凡一十七年所感同前函今見在其時汾州抱腹巖有沙彌名慧求亦於塔中頂戴此經三載之後文義俱曉時則號此塔為華嚴也隋禪定道場釋慧悟共一僧同志遊涉隱遁終南一受華嚴一持涅槃木食巖栖經于多載各專其業無輟晨昏忽有一人無何而至拜訊既訖云請一師就家起供二德相推彼人曰望請華嚴法師其僧乃整嚴衣鉢與彼相隨前行不遠僧問檀越家在何處答曰在此正南僧曰南唯山㵎詎有村落答云弟子是此山神宅居巖壑請師勿怪僧雖驚惕心怪非常然猶攝石崎嶇僶仰而進神曰師受持華嚴未得神通耶答未得神即捧僧以騰空俄至所居忽見綺宇華堂非常壯麗庭羅珍饌供擬千僧將至齋時神乃延僧處之高座僧曰更有僧不神曰大有須臾當至僧曰貧道夏臘既卑不應此座神曰師受持華嚴理宜尊勝俄見異僧執錫持盂飛空降趾數過五百不知何從其僧驚起將欲致禮竝皆不受云請莫起動師既受持華嚴即是我等所尊敬處各自默然食訖飛空而去莫測所之唯獨此僧罔知攸適僧告神曰幸願檀越垂示來途其神庭內有十餘小兒狀可三歲露形遊戲神語童曰汝等一人供侍法師諸童相推踟蹰未進神勵聲呼之一童子便即依命謂僧曰請師開口既視口中乃云師大有病童遂取手爪上垢投僧口內須臾復云師更開口見已言曰師病略盡童即踊身飛入僧口果是藥精僧遂得仙神曰勞師降重更無厚供以此輕酬幸不怪嘖僧曰慚愧檀越言不能盡受持功德竝用資薰於是執別飛騰雲際還至舊處跏座空中遙語同侶曰余華嚴經力蒙致仙藥人仙位別不可同居共住多時幸施歡喜當來之世相見佛前於是凌空杳然遠逝其所誦本亦隨同往莫知所在有五眾禪師道樹者禪門高行義學所宗具說其事云所親委曲隋釋曇義并州人也幼而出家住十力寺堅持禁戒推諸代務苦節頭陀常居五臺山願依文殊大師策修勝業每日誦法華兩遍讀華嚴一帙以此為恒如是因修積有年稔後與弟子曇訓遊歷諸臺禮拜供養因至南臺見一比丘尼莫知名號布衣疎素儀貌清雅至其所居廓無屋宇唯見坐處四周豎材橛擁草為筵筵以當首座於中跏坐義遂敘致暄涼因問作何行業尼答唯誦華嚴義便請聞之尼云今與大德僧尼有異日既將嚑不宜在此請往谷南止於石室義乃躊躇未去尼將自起避之義曰意望聞聽華嚴是以遲疑戀仰尼曰但至彼宿應亦得聞義遂依言至彼石室相去隔谷可五六里燒香遙供便聞尼誦華嚴聲韻分明猶如咫尺初誦第一遙見尼口兩吻出光將至二軸其明轉盛至第三已去光遍山谷如晝日遙見尼形有同對面後至五更兩帙方畢後遍誦至第六帙其光漸收經徹之際光亦收盡義等暨于旦日齎持香華以申供養廣發弘願禮別而歸後與諸人再更尋求莫知所在曇義弟子曇訓後至京師太原寺向賢首法師親說京師延興寺苑律師德行精苦堅持禁戒以貞觀年中途經㶚橋舍於逆旅日既將夕因而寓宿俄有異僧儀服麁弊同至主人別房而止遂命淳醪良肉快意飲噉律師行潔氷霜勃然恥穢其僧食已乃漱以灰豆閉戶居室誦大方廣佛華嚴經俄頃之間一軸尋畢苑乃束身抱愧則佇玄音未至五更便終六帙苑深自悔嘖抱悲泣交懷入房禮懺因而分訣不告名字莫知所之日照三藏又說甞遊南天竺國止一伽藍名堀忧遮此名雁也見彼寺諸德竝受持華嚴因問此伽藍何因取名於鳥彼僧對曰昔有一比丘飲噉同俗每誦華嚴以為己業命終之後由破戒故生南海作一雁身大可三丈猶作人語誦經不輟時有一清信士泛海採寶忽值惡風飄船覆沒唯執片版遇止一洲衣糧俱絕懷憂而住忽聞樹上有誦經聲即便候聽乃見一雁誦華嚴經怪歎良久遂讚言善誦善誦雁聞讚聲即下樹語人云汝能為我造僧伽藍不答云我身命不濟何能造寺雁曰汝若能作當附貴寶送爾還鄉人曰如言甚善雁遂負人於背飛至寶山此人識寶乃多採諸珍同附雁背飛空越海送於天竺至岸而下雁云願君為我造僧伽藍還用我名以題寺號信士既媿深恩銜悲而別奉其珍物以事啟王王乃封邑五百戶令為造寺由是以雁為名也樊玄智涇州人也童小異俗願言修道年十六捨家於京師城南投神僧杜順禪師習諸勝行順即令讀誦華嚴為業勸依此經修普賢行又服膺至相寺整法師入終南山溫習斯典遂得一部周畢後每誦經口中頻頻獲舍利前後相仍凡數百餘粒隨身供養分施諸人名山勝地無遠必造後因遊止坊州赤沙鄉村北谷有山焉去村三里於中有石窟學道者所居智止其中二十餘載晝誦華嚴夜修禪觀優遊乖歲以此為恒誦經之際每有雜類鳥獸咸萃林中寂然無聲以聽音德豺虎猛獸時亦馴伏甞為惡人劫集推墜巖下雖懸岸百仞宛然無損至永淳元年人見龕內有光怪往觀之乃見居士久從遷化眾共出之光乃隨滅焚屍起塔時年七十餘于闐國有一沙彌名般若彌伽薄有戒行每誦華嚴以為恒業既歷年歲屢感靈祥時忽有二人來至其所禮拜問訊合掌側住沙彌怪其形異問所從來遂以手指天答云弟子只在彼處因引沙彌至靜處竊謂曰諸天令遣弟子奉請法師沙彌驚懼迴惶無已天曰願起慈心勿生恐怖請師閉目沙彌僶俛因從之遂被此天持至天上乃見樓殿宏麗煥爛非常天主跪而請曰諸天今與修羅鬪戰屢被摧衂今屈法師誦華嚴經引天兵眾希仰法力令我天眾剋彼修羅沙彌如其所請乃乘天寶輅執天幢幡心念華嚴微妙經典尋諸天眾對彼勍敵修羅見之自然潰散既退之後諸天欣悅咸云任法師所願我當與之沙彌云我不求餘願唯無上菩提諸天謝曰如師大願誠非我力未審法師更求何事答云餘非所願也凡經少時遂則送歸本鄉所有衣服皆染天香郁烈𣱦氳終身不滅其後數載右脇而臥無疾而終自云得生淨佛國土永昌元年二月四日于闐國三藏法師因陀羅波若若在神都魏國東寺親向沙門賢首說之云此事經今三十五年矣文明元年京師人姓王失其名既無戒行曾不修善因患致死被二人引至地獄門前見有一僧云是地藏菩薩乃教王氏誦一行偈其文曰若人欲求知三世一切佛應當如是觀心造諸如來菩薩既授經文謂之曰誦得此偈能排地獄王氏盡誦遂入見閻羅王王問此人有何功德答云唯受持一四句偈具如上說王遂放免當誦此偈時聲所及處受苦人皆得解脫王氏三日始蘇憶持此偈向諸沙門說之參驗偈文方知是華嚴經第十二卷夜摩天宮無量諸菩薩雲集說法品王氏自向空觀寺僧定法師說云然也比丘尼無量俗姓閔氏京兆長安人也家風修善闔門蔬食竝誦經典無輟晨昏母趙氏初夢一梵僧持二金果授而謂之曰與爾良種宜善護持因有娠焉遂誕無量性戒天全情欣出俗年十一其姊教誦般若觀音等經略無開悟無量深自慚恥後改授華嚴持卷披文有如宿習日誦五紙以自勉勗未盈三月二帙便了後因勤勵損心更嬰他疾停誦累年情深悔恨遂於佛前焚香立願誓持華嚴行菩薩道因即瘳愈所祈獲遂諷誦忘疲年甫十八一部都畢溫習積稔尤更精進至永淳二年有詔度人其家男女五人出俗無量住道德寺弟慧嵩年十四又誦涅槃一部住慈悲寺二果之夢將非其事乎自外三人各誦諸經數百餘紙道俗咸共奇之以為希有無量既入道已後志節彌堅每誦華嚴三日一遍以為恒業盡受具戒苦行愈殷不服繒纊唯衣布疊不受僧利不食僧厨六時禮懺三業無替加以立性溫和志懷慈愛每見諸貧病莫不深思悲慜有道之徒咸歎曰雖是女人斯則丈夫所難及也釋法念姓王氏大原之茂族也年三十出家性簡傲憙遊放頗從習眾莫齒之嘗夢入幽司具受楚毒及覺轉念悛革而未知津向時遇沙門智炬等頻󰂛冥感遂專誠轉讀不息晨昏每一執經涕泣橫墜若此者三載于茲矣後忽眉毛墮落瘡疾遍身念弄慶交襟欣斯現受大設施會以答神功懃加轉讀復經三載乃身瘡漸愈焉念自爾廣勸士俗依之懺洗繕𨵃之家十室而九年六十有八終於所住釋普安姓廓氏京兆涇陽人小年依圓禪師出家苦節損削世務而性在和忍不喜怨酷或代執勞役受諸懃苦情甘如薺恐其事盡晚投藹法師通明三藏常業華嚴讀誦禪思依之標擬周氏滅法栖隱兮終南山之楩梓谷西岐深林自庇廓居世表潔操泉石連蹤巢甫又引靜淵法師同止林野轉擇幽奧資承玄理加以遵修苦行亡身為物或露形草莾施諸蚊虻流血被身初無懷憚或委身臥屍用施豺虎望存生捨以祈本志而虎豹雖來皆嗅而不食常懷耿芥恨不副其情願也于時天地既閉象教斯蒙國令嚴重不許逃難京邑名德三十餘僧避地終南投骸未委安乃總召翔集洲渚為心幽密安處自在顯露自行乞索不懼嚴誅故得衣食俱豐修業無廢亂世知士安其謂歟時有重募投獲一僧賞物十段有人應募來欲執安安則慰喻曰觀卿貧煎當願相給為設食已俱共入京帝語此人曰我國法急不許道人民間爾復助急不許山中若爾遣他何處得活朕觀此道人神采志氣非苟求活者宜放入山不須撿挍爾後屢遭擒訪獲免如前時藹法師避難在義谷杜映世家堀窯藏之安被放還因通禮覲藹曰安公神志絕倫不避強禦蓋難及也安曰今蒙脫難乃惟受持華嚴力耳凡所祈誠莫不斯賴因請藹還山親自經理四遠承風投遠非一藹乃與安更開其所住具如別傳隋文創曆佛教大興廣募遺僧依舊安置時楩梓一谷三十餘人應詔出家竝居官寺唯安欣茲重復不為名馳依本山居守素林󱐙時有清信士於子午豹林兩谷合㵎之側結茅鑿窟延而處之初有大石正當其上恐下損屋將欲轉之安念曰願移餘處莫損龕舍石遂迸避餘所眾怪歎安曰華嚴力也龕東石壁㵎左有素頭陀者鄉川巨害縱橫非一陰嫉安德思將誅殄與伴三人持弓挾刃攘臂挽絃將欲放箭箭不離絃弓不離手怒眼舌噤立住經宿唯得出聲喚叫而已行路聞之遠近雲會鄉人稽首歸誠謝焉安曰余了不知蓋華嚴力也若欲除免但令懺悔如語教之方蒙解脫又龕西魏村張暉者以盜為業夜往安所私取佛油瓮受五斗背負而出既至院門迷昏失性若有所縛不能動轉眷屬鄉村同來為謝安曰余不知蓋華嚴力乎語令懺悔扶取油瓮如語得脫又龕南張卿者來盜安錢袖中持去既造家內寫而不出口噤無言鄉人家室將其歸懺依經遂免有程廓村程暉和者頗懷信向恒來安所聽受法要因患致死已經兩宿纏屍於絕向欲棺殮安時先往𨝽縣返還在道行達西南之德行寺東去暉村五里遙喚程暉和何為不見迎耶連喚不已田人告曰和久死矣何由迎也安曰斯乃浪語吾不信之尋至其村厲聲大喚和遂動身傍親見之乃割繩令斷安入其庭又大喚之和即屈起匍匐就安令屏棺除器覆一筈筌以當佛坐令和遶旋尋服如故更壽二十許載後遇重病來投乞救安曰放爾遊蕩非吾知也便遂命終時安風聲搖逸請謁肩隨興建福會每多通感有昆明池北白村老母者病臥床枕先瘖百日指撝男女思見安形子念母意請安至宅病母既見不覺下迎言問起居奄同常日遂失病所在于時聲名更振村聚齊集各率音樂巡家告令欲設大齊大會村中白遺生者家途壁立而有四女妻著弊布齊膝而已四女赤露逈無條綫大女名華嚴年已二十唯有麁布二尺擬宛布施安引村眾次至其所居愍斯貧苦遂度而不入大女思念由我貧煎不及福會今又不修當來倍此周遍求物閴耳不從仰面悲號遂見一把亂𥞪用塞明孔挽取抖捒得穀十餘顆採以成米并將前布擬用隨喜身既無衣待至夜暗匍匐而行趣齋供所以前施物遙擲眾中十餘粒米別奉炊飯因發願曰女人窮業亦自昔種得竭貧行施用希來報以十餘粒黃米投飯甑中必若至誠貧業盡者當願所炊之飯變成黃色如無所感命也奈何作是誓已掩淚而返於是甑中五石米飯竝成黃色大眾驚嗟未知所以周尋緣搆乃云白遺生女之願力也齋會之齊率獲粟十斛尋用齊之安等後以事聞奏遂得度華嚴出家住寺終身受持華嚴經也安居處雖隱每行慈救年常二社血祀者多周流救贖勸修德義遂使不殺之邑十會而九焉甞於龕側村中縛猪三頭將如烹宰安聞往贖社人恐不得殺求價十千安曰貧道見有三千可以相與眾各不同更相忿競忽有小兒羊皮裹腹來至社會助安贖猪既見爭競因從乞酒行飯行舞煌焜旋轉合社老小眼竝失明須臾自隱不知所在安即刀自割肉告曰此彼俱肉耳猪喫糞穢爾尚噉之況人食米理豈不貴也社人聞見一時同放猪既得脫繞安三匝以鼻喙觸若有喜謝之儀故使郊之西南五十里之內鷄猪絕祀乃至于今其感發慈善皆此類也性多誠信樂讀華嚴一鉢三衣累紀彌勵開皇八年頻勅入京為皇儲門師長公主營建靜法寺後住延興寺名雖帝宇常寢巖阿以大業五年十一月五日終于靜法禪院春秋八十遺骸於終南起塔在至相寺之側矣釋法安姓彭安定鶉孤人少出家居大白山九隴精舍慕禪為業麁食弊衣卒於終老開皇年中往江都造晉王王一見如舊處之於慧日道場王法遊履必請以隨之駕幸太山時遇無水安以刀刺石忽焉奔注王嗟歎問云何力答王力也初與王入谷見一僧著弊衣乘白驢而來王問何人答斯朗公也及至神通寺見一神狀甚郁偉在講堂上憑鵄吻下觀人眾王又問之曰大白山神從王者也時人號為三百歲其眠竟不施枕頭無委曲延首床前口輒涎流或至斗許未知其故也爾後諸奇未遑廣錄大業之始帝彌重之威轢王公見皆屈膝行路道俗敬之若神又往五臺等名山觀禮聖迹并召請隱逸以裨皇化慧日道場二千餘人四事資須幸安而立帝又於東都立寶道場特延安亦於中樹業安每讀誦華嚴遂積寒暑或云普賢境界常現吾前又入九隴山可百餘里於石室內鐫寫華嚴因即號為華嚴堂也至大業十一年無病而終春秋九十八矣帝令送柩于大白今墳域存焉士俗懷之立像祈福其鐫經之處峯崖幽險近智以守見不之之者以路絕莫曉也釋解脫俗姓邢代郡五臺縣人也七歲出家志業弘遠初從介山之右抱腹巖慧超禪師詢求定捨超特有知人之鑒識其成器告眾曰解脫禪習沖明非爾徒所及勿同常輩令其執僧役也脫未幾而啟悟凝深略盡涯極年十八乃博訪群宗疇諮碩德新聞舊解竝昇堂奧具戒之後復精練毘尼俄反故居於五臺西南之足佛光山立佛光精舍依之綜習脫常誦法華又每讀華嚴曉夜無輟後依華嚴作佛光觀屢往中臺東南華園北古大孚寺求文殊師利再三得見初則禮已尋失後則親承言誨告脫云汝今何須親禮於我可自悔嘖必悟解耳脫敬承聖旨因自求乃悟無生兼須法喜遂慨茲獨善思懷廣濟祈誠大覺請證此心乃感諸佛見說偈曰諸佛寂滅甚深法廣劫修行今乃得若能開曉此法眼一切諸佛皆隨喜脫更問空中寂滅之法若為可說得教人耶諸佛即隱但有聲告曰方便智為燈照見心境界究竟真實法一切無所見又甞本洲都督請傳香戒法化既畢將事東歸都督及僧徒送至東城門首日將嚑夕脫恨不得燒香供養蹙踖慚愧忽聞城上有聲曰合掌以為華身為供養具善心真實香讚嘆香烟布諸佛聞此香尋聲來相度眾等懃精進終不相疑誤時脫獨聞此聲彌加勇猛自爾之後證入逾深高山景行是焉欣屬於是遠近輻湊請益如流諮承教誨日盈三百既而大樹爰集有待成勞乃策茲四眾俱令一食其房宇褊隘露坐者多遂使瓶鉢繩床映滿山谷脫恂恂善誘隨事指撝務改其所滯略無常准故遊門之伍莫或𨶳其庭隩也然足不出寺垂五十年學成禪業者將餘八百自外希風景漱波瀾復過乎數倍矣余每尋傳記多見古人雖衡岳慧思十信顯其高位台山智者五品標其盛烈至於獎訓門人使成其羽翼者未有如斯之眾也若非行位超絕俯迹同凡必是妙德加持助其弘誘耳又恒岳之西清涼東南俗名之大黑山有清信女先來盲目常獨在山中坐禪恒洲道俗每六齋日常齎香華珍味來就供養文殊師利於正食時忽聞空曰五臺佛光山內文殊師利菩薩在彼教化汝可往彼必得悟道亦竝同聞莫不欣詠則依空告馳往佛光其間險阻二百餘里盲女抗手先登初無引示脫見之驚起即受深宗據斯以言脫或大聖之權迹耳及將終命知已諸德經宵欵別夜有大虫至脫恒所飲泉悲號良久到明日中時如常剔落禮拜僧眾訖還本禪房端然坐化時年八十一貞觀十六年也道俗哀慟若喪所天即於寺內鑿龕而處龕面西向開咫尺雙扉至今觀之儼如生也脫未終甞謂親里曰我沒後當有大人顯我名也清涼之號於茲復興及今上麟德元年九月勅會昌寺沙門會頤果毅甄萬福送衲袈裟奉其遺陰并向諸臺供養聖迹自遐邇歸心之士莫不永懷斯地遠驗脫言信矣釋明曜未詳姓氏少出家與解脫禪師頗同遊處而師友事之謙撝柔順未甞見喜慍之色常讀法華又披閱華嚴手不釋卷老而彌篤形長七尺言令抑揚又依脫禪師習佛光觀甞絕粒隨脫往大孚寺祈請文殊師利到華園北遇一大德容服異常從王子燒身谷出徐徐直進至大孚寺東佛堂南將欲東趣曜欣躍戰懼時步而前望親承接足盡其誠敬未至數尺而忽失之悲慨良久彌增懃厲西京會昌寺沙門會頤奉勅往五臺之日親承頂禮時年一百六歲而神彩無墜焉不知其所終也師子國長季沙門釋迦彌多羅者第三果人也此土云能友麟德之初來儀震旦高宗天皇甚所尊重請在蓬萊宮與長年真人懷化大將軍同處禁中歲餘供養多羅請尋聖迹遍歷名山乃求往代州清涼山禮敬文殊師利甞至京師西太原寺時屬諸僧將轉讀華嚴妙典乃命譯語問云此是何經答是華嚴多羅肅然改容曰不知此處亦有是經耶合掌歡喜讚歎久之而言曰此大方廣功德難思西國相傳有人以水盥掌將讀此經水之所霑灑及虫蟻因此捨命後得生天何況受持讀誦蓋不思之福也高義成晉洲臨汾縣人也家風信奉鄉隣推挹以咸享四年二月於洪洞縣賢劫寺請華嚴經於家內塔中轉讀日正中時忽有奇光如日照鏡中華於壁上久之方歇次第二遍光照佛堂周於四壁由是遠近同觀莫不歎其感徵也文明元年天竺梵僧三藏法師日照在京師西太原寺翻經之次云至南天竺國近占波城有一僧伽藍名毘瑟奴於中有諸頭陀僧等竝小乘學後忽有一大乘法師持華嚴經一帙來至其處小乘諸師既不相敬彼大乘師乃留帙而去不知所適諸小乘學者情盡不信遂持此經帙投之井內後數見井中光輝煥赫上衝於外有同烈火以物鉤漉果得華嚴雖久在水中都不霑濕小乘學等便信此經是佛所說猶將不及小乘遂置在小乘經律之下及至明旦輒見在上乃訶諸群小誰復輒移對云元無人動乃還置下明又如初復在其上若此者數焉小乘諸德咸大驚嗟方知此經過於己學以身投於地宛轉號泣懺謝迴心專共授持華嚴一經盛于此國諸小乘輩舉宗歸敬同深信焉釋弘寶不知其氏族居淄州鄒平縣蔡丘之南十八出家住弘真寺小小患癭後時轉劇救療莫瘉遂大如斗於是首不能俛視唯天外驟雨飄風流入鼻口飲食滲漱非意艱辛豈直親隣輕鄙亦乃自懷悲毒年三十五忽遇一僧教讀華嚴除其宿障寶乃精心懇志曉夜披尋懺洗六時方祈百遍至四十餘遍夜夢有人手執利刀割癭將去覺後數日癭上生瘡瘡作膿頭大如棗許以手微按出膿數合日日如之向經三月自爾瘡癭漸消卒就平服則咸享二年之首也寶及門人弘軌法律等悅浮生之再造感聖力之冥通悲慶交襟罄捨衣鉢敬寫此經一部轉讀受持日不暇給數歲之間方終本願於是遠近願心共弘茲典也書寫第九雜述第十魏安豐王延明中山王凞釋德圓釋法誠釋修德唐朝散大夫孫思邈居士康阿祿山魏安豐王延明中山王熙竝以宗室博古學文俱立道場齋講相續以香汁和墨寫華嚴經一百部素書金字華嚴一部皆五香厨四寶函盛靜夜良辰清齋行道每放五色神光照耀臺宇眾皆共觀倍更發心釋德圓不知氏族天水人也少出家常以華嚴為業讀誦禪思用為恒准周遊講肆妙該宗極欽惟奧典希展慇誠遂修一淨園樹諸穀楮并種香草雜華洗濯入園溉灌香水楮生三載馥氣𣱦氳別造淨屋香泥壁地潔檀淨器浴具新衣匠人齊戒易服入出必盥𠻳熏香剝楮取皮浸以沈水護淨造紙畢歲方成別築淨基更造新室乃至材梁椽瓦竝濯以香湯每事嚴潔堂中安施文柏牙座周布香華上懸繒寶蓋垂諸鈴珮雜以流蘇白檀紫沈以為經案并充筆管經生日受齋戒香湯三浴華冠淨服狀類天人將入經室必夾路焚香梵唄先引圓亦形服嚴淨執鑪恭導散華供養方乃書寫圓跪運想住目傾心纔寫數行每字皆放光明照於一院舉眾同見莫不悲感久之方歇復感神人執戟現形警衛圓與書生同見餘人則不覩焉又有青衣梵童子無何而至手執天華忽申供養前後靈感雜沓相仍迄經二歲書寫方畢盛以香函置諸寶帳安彼淨堂每申頂謁後因轉讀函發異光至於潔敬事絕今古若茲徵瑞蓋亦罕儔此經遽相付授至今五師後人入淨轉讀時有靈應今在西大原寺僧賢首處守護供養焉釋法誠俗姓焚氏雍州萬年縣人幼出家每以誦華嚴為業因遇慧超禪師隱居藍谷高山仰止竊有庶幾遂屏囂煩披誠請益後於寺南嶺造華嚴堂添潔中外方就抄寫其堂瓦及埿并用香水皆誠自𨀧踏莊嚴既畢乃潔淨圖畫七處八會之像又訪召當時工書之人弘文館學士張靜每事清淨敬寫此經誠亦親執香鑪專精供養乃至一點一書住目傾心然施慧慇重雨紙酬錢五百便感瑞鳥形色非常銜華入堂徘徊旋繞下至經案復上香鑪其經當寫未終後方更續更續之日鳥又飛來復造寶帳香函瑩飾周修自爾精心轉讀者多蒙感祐矣唐定州中山禪師釋修德者不知氏族苦節成性守道山林依華嚴經及起信論安心結業攝念修禪於永徽四年蹄誠方廣因發大心至精抄寫故別於淨院植楮樹凡歷三年兼之華藥灌以香水潔淨造紙復別築淨臺於上起屋召善書人媯州王恭別院齋戒洗浴淨衣焚香布華懸諸幡蓋禮經懺悔方昇座焉下筆含香舉筆吐氣每日恒然精勤無怠禪師躬自入淨運想燒香筆翰之間并專心目因修若是迄于終始每寫一卷施縑十匹迄成一部總施六百餘段恭因發心并皆不受勞誠竭慮筋力都盡寫經纔畢俄從永化德以經成設齋慶集大眾同請希心禮見禪師於眾前燒香散華發發弘誓願纔開經藏放大光明周七十餘里照定州城城中士女并皆同見中山齋眾既覩希奇得未曾有投身宛轉悲嘷懺悔禪師又勒石寫涅槃法華經各一部初移入龕之際石涅槃法華并放光明滿十餘里舉眾咸覩感悟無涯處士孫思邈雍州永安人也神彩高遠儀貌魁梧身長七尺眉目疎朗然學該內外尤閑醫藥陰陽術數星曆卜筮無不該通善養性好服食嘗服流珠丹及雲母紛肌膚光潤齒髮不虧耆老相傳云百餘歲視其形狀如年七八十許義寧元年高祖起義并州時邈在境內高祖知其宏達以禮待之命為軍頭任之四品固辭不受後歷遊諸處不恒所居隨時利物專以醫方為事有來請問無不拯療常勸道俗諸人寫華嚴經七百五十餘部上元儀鳳之年居長安萬年二縣之境嘗與人談話說齊魏人物及洛陽故都城中朝士并寺宇眾僧宛然目擊及將更問便即不言嘗撰古今名醫妙術號曰孫氏千金方凡六十卷備窮時用進上高祖高祖賞以束帛將授榮班苦辭不受時召入內旬月不出待詔禁中甚見優竉帝嘗縱容顧問修何功德為最佳耶邈對曰天皇何不讀華嚴經帝問何故邈曰天皇大人須讀大典譬如寶器函蓋宜相稱耳帝曰若論大經近者玄奘法師所譯大般若凡六百卷寧不大乎邈曰般若空宗乃華嚴經中枝條出矣帝深信之永淳前卒邈有子曰行真又名元一貞正該博強記洽聞深思法要迴向一乘繼習父風亦以華嚴為業知名當代實為高信士焉雍州萬年縣人康阿祿山以調露二年五月一日染患遂亡至五日將殯載至墓所未及下車聞棺中有聲親里疑其重活剖棺視之祿山果蘇起載至家中自說被冥道誤追在閻羅王前總有三十五人共作一行其中有新豐果毅并祿山等十五人先有戒行同於王所披訴得還甞時見東市藥行人阿容師師去調露元年患死為生時煮鷄子與七百人入鑊湯地獄先識祿山遂憑屬曰吾第四子行證稍有仁慈君為我語之令寫華嚴經一部餘不相當若得為寫此七百人皆得解脫矣山後林健往新豐尋覓果毅相見悲喜猶若故交各說所由暗相符會又往東市賣藥阿家以容師之言具告行證證大悲感遂於西大原寺法藏師處請華嚴經令人書寫初自容師亡後家人寂無夢想至初寫經之夕合家同夢其父來喜暢無已到永隆元年八月莊嚴周畢請大德沙門慶經設供祿山爾日亦在會中乃見容師等七百鬼徒并來齋處禮敬三寶同跪僧前懺悔受戒事畢而去山既備矚冥司深信罪業遂屏絕人事永棄俗緣入太白終南專務栖隱後不知所終華嚴經中佛名二卷菩薩名一卷右不知誰所集也但鳩集闕略未能備盡今沙門賢首更廣其塵頗為詳悉普禮法一十五拜右天台山智顗禪師所撰其拜首皆稱普禮末皆稱盧舍那佛其間具引寂滅道場等七處八會之名今江表盛行不復繁敘顗仍判華嚴為圓滿頓教華嚴齋記一卷右竟陵文宣王撰自齊梁已來每多方廣齋集皆依此修行也今益州宏法師亦以華嚴為志勸其士俗清信等或五十人或六十人同為福社人各誦華嚴一卷以同經部每十五日一家設齋嚴道場高座供主昇座餘徒復位各誦其經畢而方散斯亦齋集之流也供養十門儀式右沙門智儼撰善財童子諸知識錄右沙門彥琮撰華嚴旨歸一卷十門一說經處二說經時三說經佛四說經眾五說經義六說經教七顯經義八釋經意九辨經益十示經圓右於上十門各以十義解釋通并百門以顯經意遂令浩污之旨宛在目前具如彼釋沙門法藏所述華嚴三昧觀一卷十門右於上十門亦各以十義辨其所要務令修成普賢願行結金剛種作菩提因當來得預華嚴海會用於天台法華三昧觀諸修行者足為心鏡耳沙門法藏所述華嚴綱目一卷華嚴玄義章一卷華嚴教分記三卷右并大章疏之外隨人所問隨義而說錄以成卷竝顯此經意法藏所述也華嚴翻梵語一卷華嚴梵語及音義一卷右新舊二經所有梵語及新經難字悉具翻及音釋讀經之士實所要焉華嚴三寶禮十首右初禮云南無第一會菩提樹下師子座上盧舍那佛廣及十方遍周法界一切諸佛所說甚深果德法海并普賢菩薩等微塵數菩薩摩訶薩一切三寶後七會稱處名法名菩薩名別餘皆同上其第九禮中本經四十九萬八千八百偈華嚴經中三寶第十禮上本十大千界微塵數偈華嚴經中三寶并但稱說彼經佛法及普賢等可知華嚴讚禮十卷十首右初禮云至心歸命禮華嚴第一會樹王登寶位蓮界演華文聖眾眉間出神光發面門座中流慧海毛孔現慈雲一塵含法界九世念中分願共諸眾生同遊華藏界其第二會讚云龍堂信雲廣海印法流深輪光極空際名諦盡圓音賢初該六位傳首十方臨主伴恒文映帝網理難尋第三會云聚日臨山頂雲集滿虛空覺樹初無起天堂現金容隋州司法狄仁󱡺事調露二年高宗將封嵩嶽諸州宰牧各以六科舉人隋州刺史臨真公守節舉送東都榱寄主人宿於賣藥之室夜夢有人引行遊觀入一大室莫知邊際仰視但見渏井垂蓮圓泉䨱海金花方鏡殊勝莊嚴幡上皆有諸佛菩薩形像聞空中有聲曰此是花嚴道場也覺後慶懌兼倍願造大幡如夢所見還至隋州乃訪畫工將事修造時有安州范君及王生二人來共圖畫於興圓寺佛殿中藻繪成就長百餘尺所用丹青皆香水清潔遂感一瑞鵲每日飛來馴擾畫處曾無驚惕凡經旬半後欻不見咸以為畫士清淨至誠之所致
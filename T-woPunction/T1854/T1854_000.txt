叡師中論序云百論治外以閑邪斯文祛內以流滯大智釋論之淵博十二門觀之精詣尋斯四論者真若日月在懷無不朗然鑒徹矣若通此四論則佛法可明也師云此四論雖復名部不同統其大歸竝為申乎二諦顯不二之道若了於二諦四論則煥然可領若於二諦不了四論則便不明為是因緣須識二諦也若解二諦非但四論可明亦眾經皆了何以知然故論云諸佛常依二諦說法既十方諸佛常依二諦說法故眾經莫出二諦眾經既不出二諦二諦若明故眾經皆了也然四論皆有二諦之言今且依中論文以辨之論文云諸佛依二諦為眾生說法一以世俗諦二第一義諦也然師臨去世之時登高座付屬門人我出山以來以二諦為正道說二諦凡二十餘種勢或散或束或分章段或不分分時或開為三段乍作十重所以為十重者正為對開善法師二諦義彼明二諦義有十重對彼十重故明十重一一重以辨正之師唯噵此義有重數所餘諸義普皆不開若有重數者非興皇者說也十重者初則二諦大意最後二諦同異今第一明二諦大意也然師噵二諦義多依二處一依大品經二依中論今且依中論明二諦義所以依中論噵二諦者中論以二諦為宗若了二諦中論即便可明為是義故依中論說二諦也中論四諦品云諸佛依二諦為眾生說法此語即難解若為依二諦說法耶解云二諦是本說法是末二諦是所依說法是能依然此語驚耳非從來所知也問何以得知諸佛依二諦說法二諦是所依耶解云出論不假人解故云經有論故義即易解今依論釋之論四諦品前釋二諦次釋依二諦說法前釋二諦云世俗諦者一切諸法性空而世間顛倒謂有於世間是實名為世諦諸賢聖真知顛倒性空於聖人是實名第一義諦次云諸佛依是二諦為眾生說法此則前釋二諦竟然後明諸佛依是二諦為眾生說法故知二諦是本說法是末二諦是所依說法是能依依此二諦為眾生說法也問從來云諸佛依二諦說法者為凡說俗為聖說真為凡緣說有為聖緣說空名為依二諦說法既云依二諦為眾生說法何得言為凡說有為聖說空為依二諦說法耶今明如上有於凡為實名俗諦空於聖是實名第一義諦依此二諦為眾生說法也又且問諸佛何意依二諦說法耶解云欲明十方諸佛所說皆實故依二諦說法何者諦是實義有於凡實空於聖實是二皆實諸佛依此二實說法是故諸佛所說皆實也外道九十六種所說何意虛假不實以其不依二諦故所以虛假不實諸佛依二諦說法故凡所說法皆實以諸佛所說皆實故所以諸佛依二諦說法也又問若為依二諦說法說法皆實耶解云諸賢聖如實悟諸法性空如來依彼如實悟而說故諸佛所說亦實此則依第一義諦說法是實世人於瓶衣等是實諸佛隨俗說瓶衣故所說亦實如百論云佛入舍衛城隨俗語故無過此則依世諦說法是實依彼二實而說故諸佛說法皆實也前云依凡諦說名依世諦說法依聖諦說名依第一義諦說法依二諦為眾生說法此語不可失也今問依二諦說法所依於諦為是得為是失為亦得亦失教諦亦作此問然大師云於諦是失教諦是得何者言於諦失者有於凡是實有空於聖是實空此空有於凡聖各實是故為失也言教諦得者如來誠諦之言依凡有說有有不住有有表不有依聖無說無無不住無無表不無此則有無二表非有非無不二二不二不二二不二二則是理教二不二則教理教理應教理教表理理教二不二因緣是為得也然教諦如此雖如此而復未可解何者汝依二諦說法依二諦與說法皆是教諦不若皆是教諦則違論文論云諸法性空世間顛倒謂有為世諦諸賢聖真知顛倒性空為第一義諦諸佛依此二諦說法那忽併是教諦耶今正此一句明依二諦說法所依是於諦說法是教諦也問所依二諦為得為失者論自判論云諸法性空世間顛倒謂有於凡是諦諸賢聖真知顛倒性空無生於聖是諦此則開凡聖二諦異凡聖雖復不二不二而二有凡諦聖諦凡諦即是失聖諦即是得何者既云諸法性空顛倒謂有諸賢聖真知顛倒性空故知凡諦失聖諦得何以故凡諦是顛倒故是失聖諦是不顛倒故是得此即開凡諦聖諦倒諦不倒諦也問若所依二諦有倒不倒者不可解何者佛可依不倒說云何依顛倒為眾生說耶若言二於諦皆不顛倒則乖論文論文云世間顛倒謂有為世諦諸賢聖真知顛倒性空為第一義諦依是二諦為眾生說法故知依倒不倒說若順論文諸佛菩薩豈得依顛倒說法耶進退難解未釋云云問前云所依於二諦有得有失將不乖師所說耶師云二於諦是失今何得判二於諦有得有失耶解云汝言於諦竝是失是何處語耶今明於諦皆失者非是所依於諦皆失乃是稟教成於此於諦皆失何者如來說有為表不有說無為表不無說二為表不二彼聞有作有解聞無作無解聞有作有解有於凡實名俗諦聞無作無解無於聖實名第一義諦此之二諦皆失問若為失耶解云如來說有為表不有說無為表不無說二令識不二舉指令得月而眾生聞有住有聞無住無守指忘月住教遺理豈非是失耶若爾此則有二種於諦一者所依於諦二者迷教於諦所依於諦有得有失迷教於諦二皆是失所依於諦是本迷教於諦是末所依於諦是本者且約釋迦一化為論釋迦未出之前已有此二於諦釋迦依此二諦為眾生說法何者諸佛說法無不依二諦故發趾即依二諦而說當知所依於諦是本也迷教於諦是末者眾生稟如來有無二諦教作有無解成於故此於諦在後也又有三異謂前後能所通別從後釋之言通別者所依於諦則通迷教於諦則別所依於諦通者世間顛倒謂有於世間是實為世諦諸賢聖真知顛倒性空為第一義諦此之二諦通一切凡聖如涅槃經涅槃經云文殊問云世諦之中有第一義不第一義中有世諦不如其有者即是一諦如其無者將非如來虛妄說耶佛答云世諦即第一義諦隨眾生故分別說二世人知者名世諦出世聖人知者名第一義諦此即世出世兩人判於二諦中論文正爾世間顛倒謂有為世諦此諸賢聖真知顛倒性空為第一義諦故此二於諦通也言迷教於諦別者如來說有無二諦為表不二之道有方便者聞二悟不二識理悟教名教諦無方便者聞二住二不識理迷教名於諦於諦但是無方便者所以是別也言能所者所依於諦則是能化迷教於諦則是所化此一往偏約第一義諦邊說耳何者論云諸賢聖真知顛倒性空故是能化此如涅槃經經云一切世諦若於如來是第一義諦只世諦於如來是第一義故此第一義諦是能化論正爾凡夫顛倒謂有諸賢聖唯知此顛倒性空不生不滅於聖人是第一義諦若爾當知此第一義諦是能化諦也迷教於諦是所化者稟教成於雖復是聖終是稟教以稟教故是所化也言前後者與本末不異所依於諦是本是前迷教於諦是末是後發趾依於諦說然後眾生稟教有方便悟理成教諦無方便不識理成於諦故前後為異也次更簡一句前云諸賢聖真知顛倒性空於聖人名第一義諦如涅槃經一切世諦若於如來是第一義諦問既云一切世諦於如來是第一義諦者亦得言一切第一義諦若於凡夫是世諦不解云如此只出論文論云世諦者一切法性空而世間顛倒謂有於世人為實名之為諦解世諦前舉一切法性空以釋之明一切法性空世間顛倒謂有於世人是實名為諦當知一切第一義諦於凡是世諦也如大品云諸法無所有如是有如是有無所有如是有於聖人無所有即世諦為第一義諦無所有於凡如是有第一義諦為世諦也問何意開凡聖二諦耶解云今開凡聖得失二諦者示聖得凡失令轉悟明此是凡諦此是聖諦此是倒諦此是不倒諦示是凡聖令捨凡學聖棄倒從不倒為是義故開凡聖得失二諦也何以知然具出經論大經云欲令眾生深識第一義諦是故如來宣說世諦眾生若不因世諦悟第一義諦如來終不說於世諦說世諦令識第一義諦也又中論若不依俗諦不得第一義不得第一義則不得涅槃說世諦令得說第一義說第一義令得涅槃故開二諦也又大品云般若波羅蜜為大事故起所謂示是道是非道非道即是倒是道即非倒示是道是非道令舉非道從道亦示倒示不倒令舉倒從不倒為是義故開二諦示得失令改悟也然二諦大判有三節一者凡聖就倒不倒判二諦二者就聖中自判二諦三者就凡中自判二諦就凡聖判二諦者凡所解為世諦聖所解為第一義諦此判凡聖者就知性空不知性空判凡聖未知性空為凡若知性空為聖人就此判二諦也就聖中自判二諦者聖人了有是空有空是有空此之二諦皆是聖二諦也何者如四諦者苦集滅道皆名聖諦二諦亦爾真俗兩種皆是聖諦也問何處作此說耶解云如般若四攝品末所明自有時情轉千開有時須文義明據今宜須文義分明也彼文云凡夫若知世諦應是須陀洹乃至於佛若爾凡夫不知世諦第一義諦唯是聖人知此二諦故此二諦皆是聖諦也大判如此就聖中復有無量種如大經云我一時與彌勒在耆闍崛山共論世諦五百聲聞不覺不知何況甚深第一義諦約此而論二乘不知二諦唯菩薩知於二諦也此則從來義壞何者從來云三乘皆會真諦竝解二諦聖則真解二諦賢則似解二諦小乘七方便大乘三十心相似解小乘苦忍以上大乘初地已上真解二諦解世諦通緣似理解真諦四絕百非三乘竝解二諦若是涅槃經明五百聲聞不知二諦尚不知世諦況甚深第一義諦故從來義不成也今時得有此義何者二乘生滅斷常心不行中道不見佛性中道是本既不識本豈能知末既不見理豈能識教何者彼有不得無無不得有有不能無用無不能有用二不能不二用不二不能二用橫竪皆礙若是菩薩有為空用空為有用二為不二用不二為二用橫竪無礙故也就凡中自判二諦者一切皆是只從來所釋二諦是也彼云三假七實為世諦四絕百非為第一義諦三假不得四絕四絕不得三假亡不得有有不得亡絕不得不絕不絕不得絕如此二諦皆是凡夫二諦也何以知爾大經云眾生起見凡有二種一者常見二者斷見具有有無斷常二見也又有於凡實為諦亦空於凡實為諦實有此空故空為諦所以凡亦有二諦也此則皆開三種二諦從來人二諦任運墮凡夫二諦中何者我有三種二諦一凡聖判二諦二就聖中自判二諦三就凡中判二諦凡二諦者三假為凡俗諦四絕為凡真諦汝義若為耶汝義三假是俗諦四絕是真諦自墮我凡二諦中非故安處也如一家理內外義汝作義自落我理外中也論文云諸佛依二諦為眾生說法前來略釋依二諦竟次釋依二諦為眾生說法問既云依二諦說法為何人說何物法耶諸人領大師語云為凡說有法為聖說空法為凡聖兩人說空有二法名依二諦說法問師有此語不答然師實有此語但用此語有處人唯得此語不解此意何者為凡說有為聖說空名依二諦為眾生說法此成何物語諸佛依二諦為眾生說法何得言為凡說有為聖說空名諸佛依二諦為眾生說法耶又且豈依凡說有還為凡說有依聖說空還為聖說空耶論文云諸賢聖真知顛倒性空既知諸法本性空云何更為說空耶今所明者如論釋論云諸佛依二諦為眾生說法親噵依二諦為眾生說法何時噵為聖說法耶為凡夫眾生說法不為聖人說法也問此就何義判為眾生說二諦耶解云此就迷悟能所判為說不為說明眾生迷有無未悟有無故為眾生說有說無明此是有此是無此是凡此是聖此是倒此是非倒令眾生從有入無捨凡取聖為此義故說二諦若是聖人已悟何須為說以凡未悟故須為說二諦凡未悟故稟教聖已悟故不稟教也言能所者一切世諦若於如來皆是第一義諦既於如來是第一義諦故是能化豈能化為能化說法耶一切第一義諦若於眾生則是世諦以眾生是所化所以須為眾生說法也次將中論觀法品及大論釋往生品二處文釋成此義中論觀法品云諸佛或說我或說於無我諸法實相中無我無非我長行中釋為凡夫說我說無我又為得道聖人說我說無我我無我即是二諦故大論初品云人等世諦故有第一義諦即無當知我是世諦無我是第一義諦既為凡說我無我為聖說我無我則為凡說二諦為聖說二諦也大論釋往生品云問云前習應品明無菩薩則無去來今何故說有菩薩有去來耶釋云不相違為凡說無去來為聖說有去來為聖說無去來為凡說有去來然去來無去來還是二諦則為凡說二諦為聖說二諦大意與中論同也然師復明為凡說有為聖說空為凡聖說空有此都三節說二諦義前為凡夫說二諦不為聖人說二諦亦就迷悟能所判如前也次釋法品問法品何意為凡說二諦為聖說二諦耶解云為凡說我無我如前為凡說有無令轉悟不有無我無我亦爾眾生迷我無我為其說我說無我令離我無我離我即離常離無我即離斷令其離斷常悟中道故為凡說我無我也為聖人說我無我者聖人解我無我是故為聖人說我無我前為凡說我無我凡迷我無我為聖人說我無我非是聖迷我無我故為說我無我但聖人聞我無我即解我無我故為說我無我大論引天問經中說羅漢最後邊身能說我無我不解云能說故聖人解我無我也又云如軍防密號唯防人解餘不解說我無我唯聖人解餘人不解以聖人能解我無我故為聖人說我無我也中論既然往生品類爾可知也問凡夫迷我無我為凡說我無我令悟我無我可有益聖人解我無我為聖人說何益耶解云此不就利益為說直明凡不解我無我聖解我無我以聖解我無我故為聖說我無我此為益凡利他不自利如阿難稱我聞為益眾生也次大師云為凡說有為聖說空者此之凡聖是所化緣稟教凡聖有於凡實為凡說有令悟不有空於聖實為聖說空令悟不空令凡聖說有無悟不有無亦令凡悟不凡令聖悟不聖不凡不聖中道正法故云非凡夫行非賢聖行是菩薩行也又為凡說有為聖說空者明隨凡說有隨聖說無如一色於凡有於聖無隨凡說色有隨聖說色無色未曾有無也此正為對由來人義彼云三假為世諦理四亡為真諦理有二諦道理今明隨凡說有隨聖說無乃是隨凡隨聖說有無何處有二諦道理耶為是義故云為凡聖說有無也此則釋為眾生竟次釋說法然說法凡有三種或具說二諦或但說第一義諦不說世諦或但說世諦不說第一義諦此三種竝出經論大智論釋往生品云問曰前習應品明菩薩習應波若不見菩薩不見波若無菩薩無波若今何意復說有菩薩往生來生耶答曰前明無菩薩無波若者就第一義諦門說波若今說菩薩往生者就世諦門說波若此就二諦說波若也又涅槃經云善男子莫入甚深空定何以故大眾鈍故當以世諦而解說之此亦就二諦說涅槃不聞聞義前云莫入甚深空定大眾鈍故即是就第一義諦門說當以世諦而解說之此即是就世諦門說也大智論云欲說第一義悉檀故說波若波羅蜜經此即但說第一義諦又大經云與彌勒共論世諦五百聲聞不覺不知此即但說世諦雖復三種不同如來所說不出二諦也問何意如來說法不出二諦耶解云二諦即是四悉檀三悉檀即是世諦第一義悉檀即是第一義諦四悉檀攝十二部經攝八萬四千法藏攝法既盡二諦攝法亦盡此就不盡盡明義也以二諦攝法盡故如來就二諦說法也問曰二諦與四悉檀攝法皆盡何意諸佛依二諦說法不依四悉檀說耶解云通皆得既依二諦說亦依四悉檀說別即不例何者此有義欲明諸佛所說皆實金剛波若云如來是真語者實語者是故依二諦說四悉檀名不的主實是故不依四悉檀說也問不依四悉檀說法用四悉檀何為解云二諦是所依依二諦說四悉檀法此亦兩種各取一義明實而說義名四悉檀說而實義稱二諦此即依於二諦方便屬緣不同是故有四種悉檀也問若為依二諦說四悉檀耶解云依第一義諦說第一義悉檀依世諦說三悉檀依第一義諦說合而不開依世諦說開而不合以依第一義諦還說第一義悉檀故合而不開依世諦說三悉檀故開而不合也問何意依第一義諦合而不開依世諦開而不合耶解云既有二諦那怱併合開真俗因緣開合因緣也問等是二諦因緣何故第一義諦合而不開世諦開而不合耶解云世諦是空有第一義諦是有空第一義諦差別無差別世諦無差別差別第一義諦二不二世諦不二二為是故世諦開而不合第一義諦合而不開也問依第一義諦說第一義悉檀者諸賢聖真知諸法性空還依彼所悟性空而說諸法本來無生寂滅此可解若為依一世諦說三悉檀耶解云三悉檀竝依世諦故說瓶衣車乘等法於世間為實名之為世諦依世諦說世界悉檀如說輪軸輻輞和合為車五陰和合為人如此說者即世界悉檀故大論云人等世界故有第一義即無此即依世諦說世界悉檀也依世諦說對治悉檀者眾生略有三毒之病廣即八萬四千塵勞之病有三法藥八萬四千波羅蜜對治此病名對治悉檀何故名對治以藥撥病以藥治病名對治悉檀如此藥病相治即依世諦說對治悉檀故論云對治故有實性即無當知是依世諦說對治悉檀也依世諦說各各為人者前明三法藥八萬四千波羅密治三毒八萬四千塵勞即明一切法盡更何所論耶解云於各各為人中更欖之何故諸佛經中或說我或說無我適說常斯須說無常何故或說是舍那或說是釋迦或說淨或說不淨何故前後更相違反耶是故次明各各為人悉檀昔為邪常故說無常明諸佛緣覺尚捨無常身今為三修封執故說常昔為鈍根故說三今為著三故說一為大根緣故說是舍那為小乘人故說是釋迦如此等竝是為緣不同無相違也此即依世諦說三悉檀也依第一義諦說第一義悉檀者卷前三種明不生不滅不動不倚何處有人有車有藥有病有人有法有常有無常有三有一如是畢竟清淨名第一義悉檀為是義故云依二諦說四悉檀法也此即依二諦說四悉檀法竟今次明依二諦就二諦門說法然四悉檀唯是二諦但合離為異離二諦為四悉檀合四悉檀為二諦四悉檀實義名二諦二諦究竟義名四悉檀就二諦門說法者大有三意一者說世諦說第一義諦令眾生悟第一義諦二者說二諦令離有無二見三者說有無令悟非有非無說二悟不二也說二諦令悟第一義諦者如最初所辨世間顛倒謂諸法有於世間是實名之為諦諸賢聖真知顛倒性空於聖人是實名之為諦此則開凡聖得失二諦令眾生悟第一義諦明凡夫世人顛倒謂有聖人真知顛倒性空令捨有入空改凡悟聖舉失從得眾生改凡成聖者悟第一義故也若不悟第一義諦則不能改凡成聖捨失從得良由悟第一義諦乃能改凡成聖捨失從得為是義故開真俗凡聖得失二諦令悟第一義諦也說二諦令離有無二見者故大品經云菩薩住二諦為眾生說法論釋云為著有見眾生說第一義諦為著無見眾生故說世諦為著有無二見眾生故菩薩住二諦說法也肇師論亦爾借有以出無借無以出有借有以出無住世諦破無見借無以出有住第一義破有見故說二諦破二見也說二諦令悟不二者如華嚴明一切有無法了達非有非無此即說有無悟非有非無說二悟不二此即理教義也一切經論凡有所說者不出此三種也然前說二諦令悟第一義諦此二諦即有得有失諸法性空顛倒謂有名諦即是失諦諸賢聖真知性空即是得諦故此二諦有得有失也次說二諦令離二見者此二諦竝是失何者為著有眾生說第一義為著空眾生說世諦此有無竝是眾生所著是故皆失也次說二悟不二此二諦竝得何者因二悟不二二即是理教不二即是教理二即中假不二即假中二即體用不二即用體故此二諦是得也次詺前二諦凡諦聖諦世諦是凡諦性空即聖諦第二二諦竝是凡諦為著有眾生說空為著空說有借有破無借無破有此之有無竝是凡夫諦也然復有聖諦義何者所借有無是病皆凡能借有無竝藥皆聖也第三二諦二悟不二假中義此二諦竝聖何者如中論云因緣所生法我說即是空亦為是假名亦是中道義從來明此是三是義一因緣即是空二是假三是中此之二諦豈凡夫所知唯聖能了又非二乘所及但菩薩境界也問何故就二諦說法說二諦有何利益耶解云略出兩論文一者中論四諦品云若人不能知分別於二諦即於深佛法不知真實義明若不解二諦於深佛法不知真實若了二諦於深佛法即知真實義故知說二諦有大利益二者十二門論觀性門云若人不知二諦則不得自利他利共利若知二諦則得三利此之二論互出耳然此二益攝一切益盡中論明知深佛法益十二門明利眾生益上求下化不出二益也問若為人不知二諦無利益耶解云佛法中即薩衛方廣不知二諦大損佛法何者薩衛等計一切法皆有則不識如來第一義諦由識第一義諦所以成聖既不識第一義諦則破諸賢聖論文云諸賢聖真知性空名第一義諦汝既不識第一義諦故破聖人斯有大損也次方廣道人計一切法空如龜毛菟角無因果君臣父子忠孝之道此人不識如來世諦若不識世諦此有何過失世諦則失第一義諦失第一義諦則不得涅槃中論云若不因世諦不得第一義不得第一義則不得涅槃故此人過失極大也此二人攝一切盡若內外大小一切計有者同薩衛有失一切大小內外計無者同方廣無失也又如中論初云佛滅度後五百歲人根轉鈍求十二因緣五陰等決定相此即不識第一義諦聞大乘法說畢竟空不知何因緣故空若都畢竟空則無罪福報應等此即不知世諦此有無二見眾生龍樹菩薩為此等故造此中論即是住二諦破眾生二見大品云菩薩住二諦為眾生說法是何物菩薩今龍樹即其人也以眾生求十二因緣五陰決定相次聞大乘畢竟空便言無罪福如此等失於二諦故龍樹菩薩為破此二人造中論也從初至後求一切法畢竟不可得即住第一義諦破有見次復云雖空不斷雖有不常有二諦教門何時無三寶四諦因果罪福耶此即住世諦破無見也又前來借空以破有後四諦品借有以破空如百論借一以破異借異以破一中論亦爾也此之二種各示一勢前申破後逈破前申破住如來因緣世諦破空見住如來因緣第一義破有見帶申破後逈破者借有破無借無破有此有無並是眾生有無皆須破洗一無所留借無破有有去無亦除故是逈破此即說於二諦破眾生二見故有大利益也次更明前兩人失二諦義前明薩衛謂諸法有不識第一義諦方廣計有分無故諸分無柱無故四微無人無故五陰無計一切諸法無不識世諦一往如此耳再往二人俱失二諦薩衛既不知諸法性空者亦不識諸法於顛倒因緣有既失第一義即失世諦故中論云汝破一切諸法因緣空義則破於世俗諸餘所有法此即破空義即破一切有法也又云以有空義故一切法得成若無空義者一切即不成故薩衛不識空義二諦皆失也次方廣明諸法空失於世諦既失世諦即失第一義諦故中論初云聞大乘說畢竟空不知何因緣故空若都空則無罪福報應等如是則失世諦第一義諦故方廣不知有具失二諦也何故爾空是有空既其失有是即失空又且有即是空中論云因緣所生法我說即是空既即是空失有即失空空既然有亦爾為是義故此二人皆失二諦以皆失二諦故破失令識如來二諦也問何人失二諦耶解云大而為言有兩種人失二諦一者不學二諦失二諦二者學二諦失二諦凡失二諦不出此二種也若是百論即對不學二諦失二諦緣何者百論正對破外道外道不知諸法性空不識第一義諦既不知諸法性空亦不知諸法於顛倒因緣有不識世諦所以提婆菩薩從初破諸法性有畢竟無所有次破空品破性空破外道性有性空竟然後示如來因緣二諦明諸法性空為真諦隨俗說故無過即世諦破彼空有示其二諦百論作此用也次明中論者具破兩種失百論但破不學二諦失二諦緣中論具破不學二諦失二諦及學二諦失二諦緣何者中論正破內傍破外正破內則正破學二諦失二諦緣傍破外即破不學二諦失二諦緣破不學二諦失二諦如百論也破學二諦失二諦者復有兩種一者正破大乘二者傍破小乘大乘學二諦失二諦小乘不識二諦失二諦小乘不識二諦失二諦者即是前方廣薩衛兩人竝不識二諦薩衛明諸法性有不知諸法性空既不知性空即不識諸法顛倒有不知性空不識第一義諦不知顛倒有即不識世諦也次方廣不識二諦者未知此人何學彼若小乘學則推畫起邪見明有分既無諸分亦無於有起邪見彼若大乘學則聞大乘說起邪見聞大乘說畢竟空不知何因緣故空若都畢竟空云何分別有罪福報應等若有罪福則不應空推畫空便起邪見也既起空見即不識世諦既不識世諦即不識第一義諦又此空是邪見空故二諦皆失也問三藏明諸法有云何於三藏起邪見耶解云於外道中尚得起邪見如六師中云無黑業無黑業報等於外道中尚得起邪見況於三藏中不得起邪見耶此即小乘不識二諦失二諦也次大乘失二諦者大乘學二諦失二諦龍樹正為此人出世造此中論及十二門大智論竝為學二諦失二諦也然大乘失二諦復有二種一者學二諦成性二諦二者學二諦成一諦前小乘有兩失一性有失二諦二邪空失二諦今大乘亦兩失如前佛法中都有四種失二諦學二諦失二諦成性二諦者聞有住有聞空住無如從來初章他有有可有有無可無有有可有不由無故有有無可無不由有故無不由無故有此有是自有不由有故無此無是自無自有即有故有自無即無故無斯即失因緣二成性二失不二二成二故二也言學二諦失二諦成一諦者有二種一者學二諦成空諦二者學二諦成有諦學二諦成一空諦者諸法於顛倒有名世諦諸賢聖真知性空名第一義諦明顛倒有為非諸法性空為是何以故諸賢聖真知諸法性空故知諸法性空定是也此人聞空故空聞有亦是空學二諦唯成一空諦也學二諦成一有諦者有二義一者即鼠嘍栗二諦二者心無義鼠嘍栗二諦者經中明色色性空彼云色性空者明色無定性非色都無如鼠嘍栗中肉盡栗猶有皮㲉形容宛然栗中無肉故言栗空非都無栗故言栗空也即空有併成有也言心無義者然此義從來太久什師之前道安竺法護之時已有此義言心無義者亦引經云色色性空者明色不可空但空於心以得空觀故言色空色終不可空也肇師破此義明得在於神靜失在於物虛得在神靜者明心空此言為得色不可空此義為失也然此之兩釋竝是學二諦失二諦失世諦不識第一義不識第一義即不識世諦何者此是空有失有即失空又設得一有此有是有見有故二諦皆失空邊亦爾故皆失二諦失二諦即失假失假即失中中假理教皆失也學二諦成性二諦亦一切失聞二住二不識不二不識不二即失中失中即失假此非相待失失中即失假何以故假即中故也學二諦失二諦既併失不識二諦失二諦理然皆失大有三節一者學二諦成一諦失二諦一切失二者學二諦成性二諦失二諦一切失三者不識二諦失二諦一切失如此等人既一切失詺作何物人耶此乃是狂愚人耳為是人故四依出世破之有兩菩薩出世提婆菩薩出世破不識二諦失二諦龍樹菩薩出世破學二諦失二諦此二菩薩破病具足也非但釋迦佛須此二菩薩十方三世諸佛竝須此二菩薩何以故此二菩薩攝一切菩薩兩失攝一切失破此兩失則申一切教何者此二失障二諦破此二失則二諦通二諦通則一切經申若爾故知三論不可思議所以關中歎云中百兩論文未及此人又無通鑒誰與正之及至之後歎云後談道之人始可與論實矣實理如此何者失不出此二中百兩論既破此二失二諦即通二諦通一切教申故三論有大利益也通意如此次對當路數論者數人則不識二諦彼不知諸法性空但明諸法性有一切皆有不識第一義既不識諸法性空則不知諸法因緣有二諦皆不識故失二諦也成論者依彼論宗則同三藏何者彼序云故我欲正論三藏中實義則同薩衛不識二諦若就彼義中有二諦義彼明人法二空但是聲聞空終不識性空何者大智論云佛於聲聞法中不說自性空自相空以不說自性空故不識第一義不識第一義即不識世諦若爾數論皆失二諦以如此等人竝失二諦所以諸佛說二諦菩薩申二諦教令眾生識二諦識二諦即識一切中假等所以說二諦有大利益前明失二諦有二種一者不識二諦失二諦者當世即數論二人數人不知諸法性空但明諸法性有此人不識性空無第一義諦也論人雖明諸法空是聲聞法空非今第一義空今以諸法本性空為第一義諦故論云諸賢聖真知性空名第一義成論無此空何以知爾成論正明三藏法龍樹判云佛於聲聞法中不說諸法自相空自性空既無自性空故彼無第一義諦於彼不無人法二空故彼引羅陀祇喻經明人法二空但此空折法明空不明本性空也此則據毘曇一節毘曇不明空成論則明空若爾望毘曇則有二諦望摩訶衍則無二諦但是世諦何者今摩訶衍正以諸法本性空為第一義諦彼但折法明空所以無第一義諦也問用此語為何耶解云欲釋十二門論中一句語彼論云汝今聞世諦謂是第一義諦今將數論等釋此語問若為聞世諦謂是第一義諦也解云毘曇亦明二諦義謂十六諦理苦無常等為第一義諦刀杖逼迫等事苦為世諦彼就事理判二諦也今明此判二諦倒何者理之與事竝是世諦諸法性空乃是第一義諦無常等是世諦謂是第一義諦故云聞世諦謂是第一義諦是故墮在失處也二諦既倒則一切皆倒何者諸佛依二諦說法二諦既倒故一切皆倒所以墮在失處也次成論聞世諦謂是第一義諦者明諸法有為世諦拆法空為第一義諦今明諸法有拆法空竝是世諦何者今就性空非性空以判二諦性空為第一義諦非性空為世諦汝拆法空非性空故是世諦汝謂是第一義故墮在失處何者汝論宗云正明三藏龍樹云佛以三藏中不說性空故無第一義若有第一義則乖汝論宗且應云故我欲正論摩訶衍實義而傳格噵正論三藏義故無性空無性空故無第一義諦進退皆屈此非橫破道理如此也次明學二諦失二諦者大師云此如失瑠璃珠譬在大池浴失瑠璃珠諸人求珠不得珠各提瓦石歡喜持出乃知非真實是喚魚目謂為夜光此即學二諦不識二諦也問此人得是聞世諦謂是第一義諦不解云亦得此有二義一者就破明二者就立辨就破明者論中橫破萬法竪洗五句一切畢竟無所有彼便謂是第一義此是真諦遣故一切空也拙講三論者亦作此謂言此等破洗是第一義諦今明此是世諦謂是第一義諦何以知之且舉譬如十六知見我空無十六知見我為是世諦為是第一義諦耶彼云十六知見我空此是世諦空何者實無十六知見我外道顛倒謂有破十六知見我十六知見我空者此是世諦空今亦爾實無此等諸法特是顛倒謂有今破橫謂明諸法空故是世諦空亦非是世諦此乃是世諦所離離如此等諸法始是世諦為是故破一切諸法無所有是世諦以彼不了謂是第一義是故墮在失處故是聞世諦謂是第一義諦也言立義者因緣無礙二諦如中論所說因緣所生法我說即是空即是假名即是中道橫竪皆無礙假即中即竪無礙二不礙不二不二不礙二二為不二用不二為二用因緣生法我說即是空即橫無礙有不礙空空不礙有有為空用空為有用何但空有無礙唯就有中一切法無礙如華嚴所辨三世無礙淨穢長短佛剎無礙如此無礙名曰聖諦菩薩得無礙者非是諸法是有礙菩薩得無礙觀令諸法無礙得無礙通使諸法無礙良由諸法無礙故菩薩體法無礙故菩薩得無礙觀得無礙觀故得無礙辨得無礙通若諸法有礙菩薩得無礙通使令無礙者菩薩則有過罪以諸法自無礙故菩薩得無礙觀得無礙通得無礙辨也如此無礙故名第一義也若是由來人二諦即有礙三假為世諦四忘為第一義諦三假不得為第一義四忘不得為世諦第一義不得有名相世諦不得無名相所以大師云彼作兩橙解義聞說諸法空即內置真諦橙中聞說諸法有即內置世諦橙中世諦不得空真諦不得有如此有無皆礙礙故悉是世諦彼即云我有真俗二諦云何併是世諦耶解云有無礙皆是世諦汝自為是第一義故是聞世諦為是第一義諦也如此等竝失如來二諦不能知佛法深義若能知二諦則知佛法深義何者識知毘曇二諦是毘曇二諦知此二諦竝是世諦終不學如此二諦識成論二諦是成實論折法二諦非是諸法性空二諦識從來有得大乘是有礙二諦識諸佛菩薩無礙二諦識如此等二諦故知深佛法義偈云若人不能知分別於二諦則於深佛法不知真實義若反此應云若人能了知分別於二諦則於深佛法得知真實義為是故說二諦有大利益也前就中論明得失二諦如此次就十二門論以辨得失二諦論文云若人知二諦則得自利他利共利若不知二諦則不得三利此之二論互明得失也言自利他利共利者了世諦第一義諦發生方便實智名自利了第一義諦世諦發生實方便智名他利具了真俗二諦具生二智名共利也二者菩薩自了真俗二諦發生權實二智名自利菩薩如實而悟今還如實而說令眾生亦了真俗二諦發生權實二智名為他利自他皆了二諦皆生二智名為共利也問此兩種二智何異耶解云初則就真俗判二智後就自他內外判二智前真俗判二智者了世諦第一義諦名方便實智了第一義諦世諦名實方便智了二諦判二智也後就自他內外判者內自悟二諦名實智外為他說二諦名方便智此即就實智中開二諦就方便智中開二諦此即就內外自悟化他以判二智也得此二智利益者明此二智是十方三世諸佛父母故淨名經云智度菩薩母方便以為父一切眾導師無不由此生故此二智是諸佛父母若了二諦則有二智有二智故有十方三世諸佛若不了二諦則無二智無二智則無十方三世諸佛故知說二諦有大利益也又利益者了世諦第一義諦離凡夫地了第一義諦世諦離二乘地離凡夫地離二乘地是菩薩地若不了第一義諦世諦不離二乘地不了世諦第一義諦不離凡夫地不離此二地即在五百由旬嶮道之內若了二諦即出五百由旬外入菩薩位生在佛家種姓尊貴為是故了知二諦有大利益也又利益者離斷常二見了世諦第一義諦離常見了第一義諦世諦離斷見離斷常二見行於聖中道見於佛性若不了二諦即不行中道不見佛性不見佛性即無性佛等若了二諦即離斷常行於中道見佛性即有性佛等為是故當知識二諦有大利益也略明得失利益如此次明悟教生智義此義難解若為生智耶大師舊語云稟教得悟發生二智教轉名境若不悟即不生智言不悟者聞有作有解有即住有有不表不有聞無作無解無即住無無不表不無名為不悟言悟者聞有不住有有表不有聞無不住無無表不無名之為悟作若為悟耶為當悟非有非無不二為悟有無二耶若因有無二悟非有非無不二應生不二智云何生二智耶若言悟有無二者此乃是悟教不應悟理既不悟理那得名悟耶進退難明未釋云云次明二諦是教義攝嶺興皇已來竝明二諦是教所以山中師手本二諦疏云二諦者乃是表中道之妙教窮文言之極說道非有無寄有無以顯道理非一二因一二以明理故知二諦是教也所以明二諦是教者有二義一者為對他二者為釋經論為對他明二諦是境彼有四種法寶言教法寶境界法寶無為果法寶善業法寶二諦即境界法寶有佛無佛常有此境迷之即有六道紛然悟之即有三乘十地故二諦是迷悟之境今對彼明二諦是教也言釋經論者中論云諸佛依二諦為眾生說法百論亦爾諸佛常依二諦是二皆實不妄語也大品經云菩薩住二諦中為眾生說法又涅槃經云世諦即第一義諦隨順眾生故說有二諦以經明二諦是教故今一家明二諦是教也誦得師語復知其意竟何者知為對他知為釋經論但此義未可解何者汝言二諦是教說二諦有二諦未說二諦應無二諦若已有二諦即同他家若不同他家說二諦始有二諦未說二諦即應無二諦也又難說二諦始有二諦未說二諦未有二諦者說色空始有色空未說色空應無色空未說之前自有色有空若爾未說二諦已有二諦已有即同他云云然二諦是教義若可了二諦義即可解三論文亦可解若不了此義二諦義即不可解三論文則不可解何者他明二諦是境汝今明二諦是教說法是教二諦亦是教不若二諦是教即違論文論文云諸佛依二諦說法那忽言二諦是教耶解云有兩種二諦一於諦二教諦於諦者如論文諸法性空世間顛倒謂有於世人為實名之為諦諸賢聖真知顛倒性空於聖人是實名之為諦此即二於諦諸佛依此而說名為教諦也問教若為名諦耶解有數意一者依實而說故所說亦實是故名諦二者如來誠諦之言是故名諦三者說有無教實能表道是故名諦外道所說何故不名諦外道所說不能表道所以不得名諦諸佛所說實能表道是故名諦也四者說法實能利緣是故名諦外道說法不能實利於緣不得名諦諸佛菩薩實能利緣所以名諦五者說不顛倒是故名諦如涅槃經釋一實諦義如來所說無有顛倒名一實諦今亦爾所說不顛倒故所以名諦外道所說皆悉顛倒不得名諦諸佛菩薩說無有顛倒是故名諦六者得如實悟如實而說是故名諦故經云如語者實語者不異語者不誑語者此即如來誠諦不虛故教名諦也次明於諦何因緣名諦耶為從謂情為名為從境為稱為從解為目耶解云於諦從兩情解為名但此義有兩種一者得失判二於諦有於凡實名為世諦空於聖實名第一義諦此有謂情有此空真解空謂情有為失真解空為得此就謂情真解判二諦也何以知爾故論云諸法性空世間顛倒謂有名世諦諸賢聖真知性空名第一義諦既云真知性空故是真解前云顛倒謂有故是謂情若爾故知此即謂情真解得失以判二於諦也二者就兩謂判二於諦者如色未曾空有凡謂色有於凡是實名諦聖謂色空於聖是實名諦此之有無皆是謂情故竝皆是失既凡謂有聖謂空此之空有悉須洗破無如此有無如此空畢竟洗淨始得明因緣空有因緣空有即非空有空有既識非空有空有即悟空有非空有也前之空有竝是所治之病故皆失也以如此義名教諦以如此義名於諦此是師語不然此實是師語也次作一疑難安中何者依於諦說法於諦是境不若非境即乖論文論文云諸賢聖真知諸法性空真知即是智智必有境性空即是境真知即是智若爾二諦是境依二諦境為眾生說法生得附論文即成他義他亦云二諦是境說二諦名教故有言教法寶境界法寶四諦二諦是境界法寶說四諦二諦即是言教法寶今亦爾與他何異若言我不如此即乖論文論文云諸佛依二諦為眾生說法那得言二諦是教耶進退不可扶論文即同他不同他即乖論文也又作一掩答難有於諦有教諦於諦有真俗教諦有真俗不若言教諦亦有真俗者成論死三論未知若為成論死者今且問汝說俗說是俗說真說是真不汝若言說是真即乖汝義何者汝義教諦是言語唯是俗故不得言教諦具真俗若畏改語言若說非真者那得言教諦有真俗耶若是成論家解義者即云真俗二諦是境境有真俗說真說俗此兩說竝俗諦真不可說寄俗諦說也今問三論師他家真俗是境境中有真有俗汝今明二諦是教門教諦亦有真俗不不解義者必云教諦亦有真俗何者有兩諦有於諦有教諦於諦有真俗教諦亦有真俗也問若為教諦有真俗耶解云說俗名俗教諦說真名真教諦問說俗名俗教教是俗說真教教是真不說真之說此是言教那忽是真若說俗之說說是俗諦說真之說說亦是俗諦者即成他義他亦明真不可說寄俗說真說真之說還屬俗諦今亦爾故同舊義三論之義還是我義也所以成論暄正讀中論中論云言說是俗諦第一義諦不可言說若爾言說皆是俗諦何得言二諦竝是教耶若又二諦是教教唯是俗諦者即學二諦成一俗諦前來諸人學二諦成一諦既失汝今學二諦成一諦失之甚也又難他家明二諦是境境中有真俗汝明二諦是教教為但俗為具真俗若但俗即失真諦便同他家若具二諦乖論文義復不可論云言說是俗諦真不可言說又難言說若為是真諦今為取言說空名真諦為取空言說為真諦耶若取言說為真者言說是有那是真諦若云言說空為真諦者空言說為是何物汝只應云空說為世諦說空為真諦若云只說空為真諦者說空之說是真不若說空之說是真即竝難若說空與空說皆為真諦者色空與空色皆真諦反詰云云前來至此都有四難未解後當釋之今更簡得失義前得失凡有四種今簡最後學二諦失二諦者若是小乘不足可簡但正為學二諦失二諦人也明他家辨二諦義今時亦辨二諦義何異解此凡有十句異一者明理教義他二諦即無理教今明二諦有理教他無理教者彼明二諦是理三假是世諦理四絕是真諦理今明二諦是教不二是理故經云文殊法常爾法王唯一法一切無畏人一道出生死又云一切有無法了達非有無故知有無二是教非有無不二是理具有理教也唯他有二無不二則唯有教無理可謂世閒法者有字無義一往如此再往奪併無何者字本詮義既無有義字何所詮故理教皆失今明有無是教表不有無理此則有理有教理教具足也作如此說者為對他為釋經云云次明稟二諦教發生二智教轉名境何故作此語耶亦為對由來由來云真俗是天然之境三假是俗境四忘是真諦境迷之即六道紛然悟之即有三乘賢聖常有此境若是智從修習生境即常有智即始生未有智時前已有境境智非因緣義今對此明真俗是教悟教生智教轉名境由智故境由境故智境能為智所智能為境所境所為智能智所為境能境智因緣不二而二也問諸有二者無道無果何故明二耶解云為對他無智有境今明由智故境由境故智境智因緣不二二也然今明二諦是教門者正為拔二理之見彼埋二理見深有此二理終不可改為是故今明唯有一理無有二理何者如來說有說無為表一道此之有無乃是道門非是理為是故明二諦是教非是理也二者有相無相義從來云山門得無相義他家明有相何故他是有相山門明無相耶解云他有有有相無有無相有若無相即無有有無若無相即無有無便無二諦既道理有二諦即有有有相無有無相名為有相義今明有無有相有表不有無無無相無表不無有無表不有不無故名無相義以無相故故名教門也三者得無得義他有得義今明無得義他有有可得有無可得若無有可得無無可得即無二諦既有二諦故有有無可得名為有得今明有不住有有表不有無有可得無不住無無表不無無無可得故名無得義以無得有無有無名為教也四者明理內外義亦爾他真俗理外今真俗理內以理內故名之為教也五者明開覆他二諦是理即覆今明二諦是教即開何者他有住有無住無此有無覆如來因緣有無也今明二諦是教有表不有無表不無有無表不有無如來教即開無有壅滯故經云譬如秋月處空顯露今亦爾故有無名教也六者明滿半義他家二諦是半今明二諦是滿何者他唯有二無不二故唯教無理名為半字今明具足理教名為滿字一往如此他既無滿是即無半何者半是滿半既無滿何得有半安師云減滿為半足半為滿既無滿何所減為半故無滿即無半也七者明他二諦愚者今是智者何者涅槃經云明無明愚者謂二智者了達其性無二明無明既然真俗亦爾真俗二即愚者不二即智者不二之性即是實性故知不二是理二是教也八者今明體用彼但有用無體無體即無用今則具有體有用也九者明本末不二是本二是末他既無本何有末今具有二不二具有本末故云二諦是教不二是理也十者明了義不了義由來釋了義不了義者明小乘教為不了義摩訶衍教為了義就大乘教中復有二般若法華等為不了義第五涅槃常住教為了義此就五時教中有了義不了義如此二諦義為有了義不了義別耶解云彼明若以三假為世諦理四忘為真諦理此之二諦唯是了義無不了義也今明如此二諦皆是不了何者我二諦說有欲顯不有說無欲顯不無說有無顯不有不無名為了義汝有住有不表不有無住無不表不無有無不表非有非無二不表不二即不能顯道故非了義今明因緣有無有表不有無表不無有無二為顯清淨不二之道故名了義所以大經云如是二語為了一語也今亦爾因緣二為顯不二此因緣二悟不二故二為教門也不取兩語為教門也然今家非但有了義亦有不了義具有了不了義何者只是一二諦教門有方便即聞二不住二因二悟不二名了義無方便即聞二住二不悟不二名不了義故今時具有了不了義也略明十種判學二諦有得有失義如此更撮十種者一者理教義二者相無相三者得無得四者理內外五者開覆六者半滿七者愚智八者體用九者本末十者了不了云云次都總料簡前云他但有教無理今具足理教此事不然何者開善云二諦者法性之旨歸一真不二之極理又云不二而二中道即二諦二而不二二諦即中道若爾彼有理教有二不二何以言無耶責云汝二諦為是道理為是方便彼明二諦是道理也難若二是理即無不二理若有不二理即成三理汝唯有二理無有三理故無中道不二理也今明二諦非理乃是方便教門如三車門外門外實無三車方便說三令悟不三今亦爾實無二諦方便說二令悟不二故二諦是教門也又責汝明不二是中道中道為在二諦外為二諦攝耶汝明二諦攝一切法盡真諦上超涅槃下絕生死四句斯忘百非洞遣一切無即是真諦諸法有是世諦外無處有法若爾唯有二諦理何處有中耶又且汝非有非無是何物耶非有還是無非無還是有還是有無斷常何說中道耶為是故今明二諦是教門不二是中道也又他無不有無有有無今有不有無無有無反之也他唯有有無二理無不二之道今即唯有不二之道無有無也問既無有無應無二諦解云實無有無但方便故假言有無假言有無為悟不有無以是義故明二諦是教門也然二諦更無有二只同學一二諦有得有失成性成假云云大師從來舉譬如甘露有方便者服即長存無方便者服即夭壽甘露未曾脩夭脩夭出自兩緣今亦爾只是一二諦有方便學即成假無方便學即成性有方便故為得無方便故為失二諦未曾性假得失性假得失出自兩緣也然只自性因緣亦復無有二有方便者學自性成因緣無方便者學因緣成自性如無方便者服甘露成毒藥有方便者服向毒藥成甘露學二諦人亦爾無方便學因緣成自性有方便學自性成因緣為是故學二諦有得有失有自性有因緣也問彼學因緣成自性天然之理為當取此理不取此理耶解云具有取不取言取者今時亦有此二理何者於凡有凡理於聖有聖理有於凡有理空於聖有理然理實未曾有二於二緣故有二理故論云淺智見諸法若有若無相是即不能見滅見安穩法非有非無名安穩法見有無相即不見安穩之法好言為淺智惡詺則是愚人見有無相理實非有無理實非有無於彼有有無二理也若翻此謂即云深智見諸法非有非無相是則皆得見滅見安穩法也言不取者都無此有無之理何者謂有有理謂有無理有無是謂情既有是謂情有豈有此有理無是謂情無豈有此無理都無此有無也既畢竟知無如此有無有何物法唯有四倒八倒實無有常倒謂有常實無無常倒謂無常實無有倒謂有實無無倒謂無也彼即云我有有無二諦道理云何言無耶今現見有有無法非是妄那忽言不見又有三世法過未無現在有諸法從未來為生謝過去為滅有生有滅有有有無何得言無耶為是故龍樹出世求撿此執汝言有有理若箇是有理汝言有無理若箇是無理求有不可得云何言有有理求無不可得云何言有無理如此有無生滅特是汝顛倒橫謂為是耳故中論云若謂以現見而有生滅者是即為癡妄而見有生滅若爾癡妄故見有無生滅實無汝所見有無生滅也前取即於二緣有二理今破謂有實無有也問前明二諦是教門時為當如來說因緣有無為教為當即眼見耳聞有無為教耶然師答此語開合不同今還作開合兩意釋之言開者即是理內外義明理外亦有二諦理內亦有二諦理外二諦即聞有住有不表不有聞無住無不表不無有無不能表理不名為教此即理外無理無教理內二諦因緣有無因緣有不有因緣無不無有無表非有無故有無名教門此即理內有教有理也此如初章兩節語也初章前節即理外義後節即理內義前節者他有有可有有無可無有有可有不由無故有有無可無不由有故無不由無故有有是自有不由有故無無是自無自有即有故有自無即無故無此之有無不能表不有無此有無非是教門故理外無理教也今對他明二諦是教門無有可有無無可無無有可有由無故有無無可無由有故無由無故有有不自有由有故無無不自無不自有有是無有不自無無是有無無有不有有無不無此有無表不有無故名為教門所以理內有理教也一家初章言方如此學三論者必須前得此語何意名初章初章者學者章門之初故云初章此語出十地經第一卷明一切文字皆初章所攝今亦爾初章通一切法何者有無作既然一切法亦例此作故知初章通一切法也此即開理內外二諦是教非教也次合釋者明有無何曾有二只是此有無有方便者學即成教門無方便者學即成自性有方便學自性成因緣無方便學因緣成自性有方便學初章前節成後節無方便學後節成前節如前甘露譬甘露未曾有兩拙服甘露成毒藥巧服毒藥成甘露今亦爾無方便學因緣成自性有方便學自性成因緣猶如一色不了者言定有不知不有了者知色有不有故只是此有無兩人學教非教異也問何故前開理內外異後復合明之耶解云開合竝為對緣前開理內外正為對由來人由來人唯知有一種有無二諦不知有兩有無二諦唯知有一三假四忘不知有兩三假四忘今明有兩有無有兩三假有兩四忘他有有故有有無故無有三假故三假有四忘故四忘此竝是理外二諦今明因緣有無因緣三假四忘是理內二諦開理內外得失令彼識理內外得失捨失學得從外入內也所以合明者此為三論學者三論學者聞說理內外便謂有理內外異更成理內外二見為此人故明二諦何曾有二特是無方便不了者詺為理外有方便了者即名理內然二諦實無異為是故明開合兩種也問何故明此開合兩種耶解云此之兩種竝為開道令眾生悟入也前開理內外令悟者明有所得理外有無不能表道明無所得有無有是無有無是有無有無表不有不無因教悟理從假入中故師云聖人開真俗以表道說有無以化物也次合明令悟者明有無未曾二不了者成自性了者成因緣只了自性有無成因緣因緣有無有無即不有無悟於正道故此二種竝令悟於一道經文皆爾故法華云唯有一大事因緣故出現於世又云說種種乘皆為一乘也次問既皆為顯道者何不發初即為說非有非無令悟正道而忽諸法非有非無說有無表不有無然後令悟非有非無何乃迂迴者耶解云此可有兩意今且作一種釋之明若直說瓶衣等有是世諦此賢聖真知諸法畢竟空名真諦此已恦潛不受明諸法實錄是有那得言究竟無耶此尚不受何況說諸法非是有非是無豈當信之為此人故以方便於無名相中假名相說說有是凡諦說空是聖諦令其改凡學聖如法華所明眾生諸根鈍著樂癡所盲如斯之等類云何而可度諸法寂滅相不可以言宣我寧不說法疾入於涅槃若直說世諦有真諦無何事言不可說耶只為諸法非有非無所以不可作有無說為此故方便說三脫珍御服得近其子不得正門見於窓牖中窺之耳若不脫珍御服不得化子今亦爾若即說非有非無即不受所以方便前說有無令悟不有無也若爾斯乃物自迂迴非關佛故曲巧也廣洲大高釋二諦義亦辨二諦是教門也彼舉指為喻為人不識月舉指令得月彼云不識月故尋指得月雖尋指知所指所指竟非指所指竟非指指月未嘗同尋指知所指所指因指通所指所指通通之由神會指月未嘗同所指恒指外又云真諦以本無受秤俗諦以假有得名假有表有不有為息斷見非謂有也本無表無不無為除常見非謂無也言有不畢有言無不畢無名相未始一所表未始殊此意明因二諦教悟不二不二是所表如因指得月月是所表也古人釋與今意同也今明二諦如指為小兒不識月此為小兒不為大老子大老子知月何須為為小兒不識月故舉指令識月凡夫眾生亦爾不識理故須二諦教故經云眾生癡如小兒亦名著者故不得前說不二之法也前已作一種釋明如須依二諦說法不得發始即說諸法非有非無何者說有是世諦說空是真諦已驚潛不受況為說非有非無耶如脫珍御服也今更作一種釋明依二諦說不得說非有非無也然前須作一問然後乃得釋之問云經中具有說有說無及說非有非無非真非俗非色非空如涅槃經云即於波羅奈轉正法輪宣說中道一切眾生不破諸結非不能破非破非不破是名中道說法非師非弟子非得利非不得利名為中道若爾此即具有說二說不二何得言唯依二諦說不得說不二耶又且長者初脫珍御服後還著珍御服有脫有著不常脫那言常依二諦說不說非有無不二耶解云說有說無說非有非無竝是教非是理一往開理教者教有言說理不可說理既不可說云何得悟所以得悟理者必假言說為是故說有無說非有無竝是教皆令悟理也問說有無可是二諦教說非有無不二云何亦是二諦教耶答為是義故所以山門相承興皇祖述明三種二諦第一明說有為世諦於無為真諦第二明說有說無二竝世諦說非有非無不二為真諦汝所問者只著我家第二節二是世諦不二是真諦我今更為汝說第三節二諦義此二諦者有無二非有無不二說二說不二為世諦說非二非不二為真諦以二諦有此三種是故說法必依二諦凡所發言不出此三種也又此二節二諦竝出經論有為世諦空為真諦如論所明故論云有為世諦此賢聖真知空為真諦也二為世諦不二為真諦亦出論論云有無竝世諦故說第一義諦即無也又淨名云我無我不二是無我義反即我無我二為我義真俗亦爾也二不二為世諦非二非不二為真諦者華嚴云不著不二法以無一二故又大論云破二不著一若爾故知非二非不二名為第一義諦也次明所以大師明此三種二諦者有數意兩意已如前說一者為釋諸佛所說常依二諦亦是明諸佛所發言不出三種二諦也二者為釋經論經論復有此三種二諦文如前所引云云然經中所以有此三種說者竝是赴緣不同即是各各為人悉檀或有聞說有無二諦悟即為說之乃至聞說二不二為世諦非二非不二為第一義諦故說之也又所以明三重二諦者此三種二諦竝是漸捨義如從地架而起何者凡夫之人謂諸法實錄是有不知無所有是故諸佛為說諸法畢竟空無所有言諸法有者凡夫謂有此是俗諦此是凡諦賢聖真知諸法性空此是真諦此是聖諦令其從俗入真捨凡取聖為是義故明初節二諦義也次第二重明有無為世諦不二為真諦者明有無是二邊有是一邊無是一邊乃至常無常生死涅槃竝是二邊以真俗生死涅槃是二邊故所以為世諦非真非俗非生死非涅槃不二中道為第一義諦也次第三重二與不二為世諦非二非不二為第一義諦者前明真俗生死涅槃二邊是偏故為世諦非真非俗非生死非涅槃不二中道為第一義此亦是二邊何者二是偏不二是中偏是一邊中是一邊偏之與中還是二邊二邊故名世諦非偏非中乃是中道第一義諦也然諸佛說法治眾生病不出此意為是故明此三種二諦也此之三種只得為一緣亦得為三緣者初節為凡夫凡夫謂諸法是有所以說諸法有為俗諦空為真諦正為破凡夫有見故說有為俗空為真諦也第二重為破二乘人二乘謂諸法空沈空見坑故法華云我爾時但念空無相無願之法於菩薩遊戲神通淨佛國土永無願樂若爾凡夫著有二乘滯空此之空有竝是世諦若非空非有非凡非聖乃是第一義故經云非凡夫行非聖人行是菩薩行亦非有行非空行是菩薩行為是故明第二重二諦也第三重為破有得菩薩有得菩薩云凡夫見有二乘著空凡夫沈生死二乘著涅槃我解諸法非有非無非生死非涅槃為是故明有無二非有無不二生死涅槃二非生死非涅槃不二竝是世諦若非真俗非生死涅槃非非真俗非非生死涅槃乃是第一義諦也此即攝五乘為三緣開三種二諦赴此三緣皆令悟一乘一道若悟此三即究竟悟此三即非凡非聖非大非小若爾始是悟也是故經云我今得道得果於無漏法得清淨眼以得如此悟故所以如來便入涅槃也又所以明三種二諦者為對由來人由來人明三假是世諦四忘是真諦今明此之二諦是我家初節二諦我家有三重二諦義汝二諦是初重二諦今過汝有兩重二諦也第二節二諦若真若俗為世諦若非真若非俗為第一義諦若爾汝二諦是我家世諦也又第三節攝彼若二諦若中道竝是今世諦何者前第二節明二為世諦不二為真諦汝二諦但是我家世諦也彼即云我亦有非真非俗中道義為是故第三節明二不二為世諦汝若二諦若中道悉是我家世諦為是故明此三種二諦義也問從來明有三諦義一世諦二真諦三非真非俗諦故經云有諦無諦中道第一義諦若爾云何言諸佛常依二諦說法耶諸佛常依二諦說法此即時長佛廣常依故時長諸佛故佛廣此即十方三世諸佛常依二諦說法那得有三諦既有三諦何得復言常依二諦耶解云常依二諦說法不妨三諦雖有三諦不乖常依二諦說法何者今真俗是二諦攝真俗二為世諦不真俗為第一義若爾唯是二諦故云諸佛常依二諦說法也次時明二諦廢立義問有無表不有無悟不有無時為廢有無為不廢耶次結二難若悟不有無廢有無如得月忘指者不然何者本了有無得不有無若廢有無即無有無無有無寧有不有無涅槃經云菩薩具二莊嚴即能解知一種二種若言無一二者是義不然何以故若無一二云何得說無一無二要由一二得有無一二若爾要由有無得悟不有無何得廢耶若便不廢有無者亦不然若不廢有無者何得從來云得月忘指會理忘筌耶師解云具有廢不廢義所言廢者約謂情邊即須廢之何者明汝所見有者竝顛倒所感如瓶衣等皆是眾生顛倒所感妄想見有故中論云若謂以現見而有生滅者即為是癡妄而見有生滅顛倒感得此眼求此眼不可得諸法亦不可得特癡妄見有是故須廢也此則用空廢有若更著空亦復須廢何者本由有故有空既無有何得有空故中論云若使無有有云何當有無又云若有不空法可有於空法不空法尚無何得有空法此之空有皆是情謂故皆須廢乃至第三節謂情言有亦皆須廢何者竝是謂情皆須廢之也問若此三種二諦皆廢用何物為二諦教耶解云約緣邊即是謂情佛為說邊即是教門今明此等皆謂情皆須廢之也何以故謂情所見皆是虛妄故廢之也又非但廢妄亦無有實本有虛故有實既無虛即無實顯清淨正道此亦名法身亦名正道亦名實相也然此已拔從來也何者從來云取相煩惱感六道果報此須廢廢六道生死得如來涅槃今明有生死可有涅槃既無生死即無涅槃無生死無涅槃生死涅槃皆是虛妄非生死非涅槃乃名實相一往對虛辨實若無彼虛即無有實也若就三重二諦義辨者即由來人廢立在初節二諦義中何者彼廢世諦立真諦何者取相煩惱感得六道果報名為世諦斷取相煩惱六道果報謝此即廢世諦而有真諦之境由真諦境生佛妙智此即廢世諦立真諦今明此之二諦竝是謂情皆悉須廢何但初節二諦須廢乃至第三重皆須廢何以故此皆謂情故須廢之也此即一往廢三不廢不三也次就三種二諦中論廢不廢明無方便三即廢有方便三即不廢無方便三廢者明此三倒謂有三實無此三是故須廢如陽炎謂是水實無水也然亦無有廢何者有水可廢既無水何所廢而言廢者約彼謂有故言廢也有方便三不廢者即不壞假名說諸法實相不動等覺建立諸法既云不壞假名說諸法實相豈當得不二廢二若得不二廢二即壞假名說諸法實相動等覺建立諸法唯假名即實相豈須廢之如中論云是假即中廢假名即廢中既不廢中豈當廢假斯即空有有空二不二不二二橫竪無礙故肇師云欲言其有有非真生欲言其無事像既形又云譬如幻化人非無幻化人幻化人非真人也此唯幻化人非人非人不無幻化人幻化人非人非人人諸法亦爾故不廢也此就有方便無方便因緣不因緣論廢不廢如此次更就謂情生滅無生滅二觀明廢不廢何者由來云小乘即斷二輪煩惱得見思兩解大乘斷五住地惑得十地解此即見思伐二惑十地解斷五住地惑此廢惑立解廢凡立聖若不斷二惑見思無由成不伐五住佛果即不立故大小乘皆斷惑成聖也今依法華經望併除糞人何故謂為除糞人欲鄙之耳故經云念子愚劣樂為鄙事二乘斷惑既是除糞菩薩斷惑亦是除糞齊而過甚何者同斷故是齊斷少多故過甚二乘除糞蓋是不足言菩薩時長除糞廣故過之甚也今明菩薩知惑本不生今不滅何所斷斯即生在佛家種姓尊貴如轉輪聖王皇太子也唯見客作賤人除糞何曾聞長者之兒擔屎故今明菩薩不斷惑何者菩薩知惑本不生今不滅故無所斷也所以淨名經云法本不生今則無滅法華云諸法從本來常自寂滅相從來云菩薩無生滅觀何故明無生滅耶如向所辨知本不生今無所滅故言菩薩不生不滅觀也問他斷二惑得小聖斷五住惑得大果汝今不斷云何得言小聖大果耶解云汝斷惑得有聖我本無惑豈無聖耶又反之汝見惑生今斷不得聖若知惑本不生不滅乃得聖何者不生不滅是本知本可得成聖汝不知本豈得成聖故法華云世尊我今得道得果於無漏法得清淨眼今日得道當知前來未得道又涅槃經云汝諸比丘未為大乘除諸結使為是故從來斷不斷今始是斷也從前來略明二諦大意如此也釋二諦名者此義極難解二諦名者俗是浮虛義真是真實義從來久解今未知那得二諦名而欲釋耶解此問者我家明二諦有兩種一教二諦二於二諦如來誠諦之言名教二諦兩種謂情名於二諦此則就情智判於教二諦也問教諦是佛教教諦名從佛起於諦是緣於於諦名從緣起不解云教諦是佛教教諦名從佛起於諦是緣於於諦名亦從佛起難云教諦是佛教教諦從佛起於諦是緣於於諦那得從佛起耶解云領僻我云教諦是佛教教諦名從佛起於諦是緣於於諦名從佛起於諦與於諦名此語大挍今明教諦名從佛起於諦名亦從佛起也問教諦從佛起於諦亦從佛起教諦既是教於諦亦是教反詰云云解云兩種二諦皆是佛教問教諦可是教於諦若為亦是教既有於教之殊云何併是教耶解云二於諦名亦是為眾生故說為眾生說有於凡是世諦為眾生說空於聖人是真諦為眾生說空有是二於諦故二於諦亦是教也問二於諦名是佛說名從佛起空有二諦從何起耶解云只空有二諦諸佛出世故有佛未出世則無縮長為短釋佛未出世時雖言空有不知空有是二諦如佛未出之時亦有苦集滅道等名而不知苦集滅道是諦由佛出世故說苦集滅道四諦故經云甘露門初開也空有亦爾由佛出世詺空有為二諦故云空有佛出世始名二諦也次更長釋者佛出世佛未出世空有竝由佛得知所以成論云劫初物未有名聖人為受用故為物立名如瓶衣等空有亦爾佛未出世時聖人為空有立名若爾佛出世佛未出世空有名竝由佛有也次問於諦名如此於諦從何而起耶解云於諦有兩種一兩情二於諦二情智二於諦兩情二於諦可解何者兩情二於諦從佛教起明佛為眾生說二諦教眾生不了作空有兩解成兩於諦此於從教起也問情智二於諦何因得有耶解云一於但一一於有二一於但一者凡夫顛倒謂瓶衣等諸法為有此瓶衣等物有佛無佛常於凡夫是有如涅槃經云十二因緣有佛無佛性相常住但小乘釋有二人毘婆闍婆提云是無為常住法薩婆多彈云恒有為常如火有佛無佛常熱不可言火有佛熱無佛不熱有佛無佛恒熱為常十二因緣亦爾今明世諦亦如此諸法於凡常有常有世諦也一於二義者即是諸賢聖真知諸法空為第一義言二義者就本迹兩意以釋之本迹義則諸佛出世故有諸佛出世知向顛倒諸法性空也迹本義則諸佛法身本知顛倒性空故法華云我以佛眼觀見六道眾生此即在法身地本知顛倒性空也略尋二諦名根本大意如此然義必須得其根本識其大意若不得意義不中用如中論序大小乘人不識佛說空有意所以成失前序小乘云像法鈍根求十二因緣陰入界等決定相不知佛意但著文字次序大乘云聞說畢竟空不知何因緣故空為此義故龍樹出世造論申佛教意也既有明則今昉而學之也次問既有於諦教諦佛何意說於諦與教諦耶解云如來所以說二於諦者欲令眾生一節轉兩節轉說於令悟非於非不於何者於無名相中強名相說無名而說名令悟名無名亦非於非不於為眾生說於令悟於非於非不於故經云知有非有本性清淨又云欲令眾生深識第一義諦故說世諦又云一切有無法了達非有無為是故說於令悟非於非不於也所言一節轉二節轉何者是耶一節轉者說有於凡是諦說空於聖是諦作如此說者令眾生轉有入空何者有於凡是有此有實無所有宣說有於凡是有則知此有不有此正為凡夫凡夫謂諸法實有今說此有於凡是有若知有於凡是有即知此有非有斯則因有悟不有經云知有不有又經云欲令眾生深識第一義諦故說世諦又論云若不因世俗不得第一義也兩節轉者說有於凡是實對有於凡是實說空於聖是實名二於諦既說空有於緣二即知於二不二說於二顯不二故經云一切有無法了達非有無也若好釋者於二者明非二非謂是非二若言於二為顯不二此言平鈍若駿悟解者於二者明非是二非謂是非二亦應須上揚不得下抑上揚則兩離何者於二非是二則離二非謂是非二不著不二此則悟非二非不二非偏非不偏清淨正道也然作如此說於諦者即是教諦何處別有教諦只作如此目詺於諦即是教諦即是依二諦說法從來人聞師說於諦教諦作二諦解誦語鸚鵡喙鵄脚耳今明如向所明無別教諦說於即教也問若爾從來解那得云有於諦教諦耶解云於兩情名二於諦佛為眾生說此二於即是教諦更無有二但約義判何者於諦即是所教諦即是能能所判於教二諦也又問何意說於諦教諦耶解云二意一者為釋經讀論經論中竝有此言也二者為對他他明二諦是天然之境有此二理而二諦名境復名理者會二諦生二智名之為境而道理有二諦故名之為理道理有此二理道理有此二境今對彼明此是於二理此是於二境非道理有此理有此境也若爾今時有兩境兩理兩境者一於境二教境兩理者一於理二教理為是義故明於諦教諦也然如來直說二於諦凡有三句謂得失亦得亦失直作此說若為得解耶今佛直說二於諦云何得解答今明佛說於諦有三句一皆得二皆失三亦得亦失言亦得亦失者即是前二於諦諸法於凡是有此有為失諸賢聖真知諸法空此空為得示其空有令識得失令其捨有學空改凡成聖也二皆失者二皆是於故二皆失於凡有有既失於聖空空亦失何者諸法未曾空有於凡謂有於聖謂空如一色未曾空有有見之人謂色有空觀之人謂色空一色於空有兩緣成空有故此空有竝是失也兩皆得者只知於二即知不二此下五句皆淨於緣二豈是二問於二非是二可是非二不二耶解云於二非是二明非是二非謂是非二既非二非不二五句皆淨斯則上拂霄漢下漏淵泉也從來只云二於諦皆失不知有此三句然此三句有兩種諦前二句即於諦後一句即教諦前二句即於境後一句即教境於境即不轉境教境即轉境言前兩句是於諦不轉境者諸法於凡是實有有佛無佛常有此境有境既常有空境亦常有諸賢聖常知諸法空亦常有此空境今時亦有天然之境亦有天然之智常有此境常有此智此之境智竝是於緣境智非是轉悟境智也言轉悟境者只說於緣有即知於有不有說於緣空即知於空不空識於有無不有無識教悟理悟理即生權實二智生二智時空有之教即轉名境故是轉悟境也問猶有一疑妨何者前明二於諦一得一失失是所化得是能化今那得云說於空令悟不空若說於空令悟不空者此乃所化何謂能化耶解云前明二於諦空是能化者引凡令學聖凡夫顛倒謂有諸賢聖真知諸法空明能化空令其捨有若玄變之徒既知有不有即知空不空不須為說空令悟不空但鈍根之人捨其所見有學能化空既學得能化空作於空解為此人故說噵於汝是空諸法實非空也此約漸悟為論前令悟有不有次令悟空不空也問他亦明有境諦有教諦彼有境界法寶有言教法寶境界法寶即境諦言教法寶即教諦汝既有教諦他亦有教諦汝有如來誠諦之言他可無如來誠諦之言耶若爾皆有境教斯有何異解云異今明汝二諦天然之境是我家於境失於境失中有無量失此是我家麁失細失非汝所及故經云菩薩微細礙相非二乘境界今亦爾汝天然之境是今家麁失故與彼大異也所以大論云外道與佛法相去玄殊猶若天地又云天食須陀比人中臭糞又如驢牛二乳驢乳抨成糞牛乳抨則成蘇今亦爾他得為今失也此即是依二諦說法二諦是境義也又問教諦為若異耶解云一往拔者我有三種二諦汝所明二諦是我初節二諦三假有為世諦四絕為真諦此之二諦是我家初節二諦也又問汝二諦教表何物彼云二諦還表二理若爾二還表二指還指指也又彼唯有二無不二則唯有教無理無理則無教今有理即有教具足理教也前來明立名意今次釋名然雖無名而名是故今釋名也故肇師云無名之道于何不名師云於無名相中強名相說既無名強說名者為令因名悟無名說名不令眾生住名中若說名令眾生住名中此還是眾生非謂是佛今明無名強說名令眾生因名悟無名然須知此名即無名只名無名無名而名既知無名名即知名無名此即除故不造新也若是從來人則造新不畢故何者本有身心之病今聞佛說真俗後作真俗解有真可真有俗可俗有名異無名無名異名即有所得義有所得者名曰聲聞是魔眷屬像法決疑經云是十方三世佛怨佛藏經云刀輪殺一切有得之人罪過於此華嚴云譬如餓鬼等云云所以大論云有生死來無能治此病也今攝山興皇出世拆破此病說名令眾生悟名無名不住名亦不住無名舉譬如雙六打隱打不隱即為他打說二諦名本為除病若住名中名復成病今明二諦如雙六打隱也問何故恒作此釋解云只為恒有此病故恒作此說如諸聲聞恒障菩薩道故也師何因得如此解學龍樹提婆兩論主兩論主何因得此解學諸佛也問曰經中有立有破何得言皆破耶解云經中若立若破皆為破病何者經中若說一色一香皆為顯道若不顯道可不破病既若立若破皆為顯道故破立皆為破病也經既然故論主學經師學論主大小乘人有新故兩病故有兩論主出世破之提婆破故病龍樹破新病論主既然大師亦爾破此新舊等病故作如此說也然道義大意如此必須得如此意非為立名道義乃道義為息名也將欲息名故前須釋名釋名凡有四句一者一名一義二者一名無量義三者一義一名四者一義無量名名不出此二種義莫過斯之二條言一名一義者一名即一俗名一真名一義者俗以浮虛義真真實義從來得此一句今明是四句中一句也次一名無量義者若為一名無量義耶解言一是無量一一豈不是無量此則無量一一無量故經云一中解無量無量中解一展轉生非實智者無所畏也問曰若為一名有無量義耶解云就四義解之一隨名釋二就因緣釋三顯道釋四無方釋隨名釋者如俗以浮虛為義又俗以風俗為義然此具出內外故律有國土毘尼隨國土處所風俗不同也禮記云君子行禮不求變俗故風俗為義也從來唯得前釋無有後解也問此兩釋何異解云俗以浮虛為義此即望真釋明聖人所知真實凡夫所知浮虛對真釋俗也若是風俗釋俗則當俗釋俗只處所風俗不同故名為俗此無所望也前則望他後則當自自他異也又前約經釋後就律釋河西云佛法不出經律二藏阿毘曇只分別經律耳故經律攝佛法盡也前釋約經者經明諸法浮虛無所有故浮虛釋俗約經也風俗釋就律者明律中不得道諸法浮虛無所有不得道人是浮虛草木浮虛何以故為制戒令佛法久住故所以不得明物浮虛無所有但明國土風俗不同也此則就經律釋異由來亦不知也次第二就因緣釋義者明俗真義真俗義何者俗非真則不俗真非俗則不真非真則不俗俗不礙真非俗則不真真不礙俗俗不礙真俗以真為義真不礙俗真以俗為義也問前隨名釋有二義一望他當自釋二約經就律釋今就何物義釋耶解云對有礙有得就無得無礙釋若言俗浮虛義真真實義此是凡夫二乘有得解義今明菩薩無得無礙義故明俗是真義真是俗義也他家無此義他俗定俗真定真三假定俗不得真四忘定真不得俗真俗有礙聲聞解義今明真是俗義俗是真義真俗無礙菩薩解義也問何故作如此說耶解云對彼自性明今因緣因緣動彼自性之執故經云前以定動後以智拔今前明因緣動彼性執後當拔之也但今一往且明因緣動彼自性彼明浮虛定俗義真實定真義為是故今動搖已明俗是真義真是俗義也問若為俗是真義真是俗義空是色義色是空義耶解云大品經中自釋彼經云色即空空即色真即俗俗即真既云真即俗真豈非俗義又中論云因緣所生法我說即是空因緣生法即是有既即是空真豈非俗義釋此偈具釋經論引經釋論即釋經也又義是名之所以真是俗之所以故真為俗義經云欲令眾生深識第一義諦是故如來宣說世諦既說世諦令識第一義諦者則俗為真名真為俗義也俗諦既然真亦爾也次第三就顯道釋義者明俗是不俗義真是不真義真俗不真俗義真俗不真俗即名義不真俗真俗即義名真俗不真俗教理不真俗真俗理教斯則名義理教中假橫竪也何處作如此說也解云即如華嚴所明一切有無法了達非有無以達有不有故不有為有義達無不無故不無為無義亦如了達明無明二不二既達二即不二故不二為二義了達真俗不真俗故不真俗為真俗義也問何故明不真俗為真俗義耶解云前明因緣橫義動今真俗不真俗竪義拔橫義動竪義拔故一家從來明假伏中斷義言假伏者真是俗義俗是真義伏彼自性也既知因緣真即知真不真知因緣俗即知俗不俗悟真俗不真俗自性永斷為是義故前橫伏今竪斷也次第四節無方釋義者明俗以一切法為義人是俗義柱是俗義生死是俗義涅槃是俗義無方無礙故一切法皆是俗義也問何故明一切諸法皆是俗義耶解云從前第三義生前第三義云俗不俗義真不真義真俗悟不真俗此則悟無礙道既悟無礙道故有無礙用以得無礙用故所以一切法為俗義也前則是從用入道今則從道出用也問若為得一切法竝是俗義耶且引例通汝家有別待通待義長短真俗因果待即別待長待不長俗待不俗此即通待義所以俗待不俗為通待者明除俗之外一切皆不俗故云通待也一切法是不俗不俗待俗不俗既是俗義故一切即俗義也又汎簡待義從來云長短待因果待瓶衣二果不得待今明瓶衣二果相待也問高下相傾有無相生可得待瓶衣二果云何待耶反問汝是非得待不是瓶待非瓶不彼云是非得待瓶待非瓶也若爾衣是非瓶非瓶既待瓶衣即待瓶也衣既待瓶則瓶衣因緣衣是瓶義瓶是衣義衣既是瓶義一切物皆是瓶義也又明一切法是俗義者就如義顯之色如一切法如色如即一切法如一切法即色舉譬如破僧佉大有與瓶一義為有瓶不異有即瓶有與萬法不異萬法亦即瓶今亦爾如與俗不異俗即如如與一切法不異一切法即俗何以故體如故也華嚴何意云一念無量劫無量劫一念耶體道故如此何者一念即是道無量劫亦是道故無量劫即一念何以故無礙道故體無礙道故得無礙用一念無量劫無量劫一念無量劫一念非一念一念無量劫非無量劫非一念非無量劫而一念無量劫此中橫竪無礙具足故經云一中解無量無量中解一也然此四義次第不得前後何者第一就世俗以釋義俗浮虛義風俗義且隨情釋也第二漸深明俗真義真俗義也第三從真俗入不真俗從用入道第四悟道竟從道起用次第相生也就真俗釋此四義例一切因果人法等皆爾也前釋一名一義一名無量義竟今次釋一義一名一義無量名言一義一名者以正道為一義真俗為一名然正道未曾名為一道故立乎一名亦立一名為顯乎一道何者既為一道立一名一名豈不顯一道故言一義一名也一義無量名者還以一道為一義無量名者為顯一道立無量名立無量名為顯一道既為一道立無量名無量名豈不顯乎一道故言一義無量名也問若為無量名耶解云名無量略出四種謂世諦俗諦真諦第一義諦問唯有此四名不解云名無量世諦俗諦有諦凡諦真諦第一義諦空諦聖諦故華嚴四諦品云此娑婆世界有四十億百千那由他四諦名況十方世界名號斯則有眾數名不可具舉若具舉竹帛所不能載今且略釋世與俗真與第一義四名也然此四名有離有合合者合世俗為一諦合真第一為一諦故經云世俗諦故說第一實義故即無也離者則有世諦俗諦真諦第一義諦問何故或離或合耶解云為存略故離釋為義同故合明世俗名雖異其義是同故合名世俗諦真第一義亦爾也問此之四諦名何異他解云真俗當體得名世與第一褒貶為稱言真俗當體得名者明俗是浮虛為義當體浮虛真是真實為義當體真實故真俗當體得名也世與第一為褒貶者明世是代謝隔別為義第一則莫過為義既隔別為世莫過為第一故世與第一是褒貶之名也然此釋不可解且難之俗當體浮虛世亦當體隔別俗體是浮虛既是當體得名世體是隔別亦當體得名若便貶世是隔別非第一我亦貶俗是浮虛非真實俗實是浮虛既非貶世實是隔別那忽是貶耶然俗之與世世乍可是當體俗應是貶毀何者知世隔別今言世隔別豈非當體俗不知浮虛今名其是浮虛豈非是貶若爾那得言俗浮虛是當體得名世隔別是貶毀為稱耶次難真與第一真當體真實第一亦當體第一若對凡非第一褒聖為第一亦對凡非真實褒聖是真實若言褒真為第一亦褒第一為真何得言真是當體第一為褒耶問難他如此今作若為解釋耶今明世與俗是橫竪之名何者俗名則橫世名則竪俗橫者俗是風俗義處處皆有風俗之法故云君子行禮不求變俗一切國土各有風俗故俗名即橫也世名竪者世是代謝隔別三世遷異豈非是竪內外具明經云生生世世書云三十年為一世雖然終以代謝隔別為世故世是竪名也然此二名竝是當體俗當體是浮虛世當體代謝不有世而已有世即是代別不有俗而已有俗即是浮虛當體是浮虛代謝豈有褒貶於其間哉故不可也次望真釋之論云世俗諦者一切法性空世間顛倒虛妄謂有諸賢聖真知性空俗諦既顛倒虛妄謂有當知俗諦虛妄顛倒俗既然世亦爾此則望聖世與俗皆虛妄顛倒就顛倒中自有俗有世有橫有竪也此有差別無差別義以聖望之同是顛倒故無差別而不無世俗橫竪故有差別也問望聖唯無差別亦有差別耶解云就聖亦知彼差別故大品云若諸法無所有者何故有六道差別耶佛答云於彼顛倒故有六道差別不同若爾佛具知顛倒差別無差別若是眾生唯知差別不知無差別也次釋真與第一所以說真對凡凡謂所解真實佛詺云汝所解者顛倒非實聖人所解真實此則對顛倒明不顛倒對虛明實對俗明真也第一義對凡非第一明聖所解是第一何時褒為第一對非第一明第一若是褒者對非真實明真實亦應是褒反詰云云問若爾從來何意言真俗當體世第一是褒貶耶解云師作此釋別有意若守語不得意還成鸚鵡喙鵄足類耳且自思之問前明俗橫世竪俗有二釋浮虛義望真釋俗風俗義當體釋俗世有代謝義隔別義此望何義釋耶解云代謝隔別竝當體釋世中自有代謝隔別也問唯得是當體釋亦是諸佛說耶解云亦得是佛說但此說隨世說世與前說俗異前說俗是浮虛義反俗說俗今說世是代謝隔別隨世說世也問何故說此二耶解云眾生自謂所解為實聖人詺云非實乃是虛妄復有眾生謂其所解是第一無過者聖人詺云汝所解非第一乃是世人所解耳為是故佛說世說俗也俗有浮虛風俗世有代謝隔別此之四名有廣有狹有通有別何者風俗與代謝則別浮虛與隔別則通別則狹通則廣也問何故但解此名耶解云此四名具通別廣狹通別廣狹攝一切盡故但解此四名也眾生國土等世間風俗但是風俗之法唯是無常所以為狹若是浮虛則廣浮虛只是虛假明一切諸法皆是虛假一切世間乃至諸佛菩薩所說所現皆是虛假是故廣也代謝隔別亦爾代謝但是無常流動法故狹隔別則通常無常空有常無常空有隔別也故佛母品云示五陰世間十八界世間十力世間一切種智世間世間即隔別故隔別廣也次釋諦義例前亦應有四一依名二因緣三顯道四無方今就依名釋諦以審實為義於諦於兩情審實故名為諦也問於諦為當屬境為當在智耶解云於諦於兩情智為名何者於凡所解為俗諦於聖所解為真諦於兩情智為諦不取空有兩境為諦也問於諦是智教諦屬何耶一切法不出境智境智往收為屬境為屬智耶解云教諦屬境問教諦若為是境耶從來多不解此義聞此亦不知是何言今明是境者如來如行而說如說而行如說而行即二智照空有境如行而說即說二諦故一家云潛謀密照名智外彰神口名諦今亦爾以二智照空有空有則名境說空有義表一道即名教境即能所教即所能教能表道故教是所能境是所照故境是能所所照名境能表為教故教諦屬境攝也問若爾從來那得云緣稟二諦教生智之時教轉名境耶解云此不相關前是能化後是所化此凡經兩過轉前境轉為教後教轉為境何者如來二智照名為境次說表一道則轉名教所化緣稟此教識教悟理生智教轉名境此則教諦或名境或名教也問教諦既得是教是境於諦亦得是教境已不解云於彼何容不得但無表道教無生智境於諦不轉故也於二諦不能表十方三世諸佛正道故不得名教復不能生法身父母故不得名境若於彼是諦於彼是境於彼是教於彼是理何者彼亦有言說故有教彼亦言有理故於彼有理此之理教竝是謂情故也次更正於諦教諦義問於諦是兩謂情教諦得是諸佛二智不解云然教諦亦名二諦亦名二境亦名二智亦名二身諸佛二智為教諦眾生謂情為於諦此則迷悟判於教何者於諦即是迷情教諦則是悟智也問若為教諦是二智耶解云諸佛如行而說如說而行如行而說說我所行如說而行行我所說說我所行說名行說行我所說行名說行斯行說相應皆是波若大論釋聖說法聖默然云從波若心還說波若名聖說法說般若法已還入般若心名聖默然聖默然聖說法皆是波若今亦爾如說而行名二智如行而說名二諦二諦亦得名二智何者說何所說說只說二智故云欲知智在說故二諦即是二智但隨義不同表理義為教宣智義名智所照義名境若爾教諦之名亦得名境亦得名智也問於諦得如此不解云於諦於智於教於境定性義也問他亦明二諦是二境二境是二見今亦明二諦是二教二教亦是二見與彼更何異耶解云他二諦定是二境今明二諦是教不定是教表理則名教所照則為境宣智為智無有定相既知教不定教即知境不定境若如此解即是悟理悟時悟教非教即知理非理教理非教理如幻如化空谷之嚮明鏡之像雖如幻化而理教宛然也次更正前二於諦問前二於諦一往判有得失有凡聖故論云諸法性空世間顛倒謂有於凡為實名之為諦諸賢聖真知顛倒性空於聖是實名之為諦有於凡實凡但有有諦空於聖實聖但有空諦如此已不解云然一往於凡聖兩實名諦有於凡實為諦空於聖實為諦若兩互望二竝非諦何者有於凡是諦空於凡非諦凡夫謂瓶衣等法現見定有故有為實空非實聖人瓶衣等空是實瓶衣等有非實故一家云凡實為聖虛聖實為凡虛凡虛為聖實聖虛為凡實若爾凡聖各有一諦凡但有有諦聖但有空諦也難凡但有有諦聖但有空諦亦應凡但有權智聖但有實智解云有例不例言例者於兩情有二諦於兩情有二智凡作有解凡有有智聖作空解聖有空智也言不例者不可言聖人但有一智聖人具權實二智也若言但有一智則謗聖人信一半不信一半故經云信六部不信六部信不具足今若言聖有空智無有智則信不具足也問今明聖有一諦而具有二智然此解偏揭聖人既具有二智即應有二諦何得但有一諦有於二智耶解云聖有二智者聖人知諸法性空故有實智復知凡夫顛倒有故有權智照不顛倒性空名實智照顛倒浮虛名權智諦則不爾二諦皆不倒智則知倒知不倒也二者知實為實智知虛為權智知虛實故有二智諦則不爾二皆是實為是義故聖人一諦而有二智也次更釋二諦名前出他釋他云俗諦審實浮虛真諦審實真實以審實浮虛故名真俗二諦今難汝真諦審實俗諦審虛若爾則審虛為諦何謂審實為諦耶彼云俗審實是浮虛是故審實為俗諦何者俗三假真四忘俗實是虛假也今家者諦以審實為義俗於凡實真於聖實故諦以實為義也然此釋具出經論凡有兩論釋一者百論二者中論百論云俗於世人為實也中論云俗諦者一切法性空世間顛倒謂有於世人為實名之為諦諸賢聖真知諸法空於聖人為實名之為諦此則兩論皆以審實釋諦也我明諦是審實出於論文汝明俗諦審虛出何處耶責之無通也問汝難他如此汝明二諦皆審實若為相待耶解云俗諦於凡是諦於聖非諦空於聖是諦於凡非諦如中論明諸法性空世間顛倒謂有為諦諸賢聖真知諸法空為諦此則有於凡是諦空於凡非諦何者凡聞空不信謂是虛妄非是真實若瓶衣等法道理是有何以故今現見瓶衣等法是有故謂諸法道理實有也問既道理實有云何是於諦耶解云於凡道理是有故名於諦也次空於聖是諦有於聖非諦何者聖人知諸法虛妄非實若諸法性空此為真實故論云諸賢聖真知諸法性空故諸法道理是空也問既道理是空云何是於耶解云於聖道理是空故云於諦也問若爾云何得相待耶解云百論明相待義論文云相待故如大小言相待如大小者如一㮈望苽為小望棗則為大㮈亦大亦小俗亦爾望凡為諦望聖則非諦俗亦諦亦非諦也問何意舉大小釋耶解云此引例通前明俗亦諦亦非諦彼即云若是則應言是非則應言非云何猶豫云亦是亦非耶即為是故舉㮈釋如一㮈亦大亦小望苽小望棗大何妨俗亦諦亦非諦望凡是諦望聖非諦耶將㮈釋俗既然將㮈釋真亦爾望聖為諦望凡非諦故真亦諦亦非諦也他問此明俗亦諦亦非諦此是是非相待二諦若為言待耶他二諦是空有虛實可得言待汝二諦竝實云何待耶今且反難彼二諦待義師云徑有人竪三假義問相待假義汝世諦待何物耶彼云俗待不俗責不俗是何物耶彼云不俗是俗難俗待不俗不俗還是俗乃俗待俗長待不長不長還是長則長待長也彼又云俗待真難汝真諦四念都絕何得俗待真耶汝義俗有三假真非三假汝今既俗待真真則是相待假何者長待短長是能待短是所待能待所待皆是待俗待真俗是能待真是所待能待所待皆是待若爾二諦皆是相待假也彼脫又解云俗諦待真諦名真諦體絕不可待但真諦名待也責汝真諦名是何物耶若言名是俗諦則俗還待俗若名是真諦那得言真絕名進退無通也前明諦非諦義未訖若為未訖耶前云俗亦諦亦非諦俗於凡是諦於聖非諦真亦爾亦諦亦非諦真於聖是諦於凡非諦問汝解如此耳論何時作如此說耶解云論所以但明俗是諦非諦此有義何者欲明二諦根本義發初開真俗二諦者但俗得是亦諦亦非諦真唯得是諦不得是非諦問何意爾解云既名真真即是真實為義故真唯得是諦不得是非諦若言俗諦即可疑何者俗是浮虛非實既言俗那得為諦耶是故釋云俗亦諦亦非諦俗於凡是諦於聖即非諦故亦諦亦非諦也又真唯是諦不得是非諦俗亦諦亦非諦者聖得望聖聖得望凡凡但望凡凡不得望聖故真但諦不得非諦俗亦諦亦非諦言聖得望聖聖得望凡者聖人了達聖境故得望聖問何物是聖境解云諸法性空聖人還了達聖空為實故空於聖名諦聖人復了達凡夫顛倒虛妄有非實故有於聖非諦也凡但得望凡不得望聖者凡但知凡顛倒境此境於凡是實故俗於凡是諦凡不能知聖諸法性空故真不得是非諦凡若能了性空則成聖真復不得非諦真有兩義不得非諦一者凡都不知聖空故真不得是非諦二者若知聖空則便成聖空成真諦復不得是非諦大而為言俗為凡知復為聖知故俗亦諦亦非諦真唯是聖知凡不能知故真唯諦不得為非諦也問若爾乖前言前言俗亦諦亦非諦於凡是諦於聖非諦真亦諦亦非諦於聖是諦於凡非諦有四句義有於凡實空於聖實空於凡虛有於聖虛凡實為聖虛聖實為凡虛凡虛為聖實聖虛為凡實今那得言俗有諦非諦真但諦無非諦前後之言自相違返耶解云不相違今明俗亦諦非諦真但諦無非諦者此約初發心開真俗二諦義聖人有權實二智了性空即實智知顛倒即權智凡但知俗不知真是故俗亦諦亦非諦真但諦非是非諦也而前明四句互虛實者還是聖人詺之耳明凡謂諸法道理實有若於諸法本性空便不生信故性空於凡非諦非是凡知性空謂性空是虛非諦乃是聖詺道凡於性空不生信故言非諦耳若爾前後無相違也次更釋於名問因緣假有為教諦謂情性有為於諦不解云從來解如此因緣假有是不有有不有有悟有不有名為教諦若是性有則有故有名於諦好乎唯得此解今明不如此今明於有為於諦然諸法本無所有於眾生有何以知然論云一切法性空世間顛倒謂有故諸法本無於眾生有為於也若言諸法無所有因緣有因緣有不有有名教諦眾生有故有名於諦此是後時語耳次更釋於諦義明眾生本無所有於眾生有故大品云眾生顛倒因緣故有六道差別又涅槃云隨其流處有六味不同然此語竝是釋於義何者六道本性清淨無所有於眾生故無所有如是有也論釋亦爾諸法本性空世間顛倒謂有名之為諦亦六道本無所有於眾生有六道也既云於眾生有六道即知不六道佛說此於名不無所以說此令眾生悟道何者既云於六即知不六也如人可怜實不可怜而言可怜者於此可怜既知於可怜即悟不可怜諸法亦爾於有即悟不有也次釋真於諦也問俗於諦既然可得真於諦亦爾不實無有於凡有實無空於聖空不耶解云一往發趾開真俗二於諦不得如此何者說於凡有亦為化凡說於聖空亦為凡說此二諦竝為化凡何者說俗於為顯迷說真於為顯悟如中論所明諸法性空凡夫顛倒謂有諸賢聖真知諸法性空正開凡聖真俗明此是凡於聖於此是真於俗於正示其是迷是悟是真是俗示俗於是迷示真於是悟大品云波若為大事故起所謂示是道是非道今亦爾說俗於示非道說真於示是道為是故於凡有不有聖空是真空此即第一節也第二節併轉於凡有既不有於聖空亦不空諸法非是有於凡有諸法非是空於聖空既知於空有即知不空有於二即知不二關中曇鸞法師舉漁人與餓鬼譬漁人入則鼓棹揚波餓鬼入則炎火燋體然水未曾水未曾火於人見水於鬼見火火有兩微觸具能燒色具能照水有三微成論云天雨無香人中水具四微餓鬼見則成兩微漁人見則成四微於鬼兩微於人四微水未曾二之與四也諸法亦爾於凡有於聖空於凡聖空有實非空有於凡聖二實非二此則於二為世諦不二為真諦故經云明與無明愚者謂二智者了達其性無二無二之性即是實性故知不二始是真實諦也次第三節二不二竝是俗何者於二於不二正道非二非不二正道既非二豈是不二但於凡夫聲聞二於菩薩不二耳道何曾二不二耶如淨名云身子見穢梵王見淨華嚴五百聲聞不見法界諸菩薩見法界於身子見穢於梵王見淨正士非淨非不淨亦於五百聲聞不見於諸菩薩見正道非見不見兩人竝非見一往聲聞修別異善根菩薩修無得善故聲聞不見菩薩見望道併不見也問諸菩薩在法界中既於諸菩薩見者如來亦在中亦於如來見不釋云不例如來隨汝見如來何曾有見不見故經云隨順眾生故普入諸世間智慧常寂然不同世所見故不得引如來為例如來非見不見於汝見於汝不見見不見既是於即知道非見非不見今亦爾於二乘二於菩薩不二二不二既是於即知道非二非不二也如此三節竝是於非是正道也問若為是正道耶解云諸佛不能行諸佛不能到諸佛不能說今作若為說耶故經云諸法寂滅相不可以言宣又云甚深微妙法唯我知是相十方佛亦然諸大聲聞不退菩薩皆不能了也然此始是好情智二諦前來三節竝是情謂二諦離前三節乃是智諦所以法華明如來從三昧安詳而起歎甚深二智也次更從前釋問前云六道無所有於眾生有六道諸佛隨眾生現五道身為是俗諦為是真諦真諦則無六道眾生無所有有既是於諦佛隨眾生有六道亦是無所有有亦是於諦不解云不例六道無所有於眾生實有故是於諦佛現六道身非是實謂有故非於諦難既非於應非是俗解云是俗非是於何者以虛假故是俗非實有故非於諦自有是俗非於諦自有是俗是於諦顛倒六道則是俗是於諦諸佛隨眾生是俗非於諦也次時更簡此語六道無所有於眾生有六道是俗諦諸佛隨眾生有六道故經云隨順眾生故普入諸世間既隨眾生有六道身為是真諦為是俗諦耶若是真諦真諦無有六道若是俗諦復非實有那是俗諦為是義故就俗諦中有三句一是俗非諦二是諦非俗三亦諦亦俗若圓成四句者望真則有非俗非諦也一是俗非諦者諸佛隨眾生有六道非情謂實有以有六道故是俗非情謂實有故非諦是為是俗非諦也然從來無此義一往聞亦不信受今明者諸佛隨眾生有非情謂有所以是俗非諦也二是諦非俗者望聖是俗於其非俗此兩名相妨俗即非諦諦則非俗望聖為俗於其非俗但是實有故是諦非俗也三亦諦亦俗者凡聖合論望聖是俗於凡是諦故云亦俗亦諦又就世俗諦中復有亦俗亦諦義何者其自有風俗世俗之俗此之風俗及與世俗於其竝實故亦俗亦諦也風俗之俗則橫世俗隔別則竪此之橫竪皆實故名俗諦也問若爾從來何意云俗非諦緣諦俗故名俗諦耶解云此語有兩望何者俗非諦則望聖緣諦俗名諦則就緣望聖俗是浮虛故非諦於緣為實故秤諦所以云俗非諦緣諦俗名俗諦耳非俗非諦者望真諦竝非故論云諸賢聖真知顛倒性空顛倒既空何處有俗既非俗何所論諦故望聖非俗非諦也次更簡前諸佛隨眾生有六道是俗非諦為當唯得是俗非諦亦得是諦耶解云此言非諦者明隨順眾生示有六道非是情謂實有之於諦耳問既非於諦得是何物耶解云得是教諦然諸佛菩薩從實方便起迹現身說教所現不出形聲故形聲等竝是教諦何者此兩種竝諦當根緣不差是故名諦此之兩種實能表道是故名諦也問俗諦中有四句真諦中亦有四句不解云真諦但有兩句一者是真是諦二者是真非諦是真是諦此可知真必是諦也言是真非諦者隨真說故是真非情謂之實故非諦如前隨俗諦說非俗諦今亦爾也次更明於諦教諦合論諦義有三句一者能諦所非諦二者所諦能非諦三者亦能亦所諦能諦所非諦即是於諦所諦能非諦即教諦亦能亦所諦於教合論言於諦是能非所者有於凡實為諦空於聖實為諦取兩情智為諦不取空有二境為諦二境那忽是諦但有於凡是諦空於聖是諦取二於為諦也此於亦不孤然於不於不於本於空有能所竝是於諦但能邊強境智竝於諦智邊強此則帶所明能取能不取所帶智論境取智不取境也言教諦是所非能者二智是能說二境是所說能說非諦所說是諦此就境智判能所前於諦亦境所智能取能為諦不取所為諦今教諦取所為諦不取能為諦故一家云潛謀密照為二智外彰神口名二諦二智能說二諦所說正取所說真俗化緣名教諦也亦能亦所諦者合取於教二諦為亦能亦所諦也更就教諦中復有三句一能名諦二所名諦三亦能亦所名諦言能名諦者則是真俗二教以真俗二教實能表道故名諦二諦當根緣不差故名諦也言所名諦者從所表理為名以所表理實故能表之教亦實也此則從表實為名如法華云開方便門示真實道此門即是實門以通至實故名方便門又如佛門通至佛故云佛門今亦爾教能通實故云實也亦能亦所者即理教合說非理則不教不教則不理非理不教教名理教非教不理理名教理理教因緣斯二皆實故能所皆諦也問教諦有三句於諦亦有三句不耶解云於諦但有一句唯是能諦能謂之情為諦也次更舉事顯此三名自有從能不從所從所不從能具從能所從所不從能者如飲食名為食何者口能食飲食是所食而飲食名食者此即從所名食也從能不從所者如云行路路是所行人是能行但從人能行為名也具從能所者如云洗水是能洗物是所洗直云洗通能所也世間得名既有此三句不同故諦得名亦有三句不同次簡經中一句義涅槃經文殊問二諦義云世諦中有第一義不第一義中有世諦不如其有者即是一義諦如其無者將非如來虛妄說耶佛答云世諦即是第一義諦有善方便隨順眾生說有二諦此明道理唯有一諦無有二諦但隨順眾生故說二諦也問若為唯有一諦耶大師舊云有四諦二諦一諦言四諦者真諦俗諦空諦有諦也二諦者空有二諦還是真俗二諦有還是俗空還是真故言二諦也問一諦者若為是一諦為當非真非俗為一諦耶解云不相關今言一諦者團圝始終只是一諦何者望凡夫唯有俗諦凡夫但知諸法是有不知諸法性空故凡夫唯有俗諦無真諦也若望聖亦唯一諦何者聖知諸法性空為實名諦知諸法虛妄不實非諦然聖人知諸法顛倒虛妄非諦非都無虛妄之法若無虛妄之法則成斷見也何者有大乘人聞畢竟空成空見便謂無罪福報應等今明不無罪福報應只罪福報應畢竟空畢竟空而罪福報應不失也又中論云諸賢聖真知顛倒性空非是離顛倒別有性空只了顛倒性為空故性空於聖人是實為諦又知顛倒虛妄不實故非諦望聖唯一真諦無俗諦也次轉者俗於凡是諦真於聖是諦二皆是於二皆非諦非真非俗始是真實始名為諦故經云世人知者名為世諦出世之人如其性相而能知之名第一義諦於世出世人是諦實非是諦唯非真非俗是實是諦若爾亦唯有一諦也然從來人無有此義亦不得釋涅槃經文何者彼明二諦是二境亦是二理道理有此二理何得言世諦即第一義諦隨順眾生故說有二諦耶佛親明無二諦隨眾生故說二耳不應云道理定有二諦也彼脫云此是二諦相即義故云即是者亦不然彼雖相即恒二二而恒即終是二理二理不可無故彼不得言實無二隨順眾生故說有二也問經云世諦即第一義隨順眾生說有二諦可得前兩節竝得作此說不解云竝得一往正對凡夫明唯真是諦俗非諦問若爾應無二諦解云實唯一諦但隨順眾生故說二諦也百論亦爾俗非諦隨俗故說有俗諦故論文云隨俗說故無過也第二節明俗於凡是諦真於聖是諦真俗竝非諦非真非俗乃是諦者仁王經何故云三諦有諦無諦中道第一義諦耶解云實唯一諦無有三諦但隨順眾生說有三諦隨真俗緣故說真俗諦所以涅槃經明世諦即第一義次即云世人知者名世諦出世人知者名第一義諦也脫真諦三藏明有三諦義今明此三諦竝隨眾生故說耳二諦既是隨眾生說中道第一義諦亦是隨眾生說何者既非二豈是不二故中論云若有無成者非有非無成有無既不成非有非無何成一切皆淨師云四諦二諦一諦無異只是一諦耳然復有一種四諦二諦一諦義若爾有兩義四諦二諦義前四諦二諦一諦此無深淺後四諦二諦一諦則淺深大異言四諦者即無量四聖諦次卷四諦為二諦次卷二諦為一諦真俗不俗俗真不真不真不俗名一實諦次卷一諦成無諦真俗二不真俗不二二不二非不二不二二非二非二非不二名無諦次舒即無諦一諦二諦四諦無句一句二句四句無量句卷舒明義故此兩種異也前鹿盧唯有一諦凡夫以有為實不知性空於凡唯俗是諦真非諦聖人以性空為實知俗虛妄不實於聖唯真是諦俗非諦菩薩即唯非真非俗是實是諦餘則非諦於三緣有三諦三緣中趣舉一緣唯一是諦餘悉非諦然經論正意明唯真是諦俗非諦何故爾真是實義俗非實義故唯真是諦俗非諦也次釋相待義問若爾云何相待解云約此義是虛實待是非待諦非諦待不得二諦相待何者庶盧唯有一諦故唯得諦非諦待也問經復有二諦故云隨順眾生說有二諦又世人知者名世諦出世人知者名第一義諦既有二義云何相待耶然唯有一諦隨眾生故說有二諦此一句語所淨事大何者此語若成他義則壞非但義壞亦不得讀涅槃經今時得作此釋非但經如此論亦復然由有論故解經所以云經有論故義則易解也前問云既有二諦云何相待者從來解云真俗待二諦不待若諦相待則長長相待故真俗待二諦不待也且難真俗不自諦是不自不若真俗與諦皆不自真俗與諦皆相待若真俗待諦不待真俗不自諦應是自也今明無非因緣無非相待故師云我佛法中無非因緣若非因緣乃是外道義也問若皆相待師何意云真俗待諦諦不待耶解云此語有意人不解師語耳原相待義必須相顯相成如長短相待非短不長非長不短由長顯是短由短顯是長名曰相待故中論云非如長短彼此待他而有無自性也若直云諦諦若為得相顯若為相成故諦諦不得相待也今言相待者諦帶真俗名真諦俗諦論相待由性空是真俗則顯有是俗諦亦由瓶衣等法是俗諦顯性空是真諦此則由真諦顯俗諦由空諦顯有諦由聖諦顯凡諦就此義故明二諦相待也舉事如善人惡人直言人不得相待由此是善人顯彼是惡人善惡二人待二諦亦爾也次斷鄭二諦相待義彈他釋非顯山門正意彈他者凡彈兩人一者彈成論二斥學三論不得意者彈成論者彼釋俗諦審是浮虛此解定非今不將三論難彼不學三論聞三論不信今將涅槃經文以彈之經云世人知者名為世諦出世人知者名第一義諦汝若謂審浮虛是俗諦者世人應知諸法審是虛假既有此理世人豈能知諸法虛假耶世人既不知諸法虛假故不得以審虛為俗諦也今釋是諦實義正會經文世人所知於世人是實名為世諦出世人所知於出世人是實名第一義諦今得作此解論釋如此故云世若無論即為邪智所障也次斥學三論不得意者明二諦真俗待非真俗二諦待此義不然如前所彈今反此釋明真俗故宜相待只二諦正論相待何者由二諦相待故有二諦若不相待則無二諦唯有一諦何以故若不相待則無可簡別混成一諦要由相待顯別所以得有二諦雖二諦相待要須真俗標別由真諦顯是俗諦由俗諦顯是真諦故真俗二諦待雖真俗二諦待正是二諦待正是二諦待故經論皆云諸佛常依二諦說法二諦若不待則無二諦無二諦佛無所依故是二諦相待也問若爾用真俗何為耶解云真俗標別二諦明此是真諦此是俗諦由真諦顯彼是俗諦猶如一赤色雖同是赤色而色有勝劣此是劣赤此是勝赤由劣赤顯此是勝赤勝劣兩赤待二諦亦爾俗是劣諦真是勝諦勝劣兩諦待凡聖空有真俗皆例爾問此為教諦待為於諦待耶解云教諦待義易於諦相待難解為此義故今開三句釋之一者俗於諦唯有不待無有待義二者真於諦亦待亦不待三者教諦唯待無不待言俗於諦唯不待者凡夫知實有不知性空但有俗諦無有真諦既無真諦故無相待若知真諦即知俗虛俗即非諦此亦無待以其不知真故無真諦可待若知真則無俗諦可待故俗於無有二諦待義也真於諦亦待亦不待者言無待者例如俗真於聖實故真是諦聖知俗虛妄不實俗於聖非諦若爾唯真是諦俗非諦俗非諦故不得有二諦待也言亦有待者聖有權實二智就權智中有兩知一知俗虛於聖非諦二知俗虛於凡是諦就此而論亦有二諦待義也言教諦唯待無不待者此義易知如來因緣有無教諦有名無有無名有無有無皆是因緣假名義所以華嚴云諦了分別諸法時無有自性假名說故有無教諦皆是因緣假名義也次更正前二於諦待義明凡於諦無待義但聖於諦有待義有兩種待一者知俗於聖虛即虛實待二者知俗於凡實即兩實待兩諦待也凡於諦無兩種待一者凡不知真故無虛實待二者凡不知真於聖實故無兩實待此則聖於有待凡於無待以聖於有待是得是悟是因緣以凡於無待故是失是迷是自性此正開能所得失凡聖故也然二諦雖有十重餘重不可要急今遂要急者以辨之涅槃聖行品明十種二諦義今次第依經釋之經中前文殊問次如來釋文殊問中有三一牒二定開三詰難文殊白佛言世尊所說世諦第一義諦其義云何即牒二諦世尊第一義中有世諦不世諦之中有第一義不即定開如其有者即是一諦第三詰難亦前是領佛語次問佛語第三難佛語難中有二初難第一義中有世諦義然此中言有者非如穴中有蛇屋中有人人屋二諦論有今言有者乃明世諦即第一義諦二諦一義名之為有也舉譬如僧佉因中有果因果一體名之為有也為是故難云如其有者即是一諦也如其無者將非如來虛妄說耶第二難第一義中無世諦前難若有即是一今難無則是二如外道僧佉因中有果是一衛世因中無果即是二今亦爾如其有即是一諦如其無當知是二諦也問既有二諦若為言虛妄耶解云有兩義故虛妄一者即事虛妄二者遠望虛妄言即事虛妄者那得有二諦諦是實義唯有一實唯有一諦若有二諦則應有二道諸有二者無道無果道既無二諦那應有二故云將非如來虛妄說耶言遠望者明若第一義中無有世諦乖大乘經佛從來於諸摩訶衍經中說真即俗俗即真如大品須菩提問云世諦第一義諦異耶佛答云世諦如即第一義諦如是二無二無別今若有二諦者將非如來虛妄說耶進退兩關難也善男子世諦即第一義諦此佛答彼二難答二難者即前一關通後一難印前者明世諦即第一義諦如汝所言也答後者明此難虛設何者我明唯有一諦無有二諦但明有義不明無義故無虛妄之過也斯則一即之言二難雙拆也世尊若爾即無二諦此更別難若世諦即第一義諦即無二諦佛何意從來說有二諦又云諸佛常依二諦說法耶佛答云有善方便隨順眾生說有二諦即答前一難明道理唯有一真諦無有二諦而言二諦者善巧方便隨順眾生說有二諦隨凡有說有隨聖空說空隨兩緣故說二諦也然此兩隨但為一緣兩隨不同也兩隨但為一緣者隨凡說有為凡隨聖說空亦為凡也隨聖說空亦為凡者聖如實悟空今還說聖所悟引化凡夫也兩隨異者隨凡說有為凡隨聖說空不為聖一往開得失二諦此是能化之聖何須為說耶問若為凡說空不為聖者何故有佛話經却除諸菩薩兩佛共話此則佛佛相為也今明佛話不為佛佛話為眾生若不為眾生佛則非話故隨凡說有亦為凡隨聖說空亦為凡不為佛也善男子如出世人所知者名第一義諦世人之所知者名為世諦者前明依二諦說今明所依二諦即前是教二諦今是於二諦然此文與中論一種故三論義可信也中論云世間顛倒謂有於世人名俗諦諸賢聖真知諸法空於聖人名第一義諦如此文世人知名世諦出世人知名第一義諦也論次云依是二諦為眾生說法即是此云隨順眾生說有二諦隨世人說世諦隨出世人說第一義諦也成實論義壞今明隨眾生故說二諦何時道理有二諦耶二諦義若壞一切義壞也次更簡前一句前既云世諦即第一義可得第一義諦即世諦不解云通皆得於聖唯有真諦世諦即第一義諦亦於凡唯有世諦第一義諦即世諦通論皆得但今正是世諦即第一義諦唯有真諦無有俗諦何者唯真是實俗非實唯有一如無二如唯有一真無二真故無世諦也而今有二諦者有二義一者隨順眾生故說有二諦即教諦二者於眾生有二諦即於諦也然於教二諦他家所無唯山門相承有此義也問此經何意明於教二諦耶解云為答文殊與大眾疑謂唯有一諦正作無二諦難為是義故佛開於教二諦答之明善方便隨順眾生說有二諦何意無二諦耶次云世人知者名世諦出世人知者名第一義諦何意無二諦前隨眾生說即二教諦世出世人知即二於諦為釋無二諦疑故明於教二種二諦也問經明於教二諦可如此論何意明於教二諦耶解云百論正為諸外道不識不聞如來二諦所謂迦毘羅論等昔所不聞昔所不識為其不識二諦所以論主示其二諦也中論明二諦者通為一切但正為內學不識大乘二諦如薩衛等五百論師不識諸法性空二諦此則與百論挍一節有小乘二諦大乘二諦百論緣皆不識二諦為彼不識故提婆示大乘二諦此即簡異數論數論亦破外道百論亦破外道何異解云大異數論破外道示小乘法故是小乘論百論破外道示大乘二諦法故是大乘論也若是中論緣已學佛小乘二諦不識大乘本性空二諦為是故龍樹菩薩明大乘本性空二諦也今此經竝異兩論何者文殊與大眾已解二諦但疑無二諦故佛明有二諦也善男子五陰和合有眾生名世諦即陰離陰無眾生名第一義諦此下更就異義約法廣明二諦義不同前明教二諦次明於二諦世人知者名世諦世出人知者名第一義諦今第三就我無我明二諦與前異前明二諦通直明世人知名世諦世出人知名第一義諦不判有人無人有法無法今的就有人無人明二諦也善男子或有法有名有實第四二諦前就人明二諦今就法明二諦前就真俗明二諦今就世諦中更開二諦前就真俗明二諦者我是世諦無我第一義諦大論云人等世界故有第一義諦則無也今就世諦中自明二諦者世諦者世諦法中自有有名有實自有有名無實有名有實為第一義諦有名無實為世諦如火水等物有名有實有實者有實義為實有義應名有名表義故為第一義諦有名無實者如蛇床虎杖大論云草名朱利此云賊何其曾作賊但有假名無有實義應名以無實義故為世諦此則就於虛實判二諦也善男子如我眾生第五二諦義此就事理明二諦義束前有名有實有名無實竝為世諦苦集滅道為第一義諦何者陰界入等有名有實龜毛等即有名無實此之二種竝為事法故為世諦苦集滅道是理法故為第一義諦善男子世法有五種者第六就如實知不如實知判二諦不如實知五種世法則名世諦如實知五種世法無有顛倒為第一義諦五種世法者一名世二句世三縛世四法世五執著如經文釋云云善男子若燒壞者第七就續不續明二諦若謂燒壞等法相續不斷名世諦若知燒壞等法念念生滅實無相續為第一義諦此異成論假實義假名不滅實法則滅今明若言諸法相續不斷為世諦若諸法實不續為第一義諦如肇師物不遷論云旋嵐偃嶽而常靜江河競注而不流野馬飄鼓而不動日月歷天而不周即其義也善男子有八苦者即第八就生死涅槃明二諦有八苦生死為世諦無八苦生死為第一義諦然大判生死為世諦涅槃為第一義諦今言無八苦不全是涅槃何者涅槃有有所無無所有義無八苦生死等是涅槃有所無義故經云空者二十五有不空者大般涅槃今無八苦生死即涅槃有所無義也涅槃有所無既無生死涅槃無所有亦無生死今無生死具含涅槃故言生死為世諦涅槃為第一義諦也次文云依因父母而生名世諦十二因緣生名第一義諦此則第九就因緣判二諦亦是親疎判二諦亦是麁妙判二諦因緣者父母和合則緣十二因緣即是因因親緣疎也又父母生麁十二因緣生妙眾生但知麁不知妙故父母生為世諦十二因緣生為第一義諦此即九種二諦義足前菩薩對聲聞判二諦義為十種二諦也中間簡二諦義舉譬如一人多有所能或名走者或名苅者或名鍛者只是一人隨義立多名二諦亦爾只是一二諦隨義有多名也問此經何故明此十種二諦耶解云為答難故明此十種二諦文殊與大眾疑無二諦正作無二諦難所以如來開十種二諦答也此則為釋無二諦難故明二諦說二為破不二二既去不二亦不留故大論云破一不著二又說二表不二今因二悟不二二無不二無也然此十種置前一種就答難中有九種二諦前明二教諦次明二於諦此正明二諦義從我無我去就世諦中自有深淺不同歷法廣論二諦義然此七種二諦應須一一判其廣狹辨其深淺如我無我二諦但就人明不就法辨此義則狹有名有實有名無實虛實判二諦此義則廣義可知也須一一釋之次明二諦相即義第三然此義橫無不多條緒竪入極自深玄今且略出三處經文明二諦相即義一者即向所引涅槃經世諦即第一義二者大品經空即色色即空離空無色離色無空三者淨名經色性自空非色滅空然此三經文雖異意同也問此三經來意若為異耶解云此三經來意是同言不無奢切何者涅槃經言奢大品淨名經言切涅槃經奢者涅槃云世諦即第一義諦不云第一義諦即世諦故涅槃言奢大品淨名切者大品色即是空空即是色淨名亦爾所以為切也又涅槃經但明世諦即第一義諦不明第一義諦即世諦通皆得世諦既即第一義諦第一義諦豈不即世諦但涅槃隻用故世諦即第一義諦也若大品經則平道雙用空即是色色即空也問何意涅槃隻說大品雙明耶解云通皆例也問經既不例汝何得輒例耶今明所以不例者涅槃正釋諦義明唯真是實故唯真是諦俗即虛妄非實故俗即非諦為此義故但明世諦即第一義不得言第一義即世諦也若是大品不為釋諦義直明空即色色即空平道用也淨名亦是隻用唯得言色性自空非色滅空不得言空性自色非空滅色通即皆得而今但言色性自空非色滅空者正對二乘有所得人義小乘人折色求空對此故明色性自空非滅除此色然後方空此即開兩觀分二空明小乘人折色空觀大乘人即色空觀小乘人折色空大乘色本性空為是故但明色性自空非色滅空也雖有三經文諸師多就大品經明色即空空即色也然此義難解大忍法師云我三十年思此義不解值山中法師得悟此師既悟始信三論云云由來釋相即義者有三大法師光宅無別釋此師法華盛行成論永絕也今出莊嚴開善龍光三人釋二諦相即義莊嚴云緣假無可以異空故俗即真四忘無可以異有故真即俗雖俗即真終不可以名相為無名相雖真即俗終不可以無名相為名相故二諦不異為相即也次開善解云假無自體生而非有故俗即真真無體可假故真即俗俗即真離無無有真即俗離有無無故不二而二中道即二諦二而不二二諦即中道問開善明中道莊嚴不明中道何意爾耶解云莊嚴不以中道為二諦體故不明中道開善明中道為二諦體故彼云二諦是不二一真之極理是故明中道也次龍光解二諦相即義此師是開善大學士彼云空色不相離為空即色色即空如淨名經云我此土常淨此明淨土即在穢土處故言此土淨非是淨穢混成一土何者淨土是淨報穢土是穢報淨土淨業感穢土穢業感既有淨報穢報淨業穢業故不得一但不相離為即也然此三師釋攝一切人何者開善與莊嚴明一體龍光明異體釋雖眾多不出一異故此三人攝一切人也龍光明異體此義自反經不須更難今且難莊嚴開善二家莊嚴云緣假不異真四忘不異俗名相終不為無名相無名相不為名相此言自相反汝既真即俗俗即真名相為無名相無名相為名相那得俗即真名相不得為無名相耶彼師云我名相復有即無名相義也又責汝若名相即無名相可得世諦無名相真諦有名相不彼云真諦終無名相俗諦終有名相若爾終是二見不得相即也彼云我體常即但名義異耳又責汝俗體即真俗名即真不若名義即真者真諦既常名義即常名義無常真亦即無常若名義不即真名義出真外出法性外故不可也此難如百論難有一瓶體一名義異論主難云汝瓶是有瓶家之形對及五塵等亦是有不若使瓶家之形對五塵等是有者有既常五塵等即常五塵既無常有亦無常總別亦爾也若言五塵等非大有者五塵即是空出大有外大有攝法則不盡今難彼俗即真義亦爾此是提婆菩薩難豈是人之能通若能通者提婆難即壞經義亦壞提婆難既不可壞故此難不可通也次難開善有兩關非但難開善遍難眾師經有二諦相即總而難之第一難云色即空時為色起之時空與色同起故云色即空為當色未起前已有此空故云色即空耶若使色未起時已有即色之空者此則空本有色即始生本始為異云何相即本有空即常始有色則無常常無常異故不得即也若言空與色俱起者則空與色俱是始有皆是本無今始有皆無常也第二難云汝色即空時為空色分際為不分際若不分際則混成一若空色一皆常皆無常真俗一言俗無常真常者即例難真俗一真無常俗常也若分際則空色異雖即終分際終異如沈檀雖合為案沈檀終分際終異若異方等之經便壞覆面之舌不成也此即彈他竟次明今釋要須彈他盡淨乃得出今時解也大師舊云假名說有假名說空假名說有為世諦假名說空為真諦既名假有即非有為有既名假空即非空為空非有為有非異空之有非空為空非異有之空非異空之有有名空有非異有之空空名有空有名空有故空有即有空空名有空故有空即空有也師釋相即義方言如此今作若為解耶亦得用前難難之汝因緣空色即不因緣色即空色壞空壞不又如長短因緣有長即有短無長即無短若爾空色因緣有色即有空色壞空即壞云云然此義應須得其根本識其大意只為不得意故所以成失故中論云像法中人根轉鈍雖尋經文但著文字此即失因緣有又云聞大乘法說畢竟空不知何因緣故空此即失空意也又涅槃經明諸諍論一一諍論云是諸弟子不解我意為不解教意故所以成失是故須知其大意識其根本故法華云知佛所說經因緣及次第隨義而解說然原由來人不解二諦相即者凡有兩失故不解一者不識四悉壇故不解二諦相即言二諦相即是何物悉壇耶四悉壇是通經之要術解四悉壇則一切經可通若不解四悉壇一切經即不可通大師約四悉壇明四假義四假者因緣假對緣假就緣假隨緣假彼尚不識四悉壇豈解四假以彼不識四悉壇故不解二諦相即義也二者謂有真俗色空道理道理有色道理有空若無空色則無六道眾生三乘賢聖由有色空二諦迷之則有六道悟之則有三乘為是故道理有空道理有空道理有色既道理有空色則是有所得有所得豈能通他難豈能難他通故中論五陰品末云不依空問答問不成問答不成答空者只是無得異名以不依無得故不能難不能通也又只為有空色道理故得作前諸難汝既有色即空為當有色之時空色俱時起言色即空為當色未起之時已有空言色即空耶若色起時空與色俱起為色即空者此則皆無常失真諦若色未起時已有空為色即空者即空本有色始生空色兩異不得相即俱起真墮無常不俱起則成異體次難汝色即空為分際為不分際不分際則混成一體即皆常皆無常例難云云若分際則異體不得相即不分際得即失二諦分際得二諦失相即進退不可作若為解耶此難若可通提婆龍樹則成漫語此二人若是漫語佛則漫語佛親記二論主二論主豈當漫語既非漫語作若為解耶龍光難開善開善云待我面黃只得解耳實理如此若非三論意終不得解故叡師云中百二論文未及此土又無通鑒誰與正之前匠所以輟章遐慨思請決於彌勒者良在此也中百二論既至赤縣歎云此區之赤縣怱得移靈鷲以作鎮險陂之邊情乃蒙流光之餘惠而今後談道之賢始可與論實矣故除三論之外有所得心終不解此義也問他解既非今若為釋耶師云只洗淨如此二諦一體異體畢竟無遺即是二諦相即義所以山中師云今時若更有解乃是足載耳云云有開善解莊嚴解龍光解已竟今攝山復解即成足載濃今何處有別解但須盡淨從來一異等見即是二諦相即也師云二諦一體異體只是百論中兩品二諦一體即是僧佉義二諦異體即是衛世義也彼云汝安處如此耳我義何時如此耶今明此義與外道一種汝真諦是常是遍是總瓶衣世諦法等是無常是不遍是別彼亦爾大有是常是遍是總瓶衣等無常不遍是別一類如此又類彼常無常總別一體而義常異義常異而總別常無常一體汝義亦爾真俗一體而義常異俗浮虛義真貞實義義常異而體常一此義一種但大有與真諦為異耳雖大有與真諦名異而常無常義無異論直破常無常一體然有預常無常一體者皆墮此破言雖屬在外道意實遍洗眾師為是故百論有傍正言屬外道故為正意遍破眾師故為傍也次龍光如衛世衛世本是僧佉學士晚椎僧佉一義明大有常瓶等無常大有遍瓶等不遍大有總瓶等別大有了因瓶等生因大有不可壞瓶等可壞若言一者瓶破大有即破而有常無常異乃至壞不壞異那得一體是故明有與瓶異體龍光亦爾本開善學士廣難開善二諦一體義二諦若一體燒俗即燒真俗生滅真即生滅既有可燒不可燒異生滅無生滅常無常異故二諦不可一體故彼明異義也二諦雖異而不相離衛世亦爾大有雖與瓶異而不相離故彼云瓶有合故瓶不離有而瓶與有常異龍光亦爾雖異終不離不離而異與衛世義一種也義既是同破僧佉衛世即是破開善龍光又論主直破一異即一切一異皆破一異既破則橫洗萬法竪窮五句以洗淨如此等見所以最後始得示如來因緣假名二諦此二諦無得無礙也百論既然中論亦爾前發趾即洗生滅一異故云不生不滅不常不斷不一不異既不一不異則不一切一異發初彈於八謬然中論有兩種八謬如韋紐天生微塵世性等此是一種八謬生滅等復是一種八謬微塵世性等八謬佛未出世時起生滅等八謬佛滅後起以龍樹知有如此八謬故所以出世破之發初即破一異破一異者不但破一種一異乃遍破一切一異一異既無乃至五句畢竟無遺也故云從因緣品來有亦無無亦無亦有亦無亦無如此洗淨然後明如來無得無礙二諦故三相品末云如夢亦如幻如乾闥婆城所說生住滅其相亦如是三相既然二諦亦爾如夢亦如幻如乾闥婆城所說真俗諦其相亦如是也此略明二諦相即之大意如此玄悟之賓已足解了次時更簡二諦相即義然他家明二諦是兩理兩境今明約何物義明二諦耶解云今明二諦有二種一於二諦二教二諦道理未曾二不二於二緣故有二諦又隨順眾生故說有二諦既於眾生有二諦隨順眾生有二諦道理實無二諦既無二諦論何物即與不即教化眾生故有二諦亦為教化眾生故有即不即也總判如此別明即於諦亦有即義教諦亦有即義於諦即者論云世俗諦者一切法性空世間顛倒謂有於世人為實諸賢聖真知諸法性空於聖人為實發初開二諦明唯真是實是諦俗虛妄顛倒不實非諦正欲令眾生改凡成聖捨有入空得一重悟也次捨有入空知有是顛倒空是真實便謂捨有入空拆色入空是故為說色本性即空非是破拆方空此即於諦中第二重明色即空前發趾開色空二令捨色入空便言色與空異拆色入空是故為說色即空色性自空非拆色空故論云諸賢聖真知顛倒性空只顛倒性本空也問色即空如此空即色云何耶解云聖人知顛倒性空則於凡夫宛然常有聖人知顛倒性空色即空於凡夫宛然有空即色此即約迷悟凡聖判色即空空即色聖悟故色即空凡迷故空即色問經中何意多前明色即空後明空即色耶解云如向聖人了色即空但於凡空即色耳何以知然如中論一切法性空世間顛倒謂有此即於凡空即色也次舉譬顯之如空華為眼病故見空華說華空無華可即空但眼病故空空即華空即華華不動空差故華即空空不動華色空亦爾悟故色即空迷故空即色悟故如是有無所有迷故無所有如是有迷故如是有不動無所有悟故無所有不動如是有迷故空即色色不動空悟故色即空空不動色迷故謂空為色何曾有色可動空悟故色即空何曾有色可異空色空既如此論何物即與不即四句皆淨也如此排前難逈去難不能著他所以著難者彼有色有空以色即空故著前難今明色畢竟空將何物即空耶為眾生見色故言色即空也問前云迷見有色悟即色空如空華病故見華差故華空此乃是夢虛空華義何得用耶解云為彼有故以空華破彼有若無彼有豈復有空故論云若使無有有云何當有無故無有即無空五句皆淨故什師云十喻以悟空空必待此喻借言以會意意盡無會處既得出長羅住此無所住也又有於凡有空於聖空非有於凡有有為有華非空於聖空空為空華有為華無有有空為華無有空如是三節二諦皆是空華皆無所有也次依經釋大品云色即是空空不名色從來不解此言今明者此則雙搏一異兩見何者色即空此破凡夫二乘等見彼謂色異空拆色方得空是故破云色即是空也空不名色者破即見向明色即空便作即解是故破云空不名色若有色可言色即空既無有色何得言色即空耶此即借一以出異借異以出一借有以破無借無以破有此言即不即竝為眾生四悉壇中對治悉壇用也如此等意竝是隨順眾生作如此說耳若是般若色即無礙色即空空即色常即無常無常即常空為有用有為空用常為無常用無常為常用一念無量劫無量劫一念三世為一世一世為三世等用無來無積聚而現諸劫事為是故即色即空也次明二諦體第四然二諦體亦為難解爰古至今凡有十四家解釋若一一詳其得失約經論簡其邪正者則大經時序今略出當路三家解試而論之大師常出三家明二諦體義第一家明二諦一體第二家明二諦異體第三家明二諦以中道為體就明二諦一體家復有三說一云真諦為體二云俗諦為體三云二諦互指為體第一真諦為體者有二義一者明空為理本明一切法皆以空為本有非是本為是故以真諦為體也二者有為俗諦折俗本為悟真故真為體也言俗為體者要由折俗故得真若不拆俗則不得真良由前拆俗故得真所以俗為體也第三家說互指為體云前兩家竝僻今明具二義明空為有本故真為俗體俗為真用拆俗得真故俗為真體真為俗用二諦互為體真俗互為用也此即是開善門宗有此三釋開善本以真為體餘兩釋支流也第二家明二諦異體三假為俗諦體四忘為真諦體名相為俗諦體無名相為真諦體故二諦體異也第三明中道為二諦體者還是開善法師用中道為二諦體彼明二即於不二故彼序云二而不二二諦即中道不二而二中道即二諦故以中道為二諦體此即總論有三家別開則有五釋也然雖有三家解釋二諦一體二諦異體此不足可簡今略論中道為二諦體義何者攝嶺興皇皆以中道為二諦體彼亦明中道為二諦體故須簡之然彼有三種中道今用何物中道為體耶三種中道者一世諦中二真諦中三二諦合明中世諦中道者有三種一因中有果理故非無即無果事故非有非有非無因果中道也二者實法滅故不常相續故不斷不常不斷相續中道也三者相待中道後當辨之云云真諦中道者非有非無為真諦中道也二諦合明中道者非真非俗為二諦合明中道此異真諦中道真諦中非有非無不非真非俗二諦合明中道即非真非俗也次彼明三種中用何中道為二諦體耶解云彼不用俗諦中道為二諦體亦不用非真非俗中道為二諦體何者彼無別非真非俗法莊嚴明佛果涅槃出二諦外開善明二諦攝法盡今言非真非俗者互望為非覈論唯是真俗俗非真真非俗為非真非俗非俗只是真非真只是俗無別非真非俗故不用為二諦體也言中道為體者真諦中道為體真諦中道還是真諦故彼序云二諦者一真不二之極理從來言彼相違彼定不相違中道還是真諦真諦還是中道故也問開善何因緣以中道為二諦體耶解云此有原由何者山中法師之師本遼東人從北地學三論遠習什師之義來入南吳住鐘山草堂寺值隱士周顒周顒因就受學周顒晚作三宗論明二諦以中道為體晚有智琳法師請周顒出三宗論周顒云弟子若出此論恐于眾人琳曰貧道昔年少時曾聞此義玄音中絕四十餘載檀越若出此論勝國城妻子頭目布施於是始出此論也次梁武大敬信佛法本學成論聞法師在山仍遺僧正智寂等十人往山學雖得語言不精究其意所以梁武晚義異諸法師稱為制旨義也開善爾時雖不入山亦聞此義故用中道為二諦體既不親承音旨故作義乖僻還以真諦為體也今明即以非真非俗為二諦體真俗為用亦名理教亦名中假中假重名中假理教重為理教亦體用重為體用故不二為體二為用略標章門如此若了前二諦大意則二諦體義已應可見也問今明中道為二諦體有何所以釋何物經解何物論對何物病耶解云所以明中道為二諦體者二諦為表不二之理如指指月意不在指意令得月二諦教亦爾二諦為表不二意不在二為令得於不二是故以不二為二諦體又今明二諦是教門為通於不二故山中師云開真俗門說二諦教故二諦是教門教門為通不二之理故以中道不二為體也此則明教諦不二為體如此次辨於諦不二為體者道無有二於二緣故二既知於二即顯乎不二故不二為體也此即於教二諦皆有所為故以不二中道為體也又所以中道為二諦體者正為對由來埋二見根深何者如上所辨別開即有五家總論但有三釋一云真為體二云俗為體三云真俗各體雖有三釋終不出二諦真諦為體則道理有此無為體俗諦為體則道理有此有為體二諦異體者有為俗體空為真體道理有二則是二見眾生今對此故明不二中道為體對此病即是釋經論故中論云淺智見諸法若有若無相是即不能見滅見安穩法汝今各見有見無即是淺智不能見安穩之法安穩法者即是不二之道安穩法非是有無汝見有無故不見也又諸佛唯有一道故華嚴云文殊法常爾法王唯一法一切無畏人一道出生死既唯有一道無有二道唯有一理無有二理也又若二諦有二理即成有所得大品云有所得見名曰二見云何二見謂眼色二乃至一切皆爾又云諸有二者無道無果眾生既本有二見之病諸佛若更說道理有二便是故病不除更增新惑為是故諸佛隨順眾生說有二諦道理無二也故涅槃經云無有二諦善巧方便隨順眾生說有二諦也又說有三諦作若為解耶仁王經明三諦義彼便曲解如此等經皆是他妨礙之處今明無礙或時為三諦有諦無諦中道第一義諦或時非真非俗為理真俗為教理教合論故有三諦也問何處有經文的明中道為二諦體耶解云中論偈即是彼云因緣所生法我說即是空亦是為假名亦是中道義此偈是經是論何者此是華首經中偈龍樹引來即是論既云假名即中道故中道二諦體也又華嚴云一切有無法了達非有無達有不有達無不無達有無不有無故不有無為有無體也又仁王經云三諦亦是不二為體有諦無諦即是教非有非無中道第一義諦即是理也彼云我亦明非真非俗中道者不然且問汝非真非俗是何物耶非真還是俗非俗還是真非有還是無非無還是有還是有無二見故無中道第一義諦也又中論云是故知虛空非有亦非無非相非可相餘五同虛空只六種非有非無非真非俗何者六種是俗無六種是真既非有非無即非真非俗也又涅槃云明與無明愚者謂二智者了達其性無二無二之性即是實性黑法白法漏無漏真俗二皆例爾又云前於摩訶般若中說我無我不二我即俗無我即真我無我不二即真俗不二也又法華云若有若無等依止此諸見具足六十二若見有見無即具六十二見若能捨有無二見即悟中道也如此處經文無量故知無有二理唯有一理也問汝既有三諦應有三體我有二諦有二體解云若得一家意致不應作此難前云假有為世諦假無為真諦假有不有有假無不無無不有有有無所有不無無無無所無那忽有三體耶又問有無終是二諦非有非無是中道諦終是三諦終有三體既有假三諦有假三體解云不得假有假無是教非有非無是理中道第一義諦是理諦真俗是教諦開理教為三諦則得也次泯之一往開理教二不二再往皆泯何者二不二不二二二不二非不二不二二非二斯即非二非不二乃至五句皆流一無依倚畢竟清淨理教亦然故華嚴云一切有無法了達非有無不著不二法以無一二故達有無二不二既無二即無不二故云不著不二法以無一二故也然此語是兩處說師合為一偈說之耳前說二為表不二悟二不二無二更住不二則還為縛故大經云如擒捕獼猴隨觸隨著為是故今明既識二不二無二即無不二如是清玄轉悟一切皆離也然二諦體義大格如此猶有竝觀義兩句難解今且論一句義一句付後釋也言一句者他明二諦是有二理三假為世諦理四忘為真諦理以有二理故有出入觀有二諦竝觀汝今明唯有中道不二一理云何得有出入觀有兩物可有出有入既無有二若為明出入耶又無有二理若為明並觀耶有二可論並既無二何得有並耶今且論出入觀並觀位處何位出入觀何位並觀耶古有三釋一者靈味法師明初地菩薩二諦並觀初地得真無生故得並觀也二者什肇等諸師明七地菩薩得並觀故肇師云施極於施而未甞施戒極於戒而未甞戒此即施無施並故也三者即是三大法師於世盛行者八地並觀初地至七地出入觀八地始得並觀八地菩薩道觀雙行真俗並照也然此之三釋皆出經論若偏執是則為非第一家以初地為是餘二為非第三家八地為是餘二為非所以成失今山門釋者即四節明並觀義然此之四節非但是菩薩之要行亦是二諦之大綱也四節者一者山中師云從初發心已來即並觀問若為初發心即並觀耶解云初發心即學二諦無有菩薩不學二諦者凡是菩薩即學二諦觀為是故初發心即學二諦竝觀乃至後心亦學二諦並觀而不無明晦為異晦故為初心明故為後心此明晦判前後非是並不並而判前後也問何處作此說耶解云大經云發心畢竟二不別問若為不別耶解云今明初心亦二諦並觀後心亦是並觀以皆並故所以云二心不別也問若為初心即學並觀耶解云有所得無所得聲聞行菩薩行異若是聲聞行即拆有入空從空出有是生滅觀若菩薩即異聲聞發初即作不生不滅不二之觀對聲聞故明是菩薩者從初發心即作不生不滅無所得觀故大品須菩提問云菩薩何時學無所得佛答云從初發心即學無所得故初發心即學並觀也此即有二意一者釋經初後心不二二者為對聲聞明發心即作不二之觀為此二義故明初發心即作並觀也第二節明並觀者明地前三十心未得並觀初地菩薩始得並觀地前非不並將初地格之明地前淺故云未並初地深故並地前是凡夫位初地是聖位地前伏道初地斷道就此等義判並不並也然前節對聲聞明菩薩並觀今就菩薩中自論並不並也然此義具出經論大論云初地得真無生七地得無生七地定慧等初地得無生初地定慧等也仁王經瓔珞經皆明初地二諦並觀故仁王經云善覺菩薩四天王雙照二諦平等道也第三節明七地菩薩並觀大論云七地菩薩得無生忍大品云等定慧地也所以七地並觀者攝前六地並為順忍故未並七地得無生忍故並也十地皆無生前無生淺故為順忍七地無生深故為無生忍也又約行論初地檀波羅蜜六地般若波羅蜜未得方便七地得方便慧無方便縛方便無慧縛七地得方便慧有方便解方便有慧解具二慧故並觀前六地非不並觀但二慧一慧󰸒如兩輪一輪󰸒故未得好並若七地二慧皆勝二輪並強故並也第四節者從初心訖至七地未得並觀至八地始並觀此就功用無功用判之初心至七地未得無功用道八地得無功用道故七地已前未得無功用道未並觀八地得無功用道故得並觀此約功用無功用道判並觀不並觀也今明並觀有此四節並出經論若偏執者則成失也前問未釋何者汝雖明並觀有此四節若為得並觀耶汝無有二理唯有一理云何得出入觀復若為得並觀耶今反難汝二諦二體二諦一體亦無並觀何遑問我耶汝明有二諦理理何時有二一切經論何處道有二理諸大乘經明無有二理皆云空即色色即空世諦即第一義諦若言有二理即乖經故龍樹呵迦旃延子不讀不誦摩訶衍經迦旃延子自說耳今亦爾也設使得明並觀者師詺為簫管並伏鼈出鼻並有兩境在中而雙照為並觀是事不然經明照有即是空照空即是有何時有兩境凝然在中雙照為並觀耶又二諦一體亦不得並觀汝難我云一體不得並觀汝家一體云何得並觀及出入觀耶出入觀從此入彼既無二云何得並耶彼云我有即不即義常即常不即不即故有並及出入觀也難俗不即真者為當在真外在真內耶若在真內則與真一還著前難若不在真內則出真出真則出法性外佛說法性外無復有法故不得出真外也彼又解云體即義異還責義為即真不即真即真即一不即真則出真外難二諦一體異體既不成則無二諦既無二諦論何物即不即故彼二諦一體無並觀汝今明不二中道一體云何得並及出入耶今明有三種並如涅槃經文殊問無二諦佛答有十種二諦今亦爾汝言無並我有三種並且明出入觀出入觀者大師云心常在正觀中行名為入纔生心動念即名為出起斷常心為出在正觀為入也次明三種並然此三並即三出入言三並者一者即橫論二諦教並如前所說假說有非有為有假說無非無為無非有為有指無為有非無為無指有為無指無為有照有即照無指有為無照無即照有詺此為並觀也問他二諦一體不得並汝今照有即照無亦是一體云何得並耶解云他義有礙有即空即失有空即有即失空故不得並今只有即是空空即是有有即空空不壞有空即有有不動空故得並也二者二不二橫竪並二不二不二二只二即不二只不二即二無二異不二無不二異二故不壞假名說諸法實相不動等覺建立諸法若二異不二則壞假名說實相不壞假名說實相故二即不二所以二不二橫竪並也問此出何處解云中論偈即是因緣所生法我說即是空此是空有橫並也亦為是假名亦是中道義即二不二竪並也此之二種並是諸佛菩薩假名方便並也第三明得失並何者有所得斷常眾生行有所得法無所得諸佛菩薩常行無所得法此即得無得各路凡聖兩隔感應不交理外云何得成理內理內云何得化理外耶今明不然菩薩常照無得照有得道未曾得無得於眾生有得於諸佛菩薩無得今還照眾生有所得照菩薩無得此二觀常照無有一念不照時若使一念不照有得眾生諸佛即有漏機之失眾生機發即便不覺為是故所以常照有得眾生故法華云我以佛眼觀見六道眾生也此即常照得無得名並觀也此義最要應須知之略明三種並觀也次一句難解何者前云有於凡實為諦空於聖實為諦發始開凡聖得失二諦明有於凡實為失空於聖實為得從來云兩於諦皆失今明若皆失無有能化所化眾生無由得悟改凡成聖捨失從得今明發初二於諦有得有失有迷有悟明此是凡諦此是聖諦此是俗諦此是真諦俗諦所化真諦能化故云一切世諦若於如來是第一義諦此是能化於今隨此於而說亦是能化此即能化隨所化有而說有能化隨能化所悟空而說空故此二於諦是得失迷悟也問用此語何為解云欲判凡聖得失迷悟何者眾生迷故見有聖人悟故不見有若爾同夢虎空華義迷故見有悟故不見有也又今悟不見眾生則唯真無俗感應不交凡聖兩隔斯即孤真獨存逈聖單立也解云聖人知於聖空知於凡有以知於凡有故得化也難今不問汝知但問汝為見為不見耶若不見化道即隔若見即還是迷汝親判迷故見有悟不見有今既見有即還是迷也何者中論偈云若謂以現見而有生滅者是則為癡妄而見有生滅長行釋云從顛倒無明故有眼眼故見今若見還是癡妄也次解云迷故見有故有見柱故柱今悟則知有是不有有柱是不柱柱然此雖能解而大有失一者同成論二同地論三復著難言同成論者成論明有假實兩惑有假實二境迷假實境故名假實二惑如柱是假四微是實迷即見有故有柱故柱悟假實二境即知是假柱不柱柱不有有他亦明迷見有悟知不有有今亦爾則與他無異也同地論者彼云只一樹若作相心取則有漏樹若作無相心取則無漏法林樹是還是迷悟迷故有相悟故無相迷故樹故樹悟則不樹樹也若悟時見不有有則同成論及地論若悟不見者同夢虎空華義夢故有虎覺則不見有虎諸法亦爾迷故見有悟故不見也梁武何故作夢虎空華義為此故作此義若悟猶見猶迷迷故見悟故不見也又同大頓悟義此是竺道生所辨彼云果報是變謝之場生死是大夢之境從生死至至金剛心皆是夢金剛後心豁然大悟無復所見也又有小頓悟義明七地悟生死無所有此出大論大論云譬如人夢中度河作諸󱐊筏運手動足而去此覺都無所有七地菩薩亦爾生死已來至六地已還如夢所見七地菩薩豁然而悟也師為此義故云迷故有悟則不有有作此語正為對夢虎空華義彼悟時都無所見今對彼故云見不有有也第三難且並汝前云迷故有悟故空則迷故見悟故不見今遂不有有則不見見不迷迷也然見有不見有此未悟耳且問那得此有只瓶柱三界果報那得此果耶為倒業所起不倒業所起耶倒業起唯迷見悟不見若言不倒業起則不然諸佛菩薩三界之業已盡豈更得三界之果故不可也若言三界眾生倒業所起諸佛菩薩入三界化眾生者是亦不然諸佛入三界化眾生為見三界故化為不見故化耶見則同迷不見何所化此義進退不可云云難今家如此亦得難他人汝言三界何業所起十二因緣過去無明與行感得五果無明即煩惱行即業業煩惱所感諸佛斷五住惑盡無復煩惱業則不應見三界見則同迷不迷則不見彼云諸佛斷假實上惑不無假實二境故雖無煩惱故見也責只問所見境何業所起悟業起迷業起若迷業起者悟則不見悟業起則無此理也次難地論相心見樹有漏無相心取則無漏法林樹只問此樹何業所起為妄業起為真業起若妄業起者悟真則不見若真業起者何有真業起於妄樹耶故此義難解也次明二諦絕名第五然此義三大法師無別釋並云世諦有名真諦絕名世諦有名者世諦諸法有名有物名有召物之功物有應名之實如喚火名即得火來不得水來故名召得物物應名也真諦絕名者真諦無名真諦四忘之絕絕名故彼云以名詺真去真逾遠所以真諦絕名也問若真諦絕名者經中何故說有二諦耶彼解云經中說有二諦名者借世諦名詺真故有二諦也次難彼義汝真諦無名借世諦名詺真諦者世諦中何處有此名真只是真如法性世諦中何處有此名耶世諦中若有真如法性之名則可借此名來詺真諦如詺苟為烏龍白虎世諦中有烏龍白虎可借此名詺苟為烏龍白虎世諦中何處有真如法性名而云借此名詺真諦耶此難意出大論第一卷人等世界故有第一義則無如法性第一義故有世界故則無世界既無何所借耶而彼通云聖人為作真諦名故名真諦脫爾者借名義壞聖人為作真諦名則非借世諦名詺真諦也又難云真諦無名借世諦名詺真此名為得真為不得真名若得真則真有名若名不得真借名何益然此難可通何者彼云真諦無名為人不知真無名借名詺真令人知真諦無名故借名詺真也此難他不著今更難之汝云俗諦有名真諦無名名無名待不若名待無名則名無名待若名無名待則真俗待那得從來云三假是世諦故不可也若名不待無名名則無所因名無所因自然名也彼云名體待何意無因耶難汝世諦名體待世諦待何物此已如前難云云更難云三有為三無為待不開善云三有為三無為皆世諦故有為無為相待也問有為待無為無為有體無為有名無為之名為是有為為是無為耶解云無為之名是無常是有為無為常法無名也難無為之名是無常是有為無為常法無名也難無為無名無為既待真諦無名真諦亦待真諦無名真諦不待無為無名無為不待此正就俱無名為難也次明今釋二諦絕名師從來有四句俱絕俱不絕真絕世不絕世絕真不絕絕不絕既有四句說不說亦有四句世諦不絕真諦絕此義可知言二諦俱絕者真諦絕四句離百非世諦亦絕四句離百非然此義從來所無唯今家有也言二諦皆絕四句離百非者俗不定俗俗名真俗真不定真真名俗真真俗假俗俗真假真假俗則百是不能是百非不能非假真亦爾何者假俗則是是不能是百是亦不是非非不能非百非亦不非假真即非是不能是百是亦不是是非不能非百非亦不非是故皆離四句絕百非也雖二諦皆離四句絕百非然二諦俱絕而大異何者俗諦絕則絕實真諦絕則絕假俗諦絕實者是是則是實是非非則是性非以俗諦絕實故是是不能是百是所不是非非不能非百非所不非也真諦絕假者非是是假是是非是假非真諦絕假故非但是是不能是非是亦不是非但非非不能非是非亦不非是是與非是一切不能是非非與是非一切不能非真諦雙絕世諦假實此即漸捨明二諦皆絕義俗諦絕實真諦絕假實此開八不義至八不中當廣解釋也第二次就平道明二諦俱絕義俗不定俗由真故俗真不定真由俗故真由真故俗俗是假俗由俗故真真是假真既云假俗即四句皆絕假俗非俗假俗非不俗假俗非亦俗亦不俗假俗非非俗非不俗假真亦爾興皇長干皆歎此語直唱假俗則四彈假俗那是俗若是俗則非假俗既云假俗故非俗也假俗既非俗可是非俗不親言假俗那是非俗若噵假非俗可是非俗既云假俗那是非俗耶問若爾應是亦俗亦非俗既云假俗那是亦俗亦非俗既非亦俗亦非俗應是非俗非非俗既云假俗那是非俗非非俗假俗既然假真亦爾故二諦皆離四句既竪離四句則橫絕百非也此則平道用二諦無異俗諦絕俗諦四句真諦絕真諦四句俗諦絕俗諦性實四句真諦絕真諦性實四句故二諦是齊平道用也第三明二諦絕者二諦絕即絕二諦明二諦是教門為表不二之道諸法非是有非是無非是有為眾生故強說有為表不有非是無為眾生故強說無為表不無此即有無表不有不無故有無絕也正意者不絕為表絕故不絕即絕也第四明二諦絕者只二諦即絕與前異前二諦望表道故二諦絕今明只二諦即絕只言說即絕如淨名經天女與身子論解脫相關中云身子雖知解脫無言不知言即解脫只言說文字即解脫解脫不內不外不兩中間文字亦爾不內不外不兩中間故文字即解脫只文字即絕略明四種絕義如此此四種絕攝一切絕也涅槃經明絕待樂對苦明樂非是好樂無苦無樂乃是大樂大亦有二種相待大絕待大此是何物絕耶解云此是漸捨絕前明相待樂非好樂非苦非樂樂乃是好樂故是漸捨絕也二諦俱不絕者然絕有此四種不絕亦有四種翻此四種即是四不絕第一不絕者俗諦絕實是非不絕俗諦真諦絕假不絕真諦真諦絕假生滅不絕真不生滅故二諦皆不絕也第二不絕者既云假俗何時絕俗假真何時絕真假俗名真俗假真名俗真真俗俗真故二諦不絕也第三不絕二諦為表絕何時絕二諦二諦有二義為表絕故言絕而有二諦故不絕也第四不絕二諦言說即絕只絕即不絕師從來舉佛影譬遙望相好宛然至邊都無所有二諦亦爾言說宛然而絕絕而言說宛然此亦是世諦絕世諦不絕從來所無從來云絕即真諦不絕即世諦難若爾遙望佛相好是世諦近之無相好應是真諦今明只相好宛然而無所有無所有而相好宛然諸法亦爾只不絕而絕絕而不絕也次明二諦攝法義第六然此義開善莊嚴兩家釋不同開善云二諦攝法盡下至生死上極涅槃預名相所及者故皆世諦只此名相即體不可得為真諦為是義故二諦攝法盡也又彼明生死涅槃皆是虛假故是世諦既是虛假故可即空為真諦所以一切法無出二諦也彼引大品云佛與弟子知法性外無更有法法性還是真諦法性既攝法盡故真諦攝法盡也又引大品幻聽品須菩提問生死如幻如夢涅槃亦如幻如夢耶佛答云生死如幻如夢涅槃亦如幻如夢設有一法出涅槃者亦說如幻如夢涅槃既是幻夢故涅槃虛假以虛假故是世諦虛假即空故為真諦也問彼何故明涅槃是世諦耶解云彼明涅槃三假中是相待相續二假所攝若是生死則具三假何者為異具所成故是因成假異具所成者四微成柱五陰成人也前念滅後念續前念名相續假長短方圓名相待假具三假故為世諦三假舉體不可得為真諦生死為二諦攝也涅槃為續待二假攝者佛果續金剛心金剛心滅佛果起續故是相續假涅槃復待生死故涅槃是相待假佛果不為異具所成故非因成假也問萬德成涅槃何故非因成假耶解云萬德無別體非別法成此人人即是法但義論人法可軌義為法統御義為人無別異法成人故云佛果不為異具所成非因成假也以涅槃具二假故是世諦即以此二假空為真諦故涅槃具二諦攝彼云大品權教雙林實說二諦往收悉無不盡故明二諦攝法盡也莊嚴明二諦攝法不盡二諦故自不攝涅槃攝生死中法亦復不盡何者生死中有有法有空法虛空不為二諦所攝虛空不為異具所成故非因成假無前滅後生非相續假亦非相待假開善明虛空非因成假非相續假是相待假何者虛空有名相故是相待假莊嚴明虛空故非因成相續亦非相待假何者虛空是常無有名相名相是無常以虛空常故無名相無名相故非相待假故虛空非三假非三假非世諦非三假故不可即空故非真諦問虛空既然數滅非數滅云何解云小乘數滅非數滅還是無常還是世諦但昔方便說為常望今大涅槃皆無常也若今日數滅還是大涅槃復不得為二諦攝非數滅同虛空然三無為法虛空無為常通今昔餘二無為昔無常今常以今常故皆不為二諦攝成論明三無為一體開善莊嚴皆明三無為一體此則開善明三無為皆為二諦攝莊嚴明三無為不為二諦攝也然彼明涅槃非續待二假難解佛果續金剛心何故非相續假涅槃待生死何故非相待假耶彼解云涅槃是續而非假涅槃是待而非假三假中因成假涅槃非因成亦非假若是相續則是續非假若是相待是待非假假是虛妄涅槃是實故涅槃非假而有相待虛實待假非假待佛果實續金剛心佛果是實故續而非假非假故非世諦既非假不可即空故非真諦引涅槃經云若言解脫譬如幻化凡夫禍得解脫者即是磨滅有智之人應當分別人中師子雖有去來常住無變故知涅槃非虛假也開善將前文難大品云涅槃如幻如夢設有一法出涅槃者亦如幻夢云何言非假耶莊嚴解此懸去彼云大品明空蕩相第二時教猶帶昔教意故云如幻化涅槃極說明涅槃是妙有亦名善有不可空故經云空者二十五有不空者大般涅槃若爾莊嚴涅槃亦為二諦攝亦不為二諦攝大品至法華明涅槃為二諦攝常住教明涅槃不為二諦攝也開善更將一經文難懸屈經云迦毘羅城空大涅槃空既云大涅槃空云何非二諦攝耶彼即曲解言涅槃空者涅槃空無諸相故云涅槃空難役置不令得去經親云大涅槃空何時噵空無諸相空無諸相別復是一種語涅槃空無十相十相者三界男女相及五塵相涅槃無此十相故云涅槃空無諸相何時明涅槃空耶莊嚴終明涅槃不可空明涅槃非磨滅法常住妙有故非假也然仁王經的有此文仁王云常住薩云若覺超出世諦第一義諦外此的是一文而諸法師不引為證不引亦有意言此經預疑故不足為證也兩家互相破如此今時若為耶解云此兩家明涅槃未足今更將大論及中論足之中論偈云一切實非實亦實亦非實非實非非實是名諸佛法是四句束為三句一切實非實為第一句亦實亦非實為第二句非實非非實為第三句一切者即是有為無為生死涅槃故云一切非實者明有為無為生死涅槃皆是虛假故云不實一切實者亦為無為一切法皆入真如法性故云一切實如眾川入於大海同一醎味此即開善義也亦實亦非實者即是莊嚴義莊嚴明生死非實涅槃是實故云亦實亦非實也非實非非實者非一切實非一切不實雙彈兩家故明非實非非實也是名諸佛法者論釋云若於此三種並皆得悟則名佛法若於此三種各執則成戲論不名佛法也所以明此三種者欲彈從來定執論明此三種皆是如來方便為眾生作如此說若是實相非三非不三此三句並是方便開善莊嚴不知是方便於方便中復不盡何者兩家所計方便中一枝義耳得方便一枝亦好而復於一枝中各相破射各執是非謂是道理實說開善云二諦道理攝法盡莊嚴云道理不盡為是義所以成失也問今時所明二諦攝法盡不盡耶解云大乘經具有二文此並是如來方便為緣之說有時為緣說二諦攝法盡有時為緣說攝法不盡具有盡不盡二種法門也又欲令攝盡則盡欲令攝不盡則不盡無所妨礙何者一家有單複六種二諦前後明三種二諦有時開則有三諦有諦無諦非有非無中道第一義諦有時攝三諦為二諦有無並世諦非有非無為第一義諦乃至二不二為世諦非二非不二為第一義諦就此而論則無出二諦就前節復出義有如此經文則作前釋有如此經文則作後釋無相違也次明二諦同異義第七然此義前諸章中已明今更略辨何者第一約涅槃大品二經明二諦同異第二明眾家釋二諦同異言二經明二諦同異者大師舊云大品以空有為世諦有空為真諦涅槃明有空為世諦空有為真諦何故爾大品是摩訶衍之初涅槃是摩訶衍之後說此二經各治病不同大品摩訶衍之初正對三藏明諸法是有多明有所得義故經云有所得者聲聞緣覺以小乘是有所得故欲淨此有病明說諸法有者乃是世諦諸法畢竟空為第一義諦所以爾者叡師大論序云見邪思之自起故阿含為之作知滯有之為惑故般若為之照若涅槃空為世諦有為真諦者正對破三修斷無涅槃小乘明灰身滅智得無餘涅槃以為妙極故肇師云智為雜毒形為桎梏智以形惓形以智勞故滅身以歸無絕智以淪虛涅槃對此斷無之病故明斷無乃是世諦耳若常住涅槃三點具足四德圓滿妙有涅槃是為第一義諦師云若約此義而論得作斯判若約餘義則不得也此是二諦一枝之別義耳今次通明之大品涅槃一切摩訶衍經皆以空有為世諦有空為第一義諦此義大品故自有文涅槃亦有此釋故涅槃答文殊問中開十種二諦皆以有為世諦空為第一義諦又經論中並明諸佛常依二諦說法明所依二諦有為世諦空為第一義諦今依大品有為世諦空為第一義諦涅槃反此者唯大品依二諦涅槃應不依二諦既云諸佛常依二諦說法豈釋迦一佛說兩經便爾相背耶以此而椎故知有為世諦空為第一義諦此義則通也又大品云諸法如幻如化涅槃如幻如化涅槃經亦如此故文云迦毘羅城空大般涅槃亦空是故空有二諦通二經也又大論明四悉壇通十二部經八萬法藏四悉壇中前三是有後一是無故四悉壇即是二諦四悉壇既通二諦即通也又二諦空有二境生權實二智照有是權智照空是實智然從來人空有二智是般若二智動靜二智是維摩二智今明不爾空有權實二智十方三世諸佛法身父母故維摩云智度菩薩母方便以為父一切眾導師無不由是生既是一切導師皆由二智而生豈止在大品而不通涅槃耶以二智通故二諦亦通也又大論云若如法觀佛般若及涅槃是三無異相也又動靜二智亦不的在維摩第三時教何者內靜照為實外變動為權此則自行為實化他為權始自發心終於窮覺皆有此之二智豈止局在維摩耶為是義故空有二諦通一切經空有二諦既然三節二諦亦爾又約叡師喻疑論意釋之何故大品明空涅槃辨有彼云大品為除虛妄涅槃為顯妙有故也然此兩語相成要除虛妄妙有得顯亦妙有得顯虛妄即除雖復兩經相成要前洗於虛妄妙有方顯也然此即是今家涅槃有所無無所有義洗妄即涅槃有所無義顯有即是涅槃無所有義故經云空者二十五有不空者大般涅槃也一往如此再往皆無故經云智者見空及與不空智者既了生死空不空即知涅槃有不有斯則顯諸法非空非有非生死非涅槃也此即有三節義如前可知次明二諦同異者古來有鼠婁栗二諦案苽二諦婁栗二諦即空性不空假假為世諦性空為真諦也案苽二諦假為世諦假體即空為真諦廣如常解云云次周顒明三宗二諦三宗者一不空假二空假三假空野城寺光大法師用假空義開善亦用用中最不得意者如醜人學西施嚬轉益醜拙彼知美嚬不知嚬之所以美開善用三宗不得意猶是學嚬之類也然三宗義不空假還是鼠婁栗空假是案苽今家所辨初節二諦是假空義假故空雖空而假宛然空故假雖假而空宛然空有無礙略明二諦義竟有常別當廣述云云
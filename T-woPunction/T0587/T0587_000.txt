歸命一切諸佛菩薩如是我聞一時婆伽婆住王舍城迦蘭陀竹林與大比丘僧六萬四千人俱菩薩摩訶薩七萬二千人皆是智者之所識知得具足陀羅尼得無障礙樂說辯才得諸三昧得大神通奮迅無礙畢竟得無所畏如實善知諸法體相得無生法忍其名曰文殊師利法王子寶手法王子寶印手法王子寶德法王子虛空藏法王子發心轉法輪法王子網明法王子奮迅法王子功德藏法王子能捨一切法法王子鉢頭摩莊嚴法王子師子法王子月光法王子月明法王子最勝意法王子一切莊嚴法王子跋陀婆羅等上首十六大賢士其名曰跋陀婆羅菩薩寶積菩薩善將導菩薩人德菩薩善護德菩薩大海德菩薩帝釋王德菩薩上意菩薩勝意菩薩增上意菩薩不空見菩薩善住菩薩善奮迅菩薩無量意菩薩不休息菩薩日藏菩薩持地菩薩如是等菩薩摩訶薩七萬二千人及四天王天帝釋王上首三十三天夜摩天兜率陀天化樂天他化自在天及梵王等諸餘梵天并餘無量天龍鬼神夜叉乾闥婆阿修羅迦樓羅緊那羅摩睺羅伽人與非人普皆來集爾時世尊有百千萬大眾集會恭敬圍遶而為說法爾時網明童子菩薩即從坐起整服右肩右膝著地頂禮佛足合掌向佛動此三千大千世界觀察三千大千世界一切眾生而白佛言世尊我欲少問若佛聽者乃敢諮請佛言網明恣汝所問我當解說悅可爾心於是網明童子菩薩既蒙聽許心大歡喜即白佛言世尊如來身相超百千萬日月光明我自惟念若有眾生能見佛身及思惟者甚為希有我復思惟若有眾生能見佛身及思惟者皆是如來威神之力佛言網明如是如是如汝所言若佛如來不加威神眾生無有能見佛身及思惟者亦無有能問如來者何以故網明如來有光名寂莊嚴若以此光觸諸眾生遇斯光者能見佛身思惟佛身不壞眼根網明如來有光名無畏辯若以此光觸諸眾生遇斯光者能問如來其辯無盡網明如來有光名集一切諸善根本若以此光觸諸眾生遇斯光者能問如來轉輪聖王行業因緣如來有光名淨莊嚴若以此光觸諸眾生遇斯光者能問如來天帝釋王行業因緣如來有光名曰自在若以此光觸諸眾生遇斯光者能問如來大梵天王行業因緣如來有光名離煩惱若以此光觸諸眾生遇斯光者能問如來聲聞乘人所行之道如來有光名善遠離若以此光觸諸眾生遇斯光者能問如來緣覺乘人所行之道如來有光名益一切智智若以此光觸諸眾生遇斯光者能問如來最上佛乘大乘之道如來有光名曰住益佛來去時足下光明若以此光觸諸眾生遇斯光者隨所壽終生於天上如來有光名一切莊嚴若佛入城放斯光明眾生遇者得樂歡喜諸莊嚴具莊嚴其城如來有光名曰分散若以此光觸諸世界無量無邊世界震動如來有光名曰生樂若以此光觸諸眾生能滅地獄眾生苦惱如來有光名曰上慈若以此光觸諸眾生能令畜生不相殺害如來有光名曰涼樂若以此光觸諸眾生能滅餓鬼飢渴熱惱如來有光名曰明淨若以此光觸諸眾生能令盲者得眼能視如來有光名曰聽聰若以此光觸諸眾生能令聾者得耳聞聲如來有光名曰止息若以此光觸諸眾生住十不善惡業道者能令安住十善業道如來有光名曰慚愧若以此光觸諸眾生能令狂者皆得正念如來有光名曰離惡若以此光觸諸眾生令邪見者皆得正見如來有光名曰能捨若以此光觸諸眾生能令慳者破慳貪心修行布施如來有光名無悔熱若以此光觸諸眾生令毀禁者皆得持戒如來有光名曰安利若以此光觸諸眾生能令瞋者皆行忍辱如來有光名曰勤修若以此光觸諸眾生令懈怠者皆行精進如來有光名曰一心若以此光觸諸眾生令忘念者皆得禪定如來有光名曰能解若以此光觸諸眾生令愚癡者皆得智慧如來有光名無垢淨若以此光觸諸眾生令不信者皆得正信如來有光名曰能持若以此光觸諸眾生令少聞者皆得多聞如來有光名曰威儀若以此光觸諸眾生無慚愧者皆得慚愧如來有光名曰安隱若以此光觸諸眾生令多欲者斷除婬欲如來有光名曰歡喜若以此光觸諸眾生令多怒者斷除瞋恚如來有光名曰照明若以此光觸諸眾生令多癡者觀十二緣斷除愚癡如來有光名曰遍行若以此光觸諸眾生令等分者斷除等分網明如來有光名曰示現一切種色若以此光觸諸眾生能令遇者皆見佛身種種異色無量種色過百千萬色網明當知如來若以一劫若餘殘劫依於如來光明說法不可窮盡是故如來應正遍知光明功德無量無邊不可窮盡爾時網明童子菩薩白佛言希有世尊如來示現無量無邊身光莊嚴不可思議方便善巧相應說法世尊我未聞此諸光明名世尊如我解佛所說法義世尊若有菩薩得聞如此諸光明名能生淨信恭敬心者彼諸眾生畢竟定得如來如是光明之身世尊惟願今放請菩薩光覺諸菩薩令他方菩薩善問難者皆悉覺知既覺知已發心來此娑婆世界既來此已問於如來供養如來問答如來爾時世尊既受網明菩薩請已即放光明照於他方無量無邊諸佛世界於是諸方無量菩薩依佛光明觸其身故皆來至此娑婆世界爾時東方過七十二恒河沙等諸佛國土有佛國土名曰清潔彼中有佛號月光明如來應正遍知現在現命現住惟為諸菩薩摩訶薩說清淨法彼佛國土有菩薩梵天名勝思惟住不退輪蒙佛光明觸其身已到彼佛所頂禮佛足白言世尊何因何緣於此世界大光明現月光明佛告言梵天西方去此過七十二恒河沙等諸佛世界有佛世界名曰娑婆彼中有佛號釋迦牟尼如來應正遍知現在現命現住為眾說法是彼佛身所放光明為集十方諸大菩薩摩訶薩故梵天言世尊我今欲詣娑婆世界奉見彼佛供養彼佛禮拜親近諮問問答深細意問彼佛世尊亦欲見我其佛告言便往梵天今正是時彼國今有若干千億諸大菩薩現前集會梵天汝今應以十種清淨堅固心遊彼世界所謂於毀於譽心無增減故聞善聞惡等以慈心故於諸愚智等以悲心故於上中下眾生之類意常平等故於輕毀供養心無有二故不見他人功德過失故見種種乘皆是一味故聞三惡道心不驚怖故於諸菩薩生世尊想故佛出五濁生希有想故梵天汝當依此十種清淨堅固心遊彼世界爾時勝思惟梵天白其佛言世尊然我不敢於如來前作師子吼我所能行佛自知之時月光明如來國土餘諸菩薩白其佛言世尊我得大利不生如是國土不生如是惡眾生中其佛告言諸善男子勿作是語何以故若菩薩於此國中滿百千劫淨修梵行不如於彼娑婆世界從旦至中無瞋礙心其福為勝何以故以彼世界多有垢染多有諸難彼諸眾生多有垢染多有鬪諍故即時彼國有萬二千諸菩薩等欲與勝思惟梵天俱共發來而作是言如來知我行菩薩行我等亦欲以此十心一心遊行娑婆世界見釋迦牟尼佛禮拜供養一心定意遊行彼國爾時勝思惟梵天與萬二千諸菩薩等頭面禮拜月光明佛於其國土忽然不現譬如壯士屈申臂頃一剎那頃一羅婆頃一無侯多頃到娑婆世界釋迦牟尼佛所頭面禮足右遶三匝却住一面爾時佛告網明菩薩言網明汝見勝思惟梵天來不網明菩薩白佛言如是世尊唯然已見佛言網明此勝思惟梵天於一切正問諸菩薩中為最第一於一切善巧隨意所宜說法諸菩薩中為最第一於一切美妙音聲諸菩薩中為最第一於一切美妙言語諸菩薩中為最第一於一切先意問訊諸菩薩中為最第一於一切應以言語供養諸菩薩中為最第一於一切無障礙言語諸菩薩中為最第一於一切密意言語諸菩薩中為最第一於一切無瞋恨心諸菩薩中為最第一於一切慈心行諸菩薩中為最第一於一切悲心行諸菩薩中為最第一於一切喜心行諸菩薩中為最第一於一切捨心行諸菩薩中為最第一於一切善問疑心諸菩薩中為最第一爾時勝思惟梵天與萬二千諸菩薩等頂禮佛足右遶三匝合掌向佛偈讚請曰世尊大名勝普聞於十方所在諸如來無不稱歎者有諸餘淨國無三惡道名捨如是妙土慈悲故生此佛名智無減與諸如來等以大悲本願處斯穢惡土若人於淨國梵行滿一劫此土須臾間行慈為最勝若人於此土有身口意罪應墮三惡道現世受得除生此土菩薩不應懷憂惱設有惡道罪頭痛則得除此土諸菩薩若能守護法世世所生處不失於正念若人欲斷縛滅煩惱業罪於此土護法增益一切智淨土多億劫受持清淨戒於此娑婆國從旦至中勝我見安樂國無量壽佛國無苦及苦名彼作福非奇於此煩惱處能忍不可忍亦教他此法其福為最勝我禮無上尊大悲救苦者能忍惡眾生說法甚為難佛集十方界名聞諸菩薩聽法無厭者廣為說佛道釋梵天四王諸天龍神等皆悉欲求法願隨信樂說比丘比丘尼及清信士女是四眾普集願時為演說有樂佛乘者及聲聞緣覺佛知其深心願悉為斷疑不斷佛種者能出生三寶為是諸菩薩我今請法王名稱普流布十方菩薩聞皆悉共來集願說無上道法非二乘境我等信力入不可思議慧惟是佛境界我今有所請悔過於世尊如來無疲惓願說菩提道爾時勝思惟梵天偈讚歎已白佛言世尊云何菩薩其心堅固而不疲惓云何菩薩所言決定而不中悔云何菩薩增長諸善根云何菩薩無所恐畏威儀不轉云何菩薩增長諸白法云何菩薩善知從一地至一地云何菩薩善知方便教化眾生云何菩薩隨順諸眾生云何菩薩不失菩提心云何菩薩能一其心而不散亂云何菩薩善求於法云何菩薩善出毀禁之罪云何菩薩善斷諸煩惱云何菩薩善往諸大眾云何菩薩善開法施云何菩薩得先因力不失善根云何菩薩不由他教而能自行六波羅蜜云何菩薩能轉捨禪定還生欲界云何菩薩於諸佛法得不退轉云何菩薩不斷佛種如實修行爾時世尊讚勝思惟大梵天言善哉善哉梵天善哉梵天汝今善能問於如來如是之義梵天汝今至心諦聽我為汝說大梵天言如是世尊願樂欲聞佛言梵天諸菩薩摩訶薩畢竟成就四法其心堅固而不疲惓何等為四一者於諸眾生起大悲心故二者精進常不懈故三者信解生死如夢故四者正思惟無等等佛之智慧故梵天諸菩薩摩訶薩畢竟成就如是四法其心堅固而不疲惓梵天諸菩薩摩訶薩畢竟成就四法所言決定而不中悔何等為四一者決定說諸法無我故二者決定說諸生處無有樂者故三者決定常讚大乘故四者決定說罪福業不失故梵天諸菩薩摩訶薩畢竟成就如是四法所言決定而不中悔梵天諸菩薩摩訶薩畢竟成就四法增長諸善根何等為四一者持戒故二者多聞故三者布施故四者出家故是為四法梵天諸菩薩摩訶薩畢竟成就四法無所恐畏威儀不轉何等為四一者不畏不得財利故二者不畏毀辱故三者不畏惡名故四者不畏苦惱故是為四法梵天諸菩薩摩訶薩畢竟成就四法增長諸白法何等為四一者教諸眾生修行大菩提故二者布施不求果報故三者守護正法故四者以智慧教諸菩薩故是為四法梵天諸菩薩摩訶薩畢竟成就四法善知從一地至一地何等為四一者集諸善根故二者遠離一切諸過咎故三者善知方便迴向故四者常勤精進故是為四法梵天諸菩薩摩訶薩畢竟成就四法善知方便教化眾生何等為四一者隨順眾生意故二者於他功德起隨喜心故三者悔過除罪故四者勸請諸佛故是為四法梵天諸菩薩摩訶薩畢竟成就四法隨順諸眾生何等為四一者常求利安一切眾生故二者自捨己樂故三者心和忍辱故四者除捨憍慢故是為四法梵天諸菩薩摩訶薩畢竟成就四法不失菩提心何等為四一者常憶念佛故二者所作善根不離菩提心故三者親近善知識故四者讚歎大乘故是為四法梵天諸菩薩摩訶薩畢竟成就四法能一其心而不散亂何等為四一者遠離聲聞心故二者捨辟支佛心念故三者求法無厭足故四者如所聞法廣為人說故是為四法梵天諸菩薩摩訶薩畢竟成就四法善求於法何等為四一者於法生珍寶想以難得故二者於法生妙藥想療眾病故三者於法生財利想以不失故四者於法生滅苦想至涅槃故是為四法梵天諸菩薩摩訶薩畢竟成就四法善出毀禁之罪何等為四一者得無生忍以諸法內觀故二者得無滅忍以諸法無去故三者得因緣忍觀諸法因緣故四者得無住忍無新無舊故是為四法梵天諸菩薩摩訶薩畢竟成就四法善斷諸煩惱何等為四一者正觀察故二者遠離未來諸障增長諸白法故三者得善法力故四者獨處遠離故是為四法梵天諸菩薩摩訶薩畢竟成就四法善往諸大眾何等為四一者求法不求勝故二者恭敬心無憍慢故三者惟求於法不自顯現故四者教人善法不求名利故是為四法梵天諸菩薩摩訶薩畢竟成就四法善開法施何等為四一者守護法故二者自益智慧亦益他人故三者行善人法故四者示人垢淨故是為四法梵天諸菩薩摩訶薩畢竟成就四法得先因力不失善根何等為四一者於他闕失不見其過故二者於瞋怒人常修慈心故三者常說諸法因緣故四者常念菩提故是為四法梵天諸菩薩摩訶薩畢竟成就四法不由他教而能自行六波羅蜜何等為四一者以施導人故二者不說他人毀禁之罪故三者善知攝法教化眾生故四者達解深法故是為四法梵天諸菩薩摩訶薩畢竟成就四法能轉捨禪定還生欲界何等為四一者其心柔軟故二者得諸善根力故三者善修智慧方便力故四者不捨一切諸眾生故是為四法梵天諸菩薩摩訶薩畢竟成就四法於諸佛法得不退轉何等為四一者堪受無量生死故二者供養無量諸佛故三者修行無量大慈故四者修行無量大悲故是為四法梵天諸菩薩摩訶薩畢竟成就四法不斷佛種如實修行何等為四一者不退本願故二者如實修行故三者於諸善法大欲精進故四者深心行於佛道故梵天諸菩薩摩訶薩畢竟成就如是四法不斷佛種如實修行說如是等諸四法時二萬二千諸天及人皆發阿耨多羅三藐三菩提心五千菩薩得無生法忍十方世界諸來菩薩供養於佛所散天華周遍三千大千世界積至于膝爾時網明童子菩薩問勝思惟大梵天言梵天佛說汝於一切正問諸菩薩中為最第一云何菩薩所問為正問耶梵天言網明若菩薩見我故問名為邪問非為正問見他故問名為邪問非為正問分別法問名為邪問非為正問網明若菩薩無我見問無他見問無法見問名為正問非為邪問復次網明若菩薩以生故問名為邪問以滅故問名為邪問以是處非處故問名為邪問網明若菩薩不以生故問不以滅故問不以是處非處故問名為正問復次網明若菩薩為染故問名為邪問為淨故問名為邪問為生死故問名為邪問為出生死故問名為邪問為涅槃故問名為邪問網明若菩薩不為染淨故問不為生死出生死故問不為涅槃故問名為正問何以故於法位中無染無淨無生死無涅槃故復次網明若菩薩為得故問非為正問為取故問非為正問為證故問非為正問為分別故問非為正問為知故問非為正問為依止故問非為正問為修故問非為正問為修見故問非為正問是故網明以何處無得無取無證無分別無知無依止無修無修見故問是為正問復次網明若菩薩是善法是不善法是有漏法是無漏法是有罪法是無罪法是有為法是無為法是世間法是出世間法網明如是等二法隨所依而問者名為邪問網明若菩薩不見二不見不二無相無相平等行問名為正問復次網明若菩薩分別佛問名為邪問分別法問名為邪問分別僧問名為邪問分別佛國土問名為邪問分別眾生問名為邪問分別乘問名為邪問網明若菩薩於法不作一異問者名為正問復次網明一切法正一切法邪網明菩薩言梵天云何一切法正云何一切法邪梵天言網明諸法不可思議故一切法名為正若不可思議而思議者一切法名為邪一切法寂靜名為正思惟若不信解是寂靜者是即分別諸法若分別諸法則入增上慢若入增上慢隨所分別皆名邪問網明菩薩言梵天云何名為諸法正性梵天言網明諸法離自性離欲際是名正性網明菩薩言梵天少有眾生能解如是諸法正性梵天言是法正性不一不多網明若有善男子善女人能如是知諸法正性若已知若今知若當知是人無有法已得無有法今得無有法當得何以故佛說無得無分別名為所作已辦相網明若有善男子善女人得聞如是諸法正性勤行精進是名如實修行彼人不戲諸法若不戲諸法彼人無有法得若無有法得彼人不住世間不住涅槃何以故諸佛不得生死不得涅槃故網明菩薩言梵天如來可不為度生死故說法耶梵天言佛所示法有度生死耶答言無也如來不令眾生離於世間亦不令眾生得於涅槃梵天言善男子以是因緣當知如來不令眾生出於生死入於涅槃但為化度妄想分別生死涅槃二相者耳此中實無出於生死至涅槃者何以故諸法平等實無有人往來生死亦無有人入於涅槃無染無淨故爾時世尊讚勝思惟大梵天言善哉善哉梵天善哉梵天若有欲說諸法正性應當如汝之所說也說是法時二千比丘不受諸法漏盡心得解脫如來復告大梵天言梵天我不得生死不得涅槃何以故如來雖說生死實無有人往來生死雖說涅槃實無有人得涅槃者若有得入如此法門當知是人非生死相非涅槃相爾時會中五百比丘即從坐起而作是言若無世間無涅槃者我等便為空修梵行為何義故修行正道諸禪三昧三摩跋提爾時網明菩薩法王子白佛言世尊若有於法而起生見起滅見者世尊彼人不過生死則於其人佛不出世世尊若有決定見涅槃者彼人亦不度生死亦不得涅槃何以故世尊言涅槃者名為除滅諸相遠離一切動一切我想一切發一切戲故世尊是諸比丘已於如來正法出家而今墮在外道邪見於涅槃樂中求決定相譬如從麻出油從酪出酥世尊若人於諸法寂滅相中求涅槃者我說是輩為增上慢邪見外道世尊正行道者於寂滅法不作生相不作滅相無得無果爾時網明菩薩法王子問勝思惟大梵天言是五百比丘從此眾座而起去者云何而為作諸方便引導其心入此法門令得信解離惡邪見梵天言善男子縱令使去至恒河沙諸佛國土不能得出如此法門譬如癡人畏於虛空捨空而走在所至處不離虛空此諸比丘亦復如是雖復遠去不出空相不出無相相不出無願相又譬如人求索虛空東西馳走言我欲得空我欲得空於空中行而不見空此諸比丘亦復如是欲求涅槃行涅槃中而不得涅槃何以故言涅槃者但有名字猶如虛空但有名字不可得取涅槃亦爾但有名字而不可得爾時五百比丘聞說是已不受諸法漏盡心得解脫得神通已而作是言世尊若人乃於諸法畢竟寂滅相中求涅槃者則於其人佛不出世世尊我等今者非凡夫非學非無學非阿羅漢不在世間不在涅槃何以故以離一切動一切我想一切發一切戲故名為諸佛出世爾時長老舍利弗問諸比丘言汝等今者真是沙門所作自利皆悉已辦耶諸比丘言長老舍利弗我等今者得諸煩惱染不可作而作舍利弗言汝諸長老以何意故如是說耶諸比丘言舍利弗我等以知諸煩惱相是故說言得諸煩惱染不可作而作舍利弗我意在此故如是說我已得諸煩惱染不可作而作舍利弗言善哉善哉汝等今者住於福田能消供養諸比丘言舍利弗大師世尊猶尚不能消諸供養何況我等能消供養舍利弗言汝以何故作如是說諸比丘言舍利弗大師世尊知見法性性常淨故爾時勝思惟梵天白佛言世尊誰是世間應受供養佛言梵天不為世法之所牽者勝思惟大梵天言世尊誰能消諸供養佛言梵天謂於諸法無所取著者梵天言世尊何者清淨堪為福田能受供養佛言梵天謂不壞菩提心者梵天言世尊誰為眾生善知識耶佛言梵天謂於一切眾生不捨慈心者梵天言世尊誰知報佛恩佛言梵天謂不斷佛種者梵天言世尊云何供養於佛佛言梵天以通達無生際故梵天言世尊誰能親近於佛佛言梵天乃至失命因緣不毀禁戒者世尊誰能恭敬於佛佛言善護六根者世尊於世間中誰名財富佛言成就七財者世尊誰名知足佛言得出世間勝般若者世尊誰為遠離佛言於三界中無所願者世尊誰為世間無諸惡行佛言能斷一切諸結使者世尊誰名樂人佛言無貪著者世尊誰能到彼岸佛言能捨六入者世尊誰能住彼岸佛言梵天到平等道者世尊云何諸菩薩能增長施佛言菩薩能為眾生說一切智心故世尊云何諸菩薩能奉持戒佛言常能不捨菩提心故世尊云何諸菩薩能行忍辱佛言以見一切智心無盡故世尊云何諸菩薩能行精進佛言觀察一切智心不得故世尊云何諸菩薩能行禪定佛言能覺一切智心自性清淨故世尊云何諸菩薩能行般若佛言於一切法無諸戲論故世尊云何諸菩薩能行慈心佛言不生眾生想故世尊云何諸菩薩能行悲心佛言不生法想故世尊云何諸菩薩能行喜心佛言不生我想故世尊云何諸菩薩能行捨心佛言不生彼我想故世尊云何諸菩薩安住於信佛言信一切法無言語故世尊云何諸菩薩住於聞慧佛言不著一切名字法故世尊云何諸菩薩住於有慚佛言知見內法故世尊云何諸菩薩住於有愧佛言捨於外入故世尊云何名為菩薩遍行一切功德處佛言能淨身口意業爾時世尊而說偈言身淨無諸惡口淨無妄語心淨離諸垢是菩薩遍行觀不淨無貪行慈無瞋恚行智故無癡是菩薩遍行若在聚空野及與處大眾威儀終不轉是菩薩遍行信知法為佛信離名為法信知無為僧是菩薩遍行知多欲所行多瞋癡所行善知轉此行是菩薩遍行不依止欲界不住色無色行如是禪定是菩薩遍行知解諸法空及無相無願而不盡諸漏是菩薩遍行善知聲聞乘及辟支佛乘通達於佛乘是菩薩遍行明解於諸法不疑道非道憎愛心平等是菩薩遍行於過去未來及與現在世一切無分別是菩薩遍行爾時勝思惟梵天白佛言世尊云何菩薩過世間法現住世間法而不為彼世法所染如實善知世間諸法隨世間法而不為世間法之所染教化眾生令離世間得世間法平等行於世間而不壞世間法爾時世尊即以偈頌答梵天曰我說陰是世世間所依止不依止五陰得脫世間法菩薩有智慧知世間實性雖五陰相應而不為陰染得失及稱譏毀譽苦樂等如此之八法常牽於世間大智慧菩薩如實知世法見世敗壞相處之而不動得利心不高失利心不下其心堅不動不隨世間法得失及毀譽稱譏苦樂等於此世八法其心常平等知世間虛妄依二顛倒起菩薩黠慧人不行世間道世間所有道菩薩皆識知故能於世間度眾生苦惱雖行於世間如蓮華不染亦不壞世法通達法性故世間行世間不知是世間菩薩行世間明了世間相世間虛空相虛空亦無相菩薩如是知不染於世間如所知世間隨知而演說知世間性故而不壞世間五陰無自性是即世間性若人不知是常住於世間若見知五陰無生亦無滅是人行世間而不依世間凡夫不知法於世起諍訟是實是不實住是二相中我常不與世起於諍訟事世間之實相悉已了知故諸佛所說法皆悉無諍訟知世平等故非實非妄語若佛法決定有實有妄語是即為貪著與外道無異而今佛法中無實無妄語是故我常說出世法無二若人知世間如是之實性於實於虛妄不取此惡見如是知世間清淨如虛空是大名稱人照世間如日若人見世間如我之所見如斯之人等能見十方佛諸法從緣生自無有定性若知此因緣則達法實相若知法實相是則知空相若能知空相則為見導師若有人得聞如是世間相雖行於世間而不住世間依止諸見人不能及此事云何行世間而不依世間若佛滅度後有樂是忍者佛則於其人常現於世間若人解達此則守護我法亦為供養我亦是世導師若人須臾間世間性如此是人終不為惡魔所得便若能達此義則為大智慧是人為大富法財之施主若知世如此亦是具禁戒彼忍力勇健進取大精進具足諸禪定獲得大神通智慧如實知一切世間道若能如是行彼成就三昧樂於寂靜處則起於般若隨聞是法處則有佛不空如是諸菩薩不久坐道場若有深知見如是世間性則能降眾魔疾得無上道如來復告聖勝思惟大梵天言梵天如來出過世間而說世間世間集世間滅世間滅道梵天言世間者我說五陰名為世間貪著五陰名為世間集五陰盡名為世間滅觀察五陰不見二法名為世間滅道復次梵天所言五陰五陰者但有言說於中取言語邪見名為世間不捨是見名世間集是見自相名世間滅隨以何道不取是見名世間滅道梵天我意在此是故我今即此一尋身中說世間苦世間集世間滅世間滅道爾時勝思惟梵天白佛言世尊如佛所說四聖諦者未知何等是實聖諦佛言梵天所言苦諦非實聖諦梵天所言苦集諦非實聖諦梵天所言苦滅諦非實聖諦梵天所言滅苦道諦非實聖諦梵天若彼苦是實聖諦者一切牛䐗諸畜生等應有實諦何以故以彼皆受種種苦故以是義故苦非實諦梵天若彼集是實聖諦者六道眾生應有實諦何以故以彼因集生諸趣故以是義故集非實諦梵天若彼滅是實聖諦者一切世間墮邪斷見說滅法者應有實諦何以故彼說滅法為涅槃故以是義故滅非實諦梵天若彼道是實聖諦者緣於一切有為道者應有實諦何以故以彼依有為法求離有為法故以是義故道非實諦梵天是故當知苦諦集諦滅諦道諦非實聖諦梵天實聖諦者知苦無生是名苦實聖諦知集無和合是名集實聖諦於畢竟滅法中知無生無滅是名滅實聖諦於一切法平等以不二法得道是名道實聖諦梵天實聖諦者非妄語非實語梵天何者是妄語所謂著我著眾生著命著丈夫著人著常見著斷見著有見著離有見著生見著滅見著生死見著涅槃見梵天是名妄語梵天若不著如是見不觸如是見不取如是見是名為實語梵天若行者言我知苦是名妄語若行者言我斷集是名妄語若行者言我證滅是名妄語若行者言我修道是名妄語何以故以不隨順佛所許念故名妄語梵天云何隨順佛所許念謂不憶念一切諸法若不憶念一切諸法是名隨順佛所許念若行者住是念中則不住一切相若不住一切相則住實際若住實際是名不住心若不住心是人名為非實語非妄語者梵天是故當知若非實語非妄語者是名聖人實聖諦也梵天言實實者古今實故若佛出世若不出世法性常如是法界恒如是世間涅槃亦如是常如是故名為實聖諦何以故非離生死名為聖諦亦非令取涅槃名為聖諦梵天若人證如是四諦是名實語者梵天於當來世有諸比丘不修身不修戒不修心不修慧是人說生相是苦諦眾緣和合是集諦滅法是滅諦以不二法求相是道諦梵天我說彼愚癡人是外道徒黨墮於惡道我非其師彼人非我聲聞弟子如是之人隨外邪道破失法故說言有諦梵天且觀我坐道場時不得一法是實是妄語若佛不得法是法寧可於眾中有言說有論義有教化耶梵天言不也世尊佛言梵天以諸法無所得故諸法離自性故我菩提是無貪愛相爾時勝思惟梵天白佛言世尊若如來於法無所得者以何義故說如來坐道場名為佛證何法故說如來名為應正遍知佛言梵天於汝意云何我所說法若有為若無為是法為實為虛妄耶梵天言世尊是法虛妄非實修伽陀是法虛妄非實佛言梵天於汝意云何若法虛妄非實是法為有為無梵天言世尊若法虛妄是法不應說有不應說無佛言梵天於汝意云何若法非有非無是法有得者不梵天言世尊若法無者彼法不得言有不得言無佛言梵天若法非有非無彼法云何證梵天言世尊彼法不證佛言梵天如來坐道場時唯知虛妄顛倒所起諸煩惱染畢竟不生以無所得故得以無所知故知何以故梵天我所得法不可見不可聞不可覺不可識不可憶不可取不可著不可說不可難出過一切境界無語無說無行不求無有文字無言語道非識境界無字非言語所說梵天彼法如是猶如虛空汝乃欲於如是法中而得證耶梵天言不也世尊諸佛如來甚為希有成就不可思議未曾有法深入大慈大悲得如是寂滅相法而以文字語言教人令得世尊若有眾生得聞是法能信解者當知是人不從小功德來何以故世尊是法一切世間之所難信何以故世間不能信如是法故佛言梵天云何是法一切世間之所難信梵天言世尊世間貪著諦而是法無如是此法非實非妄語世間貪著法而是法無法無非法世間貪著涅槃而是法無生死無涅槃世間貪著善法而是法無善無非善世間貪著樂而是法無苦無樂世間貪著佛出世而是法無佛出世亦無涅槃雖有說法而是法非可說相雖讚歎僧而僧即是無為是故此法一切世間之所難信世尊譬如水中出火火中出水難可得信如是煩惱中有菩提菩提中有煩惱是亦難信何以故如來得是虛妄煩惱之性無法可證有所說法而不可見雖有所知而無分別雖證涅槃而無所知雖修諸行而不作二相雖有證法而無所得雖滅諸障而無所滅世尊若善男子善女人有能信解如是法義當知是人得脫諸見當知是人供養諸佛以曾親近無量諸佛故當知是人得善人護以為一切諸善知識所護念故當知是人信大妙法以妙善根得增上故當知是人善得法財大妙寶藏以能守護佛法藏故當知是人隨順作業以能善作所作法故當知是人種姓尊貴以得生於如來家故當知是人能行大捨以捨一切諸煩惱故當知是人得持戒力以無起心破戒法故當知是人得忍辱力以是人能捨身命故當知是人得精進力以是人心不疲惓故當知是人得禪定力以燒一切不善法故當知是人得智慧力以離一切惡行見故當知是人不為他敗以過一切惡魔境故當知是人怨不能伏以離一切諸對敵故當知是人不誑世間以其不誑諸如來故當知是人是真語者諸法自性善能說故當知是人是實語者說第一義實法相故當知是人得善護念以諸如來所護念故當知是人柔和軟善以同止住善安樂故當知是人名為大富以是人有聖法財故當知是人常能知足以其具足行聖種故當知是人易滿易養以如是人離食貪故當知是人得安忍力以如是人到彼岸故當知是人為能度者以是人能度未度故當知是人為能解者以是人能解未解故當知是人為能安者以是人能安未安故當知是人為能滅者以令未脫得解脫故當知是人為能示者以能為人示正道故當知是人知正道者以是人能脫未脫故當知是人為大醫王以能善知諸法藥故當知是人為如良藥以療眾生煩惱病故當知是人為有大力以是人有智慧力故當知是人有不退力以有堅固畢竟法故當知是人有精進力以常修行不依他故當知是人為如師子以離怖畏毛竪等故當知是人猶如大龍以是人心善調柔故當知是人為如大象以其善能調伏心故當知是人為如牛王以其善能導大眾故當知是人為大勇健以能破壞諸魔怨故當知是人為不畏者以得遠離大眾畏故當知是人無所畏懼以是人得無畏法故當知是人無所忌難以是人能說諦法故當知是人為如明月以得滿足諸白法故當知是人照明如日以智慧光能照明故當知是人為如燈炷以離一切諸闇冥故當知是人心堅如地以得遠離憎愛心故當知是人平等如地以能容受諸眾生故當知是人不住如風以其不著一切法故當知是人能淨如水以蕩一切煩惱垢故當知是人為如猛火以燒一切諸動念故當知是人如須彌山以其堅固不可動故當知是人金剛堅固如鐵圍山不可壞故心堅固故當知是人不可降伏以一切怨不能伏故當知是人不可度量以非二乘所度量故當知是人豐寶如海以其多饒正法寶故當知是人為如大海以盡一切諸煩惱故當知是人為不厭足以常求法不厭足故當知是人為滿足者以有智慧知足法故當知是人如轉輪王以是人能轉法輪故當知是人如帝釋王以如是人住持色故當知是人如梵天王以如是人得自在故當知是人為降大雨以是人能雨法雨故當知是人為降甘露以甘露法雨眾生故當知是人能自增長以得諸根力覺分故當知是人為到彼岸以能出過世間溺故當知是人為入彼岸以其能入佛智慧故當知是人則為近到以其得近佛菩提故當知是人則為無等以足智慧增上滿故當知是人為無等等以有聞慧無等等故當知是人不可測量以過諸量非可測故當知是人無有障礙以樂說辯無滯著故當知是人憶念堅固以得具足聞持力故當知是人則為能去以是人得義隨順故當知是人為得善意以能觀察入正法故當知是人善知眾生以是人得眾生心故當知是人勤行精進以為利安諸世間故當知是人為已出世以是人心過世間故當知是人為不可污以心無染如蓮華故當知是人不為所覆以世八法所不覆故當知是人為得快愛以諸黠慧之所愛故當知是人為可貴重有多聞慧可貴重故當知是人為他供養以智慧人之所知故當知是人所應供養以諸天人所供養故當知是人是可歸命以諸眾生所歸命故當知是人善人所貴以諸聖人所歸敬故當知是人則為可求以二乘人所供養故當知是人遠離所求以離一切二乘行故當知是人為不諂曲以無點污諂曲法故當知是人則為端正以具威儀備成就故當知是人最為可愛以過世間一切色故當知是人是為可依以有威德得具足故當知是人莊嚴具足以有諸相莊嚴身故當知是人間錯其身以有八十隨形好故當知是人則為能護以是人能護佛種故當知是人則為能收以得不斷佛法種故當知是人能遮諸惡以其常能護聖僧故是人諸佛見是人得法眼是人諸佛佛智記是人滿足三忍是人滿足道場是人能降伏眾魔是人已得一切智是人能轉法輪是人能作佛所作事世尊若有善男子善女人得聞如是甚深法義聞已不驚不增上驚不上上驚是人則得如是功德世尊我以一劫若餘殘劫說彼善男子善女人所得功德猶不可盡若諸佛菩提如是難知難見難覺能信能取能受能持能讀能誦為他廣說如是等法既能自住復令他人住是法中爾時如來告勝思惟大梵天言梵天汝少分知彼諸菩薩摩訶薩色及功德而讚歎之如佛所知以我具足有無障礙佛之智故梵天彼善男子善女人有如是等無量功德復有無量過於是者若有能知如來所說甚深之法解義解句及解字者則能證知彼甚深意隨順不違隨順相應非不相應能解其義不隨名字如是菩薩知所說法以依何等言語如來說法以依何等意如來說法以依何等方便如來說法以依何等入如來說法以依何等大悲如來說法梵天若有菩薩知此如來五力行智是菩薩於諸眾生作住持事梵天言世尊何者如來五力行智佛言梵天一者言語說法二者意說法三者方便說法四者入說法五者入大悲說法梵天如是名為如來所用五力行智此深法中非諸聲聞辟支佛等所知境界梵天言世尊云何菩薩知如來言語說法佛言梵天如來說過去法說未來法說現在法說染法淨法說善法不善法說世間法出世間法說有漏法無漏法說有罪法無罪法說有為法無為法說我眾生人丈夫法說得證法說生死法涅槃法梵天當知是諸言說如說幻事應知以無決定故說如夢事虛妄見故如響聲說從空聲出故言說如影因緣合故言說如印不轉入故所說如焰顛倒見故如說虛空不生不滅故無說可說應知以無言語故梵天若菩薩能知如是諸說法者是菩薩雖有一切言語說法而於諸法無所言說以不貪著法故得無障礙樂說辯才以是辯才乃至若於恒河沙等劫種種說法無盡無礙諸有所說不離法界故不執著差別之相故梵天是名如來言語說法梵天云何菩薩知如來甚深意力方便說法梵天如來或染法說淨或淨法說染菩薩於此如來深意應如是知梵天云何如來染法說淨梵天以不見染法體故如是如來染法說淨梵天云何如來淨法說染梵天以不見淨法體故如是如來淨法說染復次梵天我依布施即示涅槃凡夫無智不能善解隨意所說唯諸菩薩善知我意應如是信深善法意作是思惟行布施者於未來世得大富貴而此法中無有一法可從一念至於一念轉至後世以彼涅槃非轉法故若無一法可從一念至於一念轉至後世即是一切諸法實相諸法實相即是涅槃持戒是涅槃不作不起故忍辱是涅槃以念念滅故精進是涅槃無所取捨故禪定是涅槃以不貪味故般若是涅槃以不得相故貪欲是實際法性無欲相故瞋恚是實際法性無瞋相故愚癡是實際法性無癡相故世間是涅槃無退無生故涅槃是世間以其執著故實語是虛妄以生諸見故虛妄是實語為增上慢人故復次梵天如來以隨意故或自說言我是說常邊者或自說言我是說染者或自說言我是說斷邊者或自說言我是說無業者或自說言我是說無業作者或自說言我是邪見者或自說言我是不信者或自說言我是不知恩者或自說言我是劫盜者或自說言我是吐者或自說言我是不受者而如來無有如此諸事梵天當知是為如來隨意以依何意憍慢眾生能捨我慢梵天如來依如是深意說法梵天若菩薩知如來隨行方便說者若聞佛出世則能信受示眾生善業色身果報故若聞佛不出世亦信受以是諸佛法性身故若聞佛說法亦信受以為憙樂文字眾生故若聞佛不說法亦信受諸佛法性不可說故若聞有涅槃亦信受以滅顛倒所起煩惱故若聞無涅槃亦信受諸法不生不滅相故若聞有眾生亦信受入世諦門故若聞無眾生亦信受入第一義故梵天菩薩摩訶薩如是善知如來隨行方便說法於諸言說音聲無畏應知亦能利益無量眾生梵天云何菩薩知如來方便說法梵天如來為眾生說布施得大富故持戒得生天故忍辱得端正故精進得具智故禪定得寂靜故慧捨諸煩惱故多聞得智慧故行十善業道得人天富樂成就故慈悲喜捨得生梵世故奢摩陀得毘婆舍那故學地得無學地故辟支佛地清淨消諸供養故佛地示無量智故涅槃滅一切苦惱故梵天我以如是善巧方便為諸眾生讚說是法如來實不得我眾生壽命及丈夫等應知而如來亦不見布施不見布施果亦不見慳不見慳果亦不見持戒不見持戒果亦不見毀戒不見毀戒果亦不見忍辱不見忍辱果亦不見瞋恚不見瞋恚果亦不見精進不見精進果亦不見懈怠不見懈怠果亦不見禪定不見禪定果亦不見亂心不見亂心果亦不見般若不見般若果亦不見愚癡不見愚癡果亦不見苦樂亦不見苦樂果亦不見須陀洹不見須陀洹果乃至不見菩提不見涅槃果梵天如來常為眾生說法而諸眾生依如來教如所說法如實修行勤修諸行為何義修行勤行彼行而諸眾生修行彼法而不能得而不能證所謂須陀洹行乃至阿羅漢果乃至不得緣覺之地不得阿耨多羅三藐三菩提乃至不得涅槃以是義故彼諸眾生不得涅槃不見涅槃梵天是名如來方便說法梵天諸菩薩摩訶薩應勤修行為令眾生攝取妙法梵天云何菩薩知如來入說法梵天眼是入解脫門如是耳鼻舌身意是入解脫門何以故眼空無我無我所自性爾故耳鼻舌身意空無我無我所自性爾故梵天當知諸入皆是入解脫門應知正行則不誑故如是色聲香味觸法皆是入解脫門所謂空門無相門無願門不行門不生不滅門無所從來無所至去門不退不生門自性清淨寂靜門復次梵天如來於一切名字示是解脫門何以故以諸名字無合無用故以自性頑故梵天當知如來即於一切諸文字中說於聖諦應知即於一切所說法中說解脫門梵天無有名字言語說法諸佛如來不說實諦梵天如來說法無有法染一切所說法中示解脫門令入證智令入涅槃梵天是名如來入說法門梵天菩薩摩訶薩應學此法梵天云何如來以大悲心普為一切眾生說法梵天如來具有三十二種相應大悲普為一切眾生說法何等名為三十二種相應大悲梵天所謂一切法無我而諸眾生不信不解計言有我如來於此諸眾生等而起大悲一切法無眾生而諸眾生計有眾生如來於此諸眾生等而起大悲一切法無壽者而諸眾生計有壽者如來於此諸眾生等而起大悲一切法無丈夫而諸眾生計有丈夫如來於此諸眾生等而起大悲一切法無所有而諸眾生住於有見如來於此諸眾生等而起大悲一切法無住而諸眾生住於諸法如來於此諸眾生等而起大悲一切法無歸處而諸眾生樂於歸處如來於此諸眾生等而起大悲一切法非我所而諸眾生著於我所如來於此諸眾生等而起大悲一切法無所屬而諸眾生計有所屬如來於此諸眾生等而起大悲一切法無取相而諸眾生皆有取相如來於此諸眾生等而起大悲一切法無生而諸眾生住於有生如來於此諸眾生等而起大悲一切法無退生而諸眾生住於退生如來於此諸眾生等而起大悲一切法無染而諸眾生染著諸法如來於此諸眾生等而起大悲一切法離貪而諸眾生悉皆有貪如來於此諸眾生等而起大悲一切法離瞋而諸眾生悉皆有瞋如來於此諸眾生等而起大悲一切法離癡而諸眾生悉皆有癡如來於此諸眾生等而起大悲一切法無所從來而諸眾生著所從來如來於此諸眾生等而起大悲一切法無所至去而諸眾生著於後生如來於此諸眾生等而起大悲一切法無作而諸眾生皆有所作如來於此諸眾生等而起大悲一切法無戲論而諸眾生有諸戲論如來於此諸眾生等而起大悲一切法空而諸眾生墮於有見如來於此諸眾生等而起大悲一切法無相而諸眾生取著於相如來於此諸眾生等而起大悲一切法無願而諸眾生悉皆有願如來於此諸眾生等而起大悲一切世間眾生常共瞋嫌諍鬪如來於此諸眾生等而起大悲一切世間邪見顛倒行於邪道為欲令其住正道故如來於此諸眾生等而起大悲一切世間墮於顛倒墮於險難住於非道為欲令其入實道故如來於此諸眾生等而起大悲一切世間眾生常為慳貪所縛不知厭足奪他財物以為教化令住聖財信戒聞捨慧慚愧故如來於此諸眾生等而起大悲一切世間眾生常為財物屋宅妻子恩愛而作僮僕於此危脆無堅之物生堅固相為欲令彼畢竟定知悉無常故如來於此諸眾生等而起大悲一切世間凡夫眾生身為怨賊而常貪著供養恭敬名稱讚歎以為親友眾生雖謂是善知識而是眾生惡知識也為作親友真善知識令其畢竟斷於眾苦畢竟獲得涅槃樂故如來於此諸眾生等而起大悲一切世間眾生皆樂行欺誑業田宅等中邪命自活以為說法令行正命出三界故如來於此諸眾生等而起大悲一切諸法皆從因緣勤修諸行乃得成就而諸眾生墮於懈怠是故不能得聖解脫為令勤進獲得解脫堅固法故如來於此諸眾生等而起大悲梵天眾生棄捨無上大乘無礙勝法勝涅槃法而求下劣小乘之法所謂聲聞辟支佛乘為彼眾生令知愛樂大乘之法所謂令知觀察佛乘故如來於此諸眾生等而起大悲梵天如來如是於諸眾生行三十二大悲之心以是義故如來名為行大悲者若菩薩於眾生中常能修集此三十二大悲心者是菩薩摩訶薩則得名為大福田也具大威德得為不退為諸眾生利益應知說是大悲法門品時三萬二千人皆發阿耨多羅三藐三菩提心八千菩薩得無生法忍七萬二千天子得離垢法眼爾時網明童子菩薩白佛言世尊此勝思惟梵天云何聞是大悲法門相應說法而不喜悅梵天言善男子若識在二法則有喜悅若識在無二實際法中則無喜悅善男子譬如如來所作幻人聞於如來所說法事不喜不悅如是善男子知一切法皆如幻相故於如來不生勝想於餘眾生不生劣想網明菩薩問梵天言善男子知一切法云何名為如幻相耶答言善男子若人分別一切諸法行二處者汝當問之問言梵天汝於何處行耶答言善男子隨諸凡夫以何處行吾於彼行網明菩薩言梵天凡夫之人行於貪瞋愚癡身見戒取疑網我我所等所求邪道善男子汝豈可於是處行耶梵天問言善男子汝欲得凡夫法決定相耶答言梵天我尚不見有諸凡夫何況其法梵天問言善男子若是諸法無決定者汝心云何有彼貪欲瞋恚愚癡諸染法耶答言無也梵天言善男子一切諸法離於貪欲瞋恚癡相行相亦如是善男子所有凡夫行即是賢聖行無二無差別善男子一切行非行一切說非說一切道非道曰何謂一切行非行善男子若人行道千萬億劫然於法性不增不減故一切行非行曰何謂一切說非說善男子如來以不可說相說一切法故一切說非說曰何謂一切道非道善男子以無所至故一切道非道爾時世尊讚勝思惟大梵天言善哉善哉梵天善哉梵天若欲說法當如是說爾時網明童子菩薩謂勝思惟大梵天言善男子汝說一切凡夫行處吾於彼行者見有行相梵天言善男子若我有所生處應有行相問言梵天汝若不生云何教化諸眾生耶梵天答言佛所化生吾如彼生網明菩薩言佛化所生無有生處梵天問言寧可見不答言梵天以佛力故見梵天言善男子我生亦如是以業力故網明菩薩問言梵天汝於起業中行耶梵天答言我實不於起業中行問言梵天云何無業而言以業力故梵天答言善男子如業力亦如是是二不出於如爾時長老舍利弗白佛言世尊若能入是大龍密意所說法中當知彼人得大功德何以故世尊聞是上人名字至難何況復有聞其所說世尊譬如有樹不依地住在虛空中而現根莖枝葉華果如是世尊此大人行相亦復如是不住一切法而於十方示現有行有生退死諸佛國土處處現見而亦復有如是智慧辯才樂說世尊若有智慧善男子善女人聞是智慧自在力者其誰不發阿耨多羅三藐三菩提心爾時會中有一菩薩摩訶薩名曰普華問長老舍利弗言大德舍利弗汝為證法性為不證耶而不能如是以大智慧奮迅說法佛說大德於智慧人中最為第一大德何以不現如是智慧辯才自在力耶答言善男子隨智慧力佛說我於聲聞弟子智慧人中最為第一能有所說大德舍利弗法性境界有多少耶答言無也大德舍利弗若法性境界無多少者汝云何言隨智慧力佛說我於聲聞弟子智慧人中最為第一能有所說答言善男子於聲聞中隨所得法而有所說大德舍利弗汝證法性境界有量相耶答言無也大德舍利弗若如是者汝云何言隨所得法而有所說大德舍利弗如法性無量相證亦如是如證說亦如是何以故法性無量相故舍利弗言善男子法性非證相大德舍利弗若彼法性非證相者汝出法性得解脫耶答言不也大德舍利弗何故爾耶答言善男子若出法性得解脫者則壞法性普華菩薩言是故舍利弗如汝證法法性亦如是舍利弗言善男子我為聽來非為說也大德舍利弗一切諸法皆入法性此法性中寧有說者有聽者不答言無也大德舍利弗若如是者汝云何言我為聽來非為說耶答言善男子佛說二人得福無量一者專精說法二者一心聽受以是義故普華應說我應聽受大德舍利弗汝入滅盡定能聽法耶答言善男子入滅盡定無有二行而聽法也大德舍利弗汝信諸法皆是自性滅盡相不答言善男子如是諸法皆是自性滅盡之相我信是說普華菩薩言若如是者則舍利弗常一切時不能聽法何以故以一切法常是自性滅盡相故舍利弗言善男子仁能不起于定而說法耶曰頗有一法非是定耶答言無也大德舍利弗以是義故當知一切愚癡凡夫應常在定舍利弗言以何定故一切凡夫常在定耶曰以不壞法性三昧故舍利弗言善男子若如是者凡夫聖人無有差別大德舍利弗如是如是我不欲令凡夫聖人有差別也何以故聖人無所得一法凡夫無所生一法是二不過法性平等之相舍利弗言善男子仁以何等是諸法性平等之相曰如舍利弗所得知見大德舍利弗汝生賢聖法耶答言不也汝滅凡夫法耶答言不也汝得賢聖法耶答言不也汝見凡夫法耶答言不也大德舍利弗若如是者汝何知見說言得法耶答言善男子可不聞如凡夫無智慧如即是漏盡解脫如漏盡解脫如即是無餘涅槃如普華菩薩言大德舍利弗如不異如不改如不變如不壞如應以是如知一切法爾時長老舍利弗白佛言世尊譬如大火一切炷焰悉皆能燒如是此諸善男子所說法性悉皆能燒一切煩惱佛言舍利弗如汝所言是諸善男子所說法性悉皆能燒一切煩惱爾時網明童子菩薩問長老舍利弗言大德舍利弗佛說大德於智慧人中最為第一何等是智慧而舍利弗於智慧人中最第一耶答言善男子所謂聲聞因聲得解自照身相少分智慧以是智慧佛說我於聲聞弟子智慧人中最為第一非菩薩中智慧第一曰智慧是戲論相耶答言非也曰智慧非平等相耶答言是也曰今大德證平等智慧云何而說智慧有量答言善男子以法性相故智慧無量隨入法性多少故智慧有量曰頗有無量相法作有量說耶答言無也網明菩薩言若如是者云何舍利弗依量說法爾時舍利弗默然不答爾時長老大迦葉承佛威神而白佛言世尊是網明童子菩薩以何因緣號曰網明爾時佛告網明童子菩薩言善男子現汝自身善根所成功德光明令諸天人一切世間心得歡喜其有福德善根熟者當發阿耨多羅三藐三菩提心爾時網明童子菩薩聞佛勅已而白佛言善哉世尊唯然受教作是語已整服右肩右膝胡跪即於右手白赤莊嚴羅網指間放大光明普照十方無量無邊阿僧祇世界皆悉周遍其中地獄畜生餓鬼盲聾背傴無手無足種種諸病貪惡眾生愚癡裸形諸飢渴者若縛若禁貧窮惡色老邁垂死及嫉妬等種種苦惱諸有慳貪破戒瞋恚懈怠妄念無慧不信少聞少見無慚無愧墮邪疑網是等眾生遇斯光者皆得快樂一切歡喜無一眾生有貪欲恚愚癡憍慢憂愁患等不得快樂不歡喜者其在佛前大會之眾菩薩摩訶薩及諸聲聞天龍夜叉乾闥婆阿修羅迦樓羅緊那羅摩睺羅伽人與非人比丘比丘尼優婆塞優婆夷等是諸大眾皆同一色金色無異謂如來色時會大眾皆悉如是身中快樂心得歡喜譬如菩薩入喜樂食發起莊嚴三昧無異時諸大眾悉得希有各各相見如佛無異不見佛身為高己身為下又以網明童子菩薩光明力故尋時下方有四菩薩從地踊出名願力起菩薩名勝賢菩薩名智月光菩薩名不可降伏菩薩是四菩薩合掌而立作是念言何者是佛我欲禮敬即聞空中聲曰是網明童子菩薩光明力故一切大眾同一金色與佛無異時四菩薩發希有心作如是言我今實語如此眾會其色無異一切諸法亦復如是即發誓言若我此語誠實不虛今世尊釋迦牟尼當現異相令我得見供養禮事爾時佛告網明童子菩薩言善男子止此神力汝今已作佛所作事汝今已令無量眾生住於佛道爾時網明童子菩薩受佛教勅即止神力攝光明事攝光明已一切大眾威儀色相還復如本身口無異即時如來身相顯現在師子座如本無異時四菩薩即見如來頭面禮足而作是言如來世尊智慧境界不可思議及網明童子菩薩福德善根願力境界不可思議依彼功德能與眾生如是快樂令得歡喜爾時長老大迦葉白佛言世尊此四菩薩從何所來四菩薩曰我等下方佛世界來大迦葉言其國何名佛號何等四菩薩曰國名現諸寶莊嚴佛號一寶蓋今現說法大迦葉言其佛國土去此幾何四菩薩曰佛自知之大迦葉言仁等今者何故來此四菩薩曰是網明童子菩薩光明照彼我等遇之即聞釋迦牟尼佛名及聞網明童子菩薩是故我等今來至此見釋迦牟尼佛并網明上人時大迦葉即白佛言世尊一寶蓋佛現諸寶莊嚴世界去此幾何佛言迦葉彼國土去此過七十二恒河沙等諸佛國土大迦葉言世尊是四菩薩發彼國來幾時至此佛言迦葉如一念頃於彼國沒忽然而至大迦葉言希有世尊然諸菩薩光明遠照神通速疾甚為希有今是網明童子菩薩光明遠照是四菩薩發來速疾乃能如是佛言迦葉如汝所說菩薩摩訶薩神通之力所行速疾不可思議一切聲聞辟支佛等所不能及爾時長老大迦葉問網明童子菩薩言善男子仁現光明照此大會皆作金色以何因緣答言大迦葉可問世尊當為汝說時大迦葉以此白佛佛言迦葉是網明童子菩薩成佛之時其會大眾同一金色咸共信樂一切智慧其佛國土乃至無有聲聞辟支佛名唯有清淨諸大菩薩摩訶薩眾長老大迦葉白佛言世尊生彼菩薩當知如佛佛言迦葉如汝所說生彼菩薩悉皆如佛是時會中四萬四千人聞已皆發阿耨多羅三藐三菩提心既發心已願生彼國而白佛言世尊若網明童子菩薩得成佛時我等皆當往生其國爾時長老大迦葉白佛言世尊是網明童子菩薩幾時當得阿耨多羅三藐三菩提佛言迦葉汝自問之於是大迦葉自問網明童子菩薩言善男子仁者幾時當得阿耨多羅三藐三菩提耶網明菩薩言大迦葉若有人問幻化人言仁者幾時當得阿耨多羅三藐三菩提是幻化人當云何答曰幻所化人無決定相當何所云答曰一切諸法皆亦如是無決定相云何問言幾時當得阿耨多羅三藐三菩提耶曰幻所化人離於自相無異無別無所志願仁亦如是耶仁若如是何能利益無量眾生大迦葉阿耨多羅三藐三菩提即是一切眾生性一切眾生性即是幻性幻性即是一切法性於是法中我不見有利不見無利大迦葉言善男子仁今豈可不令眾生住菩提耶曰諸佛菩提有住相耶答言無也大迦葉以是故我不令眾生住於菩提我亦不令住於聲聞辟支佛道大迦葉言善男子仁於今者為趣何所曰我所趣者乃趣於如曰如無所趣亦無有轉曰如無趣亦無轉一切諸法皆住如相以是故我無趣無轉大迦葉言若一切法皆住如相無趣無轉仁復云何教化眾生網明菩薩言若人發願是則不能教化眾生若人於法有轉是亦不能教化眾生大迦葉言善男子仁可不轉眾生生死世間耶大迦葉我尚不得世間何況於世間中而轉眾生大迦葉言善男子仁可不令眾生得涅槃耶大迦葉我尚不見涅槃何況教化眾生令得涅槃大迦葉言善男子如其仁者不得世間不得涅槃何故諸菩薩行菩薩行為救無量諸眾生故行於菩提此豈不為滅度眾生耶大迦葉若菩薩見於世間分別涅槃取眾生相行菩提者此則不應說為菩薩大迦葉言善男子仁者今於何處行耶大迦葉我非世間中行非涅槃中行亦復不以眾生相行大迦葉如汝所問仁者今於何處行者如佛所化人行處吾於彼行大迦葉言佛所化人無有行處大迦葉當知一切眾生行處亦如是相大迦葉言善男子佛所化人無貪恚癡若使一切眾生所行如是相者一切眾生貪欲恚癡為何所趣大迦葉我今問汝隨意答我大迦葉汝今寧有貪恚癡不答言無也曰是貪恚癡為盡滅不答言不也曰若大迦葉今無貪欲瞋恚愚癡亦不盡滅者汝置貪恚癡於何所耶答言善男子凡夫之人從顛倒起妄想分別生貪恚癡賢聖法中善知顛倒之實性故是以不起妄想分別故無貪欲瞋恚愚癡大迦葉於汝意云何若法從顛倒起是法為實為虛妄耶答言善男子是法虛妄非是實也曰若法非實可令實耶答言不也曰若法非實汝大迦葉於中欲得貪恚癡耶答言不也曰若如是者為於何所是貪恚癡能染眾生者答言善男子若如是者一切諸法從本已來自性離於貪恚癡相網明菩薩言大迦葉是故我說一切法相如佛所化說是法時四萬四千菩薩得柔順法忍爾時長老大迦葉白佛言世尊若有得聞網明童子菩薩名者彼人不復墮三惡道若有得見網明童子菩薩身者當知彼人一切魔業不能障難若有眾生得聞網明童子菩薩所說法者彼諸眾生不墮聲聞辟支佛地若蒙網明童子菩薩所教化者彼諸眾生於大菩提畢竟不退世尊願說網明童子菩薩善根功德莊嚴佛土佛言迦葉是網明童子菩薩隨其所在諸佛國土遊行之處皆能利益無量眾生迦葉如是網明童子菩薩所放光明汝見不耶答言已見佛言迦葉三千大千世界滿中芥子尚可算數今是網明童子菩薩光明所照令住阿耨多羅三藐三菩提者彼諸眾生不可數也迦葉汝知網明童子菩薩所放光明利益尚爾何況說法所利益者汝今諦聽我當少分說其功德善根莊嚴淨佛國土迦葉是網明童子菩薩過七百六十萬阿僧祇劫當得作佛號曰普光自在王如來應正遍知世界名曰集妙功德迦葉其佛往趣菩提樹時國中諸魔及魔眷屬諸天人民皆悉畢定於阿耨多羅三藐三菩提迦葉其佛國土地平如掌柔軟細滑如迦陵伽安樂處地一切諸寶以為莊嚴世界無有三惡道名亦無八難其佛國土無有高下瓦礫蕀刺土石等穢妙寶蓮華以為莊嚴彼諸蓮華皆是真寶出美妙香世界長廣迦葉彼佛世界有如是等勝功德集普光自在王如來多有無量諸菩薩僧一切善修無量法門悉得無量自在神通皆以光明莊嚴其身得陀羅尼諸勝三昧無礙辯才善能說法彼諸菩薩光明神力無不通達悉得諸通無畏辯才善能降伏諸魔怨敵彼諸菩薩修行念慧生慚愧等上妙智慧諸勝功德以修其心迦葉彼佛國土無女人名其諸菩薩皆悉化生於寶蓮華中結加趺坐禪喜樂食諸所須物經行之處房舍床榻園林浴池應念即得迦葉彼普光自在王如來不以文字說法但放光明照諸菩薩即得無生法忍復照十方通達無礙令諸眾生得離煩惱又其光明常出三十二種淨妙法音何等三十二謂一切法空以離諸見清淨故一切法無相以離一切分別所分別故一切法無願以出三界故一切法離欲以自性寂滅故一切法離瞋以無有礙相故一切法離癡以無闇冥故一切法無所從來以本不生故一切法無去以無所至故一切法無住以無所依住故一切法過三世以去來現在無所有故一切法無異以其性一故一切法不生以離於業報故一切法無業報以不見因故一切法非作以非可作故一切法無名以不可得立名故一切法無起以不生不滅故一切法不實以本不起故一切法實以一道門平等故一切法無眾生以不見眾生故一切法無我以第一義攝故一切法鈍以無所知故一切法捨以離憎愛故一切法離煩惱以無有取故一切法無煩惱以自性不染故一切法一相以實際平等故一切法離相以常寂定故一切法住實際以性不壞故一切法如相住以本不壞故一切法入法性以遍入故一切法無緣以諸緣不合故一切法諸緣生以滿足平等故一切法是菩提以如實見故一切法是涅槃以不成就故迦葉彼普光自在王如來光明常出如是三十二種淨妙法音迦葉若有眾生生彼國者當知是人能作佛事迦葉彼佛世尊壽命無量迦葉彼佛國土無有魔事能與諸菩薩而作留難長老大迦葉白佛言世尊若其有人欲得清淨佛國土者應取如彼網明菩薩所修善根功德莊嚴清淨佛土佛言迦葉是網明童子菩薩乃於無量百千萬億那由他諸如來所發清淨願修行功德莊嚴具足故得如是清淨佛土是故迦葉若善男子若善女人欲取如是淨佛國土應學網明童子菩薩所修願行爾時勝思惟梵天謂網明童子菩薩言仁者已得從佛受記網明童子菩薩言梵天一切眾生皆如來授記曰於何事中而得授記曰隨業受報而得受記曰汝作何業而得受記問言梵天若業非身作非口作非意作是業可得示不梵天答言不可示也問言梵天仁以何故而作是說梵天頗有菩薩行可作相耶答言不也以菩提非諸行相故問言梵天菩提是起作相耶答言非也以菩提是無為非起作相問言梵天可以起作相得無為菩提不答言不也網明菩薩言梵天是故當知依此義意何等處無業無業果不作不行是菩提如菩提說亦如是如說受記亦如是不可以起作法而得受記梵天問言善男子汝不行六波羅蜜然後得受記耶答言梵天如汝所說菩薩行六波羅蜜而得受記梵天若菩薩捨一切煩惱名為檀波羅蜜於諸法無所起名為尸波羅蜜於諸法無所傷名為羼提波羅蜜於諸法離相名為毘梨耶波羅蜜於諸法無所住名為禪波羅蜜於諸法無戲論名為般若波羅蜜梵天菩薩如是行六波羅蜜於何處行梵天言善男子無處行也何以故凡有所行皆是不行若行即是不行若不行即是行網明菩薩言梵天以是義故當知無所行是菩提如汝所問汝得受菩提記者如真如法性得受記我亦如是受記梵天依此法應知無行是菩薩行梵天如汝所言汝得受記如真如及法界受記如是我受記梵天言善男子無有真如法界受記網明菩薩言梵天如是相記如真如法界爾時勝思惟梵天白佛言世尊菩薩以何行故得為諸佛授阿耨多羅三藐三菩提記佛言梵天若菩薩不行生法不行滅法不行善法不行不善法不行世間法不行出世間法不行有漏法不行無漏法不行有罪法不行無罪法不行有為法不行無為法不行修道不行斷除不行世間不行涅槃不行見法不行聞法不行覺法不行知法不行施不行捨不行戒不行覆不行忍不行善不行發不行精進不行禪不行三昧不行慧不行行不行知不行得梵天若菩薩如是行者諸佛則授阿耨多羅三藐三菩提記何以故梵天諸有所行皆有所是無所是是菩提諸有所行皆是分別無分別是菩提諸有所行皆是起作無起作是菩提諸有所行皆是戲論無戲論是菩提梵天依此義故是以當知若菩薩過諸所行則得受記爾時勝思惟梵天白佛言世尊世尊言受記受記者以何等法名為受記佛言梵天離諸法二相名為受記不分別生滅名為受記離身口意業相名為受記梵天我念過去爾時有劫名曰善見我於彼劫供養七十二那由他佛是諸如來不授我記又過是劫劫名善化我於彼劫供養七十二億佛是諸如來亦不授我記又過是劫劫名梵歎我於彼劫供養八萬八千佛是諸如來亦不授我記又過是劫劫名無咎我於彼劫供養三萬二千佛是諸如來亦不授我記又過是劫劫名莊嚴我於彼劫供養四千八萬佛皆以一切供養之具而供養之是諸如來亦不授我記梵天我於往昔已曾一劫及餘殘劫供養諸佛盡心恭敬尊重讚歎淨修梵行一切布施一切持戒及行頭陀離於瞋恚忍辱慈心如所說行勤修精進一切所聞皆能受持獨處遠離入諸禪定隨所聞慧讀誦思問是諸如來亦不授我記何以故以依止文字問於諸佛是以諸佛不授我記何以故以依止所行故是以當知若諸菩薩出過諸行則得受記梵天我於是後見然燈佛即得無生法忍時然燈佛授我記言善男子汝於來世當得作佛號釋迦牟尼如來應正遍知我於爾時出過諸行滿足六波羅蜜何以故若菩薩能捨諸相名為檀波羅蜜能滅諸所受持名為尸波羅蜜不為境界所傷名為羼提波羅蜜離諸所行名為毘梨耶波羅蜜不憶念一切法名為禪波羅蜜能忍諸法無生性故名為般若波羅蜜梵天我於然燈佛所滿足如是六波羅蜜梵天我從初發菩提心已來所作布施於此捨相布施百分不及一百千分百千萬億分乃至算數譬喻所不能及梵天我從初發心已來持戒行頭陀於此常滅戒百分不及一乃至算數譬喻所不能及梵天我從初發心已來柔和忍辱於此畢竟忍法百分不及一乃至算數譬喻所不能及梵天我從初發心已來發勤精進於此不取不捨精進百分不及一乃至算數譬喻所不能及梵天我從初發心已來禪定獨處於此無住禪定百分不及一乃至算數譬喻所不能及梵天我從初發心已來思惟籌量智慧於此無戲論智慧百分不及一百千分百千萬億分乃至算數譬喻所不能及梵天是故當知我於爾時已得滿足六波羅蜜梵天言世尊世尊云何名為滿足六波羅蜜佛言梵天若不念施不依止戒不分別忍不取精進不住禪定不二於慧梵天是名滿足六波羅蜜梵天言世尊滿足六波羅蜜已能滿足何法佛言梵天滿足六波羅蜜已能滿足薩婆若梵天言世尊云何滿足六波羅蜜已能滿足薩婆若佛言梵天布施平等即是薩婆若平等持戒平等即是薩婆若平等忍辱平等即是薩婆若平等精進平等即是薩婆若平等禪定平等即是薩婆若平等智慧平等即是薩婆若平等以是平等一切法名為薩婆若復次梵天滿足布施相持戒相忍辱相精進相禪定相智慧相是名薩婆若梵天如是滿足六波羅蜜能滿足薩婆若梵天言世尊何者是薩婆若滿足佛言梵天若眼不見色乃至意不知法梵天若如是觀察內外六入是名滿足薩婆若梵天如是滿足薩婆若所謂不著眼乃至不著意以是義故名為如來無障無閡薩婆若智梵天薩婆若於法無所受何以故以薩婆若非受法器故梵天言非器者此名無物能受盛故言無物者則名為空空同虛空是名薩婆若以是義故不能受法梵天譬如一切所作皆依虛空而彼虛空無所依也如是薩婆若智皆從薩婆若出而薩婆若無所依也勝思惟梵天白佛言世尊所說薩婆若薩婆若者為何謂耶以何義故名薩婆若佛言梵天一切諸行彼薩婆若智知所謂聲聞辟支佛及一切世間以是義故名薩婆若諸有所行平等智知諸心知諸行知諸慈悲知諸學知諸發起修行故名薩婆若能離一切諸相能破一切諸覺故名薩婆若如實知說不說如實知一切眾生心行故名薩婆若如實知一切證智故名薩婆若如實知無學智聲聞辟支佛智如實知一切種智皆是薩婆若中出以是義故名薩婆若如實知正行皆從薩婆若出故名薩婆若如實知一切藥故名薩婆若能令一切病滅故名薩婆若能離一切縛故名薩婆若能除一切煩惱習氣故名薩婆若常在一切定故名薩婆若一切法中無疑故名薩婆若從彼薩婆若出一切世間出世間智慧故名薩婆若知一切智慧方便相故名薩婆若梵天一切諸法方便從此法出故名薩婆若爾時勝思惟梵天白佛言希有世尊諸佛如來智慧甚深心無所緣而知一切眾生心心所行世尊彼薩婆若有如是等無量功德其誰智慧善男子善女人聞薩婆若不發阿耨多羅三藐三菩提心爾時網明童子菩薩白佛言世尊若有菩薩悕望功德利而發菩提心者不得名為發大乘也何以故一切諸法無功德利以無對治處故世尊菩薩摩訶薩不應為功德利故發菩提心但為大悲故為滅眾生諸苦惱故生諸善法故解脫諸邪見故滅除諸病故捨我所貪著故不觀憎愛故不沒世法故厭患有為故安住涅槃故發菩提心世尊菩薩不應於諸眾生求其恩報亦不應觀作與不作又於苦樂心不傾動世尊何謂菩薩摩訶薩諸善根清淨佛言善男子菩薩善根若生轉輪聖王位處不得名為善根清淨若生帝釋王中若生梵天王中亦不得名善根清淨在所生處乃至畜生自不失善根亦令眾生生諸善根是名菩薩善根清淨復次網明云何菩薩善根清淨善男子布施善根清淨以捨一切資生故持戒善根清淨以除熱惱得清涼故忍辱善根清淨以心不分別故精進善根清淨以離懈怠故禪定善根清淨以不念餘乘故智慧善根清淨以離諸見故慈善根清淨以平等見故悲善根清淨以直心清淨故喜善根清淨以樂諸法不生愛故捨善根清淨以離諸過故不捨菩提心善根清淨以不貪聲聞辟支佛地故爾時文殊師利法王子在於大會默然而住無所論說爾時勝思惟梵天白佛言世尊世尊此文殊師利法王子在大會坐云何於此所說法中默然而住無所論說爾時世尊告文殊師利法王子言文殊師利汝今於此所說法中可少說之文殊師利白佛言世尊佛所證法為何等相佛言文殊師利佛所證法無有相貌文殊師利言世尊彼法可說可演可論不佛言文殊師利彼法不可說不可演不可論也文殊師利言世尊若彼法不可說不可演不可論者則不可示爾時勝思惟梵天謂文殊師利法王子言文殊師利汝不為眾生演說法耶文殊師利問言梵天於法性中頗有二相耶答言無也文殊師利問言梵天一切諸法不入法性中耶答言如是文殊師利言若彼法性是不二相一切諸法入法性中云何當為眾生說法梵天問言頗有說法亦無二耶答言梵天若決定得說者聽者可有說法而無有二梵天問言如來豈可不說法耶答言梵天佛雖說法不以二相何以故如來說法無二說故雖有所說而無二也梵天問言若一切法無二云何諸凡夫無二作二答言梵天凡夫之人貪著我故分別為二若不二者終不為二雖復種種分別為二然其實際無有二相梵天問言云何而識無二法耶答言梵天若無二可識則非無二何以故梵天無二相者不可識也梵天而如來不說二法彼法如說無如是也何以故以彼法無名字章句故梵天問言如來說法取何法耶答言梵天如來說法無所取也梵天問言佛所說法可不取涅槃耶問言梵天於涅槃中涅槃有取捨耶答言涅槃不去不來文殊師利言如是梵天佛所說法不去不來梵天問言是法云何聽答言如所說梵天問言云何如所說答言梵天如不識不聞如不識不聞如是說梵天問言誰能聽如來如是法答言梵天不著不漏諸境界者梵天問言誰能知是法答言梵天以何等人不諍訟無識不隨喜者梵天問言云何比丘名多諍訟答言梵天若比丘是好是惡是相應是不相應此名諍訟是理是非理此名諍訟是垢是淨此名諍訟是善是不善此名諍訟是法可呵是法不可呵是法有漏是法無漏是法世間是法出世間是法有為是法無為是持戒是破戒是可作是不可作是可得是不可得梵天此名諍訟梵天若於法中有高下心貪著取受皆是諍訟佛所說法無有諍訟梵天樂戲論者無不諍訟樂諍訟者無沙門法樂沙門法者無有妄想梵天問言云何比丘隨佛語隨佛教答言梵天若比丘稱讚毀辱其心不動是名隨佛教不隨文字語言是名隨佛語又若比丘滅一切法相是名隨佛教不違於義是名隨佛語又若比丘守護於法是名隨佛教不違佛語是名隨佛語梵天問言云何比丘能守護法答言梵天若比丘不違平等不壞法性是則名為能守護法梵天問言云何比丘親近於佛答言梵天若比丘於諸法中不見有法若近若遠是則名為親近於佛梵天問言云何比丘給侍於佛答言梵天若比丘身口意無所作是名比丘給侍於佛梵天問言誰能供養佛答言梵天不起罪業不起福業不起無動業者梵天問言誰能見佛答言梵天若不著肉眼不著天眼不著慧眼不著法眼不著佛眼者梵天問言誰能見法答言梵天不逆諸因緣法者梵天問言誰能順見諸因緣答言梵天不起平等不見平等不生不滅者梵天問言誰得真智答言梵天不生不滅諸漏法者梵天問言誰能隨學如來戒答言梵天不起不受不取不捨者梵天問言誰名正行答言梵天不隨三界者梵天問言誰為善人答言梵天不受後身者梵天問言誰為樂人答言梵天無我無我所者梵天問言誰為得脫答言梵天不壞縛者梵天問言誰為得度答言梵天不住世間不住涅槃者梵天問言漏盡比丘盡何事耶答言梵天若有所盡不名漏盡知諸漏空相隨如是知名為漏盡梵天問言誰為實語答言梵天離諸言論道者梵天問言誰為入道答言梵天凡夫者有入道聖行者知一切有為法無所從來無所至去則無入道梵天問言誰能見聖諦答言梵天若於諸法無所見者何以故隨所有見皆為虛妄無所見者乃名為實梵天問言不見何法名為見諦答言梵天不見一切法名為實諦梵天問言如是實法當於何求答言梵天當於四顛倒中求梵天問言汝以何意作如是說答言梵天求四顛倒不得常不得樂不得我不得淨若不得常以常無故是即無常以何處無樂是即為苦以何處無我是即無我以何處無淨是即不淨梵天諸法無我是為聖諦若人求實諦是人不識苦若人斷集是人不識集若人見滅是人不識滅若人求道是人不識道梵天問言云何修道文殊師利答言梵天若不分別是法是非法離於二相名為修道以如是道求一切法不可得故是名為道如是道者不住世間不住涅槃何以故不離不至乃名聖道爾時平等行梵天婆羅門大婆羅子白文殊師利法王子言文殊師利云何優婆塞歸依佛歸依法歸依僧答言善男子若優婆塞不起二見云何名為不起二見謂不起我見不起他見不起我見不起佛見不起我見不起法見不起我見不起僧見是名優婆塞歸依佛法僧復次善男子若優婆塞不以色見佛不以受想行識見佛是名優婆塞歸依佛善男子若優婆塞不分別諸法不戲論諸法是名優婆塞歸依法善男子若優婆塞信無為法僧而不離有為法信無為法是名優婆塞歸依僧復次善男子若優婆塞不見佛不見法不見僧是名優婆塞歸依佛歸依法歸依僧爾時平等行梵天婆羅門大婆羅子白文殊師利法王子言文殊師利是諸菩薩發菩提心者為趣何所答言善男子趣於虛空何以故阿耨多羅三藐三菩提同虛空故平等行言文殊師利云何菩薩名發阿耨多羅三藐三菩提心答言善男子若菩薩知一切發非發一切法非法一切眾生非眾生是名菩薩發阿耨多羅三藐三菩提心爾時平等行梵天婆羅門大婆羅子白佛言世尊所言菩薩菩薩者為何謂耶以何義故名為菩薩佛言善男子若菩薩於邪定眾生起大悲心於正定眾生不見殊異故名菩薩何以故善男子菩薩不為正定眾生不為不定眾生故發心但為度脫邪定眾生故而起大悲發阿耨多羅三藐三菩提心故名菩薩何以故善男子菩薩於邪定眾生起大悲心願大菩提故名菩薩爾時名菩提菩薩白佛言世尊我亦樂說以何義故名為菩薩佛言便說菩提菩薩言譬如若男子女人受一日八戒無毀無缺若菩薩如是從初發心乃至成佛於其中間常修淨行故名菩薩世尊若菩薩從初發心乃至道場不動心故名為菩薩堅意菩薩言若菩薩成就深固慈心常念眾生故名菩薩度眾生菩薩言譬如橋船渡人不惓無有分別若菩薩有如是心度一切眾生故名菩薩斷惡道菩薩言若菩薩於諸佛國土足投地處即時一切惡道皆滅故名菩薩觀世自在菩薩言若菩薩眾生見者即得必定於阿耨多羅三藐三菩提又稱其名得免驚怖故名菩薩得大勢至菩薩言若菩薩足投地處震動三千大千世界及魔宮殿故名菩薩無疲惓菩薩言若菩薩劫數猶如恒河沙等為一日夜以如是日三十為月數如是月十二為歲以是歲數若過百千萬億數劫得值一佛如是乃於恒河沙等諸如來所行諸梵行修集功德然後乃受阿耨多羅三藐三菩提記心不休息無有疲惓故名菩薩導師菩薩言若菩薩於墮邪道諸眾生等生大悲心令入正道不求恩報故名菩薩大彌樓山菩薩言若菩薩於一切法無所分別如彌樓山一於眾色故名菩薩那羅延菩薩言若菩薩不為一切煩惱所壞故名菩薩心力菩薩言若菩薩以心思惟一切諸法而自身心不壞不損故名菩薩師子遊步自在菩薩言若菩薩於諸論中不怖不畏得深法忍能使諸魔一切外道悉皆驚怖故名菩薩不可思議菩薩言若菩薩知心及法不可思議無所思惟無所分別故名菩薩善寂天子言若菩薩能於一切天宮中生而無所染亦不得是無染之法故名菩薩實語菩薩言若菩薩有所發言常以真實乃至夢中亦無妄語故名菩薩喜見菩薩言若菩薩能見一切色皆是佛色故名菩薩常悲菩薩言若菩薩見墮生死苦惱眾生不著自身一切諸樂唯除法樂教化眾生故名菩薩心無礙菩薩言若菩薩能於一切煩惱眾魔而不瞋礙故名菩薩常喜根菩薩言若菩薩常以喜根自滿其願亦滿他願所作皆辦故名菩薩散疑女菩薩言若菩薩於一切法中不生疑悔故名菩薩師子童子菩薩言若菩薩亦無男法亦無女法而現一切種種色身以為成就諸眾生故故名菩薩寶女菩薩言若菩薩於諸寶中不生愛樂但樂三寶故名菩薩毘舍佉達多優婆夷言若菩薩有所得者則無菩提若不得一切法不生一切法不滅一切法故名菩薩跋陀婆羅大賢士言若菩薩有諸眾生聞其名者即得必定於阿耨多羅三藐三菩提故名菩薩寶月童子言若菩薩常能修行童子梵行乃至不以心念五欲何況身受故名菩薩忉利天子曼陀羅華香菩薩言若菩薩持戒熏心常流功德諸善法香不流餘香故名菩薩作喜菩薩言若菩薩喜樂三法謂供養佛守護正法教化眾生故名菩薩勝思惟梵天言若菩薩見一切法皆是佛法故名菩薩彌勒菩薩言若菩薩眾生見者即得入於大慈三昧故名菩薩文殊師利法王子言若菩薩雖說諸法而不起法想不起我想不起他想故名菩薩網明童子菩薩言若菩薩光明能滅一切眾生諸煩惱闇故名菩薩普華菩薩言若菩薩見滿十方諸佛世界眾華敷榮故名菩薩如是諸菩薩隨其樂說辯才各各說已爾時佛告平等行梵天婆羅門大婆羅子言善男子若菩薩能代一切眾生受諸苦惱亦復能捨一切福事與諸眾生故名菩薩爾時勝思惟梵天問平等行梵天婆羅門大婆羅子言善男子仁者今以何行為行答言梵天以何等行一切有為法諸眾生行我如是行梵天問言一切有為法諸眾生以何為行答言梵天諸佛所行是一切有為法諸眾生行梵天問言諸佛以何為行答言梵天諸佛以第一義空為行梵天問言善男子若一切凡夫所行諸佛亦以是行佛與眾生有何差別平等行梵天婆羅門大婆羅子言梵天仁者欲令空中有差別耶答言不也文殊師利問勝思惟大梵天言梵天如來可不說一切法空耶答言如是文殊師利言是故梵天一切諸法無有差別是諸行相亦復如是無差別相是故如來不說諸法有種種相平等行梵天婆羅門大婆羅子問文殊師利法王子言文殊師利如諸言語所說行者何等名行答言善男子以何等處有四正行是人名為行處梵天善男子以何等人行四梵行彼人所行非是梵行以何等行行四梵行彼人名為成就梵行善男子雖於空閑曠野中行離於梵行彼人不名成就梵行非是善巧知於梵行善男子復有雖於樓殿堂閣金銀床榻妙好被褥於此中行成就梵行彼人真實成就梵行真是善巧知於梵行曰若見我見非智見耶答言善男子如是如是善男子若見我見彼非智見善男子如人如實善知金性則知柔軟不柔軟者如是見我能清淨智曰為說何者是我見耶答言善男子所謂無我法體常也善男子我常無體本來不成以彼如是畢竟決定故說名我曰如我解文殊師利所說法義若見我者即是見佛何以故我體佛體無分別故文殊師利何等人能見如來耶答言善男子若能不改我見相者何以故我見法見佛見平等曰頗有無所行名為正行耶答言有善男子若不行一切有為法者是名正行曰云何而行名為正行答言善男子若不為知故行不為斷故行不為證故行不為修故行是名正行曰頗有人不見佛而彼人慧眼清淨答言有善男子諸佛如來不見二相彼人則有聖眼清淨曰慧眼見何等法答言善男子若見一法不名慧眼善男子慧眼不見有為諸法亦復不見無為法也何以故以彼般若無分別故以是義故般若不見有為諸法彼無為法亦過慧眼是故不見曰頗有正行比丘不得道果答言有善男子於正行中無果無得亦無正行彼處亦無修行一法善男子亦於彼處無果可得以無分別故善男子若不得一法乃名為得善男子若分別言我有所得彼人我慢以正行中無增上慢以無增上慢則無證無得曰為得何法說名得道答言善男子以何等法不生本來不生後亦不生為得彼法故說實法曰若法不生何等法證答言善男子若知不生即說彼知名為證法見有為法一切不生是即名為得證正定曰以何名為證正定耶答言善男子我及涅槃平等無二無有差別故說名為證正定也以隨正定是故說名證正定也以畢竟得平等法故說名正定又以能令得了義故說名正定以不戲論諸三昧故說名正定爾時世尊讚文殊師利法王子言善哉善哉文殊師利快說此言誠如汝說如是文殊師利汝說此法時七千比丘不受諸法漏盡心得解脫三萬二千諸天遠塵離垢於諸法中得法眼淨有十千人離欲得定有二百人發阿耨多羅三藐三菩提心五百菩薩得無生法忍爾時勝思惟梵天白佛言世尊是文殊師利法王子能作佛事大饒益眾生令無量眾生入於涅槃佛言善男子汝亦饒益無量眾生令入涅槃文殊師利問言梵天汝謂眾生有數量耶答言不也問言梵天頗有眾生如來說不又頗有眾生有眾生體不答言無也問言梵天於汝意云何汝謂如來有生有滅耶答言不也問言梵天若如是者何等眾生如來令入於涅槃耶梵天答言以何等法性文殊師利法王子如是說法如是無世間無涅槃文殊師利言梵天如是如是如來不見世間不見涅槃梵天如來所化聲聞弟子彼人亦不見世間不見涅槃梵天所言涅槃唯是言說然無有人行於世間亦無有人行於涅槃梵天問言諸有所說諍訟言語如此言語說何等法答言梵天是戲論耳不說眾生梵天若有戲論然則常無我慢以是義故於無物中而戲論也以知無實有戲論故不見戲論若不見戲論彼人不行世間若不行世間則不異見以不異見故說涅槃梵天問言文殊師利所言入涅槃者以何等對治而說涅槃答言梵天入涅槃者彼此因緣不相和合不起無明不起世間行若不起行是則不生若不生者即名涅槃若不起諸行名為寂靜彼法名為得證聖道以常不生如是名為說四聖諦爾時平等行梵天婆羅門大婆羅子謂文殊師利法王子言文殊師利如仁所說皆是真實文殊師利言善男子一切言說皆是真實曰虛妄言說亦真實耶答言如是何以故善男子是諸言說皆為虛妄無處無方若法虛妄無處無方即是真實以是義故一切言說皆是真實善男子提婆達多所有語言與如來語無異無別何以故諸有言說一切皆是如來言說不出如故諸有言語所說之事一切皆以無所說故得有所說是以一切言說皆等文字同故文字空故曰如來可不說凡夫語賢聖語耶文殊師利言如是善男子可不如彼文字言語聖人說法凡夫亦以文字章句有所說耶答言如是曰頗有文字分別言語此是凡夫文字言語此是聖人文字言語耶答言無也文殊師利言善男子如彼言語名字章句不分別無分別如是一切聖人離諸分別是故聖人無名字說聖人所行非言語相亦非法相非眾生相如鼓䗍等眾緣和合而有音聲是諸音聲無所分別如是善男子諸賢聖人善知一切眾因緣故於諸言說悉皆平等無所分別平等行菩薩言文殊師利如佛所說大眾集會當行二事若如實說法若聖默然文殊師利何者如實說法何者是聖默然答言善男子若說法不違佛不違法不違僧是名如實說法若知法即是佛離相即是法無為即是僧是名聖默然又善男子若依四念處有所說是名如實說法若於一切法無所憶念是名聖默然若依四正勤有所說是名如實說法若於平等不作平等非不作平等是名聖默然若依四如意足有所說是名如實說法若不捨身口意是名聖默然若依五根五力有所說是名如實說法若不隨他語而有所信為不取不捨故分別諸法一心安住無念念中若信諸法自性清淨離一切戲論諸因緣行是名聖默然若依七菩提分有所說是名如實說法若常行捨心無所分別無增無減是名聖默然若依八聖道有所說是名如實說法若知諸法相如彼栰喻不依法行不依非法行是名聖默然善男子於三十七菩提分法若能以言語建立開示分別演說是名如實說法如實說故是名如實說法若身證是法而不離身見法亦不離法見身於是觀中不見二相不見不二相如是現前見而不見是名聖默然復次善男子若不妄想著我亦不妄想著他不妄想著法非法非非法妄想而有所說是名如實說法若得不可說法想能離一切名字言語音聲得不動處入離行心是名聖默然復次善男子若於一切眾生知諸根力如是說法是名如實說法若常在於定心不散亂是名聖默然爾時平等行梵天婆羅門大婆羅子白文殊師利法王子言文殊師利如我解文殊師利所說法義諸聲聞人辟支佛等一切無有如實說法無聖默然何以故不能了知一切眾生諸根利鈍亦復不能常在定故文殊師利世間若有以真實語而問言曰誰是世間如實說法何者世間聖默然住當為說言諸佛是也文殊師利當為正說諸佛是也何以故諸佛如來具諸根力善知眾生諸根利鈍常在定故佛告文殊師利法王子言如是如是如平等行善男子所說唯諸如來有此二法爾時長老須菩提白佛言世尊我親從佛聞從佛親受汝等集會當行二事若如實說法若聖默然世尊若聲聞人不能行者云何如來勅諸比丘行如實說法行聖默然佛言須菩提於汝意云何若聲聞人不從他聞能如實說法聖默然不須菩提言不也世尊佛言須菩提是故當知一切聲聞辟支佛人皆悉無有如實說法無聖默然爾時文殊師利法王子問長老須菩提言長老須菩提如來如實了知眾生八萬四千心行汝知不乎汝於此中能有智慧隨其所應為說法不答言不能文殊師利言今須菩提能入觀一切眾生心三昧通達一切眾生心心所行自心他心無所礙不答言不能文殊師利言如來如實了知眾生八萬四千心行隨其所應為說法藥又常住定平等相中心不動搖而常通達一切眾生心心所行而不思惟無障無閡今須菩提能如是不答言不能文殊師利言如來如實了知眾生八萬四千心行如實說法藥而常在定平等相中心不搖動亦常通達一切眾生心心所行而不思惟無障無礙須菩提是故當知一切聲聞辟支佛人非其境界須菩提或有眾生多婬欲者以觀淨故而得解脫不以不淨唯佛能知或有眾生多瞋恚者以觀過故而得解脫不以慈心唯佛能知或有眾生多愚癡者以不共語而得解脫不以說法唯佛能知或有眾生等分行者不以淨觀不以不淨觀不以觀過不以慈心不以不共語不以說法而得解脫者隨其根性以諸法平等而為說法令得解脫唯佛能知是故須菩提佛於如實說法人中最為第一於聖默然中最為第一爾時長老須菩提白文殊師利法王子言文殊師利若諸聲聞辟支佛人不能如是如實說法不能如是聖默然者諸菩薩摩訶薩有能成就如是功德如實說法聖默然不答言唯佛當知於是佛告長老須菩提言須菩提有三昧名入一切語言心不散亂諸菩薩等若能成就此三昧者一切皆得如是功德爾時文殊師利謂平等行菩薩言善男子為諸眾生八萬四千行故說八萬四千法藏名為如實說法常在一切滅受想行定中名聖默然善男子我若一劫若餘殘劫說是二義如實說法聖默然相不可窮盡然說法辯才亦不盡也於是佛告平等行菩薩言善男子乃往過去無量無邊於不可數阿僧祇劫時世有佛號曰普光如來乃至佛婆伽婆劫名名稱國名喜見彼普光如來喜見世界七寶莊嚴豐樂安隱無諸怖畏天人熾盛其地皆以眾寶莊嚴善男子彼喜見國土有四百億諸四天下一一天下縱廣八萬四千由旬其中諸城縱廣正等各一由旬皆以眾寶而為校飾彼一一城皆有二萬五千聚落而圍遶之一一聚落無量百千萬數人眾充滿其中安居止住人見色像心皆喜悅無可憎惡亦皆悉得念佛三昧是以國土名曰喜見若他方世界諸來菩薩皆得快樂餘國不爾善男子其普光佛以三乘法為弟子說亦多廣說如是法言若如實說法若聖默然善男子爾時上方藥王佛國有二菩薩一名無盡意二名益意詣憙見國普光佛所頭面禮足右遶三匝恭敬合掌却住一面時普光佛為二菩薩廣分別說淨明三昧言善男子何故名曰淨明三昧善男子若有菩薩入是三昧即時得離一切煩惱於諸佛法得淨光明是故名曰淨明三昧又前際一切法淨後際一切法淨現在一切法淨是三世法畢竟清淨以彼清淨常清淨故是以說言一切諸法自性清淨常清淨也何謂諸法自性清淨謂一切法自性是空離一切法有所得故一切諸法自性無相離一切法諸分別故一切諸法自性無願以一切法不取不捨無求無欲諸法畢竟自性離故是名諸法性常清淨以何等世間性涅槃亦爾同彼法性以何等涅槃性一切諸法亦同彼性以是故說一切諸法自心性清淨善男子譬如虛空若受垢染無有是處心性亦爾若有垢染無有是處善男子譬如虛空雖為煙塵雲霧覆翳不明不淨而不能染虛空之性善男子虛空之性若染污者終不得名為清淨也以彼虛空實不可染是故說為虛空虛空如是善男子雖有為行一切眾生有不正念起諸煩惱然其彼心自性清淨不可染污若染污者彼常垢污不可清淨以不染污是故彼心自性清淨心得解脫善男子如是名入淨明三昧門善男子彼普光佛為二菩薩說如是法彼二菩薩聞是三昧於諸法中得不可思議法之光明爾時無盡意菩薩白普光如來言世尊我等已聞入淨明三昧門當以何行行此法門時普光佛告無盡意菩薩言善男子有二法行汝等當行若如實說法若聖默然時二菩薩從佛受教頭面禮足遶佛三匝遶已而出趣一園林有妙池水自以神力化作寶樓於中修行時有梵天名曰妙光與諸梵俱七萬二千來至其所頭面禮足問二菩薩言善男子普光如來說如是言汝等善男子大眾集會當行二事若如實說法若聖默然善男子何謂如實說法何謂聖默然二菩薩言梵天汝今至心善聽我當少分為汝說之如汝所問唯有如來乃通達耳於是二菩薩以二句義為諸梵眾廣分別說時諸梵眾七萬二千皆得無生法忍妙光梵天得普光三昧時二菩薩於是七萬六千歲中以樂說力無礙辯才答其所問如實說法若聖默然不懈不息分別二句互相問答而不窮盡於是普光如來在虛空中作如是言善男子汝等勿於文字言說而起諍訟凡諸言說皆空如響如所問答亦復如是汝等二人皆悉獲得無礙辯才及無盡陀羅尼若於一劫若於百劫說此二句辯不可盡善男子諸佛之法是寂滅相第一之義此中寂靜畢竟寂靜無字無義不可言說所有言說皆是無義是故汝等諸善男子當依於義莫依名字時二菩薩聞佛教已默然而止善男子以是義故當知菩薩若以辯才有所說法於百千萬劫若復過於百千萬劫不可窮盡善男子於意云何彼二菩薩豈異人乎無盡意者今文殊師利是益意菩薩汝身是也妙光梵天勝思惟是爾時平等行菩薩白佛言希有世尊諸佛菩提為大饒益精進眾生如說行者得出菩提世尊眾生懈怠其有不能如說行者雖復值遇百千萬佛無能為也是故當知從勤精進得出菩提爾時文殊師利問平等行梵天婆羅門大婆羅子言善男子汝知菩薩云何修行名勤精進答言文殊師利若菩薩能得聖道名勤精進曰云何修行能得聖道曰若於諸法無所分別如是行者能得聖道曰云何名為得聖道已曰若行者於平等中見諸法等是則名為得聖道已問言善男子所言平等可得見耶答言不也何以故文殊師利若平等法可得見者則非平等文殊師利若能不見諸法平等是則名為見於平等爾時勝思惟梵天問文殊師利法王子言善男子諸法平等可得見不答言梵天不可見也若見平等非平等見梵天言文殊師利若行者於一切法平等相中不見諸法是則名為得聖道已問言梵天何故不見梵天答言離於二相是故不見文殊師利如是不見即是正見問言梵天於世間中誰能平等見梵天答言諸佛如來問言梵天云何能見梵天答言文殊師利如色真如不異作受想行識真如亦不異作文殊師利如五陰平等名為見平等問言梵天何者是世間梵天答言滅盡是世間問言梵天若彼滅盡是世間者世間之相盡以不耶梵天答言世間之相不可盡也問言梵天以何義故說言世間是滅盡相梵天答言世間畢竟是滅盡相以是義故相不可盡何以故以是盡故不復更盡問言梵天佛可不說諸有為法是盡相耶梵天答言盡法相者彼常不盡是故佛說一切有為相不盡也問言梵天何故數名有為法耶梵天答言以其盡故名有為法問言梵天有為諸法為住何所梵天答言有為法住無為性中問言梵天若如是者有為之法與無為法有何差別梵天答言有為之法與無為法文字言說有差別耳何以故文字言說即是有為是無為故若求有為無為法相則無差別以彼法相無分別故問言梵天何等法上有此言語梵天答言得無為法則不分別法上言語問言梵天何等言語名為義耶梵天答言所謂為他令心取相說彼言語何以故一切文字名為戲論而佛如來不住戲論不依不說文殊師利一切言語本非言語是故佛說一切諸法不可說也何以故諸佛如來非彼言語而得名故問言梵天諸佛如來云何得名梵天答言諸佛如來非色非相非法得名問言梵天諸佛如來可離色法而得名耶答言不也文殊師利何以故以色身如及法體如彼二如法非一非異諸佛如來如是得名如來如實真如得名若佛如來如實得名彼則不失問言梵天諸佛如來得何法故號名為佛梵天答言文殊師利諸佛如來皆以通達一切法性清淨真如如彼真如如是而證諸佛如來如是得名是故號為正遍知者爾時平等行梵天婆羅門大婆羅子白佛言世尊云何菩薩摩訶薩住大乘中而說言住爾時世尊以偈答曰菩薩不壞色住於菩提心知色如菩提是黠慧菩薩如色菩提然平等入如相不壞諸法性是黠慧菩薩不壞菩提義則為菩提義是菩提義中亦無有菩提正行第一義是名住菩提菩薩󰍂慧人如是解菩提愚於陰界入而欲求菩提陰等是菩提不別有菩提黠慧諸菩薩於上中下法不取亦不捨是名住菩提黠慧不分別法非法為二亦不得不二是名行菩提若二則有為非二則無為離是二邊者是名行菩提是人過凡夫亦不入法位未得果名聖是世間福田觀察世間法處中若蓮華遵行最上道是名住菩提世間行何處菩薩彼處行一切諸世間悉沒何等法黠慧如實知於中得解脫黠慧則不畏沒於世間淵不怯心劣心行於菩薩行菩薩黠慧人善知法性相是故不分別是法是非法黠慧菩薩行無法可捨離亦無法可起是名菩提相一切法無相猶如虛空相黠慧者不念是相是可相菩薩常護法以住於平等平等即是法以不分別法世有佛無佛一切諸法空黠慧諸菩薩不捨彼法體現見佛諸法所有法體相為於眾生說以住真如故諸魔不能惻以諸行甚深黠慧不取法遍知諸法故求知佛智慧而不住於彼智不有住處非不住異處諸佛慧無礙不著法非法若能不著此究竟得菩提其諸樂善人布施轉高尊捨一切所有而心不傾動諸法不可捨亦復不可取一切世間法我本不可得如實知諸法非縛非解脫佛說是施主無所見法故是等諸菩薩不計我我所是故行施時不生貪惜心諸所有布施皆迴向佛道布施及菩提不住是二相無作無起戒常住戒法中亦不作念言我住是持戒黠慧知戒相不生亦不作是故菩薩戒清淨如虛空觀身如鏡像言說如響聲心則如幻化不以戒自高其心常柔軟安住寂滅性悉滅一切惡通達於善法持戒及毀戒不得此二相如是見法性則持無漏戒已到忍辱岸能忍一切惡於一切諸法其心常平等諸法念念滅其性常不住於中無罵辱亦無有恭敬若節節解身其心終不動知心不在內亦不在外故身怨及刀杖皆從四大起黠慧悉現見名為忍辱人於地水火風未曾有傷損通達於此事常行忍辱法菩薩行如是眾生不能動勇猛勤精進堅住於大乘是人於身心而無所依止雖知生死本其際不可得為一眾生故莊嚴大誓願法本不生滅何處有滅相本際不可得顛倒見起滅法性常爾住故不可思議若能知如是不生亦不滅菩薩念眾生不解是法相為之勤精進令得離顛倒諸佛常不見眾生決定相而不捨發心是名精進人思惟一切法知皆如幻化智慧不得堅觀法如虛空從虛妄分別貪著生垢染為斯開法門令得入涅槃為彼行精進而不壞於法離法非法故常行真精進是等行遠離以得無諍定獨閙俱不住而常畏世間樂住於閑居猶如犀一角遊戲諸禪定明達諸神通心常住平等等空閑聚落平等無分別常爾名寂靜常解知寂靜無漏無分別信法得解脫故說名寂靜來去皆平等彼常住平等不滅於平等故說住平等自住平等法以此道眾生不違平等行故說常定住志念常堅固不忘菩提心而能化眾生故說常定者常念於諸佛真實法性身遠離色身相故說常定者常修行諸法如諸法法體而無有憶念故說常定者常不捨念僧知僧是無為離於數寂靜善思惟黠慧十方佛國土悉見於諸佛而於眼色中終不生二相諸佛所說法一切能聽受而於耳聲中亦不生二相能於一心中知諸眾生心自心及彼心此二不分別憶念過去際如恒河沙劫是先及是後亦復不分別能遍至無量不思議佛所而於身心中無有疲倦相分別知諸法樂說辯無盡於無央數劫開示法性相智慧到彼岸以解陰界入常為眾生說無取無戲論善知因緣法遠離二邊相知是煩惱因亦知是淨因信解因緣法則無諸邪見法皆屬因緣無有定根本黠慧無我見佛見與空見世間涅槃見皆無如是見以智慧光明知一切法性無闇無障礙是智者行道是業名大乘不思議佛乘悉容受眾生是大乘菩提一切諸乘中是乘為第一如此大乘者能出生餘乘餘乘有限量不能受一切唯此無上乘能悉受眾生若行此無量虛空之大乘於一切眾生無有慳恡心有智者住此無垢之大乘此乘如虛空無色不可示若有諸眾生乘此大乘者當觀是乘相寬博多所容無量無數劫說大乘功德及乘此乘者功德不可盡若住此大乘彼人離諸難得值諸無難此是智慧人聞是妙經典乃至四句偈不墮於惡道得到安隱處愛敬此經者是天亦是人以捨是身已常生人天故於後惡世時若得聞是經我皆與授記究竟成佛道若後惡世時手執此妙典即是住真法能轉此法輪若人持是經能轉無量劫生死趣往來得近於佛道若能持是經智慧大精進是人極勇猛能降伏諸魔然燈授我記令得無生忍愛樂此經者我授記亦然若佛不出世無度眾生時愛樂此經者作佛所作事說此偈時五千天子皆發阿耨多羅三藐三菩提心二千菩薩得無生法忍十千比丘不受諸法漏盡心得解脫三萬二千人遠塵離垢於諸法中得法眼淨爾時文殊師利法王子白佛言世尊如我解佛所說法義若有人發菩提願者是為邪願何以故一切諸法若有所得悉皆是邪若有人計有得菩提而發願者如是之人諸所作行皆為邪行何以故以彼菩提不住欲界不住色界亦復不住無色界故若彼菩提無有住處不應發願世尊譬如有人願得虛空彼人寧有得虛空不佛言不也如是世尊菩薩亦爾發虛空相菩提之願當知即是發虛空願是菩提無願出過三世非是受相若菩薩起於二相發菩提心作如是念異彼生死而有菩提異彼菩提而有涅槃然彼菩薩非菩提行爾時勝思惟梵天問文殊師利法王子言文殊師利云何菩薩摩訶薩行菩提行答言梵天若菩薩行一切法而於諸法無所行者是為菩薩行菩提行何以故梵天過諸所行是名菩薩行菩提行又復問言文殊師利云何菩薩行過諸所行是行菩提行答言梵天遠離一切諸攀緣相離於眼耳鼻舌身意諸緣之相是名菩薩出過一切諸境界行又復問言文殊師利言出過者以何意故如是說耶答言梵天不過平等何以故梵天諸法平等即是菩提又復問言云何菩薩起菩提願答言梵天當如彼菩提又復問言云何菩提答言梵天菩提者非過去非未來非現在是故菩薩三世清淨觀起菩提願梵天如過去未來現在諸法本來不生若本不生則無修行如是起願彼人無有處所發願何以故如是發願行菩提行得一切種一切智智又復問言何義名為一切智智答言梵天一切悉知是故說為一切智智又復問言以何等法是一切智答言梵天無別異相以何等處無眾生相如彼眾生如是而知是故名為無別異相又復問言云何名為無眾生耶答言梵天言眾生者但有名字離名字性則無眾生離彼眾生則無名字是故名字不異眾生眾生之性不異名字若有菩提異眾生者應有二相以如菩提眾生亦爾以是義故不異眾生有菩提也以不異故菩提平等菩提平等則我平等如是平等而得菩提彼法無異以是義故彼無異也我常平等如彼無我是故無我無異於我如彼虛空無有異相如是平等一切諸法無有異相爾時勝思惟梵天謂文殊師利法王子言文殊師利當知如來是實語者以如實解如是法故文殊師利法王子言梵天佛於諸法無所修行何以故如來猶尚不得諸法何況修行梵天問言文殊師利如來豈可不知諸法是有為法是無為法是世間法是出世間法耶文殊師利問言梵天於意云何頗有人能修行虛空知虛空不答言不也問言梵天所說虛空虛空頗有生滅不耶答言不也文殊師利言梵天如是諸法猶如虛空如彼虛空無有生滅一切諸法亦復如是不以說故便謂諸法有生有滅梵天如此說法無有所說一切諸法而可說也以一切法不生不滅故無可說若所說法不生不滅無可說者說亦如是無法說也何以故如彼法說以何等識說彼諸法彼識亦爾以是義故言說諸法真如法住無真如住而真如不住爾時四天王釋提桓因大梵天王娑婆世界主集在會中即以天華散於佛上而作是言世尊若善男子善女人聞文殊師利法王子說如是法有信解者當知是人能破魔軍及諸怨敵何以故以法王子文殊師利善說諸法離一切相若有善男子善女人得聞如是甚深法門不驚不怖能信解者當知是人必定不從小功德來若是經典所在之處當知其處佛所住持若有得聞如是甚深法門之處當知其處佛轉法輪隨是經典在所住處若聚落城邑山林曠野塔寺僧房經行之處諸魔外道貪著之人所不能行若多供養過去諸佛乃能得聞如是經典於是經中我等獲得智慧光明而不能得仰報如來文殊師利勝思惟梵天之大恩也我等常於所從聞經說法法師生世尊想能以血肉而供養之猶不報恩我等諸人於是法師生世尊想我等諸人常當隨侍說是法者此善男子常為諸天之所衛護世尊若人書寫如是經典若讀若誦若解說時無量諸天為聽法故往至其所爾時世尊告四天王釋提桓因梵天王等諸大眾言善哉善哉諸善男子如汝所說如是如是若有三千大千世界滿中七寶布施福德以為一分聞是法門所得功德其福勝彼諸善男子置是三千大千世界有人若如恒河沙等十方世界滿中七寶布施福德以為一分聞是法門所得功德復過於彼諸善男子若有欲得諸功德者當聽是經若有欲得身色端正欲得財富欲得眷屬欲得自在欲得具足天樂人樂欲得名稱欲得多聞憶念堅固正行威儀戒定智慧解達經書欲得善知識欲得樂說辯才欲得三明六通欲得一切善法欲得與諸眾生一切樂具欲得涅槃者當聽是經敬信是經受持讀誦如說修行廣為人說諸善男子若有人能行是經者我不見其有不攝受如此一切諸勢力者諸善男子我今語汝若人所從聞是經者若是和上若阿闍梨我未曾見世間所有供養之具能報其恩以是法門出於世間世間供養所不能報何以故以是法門過於世間世間財物所不能報是法無染染污之物所不能報不可得以世間資生飲食臥具所能報恩諸善男子說是法者餘不能報惟有一事謂如說行若有人能於此法門如說行者是人名為能報佛恩是人亦名恭敬於師淨畢報恩是人不空食人信施是人名為順如來教是人名為越度眾流是人名為過諸險道是人名為建立勝幢是人名為能破敵陣是人名為師子之王無所畏故是名象王能降魔故是名牛王外道論師無能壞故是名醫王療眾病故是人名為無所怖畏能說如是甚深法故是人名為能具足捨能捨一切諸煩惱故是人名為持清淨戒究竟一切諸善法故是人名為得大忍辱以得遠離我我所故是人名為大精進力於無量劫心無惓故是人名為具足禪定心常繫念住一處故是人名為有大智慧善解言說諸章句故是人名為有大功德以無量福嚴身相故是人名為有大威德能蔽日月諸光明故是人名大力持佛十力故是人名大雲能震法雷故是人名大雨滅煩惱塵故是人名歸依以至涅槃故是人名大救救生死畏故是人名燈明離無明闇故是人名歸趣魔所驚怖者之所歸依故是人名究竟大道之眾生是人名得位以坐道場故是人名得法眼是人名見真如是人名知空是人名為安住大悲是人名為安立大慈是人不捨一切眾生是人名為背於小乘是人名為向於大乘是人名為除捨顛倒是人名為至于平等是人名為入於法位是人名為安住道場是人名為破壞諸魔是人名為住一切智是人則能轉于法輪是人能作佛所作事諸善男子我若一劫若餘殘劫稱揚彼人讚歎彼人說其如說修行功德不能窮盡如來之辯亦不可盡所有功德亦不可盡爾時會中有一天子名不退轉在大會坐時不退轉天子白佛言世尊世尊所說隨法修行隨法修行者云何說名隨法修行佛言天子如我所說隨法行者謂不修行一切諸法是名修行一切諸法何以故若人修行一切諸法彼法不作亦非不作若法不作亦非不作是則名為隨法修行如是行者則不行善不行不善不行有漏不行無漏不行世間不行出世間不行有為不行無為不行生死不行涅槃是則名為隨法修行若不修行一切法者名為修行以世間人有法相者不如實行若有法相彼人則無如實修行若人不能住於法中不如實行一切諸法以一切法無有對故如是說名如實修行爾時不退轉天子白佛言世尊若能如是如實行者是人畢竟如實修行何以故實法行者名為畢竟如實修行非是住於邪行道者住正道者有隨法行世尊行正行者無有邪法何以故諸法平等無差別故爾時勝思惟梵天問不退轉天子言善男子汝住如實修行中耶答言梵天若使世尊所說法中有二相者我則住於如實修行今以諸法無有二相是乃名為如實修行梵天而我如實住彼行中以常不作亦不戲論如真如法如是修行如實之法我住彼法如彼法行是故我說住於修行梵天言天子我甞於此佛國土中不曾見汝天子言梵天我亦於此佛國土中不曾見我梵天言天子此佛國土非是分別無所分別我見不見天子言梵天我亦如是亦不分別無所分別曾於佛土見與不見問言天子何人能見未曾見耶答言梵天謂諸凡夫一切未曾見聖法位若能入者是則名為先所未見而能見也是法位如非眼識見亦復非是耳鼻舌身意識所知但諸聖人如彼真如如是而見如眼耳如乃至意如及法位如亦復如是若有能作如是見者是名正見爾時釋提桓因白佛言世尊譬如商主入於寶洲眼所見者皆是寶物如是成就不可思議諸功德者有所樂說皆是法寶皆示實際以是諸善男子不著我見不著眾生見故是諸善男子有所樂說皆不顛倒是諸善男子有所樂說能清淨本際不見後際不見現在際是諸善男子有所樂說若無信者能令生信若已信者令得解脫是諸善男子有所樂說若憍慢者能令降伏無憍慢者令如實知是諸善男子有所樂說一切諸魔不能得便其有聞者過諸魔業是諸善男子有所樂說若有未生諸善法者則能令生若有已生諸善法者能令不滅是諸善男子有所樂說現在煩惱已生能斷未生煩惱能令不生是諸善男子有所樂說若有未發菩提心者則能令發已發心者能令不退是諸善男子有所樂說能令一切諸法不斷攝取一切諸法不滅是諸善男子有所樂說能令滿足一切佛法世尊以是樂說能善降伏一切外道何以故世尊一切野干師子王前不能勝身何況出聲世尊一切外道諸論義師亦復如是不能堪忍堪作無上師子王吼爾時不退轉天子問釋提桓因言憍尸迦所言師子吼師子吼者為何謂耶以何義故名師子吼答言天子若行者說法無所貪著而有所說是則名為師子吼也若行者貪著所見而有所說是野干鳴不得名為師子吼也以起一切諸邪見故天子汝當復說云何名為師子吼者天子答言憍尸迦若行者有所說法乃至如來尚不貪著何況餘法是則名為師子吼也又憍尸迦若行者如說修行如是說法名師子吼決定說法名師子吼說法無畏名師子吼又憍尸迦若行者為得諸法不生不滅不為法生不為法滅如是說法名師子吼又憍尸迦若行者為無垢無淨無合無散是故說法名師子吼又憍尸迦師子吼者名決定說一切諸法悉無有我無眾生等名師子吼以決定說諸法皆空無相無願名師子吼守護法故而有所說名師子吼為諸眾生令得解脫發菩提心說如是言我當作佛如是說法名師子吼若能清淨資生知足如是說法名師子吼常能不捨阿蘭若處如是說法名師子吼若自行施化他令施如是說法名師子吼若能不捨成就威儀如是說法名師子吼等心怨親如是說法名師子吼常修精進不捨本願如是說法名師子吼能除煩惱如是說法名師子吼能以智慧善知所行如是說法名師子吼當說如是師子吼時於此三千大千世界六種震動百千伎樂自然出聲放大光明普照天地百千諸天踊躍歡喜而作是言此不退轉天子所說師子吼法我等得聞於閻浮提則為再見轉于法輪時佛微笑諸佛常法若微笑時則有若干百千萬種青黃赤白紅紫等光從口中出普照無量無邊世界上過梵世蔽日月光照已還攝遶身三匝從頂相入於是勝思惟梵天向佛合掌偈讚請曰度一切慧最勝尊悉知三世眾生行智慧功德及解脫願為演說笑因緣佛慧無量不思議知眾生心無障礙隨應說法稱根性聲聞緣覺所不及惟願最勝無上尊為我演說笑因緣舌淨無垢月光明如帝釋王梵天王普照天人須彌山及鐵圍等一切山惟願最勝無比尊為我演說笑因緣大聖寂然離瞋恨天人瞻仰無厭足一切皆蒙得快樂願為分別笑因緣通達諸法如虛空水沫電雲幻夢影水中月等虛空相願以妙音說笑緣離分別相諸邪見了空無相及無作常樂禪定寂然法願說放此淨光緣不著文字言語聲為諸眾生常說法不著我法無垢慧一一法句如來說智通根力皆具足華光智慧為我說如來世尊能永滅生老病死一切苦那羅延力勇猛力降伏一切諸魔力能與眾生無歸者而作歸依法燈明惟願勇猛天人師為我分別說笑緣爾時世尊告勝思惟大梵天言梵天是不退轉天子汝為見不大梵天言如是世尊唯然已見佛言梵天此不退轉天子從今已後過三百二十萬阿僧祇劫當得作佛號須彌燈王如來應正遍知乃至佛婆伽婆世界名善化劫名梵歎其佛國土閻浮檀金琉璃為地純菩薩僧勇猛降伏諸魔怨敵所須之物應念即至如兜率天佛壽無量不可計數說法無過於是勝思惟梵天謂不退轉天子言天子如來今已授仁者記天子言梵天我之受記如與真如法界授記與我授記亦復如是梵天言法性法界不可授記天子言如法性法界不可授記當知一切菩薩授記亦復如是梵天言天子若佛如來不與汝記汝於過去諸如來所是則便為空修梵行天子言梵天若無所住是住梵行問言天子云何無住而住梵行答言梵天若不住欲界不住色界不住無色界是住梵行復次梵天若不住我不住眾生不住壽命不住人者是住梵行以要言之若不住法不住非法是住梵行問言天子所說梵行為有何義答言梵天住不二道是梵行義問言天子住不二道為住何所答言梵天住不二道是即不住一切諸法何以故以眾賢聖皆無所住不取於法不度諸流問言天子云何修道答言梵天不墮有無故不分別是有是無如是修者名為修道問言天子為以何法而修道耶答言梵天不以見聞覺知等法亦不以得亦不以證於一切法無相無示名為修道爾時勝思惟梵天問不退轉天子言天子何謂菩薩堅固精進答言梵天若菩薩於諸法不見一相不見異相是名菩薩堅固精進若菩薩於諸法不壞法性故於諸法無著無斷無增無減不見垢淨出過法性是名第一堅固精進所謂菩薩身無所起心無所起於是世尊讚不退轉天子言善哉善哉讚天子已語勝思惟大梵天言如此天子向來所說身無所起心無所起是為第一堅固精進梵天我念往昔一切所行堅固精進持戒頭陀供養諸佛恭敬尊重而彼諸佛皆不授我阿耨多羅三藐三菩提記於諸佛所如是供養恭敬尊重於空閑處思惟坐禪習多聞慧愍念眾生給其所須一切所行難行苦行勤行精進而彼諸佛不授我記何以故我於爾時住身口心起精進故梵天我乃於後得如天子上來所說堅固精進然後方為燃燈如來授我記言汝於來世當得作佛號釋迦牟尼是故梵天若有菩薩欲得如來速疾授記應當修行如天子說堅固精進謂於諸法不起精進梵天言世尊云何三世平等精進佛言梵天過去心已滅未來心未至現在心無住若法已滅不復更起若法未至即無生相若法無住即住實相若如是者則非過去非是未來非是現在若非過去非是未來非是現在是名自性如是自性即是不生梵天是名三世平等精進能令菩薩疾得授記梵天菩薩成就如是法忍信一切法無所捨故是名菩薩布施精進信一切法無諸漏故是名菩薩持戒精進信一切法無所傷故是名菩薩忍辱精進信一切法無所起故是名菩薩勤行精進信一切法悉平等故是名菩薩禪定精進信一切法不分別故是名菩薩般若精進梵天菩薩如是信於諸法不增不減不邪不正而常布施不求果報常持禁戒無所貪著修行忍辱知內外空修行精進知無所起修行禪定無所依止修行般若無所取相梵天菩薩成就如是法忍雖復示現於一切法有所修行而無染污是人名得諸法平等不為世法得失毀譽稱譏苦樂之所傾動出過一切世間法故亦不自高亦不自下不喜不憂不動不逸無有二心離於諸見得無二法於諸眾生墮二見者起大悲心以為教化諸眾生故而現受身梵天是名第一堅固精進所謂得無我忍忍於眾生起大悲心攝受眾生當說如是大精進時八千菩薩得無生法忍佛為授記皆當得成阿耨多羅三藐三菩提各於異土得成佛道皆同一號號堅精進爾時慧命大迦葉在大會坐而白佛言世尊譬如大龍若欲雨時雨於大海不雨餘處此菩薩亦復如是以大法雨為大海心諸菩薩說不為餘者佛言如是如是迦葉如汝所說諸大龍王所以不雨閻浮提者非有悋妬但以其處不堪受故何以故大龍所雨澍如車軸閻浮提中不能容受若其雨者是閻浮提城邑聚落山林陂池皆悉漂流如漂棗葉是故大龍不以大雨雨閻浮提如是迦葉此諸菩薩不雨法雨於餘眾生亦無悋妬但以其器不能堪受如是等法以是義故此諸菩薩但於甚深無量無邊智慧大海菩薩心中雨如是等不可思議無上法雨迦葉譬如大海堪受大雨澍如車軸不增不減此諸菩薩亦復如是若於一劫若復百劫若聽若說其法湛然不增不減迦葉譬如大海四天下中百川眾流入其中者同一鹹味此諸菩薩亦復如是聞種種法種種論義皆能信解皆為一味所謂空味迦葉譬如大海清淨無垢濁水流入即皆澄淨此諸菩薩亦復如是能淨一切瞋恨害垢迦葉譬如大海甚深無底不可度量此諸菩薩亦復如是悉皆能入甚深法相一切聲聞辟支佛等不能度量迦葉譬如大海集無量水集無量寶此諸菩薩亦復如是集無量法無量智慧無量法寶以是義故說諸菩薩心大如海迦葉譬如大海積聚種種無量珍寶此諸菩薩亦復如是一切皆入種種法門集諸法寶種種行道出生無量法寶之聚迦葉譬如大海生三種寶一者少價二者大價三者無價此諸菩薩所可說法亦復如是隨諸眾生根之利鈍令得解脫有以小乘令得解脫有以中乘令得解脫有以大乘令得解脫迦葉譬如大海終不偏為一眾生有此諸菩薩亦復如是不唯獨為一眾生故發菩提心迦葉譬如大海漸漸轉深漸漸稱意此諸菩薩亦復如是向薩婆若漸漸轉深漸漸隨意迦葉譬如大海不宿死屍此諸菩薩亦復如是不宿聲聞辟支佛心亦復不宿慳貪毀禁瞋恚懈怠亂念愚癡如是等心亦復不宿我人眾生如是等見迦葉譬如劫盡燒世界時諸小陂池江河泉源在前枯竭然後大海乃當消盡正法滅時亦復如是諸行小道正法先盡然後菩薩大海之心正法乃滅迦葉此諸菩薩寧失身命不捨正法迦葉大海之水則有滅盡而諸菩薩摩訶薩等甚深正法不盡不滅迦葉汝謂菩薩失正法耶勿作斯觀迦葉如彼大海有金剛珠名集眾寶於千世界大海之中轉作金剛摩尼寶珠乃至第七日出之時大火猛焰上至梵世而此寶珠不燒不失轉至他方大海之中若是寶珠在此世界世界燒者無有是處此諸菩薩亦復如是正法滅時七邪法出爾乃至於他方世界何等為七一者外道論二者惡知識三者邪用道法四者互相惱亂五者入邪見棘林六者不能壞不善根七者無有證會法者是等七惡出於世時此諸菩薩知諸眾生不可得度爾乃至於他方佛國亦常不離見佛聞法教化眾生增長善根迦葉譬如大海無量眾生之所依止得安樂處此諸菩薩亦復如是眾生依止得三種樂人樂天樂涅槃之樂迦葉譬如大海其水極鹹餘處眾生鹹不能飲此諸菩薩亦復如是諸魔外道不能吞滅迦葉譬如大海水中眾生不於餘處求覓水飲而即飲此大海鹹水此諸菩薩亦復如是不於餘處推求法味以飲服之唯自飲服諸佛法味爾時大德迦葉白佛言世尊大海雖深尚可測量此諸菩薩一切聲聞辟支佛等不能測量是故說此諸菩薩心猶如虛空佛言迦葉恒河沙等諸世界中大海之水猶可測量此諸菩薩智慧大海不可測量爾時世尊偈重說言譬如大海能悉受一切眾水無滿時此諸菩薩亦如是常求法利無厭足譬如大海納眾流一切悉歸不盈少此諸菩薩亦如是聽受深法無增減譬如大海性不濁濁水流入悉澄清此諸菩薩亦如是能淨一切煩惱垢譬如大海深無底此諸菩薩亦如是功德智慧無有量一切外道不能惻譬如大海等一味百川流入味不殊此諸菩薩亦如是所聽受法一空味譬如大海在世界非但為一眾生有此諸菩薩亦如是普為一切發道心如海寶珠名集寶因是寶故有眾寶菩薩寶聚亦如是從菩薩寶出三寶譬如大海有三寶而彼大海無分別菩薩說法亦如是三乘度人無彼我譬如大海漸漸深此諸菩薩亦如是為眾生故修功德漸入甚深薩婆若譬如大海不宿屍此諸菩薩亦如是發清淨心菩提願不宿聲聞緣覺心譬如大海有寶珠劫盡燒時寶不燒菩薩於法欲滅時大智護持令不滅如彼寶珠不燒失轉至他方大海中知諸眾生非法器黠慧菩薩至餘國三千世界欲燒時劫火將起燒天地百川眾流在前涸爾乃水王於後竭行小道者亦如是法欲盡時在前滅菩薩勇猛不惜身護持正法乃不盡若佛在世若滅後是心中寶實不滅深心清淨住是法以此善法修行道百千眾生依止海海有非為一眾生菩薩發心亦如是為度一切眾生故十方世界諸大海猶尚可得測其量是諸菩薩所行道聲聞緣覺不能測十方世界虛空界空界猶尚可測量諸菩薩行虛空界不可測量此行界迦葉當知諸菩薩勇猛精進堅固心願欲作佛度眾生尚無與等何況勝斯德寶聚如大海是可供養良福田是為最上大醫王能療一切眾生病是為歸依作救護洲渚燈明究竟道能與無明世間眼得眼則能服甘露是為世間諸法王是為帝釋決斷智是為大梵行四禪是為能轉梵法輪是為大智導世師示著邪徑正真道勇猛能住大菩提是為清淨除穢惱是修白法如滿月光明高顯猶如日菩薩智慧生增長如大雷聲雨法雨是無所畏如師子是心調柔如象王菩薩堅固如須彌一切諸魔不能伏離濁清淨為如水是有威猛為如火是無障礙為如風無能動轉為如地以是菩薩離限心拔我慢根貪嫉等如藥樹王無分別世間八法不染污菩薩為如優曇華千萬億劫不可見是為知報佛之恩是為不斷諸佛種是為堅固行大悲是用喜捨而超出是能捨離五欲心是常求佛法寶財是行布施為最勝善住持戒無等侶善住忍力健無匹是勤精進無疲倦是行禪定具神通能至無量諸佛土常見諸佛聽受法如其所聞為人說善知眾生所行行隨其性欲根利鈍是名善知方便力是然慧燈得濟處是能善知一切法是知眾生得解脫修行堅固如實知如是因生如實知是於諸法正觀察為從何來至何所善知諸法無去來常住法性而不動是見有為法皆空增益大悲濟眾生妄想煩惱故受苦為度之故修行道凡夫分別我我所行於種種諸邪見是能曉了法實相為斷諸見講說法無常為常不淨淨無我謂我苦為樂凡夫顛倒貪著故生死前際不可知能知如是顛倒法無我無人無眾生菩薩如是修正道無常無樂無我淨迦葉當知此菩薩我所讚歎諸功德於其所行不可盡猶如大地舉一塵發菩提心若不退三千大千供養具若復有供過於此是人應受此供養若人發心願作佛是則恭敬供養我於諸去來現在佛亦皆恭敬供養已爾時勝思惟梵天語文殊師利法王子言文殊師利當請如來應正遍知護此法門後世末世依於如來住持之力令此法門廣行流布文殊師利法王子言梵天於意云何汝謂如來於此法門有法有說可示可護不耶答言不也文殊師利言梵天是故當知一切諸法無說無示無滅無護若有擁護此法門者為護虛空梵天若有菩薩作如是言我護法者彼諸菩薩非是正說何以故以此法門出過一切諸言語故是名菩薩樂無諍訟梵天若有菩薩於此眾中作是念言今說是法當知是人即非聽法何以故不聽法者乃為聽法梵天問言文殊師利以依何意作如是言不聽法者乃為聽法文殊師利答言梵天不漏眼耳鼻舌身意是為聽法何以故若於眼等內六入中不漏色聲香味觸法乃為聽法爾時會中三萬二千天子五百比丘三百比丘尼八百優婆塞八百優婆夷聞法王子文殊師利如是所說一切皆得無生法忍得是忍已作如是言如是如是文殊師利如仁所說不聽法者乃為聽法爾時勝思惟梵天問於得忍諸菩薩言汝等豈不聽是法門耶諸菩薩言如我等聽以不聽為聽梵天問言汝等云何知是法門答言梵天以不知為知梵天問言汝等以得何等法故名得法忍答言梵天以一切法皆不可得是故我等名得法忍梵天問言汝等云何隨是法行答言梵天以不隨行是隨法行梵天問言汝等可不明了通達此法門耶答言梵天一切諸法我等悉皆明了通達無彼我故爾時會中有一天子名曰無垢集在會坐謂勝思惟大梵天言梵天若有但聞此經法門不為如來與授記者我當授其阿耨多羅三藐三菩提記何以故以此法門不失因果而能出生一切善法能壞魔怨離諸憎愛能令眾生心得清淨能令信者皆得歡喜以此法門除諸瞋恨以此法門一切善人之所修行以此法門一切諸佛之所護念以此法門一切世間天人阿修羅所共守護以此法門決定必得至不退轉以此法門真實不誑至道場故以此法門真實不倒能令眾生得諸佛法以此法門能轉法輪以此法門能除疑悔以此法門能開聖道以此法門求解脫者所應善聽以此法門若有欲得陀羅尼者所應善持以此法門求福之人所應善說以此法門樂法之人所應善護以此法門能與快樂至於涅槃以此法門若魔外道有所得人所不能斷以此法門應受供人能隨其義以此法門能令利根行者欣悅以此法門令真智者皆悉歡喜以此法門能與人慧離諸見故以此法門能與人智破愚癡故以此法門文辭次第善說法故以此法門究竟善巧隨義說故以此法門多所利益說第一義以此法門愛樂法人之所貪惜以此法門有智之人所不能離以此法門是行施者之大寶藏以此法門是熱惱者之清涼池以此法門能令瞋者慈者心皆平等以此法門令懈怠者皆行精進以此法門令妄念者皆得禪定以此法門與愚癡者般若之明梵天此法門者一切諸佛之所貴重無垢天子說是法時於此三千大千世界六種震動佛即讚言善哉善哉無垢天子如汝所說爾時勝思惟梵天白佛言世尊是無垢天子曾於過去諸如來所聞是法門耶佛言梵天是無垢天子已於過去六十四億諸如來所聞是法門復過四萬二千劫已當得作佛號無垢莊嚴國名寶莊嚴於其中間諸佛出世一切供養亦於彼佛聞是法門梵天是諸比丘比丘尼優婆塞優婆夷天龍夜叉乾闥婆阿修羅迦樓羅緊那羅摩睺羅伽人非人等在此會中得法忍者皆當得生寶莊嚴國爾時無垢天子白佛言世尊我不求菩提不願菩提不貪著菩提不喜樂菩提不思念菩提不分別菩提云何如來授我記耶佛言天子如以草木莖節枝葉投於火中而語之言莫然莫然若以是語而不然者無有是處如是天子菩薩亦爾雖不求菩提不願菩提不貪著菩提不喜樂菩提不思念菩提不分別菩提當知是人已為一切諸佛所記何以故若諸菩薩不求菩提不願菩提不貪著菩提不喜樂菩提不思念菩提不分別菩提則於諸佛必得授於阿耨多羅三藐三菩提記爾時會中五百菩薩白佛言世尊我等今者不求菩提不願菩提不貪著菩提不喜樂菩提不思念菩提不分別菩提作是語已以佛神力即見上方八萬四千諸佛授其阿耨多羅三藐三菩提記爾時五百菩薩白佛言希有世尊如來善說若諸菩薩不求菩提不願菩提不貪著菩提不喜樂菩提不思念菩提於菩提不分別無分別如是菩薩當知已為諸佛授記世尊我等今見上方八萬四千諸佛皆與我等授阿耨多羅三藐三菩提記爾時文殊師利法王之子白佛言唯願世尊護是法門於當來世閻浮提中令得久住又令大莊嚴善男子善女人咸得聞之設有種種諸魔事起而能不隨亦令諸魔若諸魔民不得其便以其受持是法門故則得發於阿耨多羅三藐三菩提心爾時佛告文殊師利法王子言如是如是汝今善聽為此法門久住世故當為汝說召諸天龍夜叉乾闥婆鳩槃茶等呪術章句常隨擁護如是法門若諸法師善男子善女人誦持此呪則能致彼天龍夜叉乾闥婆鳩槃茶阿修羅迦樓羅緊那羅摩睺羅伽等常隨擁護是善男子善女人若行道路若失道時若在聚落若在空閑若在僧房若在宴室若經行處若在眾會是諸神等常當隨侍衛護是人益其樂說辯才之力又復為作堅固憶念慧力因緣無有怨賊得其便者令是法師行立坐臥一心安詳文殊師利何等名為呪術章句多軼他憂頭隸頭頭隷摩䶩遮䶩摩衢遮隸失離彌絺樗離彌離侯樓侯樓侯樓垔婆䶩鞞多地佉佉隸佉隸佉隷佉泥阿僧泥伽提摩子麗摩那娑婆泥跋大揵大薩婆留帝婆囉婆伽帝辛頭麗南無佛提避邪遮離帝麗南無達摩耶尼伽娑尼南磨僧伽耶娑婆系多波閉避喻波羶多尼薩婆波波尼枚提離迷薩婆浮提避耶薩多尼離池恕婆藍吽摩波菟摩何離師避鉢囉賒哆多多囉堤虱天帝薩婆伽囉賀南磨薩婆佛提避耶悉纏妒曼哆囉鉢大澘婆賀文殊師利是呪章句若諸菩薩摩訶薩等欲修行此勝法門者當誦持之應一心行不調戲不散亂舉動進止悉令淨潔不畜餘食少欲知足獨處遠離不樂憒閙身心遠離常以慈悲以法喜樂常住實語不欺誑人貴於坐禪樂欲說法行於正念常離邪念恒欲頭陀於得不得無有憂喜趣向涅槃畏厭生死等心憎愛和合離別不悋身命及一切物無有貪惜威儀成就常樂持戒忍辱調柔惡言能忍顏色和悅常行精進助成一切眾生善事先意問訊除去憍慢同心歡樂文殊師利如是善男子行如是呪持讀誦者文殊師利如是法師即現身中得十種力何等為十一得念力不忘諸法故二得意力方便善巧擇諸法故三得法力以能隨順修多羅意善覺了故四得堅固力以常不捨如實修行故五得慚愧力護彼我故六得多聞力具足慧故七得陀羅尼力一切所聞皆能持故八得樂說辯力諸佛護念故九得深法力具足五通故十得無生法忍力一切智智速得滿足故文殊師利若諸法師有能誦此陀羅尼呪住如是行彼善男子即於現世得是十力如來說是呪術力時四大神王驚怖毛竪與無量鬼神眷屬圍遶前詣佛所頂禮佛足白佛言世尊我是四神王得須陀洹道若有法師順佛教者我等常當率諸親屬營從神民護是法師若善男子若善女人護念法者有能受持是等法門讀誦解說我等四王常往其所衛護是人隨在何處若城邑聚落若空閑靜處若在房中若在家若出家我等四王及諸眷屬常當隨侍供給所須令心安隱無有厭倦亦使一切無能嬈者世尊我等四王隨是法門所在之處常令其方面百由旬若天天子若龍龍子若夜叉夜叉子若鳩槃茶鳩槃茶子等不能得便爾時毘流博叉天王而說偈言我所有眷屬親戚及諸民皆當共衛護供養是法師爾時毘流勒叉天王而說偈言我是法王子從法而化生佛子發心人我皆當供給爾時提頭賴吒天王而說偈言若有諸法師持佛修多羅我常當衛護周遍於十方爾時毘沙門天王而說偈言是人發道心所應受供養一切諸眾生無能知之者爾時毘沙門天王子名曰善實持七寶蓋奉上如來而說偈言世尊我今當受持是法門亦為他人說我有如是心世尊知我心及先世所行初始發道心至誠求佛道世尊無見頂今奉此妙蓋願我得如是無見頂之相我以愛敬心瞻仰於世尊願二足之尊慈悲觀察我我求佛淨眼願見阿逸多度智慧世尊即時以偈答汝於此命終即生兜率天從兜率下生得見彌勒佛二萬歲供養爾乃行出家既得出家已淨修於梵行賢劫中諸佛一切悉得見亦皆供養之於彼修梵行過六十億劫汝當得成佛號名為寶蓋國土甚嚴淨惟有菩薩僧為講說妙法壽命盡一劫佛滅度已後正法住一劫像法住半劫清淨勝妙法安隱諸眾生爾時釋提桓因與無數百千諸天圍遶而白佛言世尊若有能持是等法門彼諸法師我常衛護供養供給隨是法門所在之處若讀若誦若解說者我及眷屬以為聽受是法門故往詣其所增益法師勢力無畏法次第意令不漏失爾時釋提桓因子名曰善護持妙寶蓋諸寶間錯奉上如來而說偈言我常如實知世尊前世行我亦如是行求佛一切智世尊於往昔無物不施與我當隨此行亦捨諸所有我今法王子受持是法門當數為人說以報如來恩受是法門者是即與我同我給侍彼人為得菩提故世尊聲聞人不能守護法於後恐怖世我護是法門世尊安慰我又斷諸天疑我今當久如得佛如世尊佛通達智慧授一切智記汝後當作佛如我今無異過於千億劫復過百億劫爾乃得成佛號名為智成爾時娑婆世界主大梵天王白佛言世尊若善男子善女人等其有能說是法門者我為供養彼法師故捨禪定樂往詣其所何以故是等法門出生帝釋大梵天王諸豪尊等我今常當供養如是諸善男子如是說法諸善男子應受世間大梵天王一切天人阿修羅等之所供養爾時妙梵天王而說偈言比丘比丘尼諸清信士女受持此法門是世供養處乃至有一人能行是法門我妙梵天王要當為之說敷眾妙華座高至於梵天於此座上坐演說是法門若於惡世中從聞是法者應發希有心踊躍稱善哉若無量世界大火悉充滿要當從中過往聽是法門若有欲得聞開佛道法門應如須彌寶供養從聞者爾時世尊現神通力令魔波旬及其軍眾來詣佛所作如是言世尊我與眷屬今於佛前立此誓願隨是法門所流布處若說法者及聽法者并彼國土不起魔事亦當擁護如是法門爾時世尊放金色光照此世界告文殊師利法王子言文殊師利我今住持如是法門以為利益諸法師故隨是法門在閻浮提歲數久近佛法不滅爾時會中諸眾生等以一切華以一切香一切末香而散佛上作如是言世尊願是法門行閻浮提久住於世廣宣流布於是世尊告阿難言汝今受持如是法門阿難白言唯然受持佛言阿難我今當以如是法門囑累於汝受持讀誦廣為人說爾時阿難即白佛言世尊若人受持如是法門書寫讀誦為人解說彼人為得幾許功德佛言阿難隨是法門所有文字章句之數若人盡壽以一切種勝妙樂具供養爾許諸佛及僧若復有人乃至供養是法門恭敬尊重而讚歎之其福為勝是人現得十一功德之藏何等為十一一見佛藏得天眼故二聽法藏得天耳故三見僧藏得不退轉菩薩僧故四無盡財藏以得寶手故五色身藏以得具足三十二相故六眷屬藏得不可壞諸眷屬故七聞所未聞諸法之藏以得諸持陀羅尼故八憶念藏以得樂說無礙辯故九無畏藏破壞一切外道論故十福德藏利益一切諸眾生故十一智慧藏以得一切諸佛法故佛說如是修多羅時七十二那由他菩薩得無生法忍無量眾生發阿耨多羅三藐三菩提心無數眾生不受諸法漏盡心得解脫爾時慧命阿難即從坐起整服右肩頂禮佛足白言世尊當以何名名此法門云何奉持佛言阿難此法門者名為平等攝一切法如是受持名為莊嚴一切佛法如是受持名勝思惟梵天所問如是受持名為文殊師利論義如是受持佛說是法門已文殊師利法王之子勝思惟梵天平等行善男子網明菩薩長老摩訶迦葉慧命阿難及十方世界諸來菩薩天龍夜叉乾闥婆王阿修羅等受持佛語皆大歡喜
如是我聞一時薄伽梵在室羅筏城逝多林給孤獨園與大苾芻眾千二百五十人俱菩薩摩訶薩萬二千人俱爾時三十三天善法堂會有一天子名曰善住與諸大天并諸天女前後圍遶受勝尊貴歡娛遊戲種種天樂共相娛樂受諸快樂爾時善住天子於其夜分聞有聲言善住天子却後七日決欲命終於此沒後生贍部洲便受七返傍生之身次受地獄苦從地獄出希得人身生貧賤家處於母胎即無兩目善住天子聞此聲已身毛皆竪生大怖懼愁憂不樂惶怖無計即便速疾往詣天帝釋所悲號啼哭頂禮天帝二足尊已白帝釋曰惟願天尊聽我所說我與天女共相圍遶受快樂時聞有聲言善住天子却後七日命將欲終命終之後生贍部洲便受七返傍生之身次受地獄苦從地獄出希得人身生貧賤家在母胎中即無兩目我聞斯語惶怖無計云何令我得免斯苦爾時天帝釋聞善住天子語已甚大驚愕諦想思惟此之善住受何七返惡趣之身須臾靜住注想諦觀便見善住當受七返惡趣之身所謂䐗狗野干獼猴蟒蛇烏鷲等身食諸穢惡不淨之物爾時帝釋觀見善住天子當墮七返惡趣身已極軫慈念愁憂苦惱痛貫身心諦思何計何所歸依誰能覆護得免斯苦復作是念唯有如來應正等覺大慈悲父令其善住免斯苦耶爾時帝釋作是念已於初夜分以種種華天妙衣服以自莊嚴執持花香往逝多林詣世尊所恭敬供養頂禮雙足遶七匝已長跪合掌而白佛言善住天子聞有聲言却後七日命終而受七返傍生惡趣之身聞此語已極懷憂苦痛貫於心世尊大慈哀慜利益云何令得免斯苦耶爾時世尊聞此語已即便微笑於其頂上放種種光遍照三千大千世界還至佛所若佛世尊說過去事光從背入若說未來事光從胸入若說地獄事光從足下入若說傍生事光從足跟入若說餓鬼事光從足指入若說人事光從膝入若說力輪王事光從左手掌入若說轉輪王事光從右手掌入若說天事光從臍入若說聲聞事光從口入若說獨覺事光從眉間入若說阿耨多羅三藐三菩提事光從頂入是時光明還至佛所遶佛三匝從佛口入爾時世尊告帝釋曰天帝有陀羅尼名為如來佛頂尊勝能淨一切惡趣生死苦惱又能淨除一切地獄琰摩王界傍生之苦又破一切地獄之業迴趣善道天帝此佛頂尊勝陀羅尼不可思議有大神力若復有人一經於耳先世所造一切惡業悉皆消滅當得清淨勝妙之身隨所生處憶持不忘從一佛土至一佛土從一天界至一天界乃至遍歷三十三天所生之處憶持不忘復次天帝若人欲終須臾憶念此陀羅尼還得增壽身口意淨亦無苦痛隨其福利悉蒙安隱亦令一切如來之所瞻視一切天神常為侍衛人所敬重惡障消除一切菩薩同為覆護若有男子女人須臾讀誦持此陀羅尼者當知此人所有三惡道苦破壞消滅無有遺餘諸佛淨土及諸天宮一切菩薩甚深行願隨意遊入悉無障礙是時帝釋一心樂聞爾時薄伽梵觀察帝釋心之所念以大慈悲心說是陀羅尼法即說呪曰南謨薄伽伐帝咥哩盧枳也鉢喇底毘失瑟吒也勃陀也薄伽伐帝怛咥他唵毘輸馱也颯麼三曼多阿婆婆娑颯撥囉拏揭底㖸喝娜瑣婆婆毘戍睇阿毘詵者覩漫蘇揭多跋囉跋者那阿蜜栗多鞞師計痾喝囉痾喝囉痾愈珊陀喇儞輸馱也輸馱也伽伽那毘戍睇烏瑟膩沙毘逝也戍睇索訶薩囉曷喇濕弭珊珠地帝薩婆怛他揭多阿地瑟侘娜阿地瑟恥䫂沒姪囇跋折囉迦也僧喝旦那戍睇薩婆痾伐刺拏毘戍睇鉢喇底儞跋戴也阿愈戍睇三麼耶阿地瑟恥帝末儞末儞麼末儞呾闥多步多孤㨖鉢唎戍睇鼻窣怖吒勃地戍睇逝也逝也鼻逝也鼻逝也三末囉三末囉薩婆勃陀阿地瑟恥多戍睇跋折囇跋折囉揭鞞跋折藍婆跋覩麼麼阿目羯寫薩婆薩埵難者迦也毘戍睇薩婆揭底鉢唎戍睇薩婆怛他揭哆三摩戍和娑阿地瑟恥帝勃陀勃陀菩馱也菩馱也三曼䫂鉢唎戍睇薩婆怛他揭䫂阿地瑟侘娜阿地瑟恥帝莎訶爾時世尊說此陀羅尼已告帝釋曰此陀羅尼印名淨除一切惡趣佛頂尊勝陀羅尼法亦能除滅一切罪業等障能淨一切穢惡道苦天帝此陀羅尼八十八弶伽沙俱胝百千諸佛同共宣說隨喜受持以大日如來智印印之為破一切有情三惡趣網為令一切地獄傍生琰摩王界之所有情而得解脫眾苦逼迫墮生死海有情得解脫故亦令短命薄福現無救護眾生樂造雜染惡業有情得饒益故此陀羅尼於贍部洲住持力故又令邪見不信善惡三惡趣中種種流轉生死苦惱薄福有情迷失正路如是等類無不蒙益擔悉令解脫眾苦重佛告天帝我今宣說此陀羅尼付囑於汝汝當授與善住天子令其受持讀誦思惟愛敬供養憶持莫忘亦令贍部洲中一切有情廣宣流布此陀羅尼利益無量亦為一切諸天子等說此大陀羅尼印付囑於汝天帝汝當正意憶持勤加守護勿令忘失復次天帝若復有人須臾得聞此陀羅尼千劫已來積集重障惡業之罪應受種種生死流轉地獄餓鬼傍生琰摩王界阿蘇羅身藥叉鬼神布單那羯吒布單那阿波娑摩囉蚊虻龜狗蟒蛇等身一切諸鳥及諸猛獸一切有情乃至蟻子之身更不重受便得轉生諸佛世尊一生補處菩薩同會一處或得大姓婆羅門家生或生剎帝利種及以豪貴最勝家生天帝此人身等如上勝處生者皆由聞此陀羅尼故隨所生處皆得清淨勝妙之身天帝如是果報乃至菩提最勝之處皆由讚歎此陀羅尼殊勝功德天帝此陀羅尼名為吉祥何以故能除一切三惡道故此佛頂尊勝陀羅尼猶如日藏摩尼之寶淨無瑕翳猶若虛空光焰照徹無不周遍若諸有情淨心持此陀羅尼者亦復如是如善好金明淨柔軟令人喜見不為穢惡之所染著亦如蓮華飛塵不染天帝持此陀羅尼者亦復如是乘此淨業必生善趣天帝此陀羅尼隨所方處若能如是書寫受持聽聞讚誦恭敬供養者一切惡道皆得清淨諸地獄苦速能消滅天帝若有男子女人書寫此陀羅尼安高幢上或安高山或置樓臺乃至安置窣堵波中天帝若有苾芻苾芻尼鄔波索迦鄔波斯迦族姓男女於前幢等或時遙見或與相近其影映身或復風吹陀羅尼等幢上輕塵落在身者天帝彼諸眾生所有罪業應墮惡趣地獄餓鬼傍生琰摩王界阿蘇羅身眾惡之苦皆悉不受亦復不為罪垢染污天帝此等有情一切諸佛之所授記皆得不退轉於阿耨多羅三藐三菩提天帝何況更以種種華鬘塗香末香幢幡花蓋衣服瓔珞作諸妓樂種種莊嚴於四衢道造窣堵波安置陀羅尼合掌恭敬旋遶周行歸命禮拜天帝彼人能如是供養者名曰摩訶薩埵真是佛子持法棟梁又是如來全身舍利窣堵波塔爾時琰摩法王於夜初分來詣佛所以種種妙衣種種華香塗香末香栴檀沈水恭敬供養遶佛七匝禮雙足已而作是言我聞如來演說大力陀羅尼法讚持功德不可思議世尊大慈憐慜利益罪苦眾生世尊我常隨逐守護不令持者墮於地獄由彼隨順如來言教而護念之爾時護世四大天王遶佛三匝在一面立白佛言世尊唯願如來重為我等廣說陀羅尼法爾時世尊告四大天王曰汝等諦聽我當為汝演說持此陀羅尼法亦為短命諸有情說若欲受持當淨洗浴著新淨衣始從白月一日乃至圓滿十五日時齋戒一心誦陀羅尼滿其千遍令短命者命還增續永離病苦一切業障悉能消滅一切地獄之苦一切鳥獸乃至有命之類聞此陀羅尼聲一經於耳盡此身已更不復受一切眾苦佛言若復有人忽遇惡病眾苦逼迫聞此陀羅尼者即得永離一切惡病眾苦消滅若應墮在惡道亦得解脫即得往生妙喜世界盡此身已後更不受胞胎之身所在之處蓮花化生隨其所生常得宿命憶持不忘佛言若復有人先造一切極重業已遂即命終由此惡業應墮地獄或墮傍生琰摩王界餓鬼之趣乃至墮在捺洛迦中或生水中或作禽獸種種之身取其亡者隨身分骨淨土一把以陀羅尼呪之二十一遍散於骨上亡者生天佛言若人常能日日誦此陀羅尼滿二十一遍應消一切世間殊勝供養捨身往生極樂世界若常誦念復增壽命受諸快樂捨此身已即得往生種種微妙諸佛剎土常與諸佛俱會一處一切如來常為演說微妙之法一切諸佛授菩提記身光照曜一切剎土乃至獲得無上涅槃復次若欲誦此陀羅尼法於其佛前先取淨土作壇隨其大小正方而作以種種草花散於壇上燒眾名香雙膝著地或時蹲踞心常念佛作慕陀羅尼印先屈頭指以大拇指押然後當心合掌誦陀羅尼滿一百八遍於其壇中猶如雲王雨種種花能遍供養八十八俱胝弶伽沙數那庾多百千諸佛彼佛世尊咸共讚言善哉善哉此為希有真是佛子證得無障礙智三昧及菩提心莊嚴三昧持此陀羅尼者應如是作佛言天帝我以善巧方便若有一切眾生應墮地獄即令解脫一切惡道亦得清淨消滅無餘復令持者增益壽命天帝汝今將我陀羅尼法授與善住天子即令持誦滿七日已汝與善住俱來見我爾時天帝釋於世尊前親受陀羅尼法奉持憶念還於本宮授與善住天子爾時善住天子受得此陀羅尼法已滿六日六夜依法受持一切願滿先應受彼一切惡趣之苦即時解脫住菩提分增益壽命無量福業應時雲集慶悅無量高聲唱言希有如來說斯妙法希有明驗甚大難量大慈世尊能為我等及諸有情說此神呪令我解脫惡趣之苦爾時天帝釋至七日已與善住天子及諸天眾嚴飾花鬘齎以妙香寶幢幡蓋天衣瓔珞微妙莊嚴來詣佛所作供養已以天妙衣及諸瓔珞奉上世尊遶百千匝踊躍歡喜在一面坐瞻仰尊容目未曾捨爾時世尊舒金色臂便以百福莊嚴眾相具足無畏右手摩善住天子頂而為說法授菩提記佛告善住天子曰此陀羅尼印名為淨除一切惡趣佛頂尊勝陀羅尼汝應授持爾時善住天子及天帝釋諸來天眾一切大會聞佛說已皆大歡喜信受奉行
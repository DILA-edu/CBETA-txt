聞如是一時佛在羅閱祇國大精舍中有千二百五十弟子各住餘室佛獨一房自思念言我涅槃後四部弟子持戒不具多所毀犯造作非法不行十善我法既滅末世之中鬼魔亂起行諸邪惡嬈惱人民又有毒龍吐毒害人我當云何而辟除之作是念已默然而住於是天帝知佛所念從坐而起如人屈申臂頃來至佛所稽首佛足作禮畢已長跪叉手前請佛言惟願世尊愍濟眾生為說無上灌頂章句大神王名字守護萬姓故使得安隱離諸危厄度於邪惡使諸魔鬼不得作害結願神名常在左右為人防惡使毒不行所請如是惟願演之佛告天帝釋善哉善哉諦聽諦受吾今為汝而演說之令諸世間一切眾生有受三自歸者盡帶持此百大神王名以護人身辟除邪惡使萬毒不行百姓安寧若干億神恒沙數鬼皆不得留住帶神名者身中有鬼神在其身中不去者四天王當遣使者持金剛杵碎頭作七分天帝釋白佛言世尊所稱譽者其法微妙惟願演說化於未聞佛語天帝此灌頂章句結願呪經甚深微妙不可妄說諸佛世尊不妄宣授度與人也今我出世值於五惡我若不說此結願呪經者諸弊小鬼互來嬈人覓人飲食求人長短我今為汝及一切人而演說之佛語天帝釋言有百神王今在須彌山頂上居止我以威神召其使來面勅神王以護汝等不令遭橫結縷呼其名字是諸神王常當在汝左右為汝作護天帝釋言其名何等佛言神名伊利寐鞮字德無礙神名尼烏厨遮字棄自大神名波羅那頭字遊安寧神名無和遮樓字歸正化神名薩多波羅字救脫厄神名嘻摩和頭字暉光照神名天樓眸俱字宣言教神名阿羅或駒字開達明神名那羅那移字隨順彼是九神王當以威神為某作護辟除凶惡無諸惱患他餘鬼神不得其便遠百由旬無相嬈害帶持結願神王名字外諸惡魔無不除却獲善利安令得吉祥神名摩醯首羅字威靈帝神名摩尼拔陀字威伏行神名富那拔陀字集至誠神名金毘羅陀字威如王神名質多斯那字知敬上神名賓頭盧伽字立不動神名車鉢羅婆字忍德脫是七神王當以已之威力共擁護某除不吉祥鳥鳴惡夢野獸變怪因衰嬈人者不得害某帶持結願神名字故獲福如是神名曇摩拔羅字學帝王神名摩竭波羅字除曲心神名繡利密多字有功勳神名勒那翅奢字調和平神名斂摩舍帝字伏眾根神名奢羅密帝字獨處快神名醯摩拔陀字應念至是七神王當以威神之力為某作護若入江海湖池溪谷水中雜毒蛟龍之屬懷惡心者風波起時以某帶持結願神名自然安隱過度厄難所到安寧吉利度岸神名薩多琦梨字大力天神名波梨羅睺字勇猛進神名毘摩質多字響高遠神名睒摩利子字瑛雄德神名波阿梨子字威武盛神名佉羅騫陀字吼如雷神名鳩羅檀提字戰無敵是七神王當以威德在所作護若入異道聚會之中飲食有毒蠱道所中食其飲食自然消化毒為不行帶持結願神王力故現世獲福其報如是神名和耆羅桓字堅不動神名摩尼鉢羅字演暢音神名阿波提羅字喜無懼神名曇無利羅字赫嚴飾神名揵陀尼吁字堅住行神名劬摩和羅字清淨明神名摩呵闍離字越諸難是七神王當以威神為某作護若有怨家以毒惡心妬賢嫉能或諍財寶已為咎恨鬪諍不已是七神王即以威力解除二家使其和解俱生善心惡意悉滅帶持結縷神王名字現報如是神名闍那阿梨字善威光神名耆羅斯耨字事業得神名勒迦設婁字除煩惱神名摩遮多梨字補天位神名羅摩奴遮字開正路神名󱄔迦盧遮字力堅固神名阿梨盧黃字離諸趣是七神王當以威神佐助左右治生賣買常獲倍利不與怨家盜賊惡伴之所牽引所在遊行見者悉喜和悅相向無瞋惱色帶持結縷神王名故現報如是神名鴛那攎遮字除怖懼神名惟舍羅遮字超出難神名蠅迦陀羅字覆天地神名遮羅珞迦字自無畏神名臀頭梨迦字德如山神名那惟師尼字思無愛神名陀優陀羅字住無畏是七神王當以威神為某作護辟除縣官危厄之難若合死事鞭撻便除枷鎖杻械杖楚之罰罵辱唾吐即便除解以某帶持神名力故現報如是神名富阿陀羅字勝幡懸神名沙羅和羅字弘聖言神名那羅訶摩字施無盡神名醯波舍摩字將導安神名阿抄牟羅字覺無常神名比抄倚耶字分別解神名至羅和移字善勸吉是七神王當以威神主產生者不令他餘邪惡鬼神閉其生門帶持結願神名力故到產之日身體安寧無諸痛惱兒則易生左右善神扶佐生者帶持結縷獲福如是神名抄摩如提字滿無及神名首抄和提字威如天神名阿抄惒泥字辯無喻神名脾羅摩尼字無復疑神名修吼摩耶字降小魔神名提摩陀伊字解生死神名架抄優陀字拔愛根是七神王當以威神主五溫山海之中諸小弊龍各吐惡毒五色之氣侵陵萬民彼輒頭痛身體寒熱或時致死以某帶持結願力故惡龍攝毒不復害人帶持結願縷現報如是神名半那波提字精勇健神名莎羅波提字救世者神名沙和迦羅字離邪行神名尼遲樓󱁉字滅思想神名波羅般然字威靈祇神名嘻蘭譚耆字如江海神名金羅伊頭字不畏兵是七神王當以威神主逐詐稱浮遊鬼神名籍未定者天上不攝地獄不受來往世間若在城邑聚落村里作諸變怪恐動人情愚人惶怖為設福食謂之為神或言汝命屬我作諸疾痛保汝不死以某帶持結縷神名此諸惡鬼不復嬈近索人飲食帶持結願福德力故現報如是神名脂難雷耶字通達顯神名捐摩質樓字堅正幢神名倪和無呵字至大祇神名懼頭摩醯字最上勝神名差陀離遮字久建行神名難頭謣難字吉安寧神名嘻遲嘻遲字勢力強是七神王當以威神主治飛尸客氣之鬼復連注鬼或有魅鬼來入人身者使意擾亂湯藥針炙悉不得治呪術不行者此鬼流轉在人百節五脈之中使人惶惑諸治不差者以某帶持結願神名此諸注鬼不能為害結願福德現報如是神名阿波利移字慧無窮神名較坻細耶字斷諸結神名摩梨摩羅字住正臣神名阿泥梨移字積財施神名波泥梨移字不捨願神名阿吼羅迷字除垢穢神名阿都摩梨字誠信篤是七神王當以威神主入溪谷山野之中毒蛇蚖蝮諸雜毒虫象龍熊羆虎狼禽獸種種恐畏噉人血肉者以某帶持結願神名常隨左右為某作護除却諸惡無眾衰惱帶持結願現報如是神名阿迦至提字正真治神名修波梨阿字正住安神名䚷羅卑羅字伏魔魅神名阿呵閉羅字教令從神名卑羅摩䟞字朗赫照神名師羅摩提字嚴整住神名他飢梨尼字立安明是七神王當以威神主治逆賊侵陵境土劫奪人財寶偷竊為意恆生惡念不絕以貪求故壞王國土村營市里更相嬈害以某帶持結願神名十方怨賊劫盜等侶自然消滅不能為害帶持結願經故現報如是神名尼陀槃尼字殊勝彼神名尼拔散尼字深寂滅神名摩呵曼那字辭章句神名㝹陀梨那字曉了度神名漚那提奴字吉定安神名漚那提陀字虛空住神名漚彌提屠字法呪術是七神王當以威神護國土之中有雜毒之氣以擊人身被輒寒熱起諸苞腫或乃徹骨至潰之日濃血臭爛不可得近唾呪不行或時致死末世之中生此毒害以某帶持結願經故雜氣之毒不害某身辟除萬惡魔邪敢當帶持結願現報如是佛告天帝釋若男子女人為邪鬼所得便者應當洗手嗽口清淨正心敬禮諸佛三寶燒諸名香膠香婆香安息香等香汁泥地縱廣七尺散五色華然十方燈以五色之縷各七條長七尺而左索之存百神王名字亦並結之若人受者當長跪叉手專心三寶莫念東西南北方事亦復莫念家室之事聽師所言稽首頂受諸鬼神王當以已之威力為男子女人作大護助行來出入帶在身上諸鬼魔輩聞見之者馳散亡走各自隱藏不近人也佛告天帝釋此灌頂章句百神王不但結縷呼其名而已若人危厄眾難所惱隨其所主存呼憶念常在人左右不離須臾書持名字厭除不祥隨神擁護百怪消滅魔邪敢當無不吉祥過度眾厄壽命延長佛說灌頂章句百神王名字時有八菩薩從他方來稽首佛足而問佛言說是神名餘諸神王少有及者天中天怛薩阿竭乃說是神名諸菩薩樂精進者行無懈怠佛般泥洹後是諸神王當久在閻浮利內不佛告八菩薩我般泥洹後是諸神王當現在世二百歲至三百歲其後不復現却後濁亂世佛經欲滅時諸比丘輩不復用法威儀戒律恒相嫉妬毀滅正化至吾法沒國國相伐於是結縷神名當復現耳佛法漸末有諸少學比丘用佛威神故讀是經典老大比丘不欲聽聞謂諸少學諸比丘輩汝破佛法行此邪見當墮鬼神道及地獄中當知佛法於此漸滅爾時摩訶須薩惒菩薩憍曰兜菩薩那羅達菩薩須深彌菩薩和林調菩薩共白佛言天中天般泥洹却後世時是經卷者我輩護持使佛道久存若人未聞是經典者我當授度諷誦宣傳持是經典佛告阿難及天帝釋四部弟子是颰陀和於五百菩薩人中之師當持正法合會隨順教莫不從歡喜心隨順心清潔心却欲心是時五百人皆叉手立佛前颰陀和菩薩白佛言菩薩持幾事得行是神呪佛言有四事能行是神呪一者不信餘道二者斷除愛欲三者如法修行四者無所貪生若菩薩行是四事乃能得是灌頂章句結願大呪經佛告八菩薩摩訶薩若男子女人行是神呪書持讀誦為他人說今世現得五百功德譬如慈心比丘終不中毒亦不中兵火不能燒水不能漂帝王不能得其便也如是男子女人修行是結願呪經有如是功德不為水火所害若龍若師子虎狼若薜荔若鳩洹鬼神喜嬈人者若欲殺人若奪人財寶若壞人禪定設中害者使不得便佛言如我所語無有異也惟除宿命不請耳若人淨持齋戒行是呪經不患目痛身體無病心意無憂終無厄難若近死事皆得解脫無復惱害若男子女人修行是神呪者為天護敬亦復稱譽讚歎其善龍王鬼神閱叉揵陀羅阿須淪迦樓羅真陀羅摩睺勒鬼神王人非人等各共敬愛稱揚其善為諸佛菩薩聲聞聖眾之所護念若命終時是八大菩薩迎其精神往生西方自在隨意於是天尊以頌讚曰我說灌頂章句義辟除邪惡精魅鬼餘他鬼神不得便結縷神名常擁護鳥獸變怪野孤鳴帶持誦者災禍滅若乘船行江海中水中鮫龍魚黿鼈種種雜類無央數終不為害安隱度若入異道蠱毒家飲食有藥自消化以帶持故能除惡生嫉妬者使滅恨怨家為伏喜相向債主寬意不諍財買賣萬倍利自來盜賊不引恐懼除縣官死事莫憂慮帶持結願唾即除若有產者輒生男設生女者皆端嚴生門有鬼化為護小小危厄無不度魅鬼雖嬈善神佐離諸危難無恐怖海中弊龍吐惡氣雖欲侵陵無能害浮游鬼神覓人食見持結願皆消息注連魔魅入人腹誦持結願皆自出溪谷曠野雜毒虫以帶持故無不降他方怨賊奪人財見有誦者復道歸俗惡末世生毒腫帶持結願無不滅若有男子學誦是佛說神呪結願經假使欲歎其功德譬如恒邊減一沙刀劍矛戟不傷身盜賊怨家無能害國王大臣喜悅向學此神呪福如是蚖蛇含毒誠可畏見彼誦者毒疾除不復瞋恚吐惡氣持此神呪福如是怨讎嫌恨莫能害天龍鬼神真陀羅覩其威光默然信學誦此典德如是山野弊狼及大蟒師子猛虎鹿蝦蟇無傷害心悉藏毒眾惡消滅魔敢當弊惡鬼神將人魂諸天人民懷害心感其威神自然伏學此結願無所畏其人不病無苦痛耳目聰明無闇塞言辭辯慧有殊傑行是神典能除惡其人終不墮地獄離餓鬼道及畜生世世所生識宿命學誦此經人所敬鬼神揵陀共擁護諸天四王亦如是及阿須淪摩睺勒行此神呪福能護諸天悉共頌其德天人龍鬼甄陀羅諸佛嗟歎令如願諷誦說經為人故其人道意不退轉法慧之義而無盡姿顏美艶無與等誦習此經開化人國國相伐民荒亂飢饉荐臻懷苦窮終不於中夭其命能誦此經化人者勇猛降伏諸魔事心無所畏毛不竪其功德行不思議降伏外道令入正妖蠱幻化及符呪穢濁邪道不正行持是神呪莫能中用愛樂法建立故一切悉共歌其德具足空慧佛弟子然後當來在末世手得結願神呪經常行精進喜踊躍同心和悅奉此法受持經卷講諷誦令此法言無遺失在所宣傳令廣知法言流布有利益爾時世尊說此偈已告阿難言假使有人令面見佛至心供養衣被飯飴床臥之具病瘦醫藥不如有人受持是灌頂章句結願神呪經書持讀誦書著竹帛為他說者則為具足供養於佛時天帝釋與無央數諸天俱來各齎天華香供養散佛而白佛言我當將護持結願經者四天王及上諸天各齎華香以供養佛各白佛言我當擁護善男子善女人受此經典書持讀誦為他人說所在遊行周匝營護令無伺求得其便也佛告阿難我今為汝及四眾弟子說此灌頂章句百神王名護身結願大神呪經汝當受持度與男子女人等輩令其諷誦宣傳吾言示於未聞佛說如是天龍鬼神四部弟子聞經歡喜作禮奉行
如是我聞一時薄伽梵在室羅筏住誓多林給孤獨園與大苾芻眾百千人俱皆阿羅漢唯阿難陀猶居學地舍利子等而為上首復與菩薩摩訶薩眾十千人俱皆不退轉功德甲冑而自莊嚴慈氏菩薩妙吉祥菩薩無礙辯菩薩不捨善軛菩薩而為上首曼殊室利童子菩薩明相現時出自住處詣如來所在外而立具壽舍利子大迦多衍那大迦葉波大採菽氏滿慈子執大藏如是一切大聲聞僧亦於此時各從住處詣如來所在外而立爾時世尊知諸大眾皆來集已從住處出敷如常座結跏趺坐告舍利子汝今何故於晨朝時在門外立時舍利子白言世尊曼殊室利童子菩薩先來住此我等後來爾時世尊知而故問曼殊室利言善男子汝實先來至此住處為欲觀禮親近佛耶曼殊室利前白佛言如是世尊如是善逝何以故我於如來觀禮親近甞無厭足為欲利樂諸有情故實先來此世尊我今來至此處親近禮敬觀如來者專為利樂一切有情非為證得佛菩提故非為樂觀如來身故非為擾動真法界故非為分別諸法性故亦不為餘種種事故我觀如來即真如相無動無作無所分別無異分別非即方處非離方處非有非無非常非斷非即三世非離三世無生無滅無去無來無染不染無二不二心言路絕若以此等真如之相觀於如來名真見佛亦名禮敬親近如來實於有情能為利樂佛告曼殊室利童子汝作是觀為何所見曼殊室利白言世尊我作是觀都無所見於諸法相亦無所取佛言善哉善哉童子汝能如是觀於如來於一切法心無所取亦無不取非集非散時舍利子謂曼殊室利言仁能如是親近禮敬觀於如來甚為希有雖常慈愍一切有情而於有情都無所得雖能化導一切有情令趣涅槃而無所執雖為利樂諸有情故擐大甲冑而於其中不起積集散壞方便時曼殊室利白舍利子言如是如是如尊所說我為利樂諸有情故擐大甲冑令趣涅槃實於有情及涅槃界所化所證無得無執又舍利子非我實欲利樂有情擐大甲冑所以者何諸有情界無增無減假使於此一佛土中有如殑伽沙數諸佛一一皆住爾所大劫晝夜常說爾所法門一一法門各能度脫爾所佛土諸有情類悉皆令入無餘涅槃如此佛土有如是事餘十方面各如殑伽沙等世界亦復如是雖有爾所諸佛世尊經爾所時說爾所法度脫爾所諸有情類皆令證入無餘涅槃而有情界亦無增減何以故以諸有情自性離故無邊際故不可增減舍利子言曼殊室利若諸有情自性離故無邊際故無增減者何緣菩薩求大菩提欲為有情常說妙法曼殊室利言舍利子我說有情都不可得何有菩薩求大菩提欲為有情常說妙法何以故舍利子諸法畢竟不可得故佛告曼殊室利童子若諸有情都不可得云何施設諸有情界曼殊室利白言世尊有情界者但假施設曼殊室利設有問汝有情界者為有幾何汝得彼問當云何答世尊我當作如是答如佛法數彼界亦爾曼殊室利設復問汝有情界者其量云何汝得彼問復云何答世尊我當作如是答有情界量如諸佛境曼殊室利設有問言諸有情界為何所屬汝得彼問復云何答世尊我當作如是答彼界所屬如佛難思曼殊室利設有問言有情界者為何所住汝得彼問復云何答世尊我當作如是答若離染際所應住法即有情界所應住法曼殊室利汝修般若波羅蜜多為何所住世尊我修甚深般若波羅蜜多都無所住曼殊室利無所住者云何能修甚深般若波羅蜜多世尊我由無所住故能修般若波羅蜜多曼殊室利汝修般若波羅蜜多於善於惡何增何減世尊我修甚深般若波羅蜜多於善於惡無增無減世尊我修甚深般若波羅蜜多於一切法亦無增減世尊般若波羅蜜多出現世間不為增減一切法故世尊修學甚深般若波羅蜜多不為棄捨異生等法不為攝受一切佛法所以者何甚深般若波羅蜜多不為捨法得法故起世尊修學甚深般若波羅蜜多不為厭離生死過失不為欣樂涅槃功德所以者何修此法者不見生死況有厭離不見涅槃況有欣樂世尊修學甚深般若波羅蜜多不見諸法有劣有勝有失有得可捨可取世尊修學甚深般若波羅蜜多不得諸法可增可減所以者何非真法界有增有減世尊若能如是修者名真修學甚深般若波羅蜜多復次世尊若修般若波羅蜜多於一切法不增不減名真修學甚深般若波羅蜜多若修般若波羅蜜多於一切法不生不滅名真修學甚深般若波羅蜜多若修般若波羅蜜多於一切法不見增減名真修學甚深般若波羅蜜多若修般若波羅蜜多於一切法不見生滅名真修學甚深般若波羅蜜多復次世尊若修般若波羅蜜多於一切法無所思惟若多若少俱無希願能所希願及希願者皆不取著名真修學甚深般若波羅蜜多若修般若波羅蜜多不見諸法有好有醜有高有下名真修學甚深般若波羅蜜多復次世尊善男子等若修般若波羅蜜多於諸法中不得勝劣謂都不見此勝此劣是真般若波羅蜜多所以者何真如法界法性實際無勝無劣若如是修名真修學甚深般若波羅蜜多佛告曼殊室利童子諸佛妙法豈亦不勝曼殊室利白言世尊諸佛妙法不可取故亦不可言是勝是劣如來豈不證諸法空世尊答言如是童子曼殊室利復白佛言諸法空中何有勝劣世尊讚曰善哉善哉如是如是如汝所說曼殊室利佛法豈不是無上耶如是世尊一切佛法雖實無上而於其中無法可得故不可說佛法無上復次世尊善男子等若修般若波羅蜜多不欲住持一切佛法不欲調伏異生法等甚深般若波羅蜜多於諸佛法異生法等不欲增長及調伏故於一切法無分別故若如是修名真修學甚深般若波羅蜜多復次世尊善男子等若修般若波羅蜜多不見諸法有可思惟可分別者曼殊室利汝於佛法豈不思惟不也世尊我若見有真實佛法應可思惟然我不見世尊般若波羅蜜多不為分別諸法故起謂不分別是異生法是聲聞法是獨覺法是菩薩法是如來法善男子等精勤修學甚深般若波羅蜜多於諸法中都無所得亦無所說謂不說有異生法性亦不說有聲聞乃至如來法性所以者何此諸法性皆畢竟空不可見故若如是修名真修學甚深般若波羅蜜多復次世尊善男子等勤修般若波羅蜜多不作是念此是欲界此是色界此無色界此是滅界所以者何甚深般若波羅蜜多不見有法是可滅者若如是修名真修學甚深般若波羅蜜多復次世尊若修般若波羅蜜多於一切法不作恩怨何以故甚深般若波羅蜜多不為住持一切佛法不為棄捨異生等法所以者何善男子等勤修般若波羅蜜多於佛法中不欲證得不欲滅壞異生等法達一切法性平等故若如是修名真修學甚深般若波羅蜜多爾時世尊即便讚曰曼殊室利善哉善哉汝今乃能說甚深法與諸菩薩摩訶薩眾作真法印亦與聲聞及獨覺等增上慢者作大法印令如實知先所通達非真究竟曼殊室利若善男子善女人等聞是深法心不沈沒亦不驚怖當知是人非於一佛乃至千佛種諸善根定於無量無邊佛所種諸善根乃能聞是甚深般若波羅蜜多心不沈沒亦不驚怖爾時曼殊室利童子合掌恭敬復白佛言我欲更說甚深般若波羅蜜多唯願開許佛告曼殊室利童子汝欲說者隨汝意說曼殊室利便白佛言世尊若修甚深般若波羅蜜多於法不得是可住者亦復不得是不可住當知如是甚深般若波羅蜜多不緣法住何以故以一切法無所緣故世尊若能如是修者名真修學甚深般若波羅蜜多於一切法不取相故復次世尊應觀如是甚深般若波羅蜜多不現前觀諸法性相謂於佛法尚不現觀況菩薩法於菩薩法尚不現觀況獨覺法於獨覺法尚不現觀況聲聞法於聲聞法尚不現觀況異生法何以故以一切法性相離故復次世尊依修如是甚深般若波羅蜜多於諸法中無所分別謂不分別是可思議不可思議法性差別當知菩薩摩訶薩眾修行般若波羅蜜多於諸法中都無分別復次世尊依修如是甚深般若波羅蜜多一切法中都不見有此是佛法此非佛法此可思議此不可思議以一切法無差別性故若諸有情能修如是甚深般若波羅蜜多觀一切法皆是佛法順菩提故觀一切法皆不思議畢竟空故是諸有情已曾親近供養恭敬多百千佛種諸善根乃能如是修行般若波羅蜜多復次世尊若善男子善女人等聞說如是甚深般若波羅蜜多心不沈沒亦不驚怖當知過去已曾親近供養恭敬多百千佛種諸善根乃能如是復次世尊應觀如是甚深般若波羅蜜多若能勤修則於諸法不見雜染不見清淨雖無所見而能勤修甚深般若波羅蜜多於一切時心無厭倦復次世尊若修如是甚深般若波羅蜜多於諸異生聲聞獨覺菩薩佛法無差別想了此等法畢竟空故若能如是名真修學甚深般若波羅蜜多佛告曼殊室利童子汝已親近供養幾佛曼殊室利白言世尊我已親近供養佛數量同幻士心心所法以一切法皆如幻故曼殊室利汝於佛法豈不趣求世尊我今不見有法非佛法者何所趣求曼殊室利汝於佛法已成就耶世尊我今都不見法可名佛法何所成就曼殊室利汝豈不得無著性耶世尊我今即無著性豈無著性復得無著曼殊室利汝不當坐菩提座耶世尊諸佛於菩提座尚無坐義況我能坐何以故以一切法皆用實際為定量故於實際中坐及坐者俱不可得曼殊室利言實際者是何增語世尊實際當知即是偽身增語曼殊室利云何偽身可名實際世尊實際無去無來非真非偽身非身相俱不可得偽身亦爾是故偽身即是實際時舍利子便白佛言若諸菩薩聞說如是甚深般若波羅蜜多心不沈沒亦不驚怖是諸菩薩定趣菩提不復退轉慈氏菩薩復白佛言若諸菩薩聞說如是甚深般若波羅蜜多心不沈沒亦不驚怖是諸菩薩已近無上正等菩提何以故是諸菩薩現覺法性離一切分別如大菩提故曼殊室利亦白佛言若諸菩薩聞說如是甚深般若波羅蜜多心不沈沒亦不驚怖是諸菩薩如佛世尊堪受世間供養恭敬何以故於一切法覺實性故時有女人名無緣慮合掌恭敬白言世尊若諸有情聞說如是甚深般若波羅蜜多心不沈沒亦不驚怖是諸有情於異生法若聲聞法若獨覺法若菩薩法若如來法皆不緣慮所以者何達一切法都無所有能所緣慮俱不可得爾時佛告舍利子等如是如是如汝所說若善男子善女人等聞說如是甚深般若波羅蜜多心不沈沒亦不驚怖是善男子善女人等當知已住不退轉地定趣菩提不復退轉舍利子等若諸有情聞說如是甚深般若波羅蜜多心不沈沒亦不驚怖歡喜信樂聽聞受持轉為他說心無厭倦是諸有情能為一切真實廣大殊勝施主能施一切無上財寶具足布施波羅蜜多是諸有情淨戒圓滿具真淨戒具勝淨戒淨戒功德皆已圓滿具足淨戒波羅蜜多是諸有情安忍圓滿具真安忍具勝安忍安忍功德皆已圓滿具足安忍波羅蜜多是諸有情精進圓滿具真精進具勝精進精進功德皆已圓滿具足精進波羅蜜多是諸有情靜慮圓滿具真靜慮具勝靜慮靜慮功德皆已圓滿具足靜慮波羅蜜多是諸有情般若圓滿具真般若具勝般若般若功德皆已圓滿具足般若波羅蜜多是諸有情成就真勝慈悲喜捨亦能為他宣說開示甚深般若波羅蜜多佛告曼殊室利童子汝觀何義欲證無上正等菩提曼殊室利白言世尊我於無上正等菩提尚無住心況當欲證我於菩提無求趣意所以者何菩提即我我即菩提如何求趣佛言善哉善哉童子汝能巧說甚深義處汝於先佛多植善根久發大願能依無得修行種種清淨梵行曼殊室利便白佛言若於諸法有所得者可依無得修淨梵行我都不見有法可得及無所得如何可言能依無得修淨梵行佛告曼殊室利童子汝今見我聲聞德耶世尊我見佛言童子汝云何見世尊今我見諸聲聞非異生非聖者非有學非無學非可見非不可見非見者非不見者非多非少非小非大非已調伏非未調伏我如是見而無見想時舍利子便問彼言於聲聞乘既如是見復云何見正等覺乘大德我今不見菩薩亦復不見諸菩薩法不見菩提亦復不見趣菩提法亦不見有趣菩提行亦不見有證菩提法不見有能證菩提者我如是見正等覺乘謂於其中都無所見時舍利子復問彼言汝於如來當云何見大德止止勿於如來大龍象王而興言論曼殊室利所言佛者是何增語今問大德所言我者復何增語舍利子言我者但有假立名字是空增語大德當知佛之增語即我增語我之與佛俱畢竟空但隨世間假立名字菩提名字亦是假立不可尋此求實菩提菩提相空不可表示何以故名字菩提二俱空故名字空故言說亦空不可以空表示空法菩提空故佛亦是空故所言佛是空增語復次大德所言佛者無來無去無生無滅無所證得無所成就無名無相不可分別無言無說不可表示唯微妙智自內證知謂諸如來覺一切法畢竟空寂證大菩提隨順世間假立名字故稱為佛非為實有若有若無不可得故復次大德如來所證微妙智慧說名菩提成就菩提故名為佛菩提空故佛亦是空由此佛名是空增語時舍利子便白佛言曼殊室利所說深法非初學者所能了知爾時曼殊室利童子即白具壽舍利子言我所說者非唯初學不能解了所作已辦阿羅漢等亦不能知非我所說有能知者所以者何菩提之相非識所識無見無聞無得無念無生無滅不可說示不可聽受如是菩提性相空寂諸大菩薩尚未能知何況二乘所知解了菩提性相尚不可得況當有實證菩提者舍利子言曼殊室利佛於法界豈不證耶不也大德所以者何佛即法界法界即佛法界不應還證法界又舍利子一切法空說為法界即此法界說為菩提法界菩提俱離性相由斯故說一切法空一切法空菩提法界皆是佛境無二無別無二無別故不可了知不可了知故則無言說無言說故不可施設有為無為有非有等又舍利子一切法性亦無二無別無二無別故不可了知不可了知故則無言說無言說故不可施設所以者何諸法本性都無所有不可施設在此在彼此物彼物又舍利子若造無間當知即造不可思議亦造實際何以故舍利子不可思議與五無間俱即實際性無差別既無有能造實際者是故無間不可思議亦不可造由斯理趣造無間者非墮地獄不思議者非得生天造無間者亦非長夜沈淪生死不思議者亦非究竟能證涅槃何以故舍利子不可思議與五無間皆住實際性無差別無生無滅無去無來非因非果非善非惡非招惡趣非感人天非證涅槃非沒生死何以故以真法界非善非惡非高非下無前後故又舍利子犯重苾芻非墮地獄淨持戒者非得生天犯重苾芻非沈生死淨持戒者非證涅槃犯重苾芻非應毀訾淨持戒者非應讚歎犯重苾芻非應輕蔑淨持戒者非應恭敬犯重苾芻非應乖諍淨持戒者非應和合犯重苾芻非應遠離淨持戒者非應親近犯重苾芻非應損減淨持戒者非應增益犯重苾芻非不應供淨持戒者非定應供犯重苾芻非增長漏淨持戒者非損減漏犯重苾芻非不清淨淨持戒者非定清淨犯重苾芻非無淨信淨持戒者非有淨信犯重苾芻非不應受清淨信施淨持戒者非定應受清淨信施何以故舍利子真法界中若持若犯其性平等無差別故又舍利子諸異生類名和合者漏盡苾芻名不和合曼殊室利汝依何義作如是說大德異生與生因合名和合者諸阿羅漢無如是義名不和合我依此義作如是說又舍利子諸異生類名超怖者漏盡苾芻名不超怖曼殊室利汝依何義作如是說大德異生於可怖法不生怖畏名超怖者諸阿羅漢知可怖法實無所有無怖可超我依此義作如是說又舍利子諸異生類得無滅忍諸菩薩眾得無生忍曼殊室利汝依何義作如是說大德異生不樂寂滅名得無滅忍諸菩薩眾不見法生名得無生忍我依此義作如是說又舍利子諸異生類名調伏者漏盡苾芻名不調伏曼殊室利汝依何義作如是說大德異生未調伏故應可調伏名調伏者諸阿羅漢漏結已盡不復須調名不調伏我依此義作如是說又舍利子諸異生類名增上心超越行者漏盡苾芻名心下劣非超越行曼殊室利汝依何義作如是說大德異生其心高舉行違法界名增上心超越行者諸阿羅漢其心謙下行順法界名心下劣非超越行我依此義作如是說時舍利子讚曼殊室利言善哉善哉善能為我解密語義曼殊室利報言如是如是大德我非但能解密語義我亦即是一切漏盡真阿羅漢何以故我於聲聞獨覺樂欲皆永不起故名漏盡真阿羅漢佛告曼殊室利童子頗有因緣可說菩薩坐菩提座不證無上正等菩提曼殊室利白言世尊亦有因緣可說菩薩坐菩提座不證無上正等菩提謂菩提中無有少法可名無上正等菩提然真菩提性無差別非坐可得不坐便捨由此因緣可說菩薩坐菩提座不證菩提無相菩提不可證故曼殊室利復白佛言無上菩提即五無間彼五無間即此菩提所以者何菩提無間俱假施設非真實有菩提之性非可證得非可修習非可現見彼五無間亦復如是又一切法本性畢竟不可現見於中無覺無覺者無見無見者無知無知者無分別無分別者離相平等名為菩提五無間性亦復如是由此菩提非可證得言可證得修習現見大菩提者是增上慢佛告曼殊室利童子汝今謂我是如來耶不也世尊不也善逝我不謂佛是實如來所以者何夫如來者以微妙智證會真如妙智真如二俱離相真如離相非謂真如妙智亦然非謂妙智既無妙智及無真如是故如來亦非真實何以故真如妙智但假施設如來亦爾非二不二是故妙智真如如來但有假名而無一實故不謂佛是實如來佛告曼殊室利童子汝非疑惑於如來耶不也世尊不也善逝何以故我觀如來實不可得無生無滅故無所疑佛告曼殊室利童子如來豈不出現世間不也世尊不也善逝若真法界出現世間可言如來出現於世非真法界出現世間是故如來亦不出現曼殊室利汝謂殑伽沙數諸佛入涅槃不世尊豈不諸佛如來同不思議一境界相曼殊室利如是如是如汝所說諸佛如來同不思議一境界相曼殊室利復白佛言今佛世尊現住世不佛言如是曼殊室利便白佛言若佛世尊現住世者殑伽沙等諸佛世尊亦應住世何以故一切如來同不思議一境相故不思議相無生無滅如何諸佛有入涅槃是故世尊若未來佛當有出世一切如來皆當出世若過去佛已入涅槃一切如來皆已滅度若現在佛現證菩提一切如來皆應現證何以故不思議中去來現在所有諸佛無差別故然諸世間迷謬執著種種戲論謂佛世尊有生有滅有證菩提佛告曼殊室利童子汝所說法唯有如來不退菩薩大阿羅漢所能解了餘不能知何以故唯如來等聞是深法如實了達不讚不毀知心非心不可得故所以者何一切法性皆悉平等心及非心俱不可得由此於法無讚無毀曼殊室利即白佛言於是深法誰當讚毀佛言童子愚夫異生彼如是心非實心性同佛心性不可思議曼殊室利復白佛言愚夫異生心非心性同佛心性不思議耶佛告曼殊室利童子如是如是如汝所說何以故佛有情心及一切法皆悉平等不思議故曼殊室利復白佛言佛有情心及一切法若皆平等不可思議今諸聖賢求涅槃者勤行精進豈不唐捐所以者何不思議性與涅槃性既無差別何用更求若有說言此異生法此聖者法有差別相當知彼人未曾親近真淨善友作如是說令諸有情執二法異沈淪生死不得涅槃佛告曼殊室利童子汝願如來於有情類最為勝不世尊若有真實有情我願如來於彼最勝然有情類實不可得佛告曼殊室利童子汝願佛成就不思議法耶世尊若有不思議法實可成就我願如來成就彼法然無是事佛告曼殊室利童子汝願如來說法調伏弟子眾不世尊若有說法調伏真如法界我願如來說法調伏諸弟子眾然佛世尊出現於世於有情類都無恩德所以者何諸有情類皆住無雜真如法界於此界中異生聖者能說能受俱不可得佛告曼殊室利童子汝願如來是世無上真福田不曼殊室利白言世尊若諸福田是實有者我亦願佛於彼無上然諸福田實不可得是故諸佛皆非福田非非福田以福非福及一切法性平等故然世間田能無盡者世共說彼名無上田諸佛世尊證無盡福是故可說無上福田又世間田無轉變者世共說彼名無上田諸佛世尊證無變福是故可說無上福田又世間田用難思者世共說彼名無上田諸佛世尊證難思福是故可說無上福田諸佛福田雖實無上而植福者無減無增佛告曼殊室利童子汝依何義作如是說曼殊室利白言世尊佛福田相不可思議若有於中而植福者即便能了平等法性達一切法無減無增故佛福田最為無上爾時大地以佛世尊神力法力六返變動時眾會中有十六億大苾芻眾諸漏永盡心得解脫七百苾芻尼三千鄔波索迦四萬鄔波斯迦六十俱胝那庾多數欲界天眾遠塵離垢生淨法眼時阿難陀即從座起頂禮佛足偏覆左肩右膝著地合掌恭敬白言世尊何因何緣今此大地六返變動爾時佛告阿難陀言由妙吉祥說福田相我今印許故現斯瑞過去諸佛亦於此處說福田相令大地動故於今時現如是事爾時舍利子白佛言世尊曼殊室利不可思議所以者何曼殊室利所說法相不可思議佛告曼殊室利童子汝之所說實難思議誠如具壽舍利子說曼殊室利即白佛言我所說法不可說可思議亦不可說不可思議所以者何不可思議可思議性俱無所有但有音聲一切音聲亦不可說不可思議可思議性以一切法自性離故作是說者乃名為說不可思議佛告曼殊室利童子汝今現入不可思議三摩地耶曼殊室利白言世尊我不現入此三摩地所以者何我都不見此三摩地性異於我不見有心能思惟我及此定故不可思議三摩地者心非心性俱不能入云何可言我入此定復次世尊我昔初學作意現入此三摩地非於今時復更作意現入此定如善射夫初學射業注心麁的方乃發箭久習成就能射毛端不復注心在彼麁的隨所欲射發箭便中如是我先初學定位要先繫念在不思議然後乃能現入此定久習成就於此定中不復繫心任運能住所以者何我於諸定已得善巧任運入出不復作意時舍利子便白佛言觀此曼殊室利童子未可保信所以者何於此定中似不恒住然無餘定微妙寂靜同此定者曼殊室利便白具壽舍利子言大德寧知更無餘定寂靜同此舍利子言豈更有定寂靜同此曼殊室利報言大德若此可得可言餘定寂靜同此然不可得舍利子言曼殊室利豈今此定亦不可得大德此定實不可得所以者何謂一切定可思議者有相可得不思議者無相可得此定既曰不可思議是故定應實不可得又舍利子不思議定一切有情無不得者所以者何一切心性皆離心性離心性者皆即名為不思議定故有情類無不得者佛讚曼殊室利童子善哉善哉曼殊室利汝於過去無量佛所多植善根久發大願所修梵行皆依無得發言皆說甚深義處曼殊室利汝豈不以住深般若波羅蜜多能一切時說甚深義曼殊室利即白佛言若我由住甚深般若波羅蜜多能如是說便住我想及住有想能如是說若住我想及住有想能如是說則深般若波羅蜜多亦有所住若深般若波羅蜜多有所住者則深般若波羅蜜多亦以我想及以有想為所住處然深般若波羅蜜多遠離二想住無所住如諸佛住微妙寂靜無起無作無動無轉以為所住甚深般若波羅蜜多不住有法不住無法故此所住不可思議甚深般若波羅蜜多於一切法皆不現行甚深般若波羅蜜多當知即是不思議界不思議界即是法界法界即是不現行界不現行界當知即是不思議界不思議界當知即是甚深般若波羅蜜多甚深般若波羅蜜多我界法界無二無別無二無別即是法界法界即是不現行界不現行界當知即是甚深般若波羅蜜多甚深般若波羅蜜多當知即是不思議界不思議界當知即是不現行界不現行界當知即是無所有界無所有界當知即是無生滅界無生滅界當知即是不思議界不思議界與如來界我界法界無二無別是故世尊若能如是修行般若波羅蜜多於大菩提更不求證何以故甚深般若波羅蜜多即菩提故世尊若有實知我界即知無著若知無著即知無法若知無法即是佛智佛智即是不思議智當知佛智無法可知名不知法所以者何此智自性都無所有無所有法云何能於真法界轉此智自性既無所有即無所著若無所著即體非智若體非智即無境界若無境界即無所依若無所依即無所住若無所住即無生滅若無生滅即不可得若不可得即無所趣既無所趣此智不能作諸功德亦復不能作非功德所以者何此無思慮我作功德作非功德無思慮智不可思議不可思議即是佛智是故此智於一切法無取不取亦非前際中際後際非先已生非先未生無出無沒非常非斷更無餘智類此智者由是此智不可思議同於虛空不可比類無此無彼非好非醜既無餘智類此可得是故此智無等不等由此故名無等等智又無餘智對此可得是故此智無對不對由此故名無對對智佛告曼殊室利童子如是妙智不可動耶曼殊室利白言世尊如是妙智性不可動如鍛金師燒鍊金璞既得精熟秤量無動此智亦爾久修成熟無作無證無生無盡無起無沒安固不動佛告曼殊室利童子誰能信解如是妙智曼殊室利白言世尊若能不行般涅槃法於生死法亦能不行於薩迦耶行寂滅行於般涅槃行無動行不斷貪欲瞋恚愚癡亦非不斷所以者何如是三毒自性遠離非盡不盡於生死法不起不墮於諸聖道不離不修彼於此智能深信解佛讚曼殊室利童子善哉善哉善說此事爾時具壽大迦葉波前白佛言當來之世誰能於此法毘奈耶甚深義趣信解修學佛告具壽大迦葉波今此會中苾芻等眾當來之世於此所說法毘奈耶甚深義趣能生信解聽受修學亦能為他演說流布如大長者失無價珠苦惱纏心愁憂不樂後時還得踴躍歡喜今此會中苾芻等眾亦復如是聞深般若波羅蜜多信解修學後不聞說如是法門苦惱纏心愁憂不樂咸作是念我等何時當更得聞如是深法後時若得聞此法門踊躍歡喜復作是念我今得聞如是經典即為見佛親近供養如圓綵樹胞初出時三十三天踊躍歡喜此樹不久花必開敷香氣氛氳我等遊集苾芻等眾亦復如是聞深般若波羅蜜多信受修行應生歡喜一切佛法不久開敷飲光當知未來之世苾芻等眾若聞如是甚深般若波羅蜜多信解修行心不沈沒必於此會已得聽聞歡喜受持演說流布當知彼類由聞是法歡喜踊躍信受修行不久開敷一切佛法如來滅後若有受持演說流布此經典者當知皆是佛威神力之所加護令彼事成飲光當知若有聞是甚深般若波羅蜜多歡喜受持彼於過去無量佛所多植善根已得聽聞非適今也如穿珠者忽然遇得無價末尼生大歡喜當知彼類曾見此珠故生歡喜非今創見如是當來諸苾芻等深心愛樂聽聞正法忽遇般若波羅蜜多歡喜聽聞信受修學當知彼類已於往昔無量佛所曾聞是經非於今時創聞能爾飲光當知若善男子善女人等聞妙吉祥所說般若波羅蜜多歡喜踊躍樂聞無厭數復慇懃重請演說是善男子善女人等過去已從曼殊室利聞說般若波羅蜜多歡喜受持信解修學亦曾親近曼殊室利供養恭敬故能如是譬如有人遇入城邑其中一切園林池沼舍宅人物無不悉見後至餘處聞人讚說此城邑中所有勝事深生歡喜請其重說若更得聞倍復歡喜彼由往昔皆曾見故如是當來諸善男子善女人等聞妙吉祥所說般若波羅蜜多歡喜樂聞甞無厭足慇懃固請重說深義聞已讚歎倍生歡喜當知此等皆由往昔已曾親近曼殊室利供養恭敬聽受斯法故於今時能成是事爾時具壽大迦葉波便白佛言如來善說現在當來善男子等聞深般若波羅蜜多信解修行諸行狀相佛言如是如汝所說我已善說彼行狀相曼殊室利即白佛言現在當來善男子等聞是深法諸行狀相當知即非諸行狀相以所聞法微妙寂靜諸行狀相皆不可得云何如來作如是說我已善說彼行狀相佛告曼殊室利童子如是如是如汝所說現在當來善男子等聞是深法諸行狀相彼實皆非諸行狀相以所聞法微妙寂靜諸行狀相皆不可得然彼聞說甚深法時歡喜受持信解修學必於過去已曾得聞歡喜受行故能如是此行狀相依世俗說非勝義中有如是事曼殊室利當知顯了甚深般若波羅蜜多即為顯了一切佛法通達真實不思議事曼殊室利我本修學菩薩行時所集善根皆由修學甚深般若波羅蜜多方得成滿欲住菩薩不退轉地欲證無上正等菩提亦由修學甚深般若波羅蜜多乃得成辦曼殊室利若善男子善女人等欲集菩薩所集善根當學如是甚深般若波羅蜜多曼殊室利若善男子善女人等欲住菩薩不退轉地當學如是甚深般若波羅蜜多曼殊室利若善男子善女人等欲證無上正等菩提當學如是甚深般若波羅蜜多曼殊室利若善男子善女人等欲善通達一切法界平等之相當學如是甚深般若波羅蜜多曼殊室利若善男子善女人等欲善了知一切有情心行平等當學如是甚深般若波羅蜜多曼殊室利若善男子善女人等欲疾證得一切佛法當學如是甚深般若波羅蜜多曼殊室利若善男子善女人等欲知佛說如來不能現覺諸法祕密義趣當學如是甚深般若波羅蜜多何以故所覺諸法及能覺者不可得故曼殊室利若善男子善女人等欲知佛說如來不能證諸佛法祕密義趣當學如是甚深般若波羅蜜多何以故所證佛法及能證者不可得故曼殊室利若善男子善女人等欲知佛說如來不能證得無上正等菩提相好威儀無不具足祕密義趣當學如是甚深般若波羅蜜多何以故所證無上正等菩提相好威儀及能證者不可得故曼殊室利若善男子善女人等欲知佛說如來不成一切功德不能化導一切有情祕密義趣當學如是甚深般若波羅蜜多何以故一切功德所化有情及諸如來不可得故曼殊室利若善男子善女人等欲於諸法得無礙解當學如是甚深般若波羅蜜多何以故甚深般若波羅蜜多不見諸法有少真實若淨若染生滅等故曼殊室利若善男子善女人等欲知諸法非去來今及無為相當學如是甚深般若波羅蜜多何以故以真法界非去來今及無為故諸法皆入真法界故曼殊室利若善男子善女人等欲於諸法得無疑惑當學如是甚深般若波羅蜜多曼殊室利若善男子善女人等欲能三轉十二行相無上法輪及於其中都無執著當學如是甚深般若波羅蜜多曼殊室利若善男子善女人等欲得慈心普覆一切而於其中無有情想當學如是甚深般若波羅蜜多曼殊室利若善男子善女人等欲與世間同入法性無諸諍論而於世間及諸諍論都無所得當學如是甚深般若波羅蜜多曼殊室利若善男子善女人等欲遍了達處非處境都無罣礙當學如是甚深般若波羅蜜多曼殊室利若善男子善女人等欲得如來力無畏等無邊佛法當學如是甚深般若波羅蜜多爾時曼殊室利童子即白佛言我觀如是甚深般若波羅蜜多無相無為無諸功德無生無滅無力無能無去無來無入無出無損無益無知無見無體無用非造作者亦不能令諸法生滅不令諸法為一為異無成無壞非慧非境非異生法非聲聞法非獨覺法非菩薩法非如來法非證不證非得不得非盡不盡不入生死不出生死不入涅槃不出涅槃於諸佛法不成不壞於一切法非作不作非可思議不可思議離諸分別絕諸戲論如是般若波羅蜜多都無功德云何如來勸有情類精勤修學佛告曼殊室利童子如是所說即是般若波羅蜜多真實功德善男子等若如是知此即名為真實修學甚深般若波羅蜜多復次曼殊室利童子若菩薩摩訶薩欲學菩薩勝三摩地欲成菩薩勝三摩地欲住如是三摩地中見一切佛知佛名字及見如是諸佛世界能證能說諸法實相無障無礙當學如是甚深般若波羅蜜多晝夜精勤勿生厭倦曼殊室利即白佛言何故名為甚深般若波羅蜜多佛告曼殊室利童子甚深般若波羅蜜多無相無名無邊無際無歸依處非思量境非罪非福非闇非明如淨虛空等真法界分齊數量都不可得由如是等種種因緣是故名為甚深般若波羅蜜多復次曼殊室利童子甚深般若波羅蜜多是諸菩薩甚深行處若諸菩薩能行是處於諸境界悉能通達如是行處非一切乘之所行處所以者何如是行處無名無相非所分別是故名為非所行處曼殊室利復白佛言諸菩薩摩訶薩修行何法疾證無上正等菩提佛告曼殊室利童子若菩薩摩訶薩行深般若波羅蜜多心無懈倦疾證無上正等菩提復次曼殊室利童子若菩薩摩訶薩能正修行一相莊嚴三摩地者疾證無上正等菩提曼殊室利復白佛言云何名為一相莊嚴三摩地諸菩薩眾云何修行佛告曼殊室利童子此三摩地以法界相而為莊嚴是故名為一相莊嚴三摩地若菩薩摩訶薩欲入如是勝三摩地先應聽聞請問修學甚深般若波羅蜜多然後能入此三摩地曼殊室利若菩薩摩訶薩不動法界知真法界不應動搖不可思議不可戲論如是能入一相莊嚴三摩地曼殊室利若善男子善女人等欲入如是三摩地者應處空閑離諸諠雜結跏趺坐不思眾相為欲利樂一切有情於一如來專心繫念審取名字善想容儀隨所在方端身正向相續繫念此一如來即為普觀三世諸佛所以者何曼殊室利一佛所有無量無邊功德辯才等一切佛三世諸佛乘一真如證大菩提無差別故曼殊室利若善男子善女人等精勤修學得入如是一相莊嚴三摩地者普能了達無量無邊殑伽沙等諸佛法界無差別相亦能總持無量無數殑伽沙等諸佛菩薩已轉未轉無上法輪如阿難陀多聞智慧於諸佛教得念總持聲聞眾中雖最為勝而所持教猶有分限若得如是一相莊嚴三摩地者多聞智慧念總持力不可思議普能受持無量無數殑伽沙等諸佛菩薩無上法輪一一法門皆能了達甚深義趣宣說開示辯才無盡勝阿難陀多百千倍曼殊室利即白佛言彼菩薩乘善男子等云何得此三摩地時便獲無邊功德勝利佛言童子彼菩薩乘善男子等精勤修學一相莊嚴三摩地者常作是念我當云何能普通達諸佛法界受持一切無上法輪與諸有情作大饒益由斯得此三摩地時便獲無邊功德勝利曼殊室利彼菩薩乘善男子等先聞如是一相莊嚴三摩地功德發勤精進繫念思惟如如思惟此定功德如是如是功德相現既見此相如先所聞深生歡喜轉勤修習漸次得入此三摩地功德勝利不可思議若諸有情毀謗正法不信善惡業障重者彼於此定不能證得曼殊室利譬如有人遇得寶珠示治寶者言我此寶價直無量然其形色未甚光鮮汝當為我如法磨瑩但令鮮淨勿壞形色其治寶者隨彼所言依法專心如如磨瑩如是如是光色漸發乃至究竟映徹表裏既修治已價直無量曼殊室利彼菩薩乘善男子等漸次修學此三摩地亦復如是乃至得此三摩地時便獲無邊功德勝利曼殊室利譬如日輪普放光明作大饒益如是若得一相莊嚴三摩地時普照法界亦能了達一切法門為諸有情作大饒益功德勝利不可思議曼殊室利如我所說種種法門皆同一味謂遠離味解脫味寂滅味無所乖違彼菩薩乘善男子等若得如是三摩地時所演法門亦同一味謂遠離味解脫味寂滅味無所乖違彼菩薩乘善男子等若得如是三摩地時隨演法門辯說無盡速能成滿菩提分法是故曼殊室利童子若菩薩摩訶薩能正修行一相莊嚴三摩地者疾證無上正等菩提復次曼殊室利童子若菩薩摩訶薩不見法界種種差別及一相者疾證無上正等菩提若菩薩乘善男子等忍菩薩法不應修行忍大菩提不應求趣達一切法本性空故彼由此忍疾證無上正等菩提若菩薩乘善男子等信一切法皆是佛法聞一切空心不驚疑由此因故疾證無上正等菩提若菩薩乘善男子等聞說諸法無不皆空心不迷悶亦無疑惑彼於佛法常不捨離疾證無上正等菩提爾時曼殊室利童子聞是語已即白佛言諸佛無上正等菩提定由因緣而證得不佛言不爾曼殊室利復白佛言諸佛無上正等菩提不由因緣而證得不佛言不爾所以者何不思議界不由因緣及非因緣而可證得諸佛無上正等菩提當知即是不思議界曼殊室利若善男子善女人等聞如是說心不驚怖我說彼於無量佛所已發大願多種善根是故苾芻苾芻尼等聞說如是甚深般若波羅蜜多心不驚疑亦不迷悶彼為真實隨佛出家若近事男近事女等聞說如是甚深般若波羅蜜多心不驚疑亦不迷悶彼為真實歸佛法僧若菩薩乘善男子等不學如是甚深般若波羅蜜多彼不名為真實修學菩薩乘者曼殊室利譬如世間卉木叢林藥物種子一切皆依大地生長如是菩薩世出世間一切善根及餘勝事無不皆依甚深般若波羅蜜多而得生長當知如是甚深般若波羅蜜多所攝受法皆於無上正等菩提隨順證得無所乖諍爾時曼殊室利童子聞佛所說便白佛言此贍部洲當來之世於何城邑聚落處所演說開示甚深般若波羅蜜多人多信受佛告曼殊室利童子今此眾中善男子等聞說般若波羅蜜多信受修行歡喜發願願我當來隨所生處常聞般若波羅蜜多隨彼當來所生之處宿願力故即有如是甚深般若波羅蜜多演說開示人多信受曼殊室利善男子等聞說般若波羅蜜多歡喜踊躍深信受者我說彼類久殖善根乘宿願力乃能如是曼殊室利有欲聽受甚深般若波羅蜜多汝應告言善男子等隨意聽受勿生驚怖疑惑不信反增謗毀今此般若波羅蜜多甚深經中不顯有法謂不顯有若異生法若聲聞法若獨覺法若菩薩法若如來法成壞可得曼殊室利即白佛言若有苾芻苾芻尼等來至我所作是問言云何如來為眾宣說甚深般若波羅蜜多我當答言佛說諸法無違諍相所以者何都無有法能與法諍亦無有情於佛所說能生信解所以者何諸有情類都不可得復次世尊我當告彼如來常說諸法實際所以者何諸法平等無不皆是實際所攝此中不說阿羅漢等能逮勝法所以者何阿羅漢等所證得法與異生法無差別相復次世尊我當告彼佛所說法不令有情於般涅槃已正當得何以故以諸有情畢竟空故復次世尊善男子等來至我所作是問言仁與如來嘗所談論甚深般若波羅蜜多請為說之今希聽受我當告彼汝等欲聞勿起聽心勿專繫念當起如幻如化等心如是乃能解我所說汝等若欲聽我法者當起是心今所聞法如空鳥跡如石女兒如是乃能聽我所說汝等若欲聞我法者勿起二想所以者何我所說法遠離二想汝等今應不壞我想不起諸見於諸佛法無所希求異生法中不樂遷動何以故二法相空無取捨故世尊諸有請我宣說甚深般若波羅蜜多我先如是教誡教授以無相印印定諸法令求聽者離取著心然後為說甚深般若波羅蜜多相應之法佛讚曼殊室利童子善哉善哉汝能善說我所說法及說方便曼殊室利若善男子善女人等欲見如來欲親近佛供養恭敬應學如是甚深般若波羅蜜多若諸有情欲請諸佛為大師者應學如是甚深般若波羅蜜多若諸有情欲證無上正等菩提或不欲證應學如是甚深般若波羅蜜多若諸有情於一切定欲得善巧應學如是甚深般若波羅蜜多若諸有情於一切定欲自在起應學如是甚深般若波羅蜜多所以者何諸三摩地要知諸法無生無滅無作無為方自在起何以故達諸法空無罣礙故若諸有情欲達諸法皆有出離無有一法無出離者應學如是甚深般若波羅蜜多若諸有情欲達諸法但假施設無真實者應學如是甚深般若波羅蜜多若欲了知諸有情類雖趣無上正等菩提而無有情趣菩提者亦無退沒應學如是甚深般若波羅蜜多何以故達一切法即菩提故若欲了達一切有情行菩提行無不行者亦無退沒應學如是甚深般若波羅蜜多所以者何菩提即是諸法實性一切有情皆行諸法無捨法者諸行皆空故無退沒若欲了達一切法性即是菩提一切菩提即是法界此即實際實際即空心無退沒應學如是甚深般若波羅蜜多曼殊室利甚深般若波羅蜜多顯示諸佛難思作用饒益有情亦是如來所遊戲處所以者何甚深般若波羅蜜多不可示現不可宣說是無墮法唯有如來如實覺了方便善巧為有情說曼殊室利若有苾芻苾芻尼等於深般若波羅蜜多下至受持一四句頌為他演說定趣菩提住佛境界況能如說而修行者當知是人不墮惡趣疾證無上正等菩提曼殊室利若諸有情聞說如是甚深般若波羅蜜多心不沈沒亦不驚怖歡喜信受當知此輩於諸佛法定當證得一切如來皆所印可開許領受為弟子眾曼殊室利若善男子善女人等信受如來無上法印謂深般若波羅蜜多獲無量福如是法印一切如來應正等覺共所護念諸阿羅漢菩薩智者及諸天神皆共守衛若菩薩乘善男子等此印所印超諸惡趣聲聞獨覺定當證得無上菩提時天帝釋即與無量三十三天諸天子等各取種種天妙華香嗢鉢羅花拘某陀花鉢特摩花奔茶利花微妙音花妙靈瑞花栴檀香末供養般若波羅蜜多奉散如來曼殊室利一切菩薩及聲聞等復奏種種天諸音樂歌讚妙法而為供養復發願言願我等輩常聞如是甚深般若波羅蜜多無上法印時天帝釋復發願言願贍部洲諸有情類常聞般若波羅蜜多歡喜受持成辦佛法我等天眾常衛護之令受持者無諸留難諸有情類少用功力而得聽聞受持讀誦當知皆是諸天威力爾時佛讚天帝釋言天主汝今能發是願若有聞此歡喜受持於諸佛法定能成辦疾趣無上正等菩提曼殊室利即白佛言唯願如來以神通力護持般若波羅蜜多久住世間饒益一切佛時即現大神通力令此三千大千世界諸山大地六反振動復現微笑放大光明普照三千大千世界曼殊室利便白佛言此即如來現神通力護持般若波羅蜜多久住世間饒益之相佛言如是如汝所說我以神力護持般若波羅蜜多無上法印令久住世饒益有情諸佛世尊說勝法已法爾皆起大神通力護持此法令住世間使諸天魔不能得便諸惡人輩不能謗毀一切外道深心怖畏若有精勤學此法者一切障難無不殄滅時薄伽梵說是經已一切菩薩摩訶薩眾曼殊室利而為上首及苾芻等四部大眾天龍藥叉阿素洛等一切眾會聞佛所說皆大歡喜信受奉行
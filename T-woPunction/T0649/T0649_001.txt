爾時婆伽婆更遊王舍鷲鳥丘中共大比丘眾滿千比丘共菩薩摩訶薩有八十俱致菩薩摩訶薩種種佛剎來集皆得陀羅尼忍三摩地一生補處證得過去未來智道言說清淨不作詐善不自稱讚無有貪婪外道不勝過魔羅業得諸佛法具成無畏法障已過業障已滅於法本性已得無疑說歌頌句心無窮盡不可思劫願鎧莊嚴笑顏先語面無嚬蹙辯才不斷已得等忍三摩地陀羅尼具成無邊辯才及勝無畏百千俱致那由多劫善說一句信解諸法猶如幻焰水月夢影響等無來無去無生無滅空無相無願顯不可取無有障礙善知無邊智慧善覺諸眾生心行智如彼眾生信解隨其信解善為說法禁攝自心離法渴愛具無慢忍善巧勝妙如本性法攝取佛剎功德莊嚴無邊作願善能案行無數世界念佛三摩地常現在前善勸請無量佛善知滅纏順眠煩惱善知遊戲非一百千三摩地海彼謂慈氏菩薩摩訶薩曼殊尸利童真觀世自在菩薩摩訶薩大勢至菩薩摩訶薩雲音菩薩摩訶薩善百千開華智菩薩摩訶薩無邊攀緣出意菩薩摩訶薩電莊嚴鳴音王菩薩摩訶薩無數俱致劫普生智菩薩摩訶薩師子吼王菩薩摩訶薩等不等觀菩薩摩訶薩淨密金無疑王菩薩摩訶薩寂觀菩薩摩訶薩智王菩薩摩訶薩不空見菩薩摩訶薩賢護為首十六大善丈夫象香手者菩薩無邊寶藏菩薩智積菩薩辯積菩薩師子吼鳴音王菩薩珠莊嚴瓔珞行菩薩師子行步菩薩陀羅尼自在王菩薩得無邊辯才無畏菩薩名稱菩薩摩訶薩喜王菩薩摩訶薩如是為首共八十俱致菩薩摩訶薩若此三千大千世界大王或釋或梵或大梵或天王或龍王或夜叉主阿修羅伽留茶緊那羅摩睺羅伽人非人主彼共眷屬圍繞執持華鬘塗香衣蓋幢幡鼓樂詣於佛所到已頂禮佛足作三匝繞隨所執持華鬘香塗香末香衣蓋幡幢鼓樂於世尊所作供養已尊重受教合掌而住爾時喜王菩薩摩訶薩七日斷食已若經行若立若坐不臥不睡精勤求法何等三摩地令菩薩摩訶薩於無上大乘轉取遍智財寶智等彼作此因緣已即起於座一肩整衣右膝著地合掌向佛而白佛言大德世尊我於如來應正遍知隨分欲問若婆伽婆賜我空閑如我問已即為解說如是語已佛告喜王菩薩摩訶薩言喜王如來應正遍知常作空閑解說問難喜王汝若如是欲問如來應正遍知我即於汝彼彼所問如問解說當令歡喜如是語已喜王菩薩摩訶薩而白佛言世尊何等三摩地菩薩摩訶薩具成三摩地故菩薩摩訶薩如實知諸眾生心行能入諸佛世尊說意所說無倒順入隨音實智能見現在諸佛世尊無有障礙順得無瞋諍法於如聞如念法奉行而住雖於世法中行而不為世法所染雖行遍智定中而於彼自在不生雖行涅槃法中而不於中間涅槃以未滿諸佛法故雖行聲聞獨覺法中實行而不於彼乘涅槃出無邊念心不忘失入諸眾生種種界門無窮盡問辯說相續攝取無邊功德莊嚴佛剎於別智中得無餘智雖成熟眾生不依眾生想而說法彼無有見住而將置涅槃亦無一法可欲寂靜雖行菩提而不依住大智具成捨離有無二邊故雖知諸法緣生而於緣生法中不著速證阿耨多羅三藐三菩提降伏摩羅及與徒眾諸他論師以法屈伏當轉無上法輪為天等世作法吼鳴世尊然佛法不可思菩薩法不可思菩薩行不可思甚善世尊我向問如來者世尊以無數不可思諸種勝具佛智為我演說若我於世尊邊聞已如實當行如實行已當滿諸種勝具佛智喜王菩薩摩訶薩如是語已復以歌頌問佛此歌頌者所謂我問論師月世親人上者若諸菩薩行次第為解說多眾等來無有邊人天夜叉眾如信聞勝功德佛法已多百欲與覺相應佛勝德中生信已我問渡諸功德岸名稱無邊知我心他非我證除勝者解散分別十力行人天渴樂勝者德菩提德行最無比百大方便說智行如破黑親共力者如速放出智光明如動三千所有地如菩薩行當為說婆吒勝覺樹住此而抖擻如放光照剎俱致那由他如大地震動觸證最勝智善行於行者如行當為說如有當得開華相如生無邊音住持如得正定等迷留如菩薩行當為辯如有開華相無垢如有善巧聞持意如有不動似迷留滿百功德如行說無等無稱無諂詐無我應供無三垢智眾所讚勝沙門我今問彼勝人行善意行持開華言勝言無錯無濁語善夫牛王利除垢如速作佛為我說若有多人來集此晝夜精勤無異心彼等聞此勝行已當住如實菩提行此多人天樂佛德晝夜決力勤不餘彼聞此行當奉行當得十力破他力如當得於三摩地如得通智及辯才如佛光照無邊方當問智慧無邊稱笑顏如如說如是善知如如諸法中如得智通廣住持見十方佛百無垢云何當得無比智善那由多俱致經當於說時無有錯如菩薩行當為辯我不問有樂去離有趣者我不問小行去離諸行者如得最勝德百種功德圓為我如是說顏容喜笑者我今不問有樂道我今不問境界依勝者我欲生甘露十力所行如實說善逝云何當淨施云何持戒振去塵云何忍慈皆欲樂如有精進彼當說云何愛智樂斷惑云何智度斷名言當如智海不可動如菩薩行當為說若我不得問善逝於中我智盡不超得度遍智功德岸為我皆說無邊德如是語已佛告喜王菩薩摩訶薩言甚善喜王甚善喜王汝今發行為多人利益故為多人安樂故為憐愍世間故以義利益安樂天人故亦為此時及未來菩薩摩訶薩不斷佛種性故不斷法種性僧種性故汝於如來應正遍知今問此義如汝於恒伽河沙等佛世尊邊已曾問難出生解說喜王彼宜善聽善作正念我當為說菩薩因何三摩地得此及異功德知諸眾生心行喜王菩薩摩訶薩言世尊如是樂聞佛言喜王有三摩地說名決定觀察諸法行菩薩摩訶薩若因此三摩地得八十四千三摩地得八十四千陀羅尼得八十四千波羅蜜速證阿耨多羅三藐三菩提已轉無上法輪為天人等世當作鳴吼喜王彼何者是說名決定觀察諸法行三摩地彼所謂如說如作如作如說身淨語淨心淨求於利益作朋友心不為求欲不捨於悲不為取法不失於信自誓不動善入眾生言辭作調順業順斂於身捨離惡語心無欺誑苦者令潤樂者教修放逸者覺察發勤者令決合法悔者令出散不住法想離眾生想不分別事想捨諸取著觀知於相取戒不動常求於智離世所言求出世語自進不忘順念於法入如所作順作儀式於業必信捨離不信多有信解於佛作念有罪顯說於福隨喜勸請於佛應禮者禮無有高慢不厭善根常勤相應不捨勤合通出生句信因作業而受其報於緣覺察不著虛實有所言說不住欲界不同色界相不著無色界於業報果隨之而信均與物分有平等心不害法教合不合中無有瞋恚他得利中亦不有嫉滿其所望度於法誓不捨戒聚除慢離瞋普割愚癡不生貪行隨得知足不求眷屬得利不高無利不下法利喜分不作貯積惡言不報自護口言顯明菩提察發勤合顯明解脫問於智者不放斂攝不捨住阿蘭拏於頭多功德及以減省普有喜樂信解於空不著諸事聚中不依界中不念入中不見境中不愛除滅顛倒心令念持智慧發生行於聖行順斂於心隨順到福田地除捨諸行施不求報戒中不念不分別忍不覆精進不依定意智知諸法入六度地不念自德不惡他德不依諸行不稱量行於涅槃中無有攀緣走避流轉於解脫中無有怖想於受聚中有害者想愛於滅度安住於忍顏容喜笑先言問訊面無嚬蹙敬老少中其心淨信不逼惱他作主滅諍讚說寂靜勤教和合愛憎等心求陀羅尼諸眾生中如父母兄弟姊妹兒子親屬尊長朋友平等愛念愛聖如父於近誦中如愛尊重於菩薩中愛念如佛法中愛念亦如自我於多聞中無有厭足行中奉行供養如來上妙信解無有縮小作三寶種忍不定言身中不惜命中不惜清淨活命於乞食行而不捨軛平等乞食以為愛美善住阿囒拏處捨離在眾心常憙樂不雜俗家於出家者亦憙不雜不作詐善不自稱讚說於愛語菩薩乘中教化眾生入於方便常順念佛思惟於法常尊重僧供養智者親近解者守護定意者扶持勤合者說菩提道念修於法信於福德於眾生所教以善根愛念信者出散苦者淨於威儀慚而有畏懼見慚悔離於惡人住如法行向於除滅求於聖行熏修念處恒住正斷普得神足取於諸根成就於力觀菩提分道不顛倒入舍摩他察發毘撥舍那於心不喜法中普喜超過攀緣地中而能不住不驚無見生不墮想護菩薩行於佛行中作無量想厭棄惡行捨先所作淨於自業祕毘那耶禁別解脫不毀法教以時而行離於非時善巧入出知於願量活命事中足而等喜入諸智通修三摩地入於所行入於妙寶如來所說取不可得勤合者喜顯明佛子令聲聞者聞行令獨覺者順知一道菩薩財物聲聞遊處智者所行是調順者所趣重說法者察多信者示現佛道求財者藏求果者田三火熱惱者園得三摩地者華池生白法者母不信身者令止繫緣於相布置諸好等住佛剎得陀羅尼出種種智熏修勤合超摩羅境勇健鬪戰割斷煩惱摧滅不善熾然於善勤作願者瓔珞摩羅所不能破所說無盡世間不等外道不知已過聲聞法中已出獨覺安住遍智中眾生入道之所趣到善朋友言如實覺察是受報者等喜欲飲者味欲憙樂者鬘向涅槃者乘趣岸者船欲度者筏生盲者燈欲見者眼說法者炬不虛者誓欲施者財欲解脫者方便求戲者喜樂等喜者淨信歡喜者愛求聞者性處得三摩地者迷留望得眼者帝釋入鬪戰者勇健欲住者窟自心行者梵心勤合者喜樂不退轉者遊處得無生法忍者淨心智行者念初業者方便丈夫智者橦弩三摩地者弓說無我者那羅延遍智者道令解脫者生平等智諸天所禮諸龍奉華眾人供養學者所難作無學者向禮菩薩所讚法主所念覆藏根者城善方便者道勤合者利疑者令散欲者令斷煩惱者吐欲渡者浮病者良藥不顛倒見者治箭者拔出欲作淨者自在欲作吼者無畏相欲聞者所趣涅槃者道惡趣者遠離欲色無色者超過嚴佛土者瓔珞金剛喻三摩地者生因最後生者坐師子座令福德者不失求者令取之者策進墮者令起懈怠者令發力發事者建立過發事者令止於定令入諸事令捨取鬪諍者令其棄除於遍知者令其滿足得出生無邊門說勝義者令其不失令說空者畢竟寂靜信無相者令滅分別信無願者止斷急務令信捨者超過三世順至諸處善方便中於覺為燈於未學者心不輕賤於說法者無有所求其錯法中不生瞋恚於等乘者無有謗毀不望其物而為說法於說法者諸事供養於聽法中心不散亂於徒眾所無有欺念於法施中無有斷絕於純直者難可為問於瞋恨者住於忍心悔者令散於道不息求於智聚令依取者而得解脫惡者令調無住處者令捨欲順念者令其正念發起菩薩顯示諸佛令四眾喜味勝者美味欲戲者雷於甘露為門涅槃行者所趣令欲得不怖者有涼無熱是得道者解脫繫縛於樂心所請與利益其心放息意樂身樂智者所取堅受不捨不轉如來方便道行熏諸善根害諸不善根是無智者所學入方便中者所成不誑者相順佛教者所行智聚者明示現佛剎禮拜俱致諸佛能作俱致問難斷其所疑生長諸白淨法棄捨助黑不失諸福憙福者愛生憙樂者勇健欲說者辯說法者護令諸因者生愛於諸法中而有善巧知於生滅示現如如於徒眾中自心調伏合方便者令喜慢者令散方便成就者坐令思察者飽足觀視無惡法主者雷名稱丈夫者勇步煩惱垢者令止諸見行者令害聞者令持總持於法令說法者無錯不轉菩提善諸入門善根者聚不斷佛眼熾然法眼攝於聖眾伏他論師善作法語菩薩所行等心者月求業者日欲學者師諸修多羅者護智者將導白法種子甘露熟果順念於生不染流轉癡凡業者厭棄如來功德者真實讚歎者得無邊報持者遍智因來讀者利得所趣書寫者入無邊功德智說者無量福德是不來者度津是不動者住處諸世欲受者為說諸佛已說稱揚過去佛眾滿未來佛所望是現在佛智藏諸眾生行入門聲聞乘者普燈獨覺乘者燭明佛乘者持諸出生者不失示現佛手者印是不覆藏者實得疾智者轉生能令問佛功德令欲作者無厭令煩惱火寂滅得方便智令解地界令入水界等入火界不住風界出生解脫虛空界淨於智界順入法界厭棄諸行遮斷順眠散於瞋礙除捨愛憎善巧自行善巧他行令欲說者辯才無盡諸出生中令不入著令相應者不可言說捨於我相除我所相遠離入著下心如犬最妙入門善繫於定是乏者蔭令渡於流外論所不能破於純直者不可說惡遠離睡眠親近說法者超過掉悔除滅於疑散於貪欲遠離嬾惰不見於我顯明無我不建立命法中不觸說中不諍所辯合理善於思惟不作於行有調順體有不怯弱畢竟信解入眾不縮自德不譽他德不嫉其心常行遍智不取住處離不合言常淨等行不愛其身斂攝其心於行善巧思惟順念不毀不慢求於解脫欲得無疑念修梵行於慈等心於悲順攝於喜當念捨滅憎愛於戒順攝定皆出生慧悉覺知所出生字言辭善巧入諸說音不為財利廣演說法不喜共眾一宿移行既不舉取亦不下置其中覺知不著諸法顯明於如不誑諸眾生不斷三寶種姓於法攝取滿牢固願不羨小乘與定相應晝夜不捨滿諸淨心智慧功德喜王此謂說名決定觀察諸法行三摩地是菩薩摩訶薩境界入眾生行取遍知智此中法本說時九十二那由多菩薩無生法中忍生五千眾生先未發生阿耨多羅三藐三菩提心於今悉生三十那由多畢竟淨心天及人等遠塵離垢煩惱中出諸法中法眼生十百千比丘不受故無漏心解脫此三千大千世界六種振動大光遍世爾時世尊復令此義無量顯明即說歌頌所行清淨聖者道其心解脫隨順法菩提分眼辯法中此三摩地善逝行降伏摩羅遠離垢除滅瞋障斷有愛名稱及智善具德此三摩地德智幢於智為地及善道諸聖者姓破摩羅解脫於有善逝讚此三摩地德智財細入法行諸際門順覺過惡已作斷除滅於苦入勝樂此三摩地善逝行此是覺念覺分華慚愧具足攝於善菩提分鬘善逝趣勝三摩地此已說菩提分場解脫光過彼星宿作明照作於光明超三有讚彼如是法勝月三種方便望得淨親近解脫最勝王捨知識利及詐善此三摩地應成就於他毀辱當遠離莫因知識自讚譽常行乞食但三衣勿作貯積與此合望得諸聖等分戒常應尊敬問智者問已如實修行住彼故當得寂靜定若有戒美諸世中遠眾欲憙舍摩他勿作詐善莫慢生彼故速當得勝定於尊師所常恭敬若老若中如初者諸處如是常受教欲求善逝所有財勿作瞋面莫羞怯見諸世人常共語勿作貢高慢自在彼故當得寂靜定應當捨身莫愛惜勿有懶惰多睡眠晝夜修念意相應彼於勝定則當得等心諸世憙於慈以悲意行菩提行喜捨平等稱量意彼於勝定則當得應常守護十力財於法破盡苦世時若常守護法財物彼當得此寂靜定意常不著三界中隨順憶念流轉苦欲求涅槃安隱處速得最勝無比身隨順憶念無我空於諸相中普遠離亦離三有所作願彼即速得大悲者行施自守若調伏持戒及忍如精進常憙於定解脫智此三摩地彼速得如我昔行數百劫如我說此菩提行如我得覺寂靜安如是等行速已觸我是遍智善牛王學我諸勝所有行若行如我往昔行彼當得佛人勝者衣慚及食解脫味心信於定憙空閑無我歌詠常愛作云何他智當觸樂擔負罵詈堪忍他勿懷怨恨不供養應於業報當普信彼於勝定則當得遠離有見及惡道當親近空聖所趣晝夜精進力發起彼於此定則當得遠離二邊不愛道近平等道若實路如此修行佛所愛若觀不生不作法最勝不求妙華香妙衣及以幢蓋等若於法空隨順行此是最勝第一供
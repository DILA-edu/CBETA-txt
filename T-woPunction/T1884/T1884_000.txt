修止觀熏習造詣大方廣佛華嚴所依經也大方廣是所證法佛華嚴是能證人大者體也諸佛眾生之心體方廣即體之相用佛者果也華嚴因也華喻萬行嚴即大智大智為主運於萬行嚴大方廣成佛果也略無經字意不在文法界清涼新經疏云統唯一真法界謂總該萬有即是一心然心融萬有便成四種法界一事法界界是分義一一差別有分齊故二理法界界是性義無盡事法同一性故三理事無礙法界具性分義性分無礙故四事事無礙法界一切分齊事法一一如性融通重重無盡故觀情盡見除冥於三法界也門此八九紙文約此成觀故略有三重除事法界也事不獨立故法界宗中無孤單法故若獨觀之即事情計之境非觀智之境故若分析義門即有其四今以對能觀之智故唯三重此三但是一道竪窮展轉玄妙非初法界外別有第二第三既不旁橫故云三重不云三段京終南山釋杜順集姓杜名法順唐初時行化神異極多傳中有證驗知是文殊菩薩應現身也是華嚴新舊二疎初之祖師儼尊者為二祖康藏國師為三祖此是創製理應云作今云集者以祖師約自智見華嚴中一切諸佛一切眾生若身心若國土一一是此法界體用如是義境無量無邊遂於此無量境界集其義類束為三重直書於紙生人觀智不同製述文字故但云集此則集義非集文也真空第一理法界也原其實體但是本心今以簡非虛妄念慮故云真簡非形礙色相故云空也理事無礙第二即此名之法界周遍含容第三事事無礙法界第一真空觀法於中略開四句十門一會色歸空觀二明空即色觀三空色無礙觀四泯絕無寄觀就初門中為四前三簡情後一顯理前三中一簡斷空文中結釋云是真非斷故二簡實色文中結釋云無體之空非青黃故言實色者約妄情計為確然實有自體故不以形顯二色分假實也約情計於形顯俱為實故然此文中以顯色例形色也三雙簡文中直云會色歸空空中必無色故據義則句句皆簡情計斷空實色據文則初二句影略互彰第三方雙簡也寶性論亦簡空亂意菩薩計三種空恐煩觀智不必和會和會亦不全同也一色不即空以即空故標也何以故徵也次下釋也最後結也餘皆倣此色不即是斷空故不是空也釋上句也斷空者虛豁斷滅非真實心無知無用不能現於萬法此有二種謂離色明空及斷滅空離色空者空在色外如牆處不空牆外是空斷滅空者滅色明空如穿井除土出空要須滅色也今簡異此故云不是斷空也故中論云先有而後無是則為斷滅然外道小乘皆有斷滅外道斷滅歸於太虛二乘斷滅歸於涅槃故肇論云大患莫若於有身故滅身以歸無勞勤莫若於有智故絕智以淪虛又云形為桎梏智為雜毒楞伽云若心體滅不異外道斷滅戲論以色舉體是真空也故云以即空故釋下句也以色等本是真如一心與生滅和合名阿梨耶識等而為能變變起根身器界即是此中所名色等諸法故今推之都無其體歸於真心之空不合歸於斷滅之空以本非斷空之所變故所言歸者下有其文良由即是真空故非斷空也結成所釋是故言由是空故不是空也結所標也上結下句下結上句二色不即空以即空故何以故以青黃之相非是真空之理故云不即空釋上句也以聞經說色空不知色性空便執色相以為真空故須簡也此簡凡夫及初心菩薩不簡小乘小乘不計色為即空故然青黃無體莫不皆空故云即空真也釋下句然前云色舉體是真空此云青黃無體莫不皆空者雖云青黃即兼長短等必依質礙有青黃等故空有三義以破於色一無邊際義謂空若有邊則有色法在空界外空既無有際畔則占盡十方邊量無有其外更於何處而有色等法耶二無壞義諸惑者云空雖無外何妨色等秖在空界之中故以無壞義破之謂若有物入於空中則隨此物大小分量穿破於空以容其物如橛入地中釘錐之類入於木中皆隨橛等大小分量穿於地等若地等不破則不容橛等而入救曰如水不可穿破而容物入水中何妨虛空亦爾破曰水雖不破然物入時隨物大小分量排之以容其物以水性至柔不妨流動移轉故虛空豈同此水被排之動轉耶三無雜義謂惑者又云空界無外空體無壞不妨萬物皆在空中以空是虛通無罣礙故能含容故破曰若物在空中空又不壞不轉其物與空應相混雜如一團堅密之物方亭一尺此方尺分量之空既不壞不轉元在本方一尺分量之處則與此方尺之物豈非雜耶若言不雜則須一去一存若言俱存又不雜者則一尺之分各占五寸之地如此轉不相應也若言俱存俱遍一尺之分理亦不然何者以空與色有二相違不應全體同遍當處何者二違一空是無物色是有物二空是虛通色是質礙不可方尺分中言全是無物復言全是有物又不可言全是虛通復言全是質礙豈有此理耶故上云青黃之相非是真空之理此云青黃莫不皆空也是知虛空既無邊無壞無雜則空中必定無有色故云即空也良以青黃無體之空非即青黃故云不即空也舉其無體之空結非色相明空非有豈得明耶三色不即空以即空故何以故以空中無色故不即空會色無體故即是空良由會色歸空空中必無色決定而斷也般若心經云是故空中無色無受想行識十二處十八界十二因緣四諦等佛頂云云何是中更容他物是故由色空故色非空也上皆當句上三門以法簡情訖總結三門四色即是空何以故凡是色法必不異真空以諸色法必無性故從緣有故依他無性即圓成故是故色即是空既非滅色存色不即不離故即真空空非色相無遍計矣依他緣起無性無性真理即是圓成古人云色去不留空空非有邊住如色空既爾一切法亦然思之色是法相之首五蘊之初故諸經凡欲說空義皆約色說如大般若列八十餘科名數皆將色例也舉要而示則六道眾生及十方諸佛菩薩二乘人等五蘊十二處十八界也此宗染淨無二相故應云受想行識不即是斷空等其青黃等文即云領納等相非是真空之理等乃至諸佛即云神通光明等相非是真空之理等即不可以身相見如來也第二明空即色觀者於中亦有四門簡情顯解標徵釋結等一一如前四門但文勢相翻以成後文空色無礙泯絕無寄當般若心經空即是色等文也唯第三句非敵對相翻義亦不異一一反上以成中道更無別義也一空不即色以空即色故何以故斷空不即是色故云非色釋上句也真空必不異色故云空即色釋下句也要由真空即色結下句也故令斷空不即色也結上句也二空不即色以空即色故何以故以空理非青黃故云不即色釋上句也然不異青黃故言空即色釋下句也要由不異青黃故不即青黃結釋故云即色不即色也結標三空不即色以空即色故何以故空是所依非能依故不即色釋上句也對上空中無色無色方是色之所依故如鏡中之明無影也必與能依作所依故即是色也釋下句也無色故能與色為依如鏡中之明無影像故方能與影像作所依也故不即是影此不敵對反上文者以空中無色有理有文色中無空文理俱絕故但約能所依持而簡也有理者摩尼珠中必無黑等色有文者如上所引經云是故空中無色無受想等也理絕者珠所現色色處必有明珠也文絕者諸聖教中悉不見有色中無空之文也良由是所依故不即色是所依故即是色是故由不即色故即色也以義結標上三門亦以法簡情訖四空即是色何以故凡是真空必不異色以是法無我理即真空體也謂二空所顯之真如也非斷滅故真如不守自性也上皆釋竟是故空即是色結也如空色既爾一切法皆然思之真空既不異色亦不異一切法也如前所例第三空色無礙觀雖有空色二字本意唯歸於空以色是虛名虛相無纖毫之體故修此觀者意在此故也文中舉色為首云空現舉空為首不言色現還云空不隱也是故但名真空觀不言真空妄色觀謂色舉體不異空全是盡色之空故則色盡而空現空舉體不異色全是盡空之色故則空即色而空不隱也色空之文各有二句皆先標無礙所以下出無礙之相謂若色是實色即礙於空空是斷空即礙於色今既色是幻色故不礙空空是真空故不礙色也有本云色不盡而空現亦通然不如無是故菩薩看色無不見空觀空莫非見色無障無礙為一味法思之可見第四泯絕無寄觀文二初釋此觀後總辨四門初中二初正泯絕後徵釋所以初中文云不可等者既本文自釋今不註亦得後文勢展轉不同今亦略別配釋於文下謂此所觀真空不可言即色空若即色者聖應同凡見妄色凡應同聖見真空又應無二諦不即色若不即者見色外空無由成於聖智又應凡聖永別聖不從凡得故上二句拂前第二觀也亦不可言即空色若即空者凡迷見色應同聖智見空又亦失於二諦不即空若不即空者凡夫見色應不迷又凡夫所見色長隔真空應永不成聖上二句拂前初觀也一切法皆不可拂上結例上云如色空既爾一切法亦然是也不可亦不可見彼等皆不可亦同分別此語亦不受受即是念逈絕無寄般若現前非言所及言語道斷非解所到心行處滅故不可智知故是謂行境有二境一是行之境今心與境冥冥心遺智方詣茲境明唯行能到非解境故二者如是冥合即是真行行即是境行分齊故何以故以生心動念即乖法體失正念故第二徵而釋也真空理性本自如然但以迷之動念執相故須推破簡情顯理今情忘智泯但是本真何存新生之解數若有解數即為動念動念生心故失正念正念者無念而知若總無知何名正念此下總辨四門又於前四句中初二句八門皆簡情各前三句顯解各當末句第三句一門解終趣行第四句一門正成行體已上正分解行也此下反顯相須如目足更資也又初句會色歸空無增益謗二明空即色無損減謗三空色無礙不是雙非無戲論謗四泯絕無寄不是亦空亦色無相違謗四謗既無百非斯絕已當八部般若無相大乘之極致也況後二觀展轉深玄又初句當色即是空次句當空即是色第三當色不異空空不異色第四即當不生不滅乃至無智亦無得也又乍觀文相似當初句空觀觀真諦次句假觀觀俗諦三四二句中道觀觀第一義諦三即雙照明中四即雙遮明中細詳觀文所宗即不然也以雖有空色等言但為成於真空觀也名題昭然若此即空假真俗三觀三諦已備次理事無礙復是何觀故知不然次下反顯行解相資云若不洞明前解無以躡成此行由前成此若不解此行法絕於前解無以成其正解絕解為真解也由此成前若守解不捨無以入茲正行捨解成行是故行由解成行起解絕理事無礙觀第二前雖說色是簡情計以成真空空色無礙泯絕無寄方為真如之理未顯真如妙用故唯是真空觀門未為理事無礙今諸事與理炳然雙融故得此觀名也文三謂一標二釋三結勸也但理事對對理在上者是所依本故鎔鎔冶也謂初鎖義融融和也謂相成義以理鎔事事與理而融和也即初二門二門互融故互遍也存亡逆順通有十門標也具此等十方名理事無礙觀之於心即名能觀觀事當俗觀理當真令觀無礙成中道第一義觀自然悲智相導成無住行已當大乘同教之極致故下第三觀是別教一乘逈異諸教上釋所標訖次下別釋十門者有五對一相遍二相成三相害四相即五相非初對中四一正釋二歎深三喻指四問答初中文二也一理遍於事門謂能遍之理性無分限性空真理一相無相故所遍之事分位差別染淨心境互為緣起起滅時分此彼相貌不可具陳一一事中理皆全遍不全即是可分非是分遍經云法性遍在一切處一切眾生及國土三世悉在無有餘亦無形相而可得二句即全遍末句即不可分也何以故彼真理不可分故釋全遍所以也是故一一纖塵皆攝無邊真理無不圓足二事遍於理門謂能遍之事是有分限所遍之理要無分限此有分之事於無分之理全同非分同以全同名遍何以故以事無體還如理故非如浮雲遍空是故一塵不壞而遍法界也如一塵一切法亦然思之上正釋二門竟此下結以歎深此全遍門超情離見一塵既無涯分何有法之當情即不可以識識也真理全在塵中何五眼而可覩即不可以智知也有本云難見似明容有可見之分然不及離字非世喻能況經云三界有無一切法不能與此為譬喻此因結歎便簡後喻亦不得以世俗情所見矣世人焉見全一大海在一波中耶上釋結歎竟此下喻指文三一喻大小無礙二喻一異無礙三喻諸法各各全遍此但以海波指理事之位以分義相非全喻法如全一大海在一波中而海非小海無二故俱鹹濕故如一小波匝於大海即同海故而波非大不壞相故此以喻上理事相遍竟同時全遍於諸波而海非異俱時各匝於大海而波非一非一異者下自問答明示又大海全遍一波時不妨舉體全遍諸波一波全匝大海時諸波亦各全匝互不相礙思之思之者將此合於理事也但以大海字為真理字以波字為事字讀之即見義分齊也故下文不合之上釋第三喻指竟此下第四問答細釋也有兩重問答一對喻中初兩節所喻為問答二對後一節所喻為問答初云問理既全遍一塵何故非小以遍難小既不同塵而小何得說為全體遍一塵以小難遍上皆約理望事難也一塵全匝於理性何故非大以遍難大若不同理而廣大何得全遍於理性以大難遍上皆約事望理難也既成矛盾矛鑹也即槍戈之類盾干也排也昔人雙賣二事各歎其勝歎盾云矛刺不入歎矛即云能穿十重之盾智者語云我買汝矛還刺汝盾入與不入即無辭矣義極相違問以大小意兼一異答以一異兼之大小答曰理事相望各非一異故令全收而不壞本位先理望事有其四句初二句正明遍塵非小之相一真理與事非異故因也真理全體在一事中宗也上全遍下非小二真理與事非一故真理體性恒無邊際上定義宗下正答難三以非一即非異故因也無邊理性全在一塵宗也四以非異即非一故一塵理性無有分限宗因例上以非一非異為因答理全遍塵而非小之宗矣次事望理亦有四句一事法與理非異故全匝於理性二事法與理非一故不壞於一塵亦上定宗下正答也三以非一即非異故一小塵匝於無邊真性四以非異即非一故一塵匝無邊理而塵不大思之宗因例上也以非一非異為因答塵全匝理而不大之宗矣初問答竟二對後一節所喻為問答云問無邊理性全遍一塵時外諸事處為有理性為無理性上開兩關下牒之而難若塵外有理則非全體遍一塵若塵外無理則非全遍一切事義甚相違每以理性字為大海字以事字為波字讀之為問亦得答以一理性融故標下約理四句多事無礙故標下約事四句此皆因也故得全在內而全在外無障無礙宗也各有四句先就理四句一以理性全體在一切事中時不礙全體在一塵處是故在外即在內前問外諸事處理性有無今答云有也前問有則非全今答云全謂理與多塵非異故理性全體遍多塵亦與一塵非異故不妨還遍此一塵且約名字而言如一父對十子一一全為其父也二全體在一塵中時不礙全體在餘事處前問有無今答有父子反上也是故在內即在外三以無二之性各全在一切中故是故亦在內亦在外理與內外非異故同時能遍於內外四以無二之性非一切故是故非內非外理性雖能遍內外理性恒非是內外前三句明與一切法非異此之一句明與一切法非一良為非一非異故內外無礙前難外事有理則不全遍於一塵若全遍一塵則不全遍於外事今以非一非異故內外皆全而無礙也次就事四句即前總標多事無礙故也此就事者前問所無海波喻有今影出之若問者應云一塵全遍理時一切事亦全遍否若遍則有重重之失若不遍則多事不如理也一一塵全匝於理時不礙一切事法亦全匝是故在內即在外一遍不礙多遍也謂一塵與理非異故云云二一切法各匝理性時不礙一塵亦全匝是故在外即在內多遍不礙一遍也父子反上三以諸法同時各匝故是故全內亦全外無有障礙諸法同時遍也謂內外與理非異故內外同時匝理性也四以諸事法各不壞故彼此相望非內非外一多之相歷然不壞則性非一多故居然非內外也思之問前理望事以理在一為內在多為外今此以何為內外答亦以一多為內外但前先舉理此先舉事故分二門爾故但一重問也以一多皆即理故全遍非有多理令事各遍故第四句云非內外也三依理成事門謂事無別體要因真理而得成立上宗下因以諸緣起此有二因皆無自性故一也由無性理事方成故二也真如隨緣故中論云以有空義故一切法得成大品云若諸法不空即無道無果如波要因於水能成立故依如來藏得有諸法當知亦爾思之勝鬘云依如來藏故有生死依如來藏故有涅槃楞伽亦說如來藏造業受報起信論云依如來藏故有生滅心等問明品云法性本無生示現而有生等四事能顯理門如影像表鏡明識智表本性起信云因無明能知名義為說真覺等謂由事攬理故則事虛而理實以事虛故全事中之理挺然露現猶如波相虛令水體露現當知此中道理亦爾思之須彌偈云了知一切法自性無所有如是解法性即見盧舍那五以理奪事門由前門理顯故此奪也謂事既攬理遂令事相皆盡唯一真理平等顯現上宗下因以離真理外無片事可得故如水奪波波無不盡此則水存以壞波令盡出現品云設一切眾生於念念中悉成正覺與不成正覺亦無有異如化人化心化成正覺也六事能隱理門由第三成事故即隱理也謂真理隨緣成諸事法然此事法既違於理遂令事顯理不顯也如水成波動顯靜隱經云法身流轉五道名曰眾生故令眾生現時法身不現也問明品亦云未曾有一法得入於法性七真理即事門謂凡是真理必非事外上宗下因以是法無我理故事必依理虛無體故若但是空出於事外則不即事今以即法為無我理離事何有理耶是故此理舉體皆事方為真理如水即波無動而非濕故即水是波思之八事法即理門謂緣起事法必無自性無自性故舉體即真故說眾生即如不待滅也淨名云一切眾生皆如也又云一切眾生即寂滅相不復更滅如波動相舉體即水無異相也前門法身流轉名曰眾生此門眾生寂滅即是法身法身眾生義一名異九真理非事門謂即事之理而非是事以真妄異故實非虛故所依非能依故後門義應一一反此三對但文小異爾如即波之水非波以動濕異故十事法非理門謂全理之事事恒非理相性異故前云真妄虛實今但有一對能依非所依故是故舉體全理而事相宛然如全水之波非水以動義非濕故七八於解常一九十於諦常二此下結勸也先結束前義云此上十義同一緣起真空四義一廢己同他第三門也二泯他存己五也三自他俱存九也四自他俱泯七也妙有四義一隱他存己六也二顯他自盡四也三即十也四即八也一二是總故不配之上結束下別收十門約理望事則有成有壞有即有離事望於理有顯有隱有一有異逆五六九十順三四七八自在即成即壞等無障無礙成不礙壞等同時頓起非前後也又事無體藉緣可言成壞等不可言隱顯等理性本有可言隱顯等不可言成壞等不會初二者是總相故餘之八門依此成也又相遍門無別異相非如隱現等殊故此下勸修云深思令觀明現是謂理事圓融無礙觀周遍含容觀第三事事無礙也文三一標二釋三結勸事如理融一一事皆如理故融通也謂若唯約事即彼此相礙若唯約理即無可相礙亦無可遍容今以事如理融故有十門無礙遍攝無礙理含萬德無可同喻略如虛空二義謂溥遍含容交參彼此涉入自在同時互為能所略辨十門一為法義體用之本二是周遍三是含容此三備矣四釋二也五釋三也六七皆收四五也八九融攝六七十收八九也一理如事門由此真理全為事故如事顯現如事差別大小一多變易乃至無量無盡也有本標云理如事現事如理遍乍觀釋中多遍現義細尋成局闕餘義相故謂事法既虛相無不盡不待泯之理性真實體無不現真理即與一切千差萬別之事俱時歷然顯現如耳目所對境也亦如芥缾亦如真金為佛菩薩比丘及六道眾生形像之時與諸像一時顯現無分毫之隱亦無分毫不像今理性亦爾無分毫隱亦無分毫不事不同真空觀及以理奪事門中唯是理現也故次云此則事無別事即全理為事上釋也下以人證云是故菩薩雖復看事即是觀理然說此事為不即理不壞事故二事如理門一一事皆如理溥遍廣大如理徹於三世如理常住本然謂諸事法與理非異先出遍之所由由前門理如事故即事不異理故遍此與前門互相如為一對又與後門以非一非異互望能遍能含為一對故事隨理而圓遍總標宗也下別示遍相遂令一塵溥遍法界法界全體遍諸法時此一微塵亦如理性全在一切法中且指一事為例釋之如一微塵一切事法亦爾例諸佛菩薩緣覺聲聞及六道眾生一一皆爾三事含理事門文二一正釋此門二總融二門謂諸事法與理非一故存本一事而能廣容如一微塵其相不大而能容攝無邊法界由剎等諸法既不離法界是故俱在一塵中現指一為例也由上一事含於理故餘一切事與所含理體不異故隨所含理皆於一事中現也然此亦與理非異方能含今但標非一者約存本一事為能含法故又以對前門故如一塵一切法亦爾此理事融通非一非異故總有四句為能含邊皆具與理非一非異義由非一故有體為能含由非異故有用方能含也一一中一上一中有下一也上一是能含下一是所含下一是能遍上一是所遍也餘三句一一例知二一切中一三一中一切四一切中一切各有所由思之通論四句皆上為能含即當所遍下為能遍即當所含若準下一多相望不同即第二句是遍義第三句是含義末句互為含遍初句皆闕也但應云攝入至下當明四通局無礙門釋第二門二門唯通今不壞相有不遍故兼局謂諸事法與理非一即非異故令此事法不離一處即全遍十方一切塵內由非異即非一故全遍十方而不動一位即遠即近即遍即住無障無礙五廣陿無礙門釋第三門謂事與理非一即非異故不壞一塵而能廣容十方剎海由非異即非一故廣容十方法界而微塵不大是則一塵之事即廣即陿即大即小無障無礙六遍容無礙門六七二門皆合前四五兼之二三以廣容溥遍不相離故二四唯遍三五唯容故今合之同時具二但以一多反覆相望故成六七二門文中有兩對初明遍即是容後明容即是遍初中云謂此一塵望於一切由溥遍即是廣容以一望多故有遍容義以有彼多可一一遍故可悉容受故若多望一即無此義以所望唯一無可言遍言容但應云攝入即當後門故遍在一切中時即復還攝一切諸法全住自中謂一遍多時還攝所遍之多在我一內若以鏡燈喻者如四方四維布八鏡又上下各安一鏡為十於中安一燈即十鏡互入如一鏡遍九鏡時即容九在一內也又由廣容即是溥遍故令此一塵還即遍在自內一切差別法中但覆上也一容九時即能遍九是故此塵自遍他時即他遍自能容能入同時遍攝無礙思之七攝入無礙門謂彼一切望於一法反上也故名義皆殊亦有兩對以入他即是攝他入即前遍攝即前容以多望一無多可遍故云入也無多可容故云攝也故一切全入一中之時即令彼一還復在自一切之內同時無礙思之多入一時還攝所入之一在我能入多內如九鏡入彼一鏡中時即攝彼一鏡還在能入九鏡之內同時交互故云無礙又由攝他即是入他反上能入為能攝也故一法此是所攝全在一切中時彼多攝之還令一切是能入也恒在一內一是所入同時無礙思之謂九各攝一在己中時九即同入彼一鏡內也八交涉無礙門六七二門約一多互望能所義別故有遍容攝入之殊今此多能攝一入一即此一亦能攝多入多即能即所即攝即入即一即多一切一時溥收無礙故云交涉謂交相關涉也謂一法望一切有攝有入通有四句雖似八句二二合故問既總上二門何得但云攝入不言遍容答前約一多相望義別故分二門名殊今同時互即故遍即是入容即是攝若更開遍容四句即文義成重若句句云攝容一切遍入一切等即文句繁雜故但云攝入即是遍容也問若一多相即何得此還標云一望一切後門云一切望一答雖且舉一為首而亦同時迴互故釋中初句一望一切云攝入次句一切望一云攝入三即一望一四即一切望一切文昭然也二門且相對各舉一例其實一一迴互自具故第十門總之名溥融也然二門義不重者至後門當示謂一攝如舉東鏡為能攝也同時即為能入及所攝是下一入字也此能入即彼所攝此能攝即彼所入彼謂一切也故上釋云即能即所即攝即入即一即多矣一切如舉九鏡為所攝也同時即為所入及能攝便是後舉一切字一一例上反之一入則上能攝之一同時便為此能入及所攝也一切即上所攝同時便為此所入及能攝也故以兩句為一句據此句以一望多秖合云遍容不合云攝入今由此門一一反覆相即故迴互無礙也一切攝一正是上一入一切也一切入一正是上一攝一切也文勢一一反上釋之一攝一一入一如東鏡攝彼西鏡入我東鏡中時即我東鏡便入彼西鏡中去一切攝一切一切入一切圓滿常如此句但以言不頓彰故假前三句三句皆遍也同時交參無礙同時具如上釋九相在無礙門我攝餘法在他法中他又攝餘法在我法中此彼互在故云相在也謂一切望一以一切在初者反於第八其實亦一望一切乃至四句亦有入有攝亦有四句此與前句不同前但此彼同時攝入今則欲入彼時必別攝餘法帶之將入彼中發起重重無盡之勢也攝一入一上一是所攝下一是所入二皆是所則顯上必別有能攝之法為主本文恐句中雜閙難會故略之也餘三句亦然且此句者應云一能攝一入一如東鏡能攝南鏡帶之將入西鏡之中即東鏡為能攝能入南為所攝西為所入也此即釋迦世尊攝文殊菩薩入普賢中也直舉一切佛為能亦得攝一切入一如東鏡攝餘八鏡帶之將入西鏡中時即東鏡為能攝能入八鏡為所攝西鏡為所入也則一佛攝一切佛一切眾生帶之同入一眾生中都以九鏡及一切佛為能亦得攝一入一切如東鏡攝南鏡將入八鏡中也或九鏡皆攝東鏡將入九鏡中也攝一切入一切此中正明諸法互相攝入一時圓滿重重無盡也前三句且趣舉其一令漸次見其義用論其諸法交涉相在即以同時今現見鏡燈但入一燈當中之時即鏡鏡中一時各有多多之燈無先後也即諸佛菩薩六道眾生不有即己有則一剎那中便徹過去未來現在十方一切凡聖中也同時交參無礙前三句都在第四中名同時也十溥融無礙門謂一切及一溥皆同時更互相望八九互闕一也一一具前兩重四句溥融無礙溥融八九令各各一時頓具故云一一具前兩重四句然則亦總融前九前九展轉相由故不出一及一切互相望故前九又不頓顯故此攝令同一剎那既總別同時即重重無盡也準前思之且準八九二門思之者據第八門初句云一攝一切一入一切者且明我之自一攝他一切時此一即復單己入他一切未言帶所攝一切復將入他一切第九門云我攝一入一等者但明所攝所入又不明一與一切一一互望皆為能攝能入今若合二門令一望多時即多望一同時一一各具能所者即成兩重四句初以一法為能攝入一一對四句所攝入者一一法攝一入一此是八中第三句全與九中初句合也二一法攝一切入一此是八中初句上半第三句下半與九中次句合也三一法攝一入一切此是八中第三句上半初句下半與九中第三句合也四一法攝一切入一切此是八中初全句與九中第四句合也次以一切法為能攝入一一對四句所攝入者一一切法皆攝一入一此是八中次全句與九中初句合也二一切法皆攝一切入一此是八中末句上半次句下半與九中次句合也三一切法皆攝一入一切此是八中次句上半末句下半與九中第三句合也四一切法皆攝一切入一切此是八中全末句與九中末句合也如是二門交絡配屬即重重無盡主伴互融之門豁開也將此十門遍配一切法義方成十玄之義若但將此十以配於十玄即文勢別也令圓明顯現稱行境界無障無礙深思之令現在前
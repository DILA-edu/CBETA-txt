云何善法謂善五陰及數滅云何不善法謂不善五陰云何無記法謂無記五陰及虛空非數滅云何學法謂學五陰云何無學法謂無學五陰云何非學非無學法謂有漏五陰及無為云何見斷法謂若法隨信行隨法行人無間忍等斷彼云何斷謂見斷八十八使彼相應法彼所起心不相應行云何修斷法謂若法學見跡修斷彼云何斷謂修斷十使彼相應法彼所起身口業彼所起心不相應行及不穢污有漏法云何不斷法謂無漏法云何見斷因法謂穢污法若見所斷法報云何修斷因法謂修所斷法即如是法斷云何不斷因法謂無漏有為法云何可見有對法謂一入云何不可見有對法謂九入云何不可見無對法謂二入云何報法謂若報得十一入少分除聲入云何非報法謂不善善有漏法及聲入云何非報非非報法謂除報無記法若餘無記及無漏法云何下法謂不善法隱沒無記法云何中法謂善有漏及不隱沒無記法云何上法謂無漏有為法及數滅云何小法謂少信少欲少意解彼相應法彼共有法彼色法謂少微不多不廣是名小法云何大法謂大信大欲大意解彼相應法彼共有法彼色法謂多廣無邊無際無量及虛空非數滅是名大法云何無量法謂無量信無量欲無量意解彼相應法彼共有法彼色法謂多廣無邊無際無量及虛空數滅非數滅是名無量法云何意樂法謂若法意所樂云何非意樂法謂若法非意所樂云何非意樂非非意樂法謂若意於法捨云何樂俱法謂若法樂受相應云何苦俱法謂若法苦受相應云何不苦不樂俱法謂若法不苦不樂受相應云何俱起法謂一切有為法生相故云何俱住法謂一切有為法住相故云何俱滅法謂一切有為法滅相故云何非俱起法謂無為法非生相故云何非俱住法謂無為法非住相故云何非俱滅法謂無為法非滅相故云何心俱起法謂若心俱起十一入少分除意入云何心俱住法謂若法心隨轉云何心俱滅法謂若心俱滅十入少分除聲入及意入云何非心俱起法謂意入若非心俱起十一入少分云何非心俱住法謂若法非心隨轉云何非心俱滅法謂聲入意入若非心俱滅十入少分云何欲界謂欲貪欲貪相應若受想行識彼所起身口業彼所起心不相應行云何瞋恚界謂瞋恚瞋恚相應若受想行識彼所起身口業彼所起心不相應行云何害界謂害害相應若受想行識彼所起身口業彼所起心不相應行云何出要界謂出要出要相應若受想行識彼所起身口業彼所起心不相應行及數滅云何無瞋恚界謂無瞋恚無瞋恚相應若受想行識彼所起身口業彼所起心不相應行云何無害界謂無害無害相應若受想行識彼所起身口業彼所起心不相應行云何欲界謂若法欲貪使所使云何色界謂若法色貪使所使云何無色界謂若法無色貪使所使云何色界謂欲界色界是名色界云何無色界謂四無色是名無色界云何滅界謂數滅及非數滅是名滅界又復一切色法是名色界除數滅非數滅餘一切非色法是名無色界數滅及非數滅是名滅界云何欲有謂若業欲界繫受緣轉起未來彼業報云何色有謂若業色界繫受緣轉起未來彼業報云何無色有謂若業無色界繫受緣轉起未來彼業報云何欲漏謂除欲界繫無明餘欲界繫相應結縛使煩惱纏是名欲漏云何有漏謂除色無色界繫無明餘色無色界繫相應結縛使煩惱纏是名有漏云何無明漏謂愚三界闇無知云何過去世謂若行已起等起生等生轉已轉已有已過去已盡變過去過去究竟過去世所攝是名過去世云何未來世謂若行未起未等起未生未等生未轉未已轉未有未現在未來未來究竟未來世所攝是名未來世云何現在世謂若行今起等起生等生轉已轉已有已現在住未盡變現在現在究竟現在世所攝是名現在世云何過去說事謂過去行云何未來說事謂未來行云何現在說事謂現在行云何苦苦苦變苦苦行苦苦謂欲界苦苦苦色界變苦苦無色界行苦苦復次苦受苦苦苦樂受變苦苦不苦不樂受行苦苦復次非意樂行苦苦苦意樂行變苦苦非意樂非非意樂行行苦苦云何有覺有觀法謂若覺觀相應云何無覺有觀法謂若法覺不相應觀相應云何無覺無觀法謂若法覺觀不相應云何有覺有觀地謂欲界至梵世及無漏法云何無覺有觀地謂修禪中間已能得至大梵及無漏法云何無覺無觀地謂一切光音一切遍淨一切果實一切無色及無漏法云何身業謂身作及無作云何口業謂口作及無作云何意業謂思業云何善業謂善身口業及善思業云何不善業謂不善身口業及不善思業云何無記業謂無記身口業及無記思業云何學業謂學身口業及學思業云何無學業謂無學身口業及無學思業云何非學非無學業謂有漏身口業及有漏思業云何見斷業謂若業隨信行隨法行人無間忍等斷彼云何斷謂見斷八十八使相應思業云何修斷業謂若業學見跡修斷彼云何斷謂修斷十使相應思業彼所起身口業及不穢污有漏業云何不斷業謂無漏身口業及無漏思業云何現法受業謂若業此生作長養彼業即此生受現法報非餘生受是名現法受業云何生受業謂若業此生作長養彼業第二生受報是名生受業云何後受業謂若業此生作長養彼業至第三第四生方受其報或復經眾多生然後受報是名後受業云何樂受業謂欲界相應善業乃至第三禪善業云何苦受業謂不善業云何不苦不樂受業謂第四禪地善業乃至無色界相應善業云何身念處謂十色入及法入中所攝色是名身念處云何受念處謂六受身眼觸生受如是耳鼻舌身意觸生受云何心念處謂六識身眼識耳鼻舌身意識身是名心念處云何法念處謂受所不攝非色法法入攝是名法念處復次身增上彼道生善有漏及無漏是名身念處受心法增上彼道生善有漏及無漏是名法念處復次緣身慧是身念處緣受心法慧是法念處云何已起惡不善法方便令斷正勤謂已起惡不善法修令斷增上道生善有漏及無漏是名已起惡不善法方便令斷正勤云何未起惡不善法方便令不起正勤謂未起惡不善法修令不起增上道生善有漏及無漏是名未生惡不善法方便令不生正勤云何未生善法方便令生正勤謂未生善法勤修令生增上道生善有漏及無漏是名未生善法勤修令生正勤云何已生善法方便勤修令住使不忘失滿足修習增廣智證正勤謂已起善法勤修令住使不忘失滿足修習增廣智證增上道生善有漏及無漏是名已生善法勤修令住使不忘失滿足修習增廣智證正勤云何欲定淨行成就如意足謂欲增上彼道生善有漏及無漏是名欲定淨行成就如意足云何精進心慧定淨行成就如意足謂慧等增上彼道生善有漏及無漏是名慧定淨行成就如意足云何初禪謂初禪所攝善五陰云何第二第三第四禪謂乃至第四禪所攝善五陰云何苦聖諦謂五盛陰云何集聖諦謂有漏因云何苦滅聖諦謂數滅滅云何苦滅道聖諦謂學法無學法云何慈謂慈慈相應若受想行識彼所起身口業及彼所起心不相應行悲喜亦如是云何捨謂捨捨相應若受想行識彼所起身口業及彼所起心不相應行云何虛空入處謂虛空入處有二種謂正受及受生彼相應法若受想行識如虛空入處識入處無所有入處亦如是云何非想非非想入處謂非想非非想入處有二種謂正受及受生彼相應法若受想行識是名非想非非想入處云何隨乞得衣知足聖種謂隨乞得衣知足業增上彼道生善有漏及無漏是名隨乞得衣知足聖種云何隨乞得食及眠臥具等及樂閑靜樂修聖種謂隨乞得食眠臥具等樂閑靜樂修業增上彼道生善有漏及無漏是名隨乞得食及眠臥具等及樂閑靜樂修聖種云何須陀洹沙門果謂須陀洹果有二種有為及無為云何須陀洹有為果謂證須陀洹果若學法已得今得當得是名須陀洹有為果云何須陀洹無為果謂證須陀洹果若結使斷已得今得當得是名須陀洹無為果如須陀洹沙門果斯陀含沙門果阿那含沙門果亦如是云何阿羅漢沙門果謂阿羅漢果有二種有為及無為云何阿羅漢有為果謂證阿羅漢果若無學法已得今得當得是名阿羅漢有為果云何阿羅漢無為果謂證阿羅漢果若諸結斷已得今得當得是名阿羅漢無為果云何法智謂知欲界繫行無漏智廣說如前五法品乃至無生智亦如是云何義辯謂不動智於彼第一義善能分別云何法辯謂不動智於彼名味句身善能分別云何辭辯謂不動智於彼言說不生閡想云何隨應辯謂不動智不斷不散決定自在云何因緣謂有為法云何次第緣謂過去現在除阿羅漢最後命終心心法若餘過去現在心心法云何緣緣增上緣謂境界一切法云何麁摶食謂摶食性因彼食故諸根增長四大增長隨養隨護充足清明是名摶食云何觸食謂緣有漏觸諸根增長四大增長養育諸根隨護長養亦如前說云何意思食謂緣有漏思諸根增長四大增長如前廣說云何識食謂緣有漏識諸根增長四大增長如前廣說云何欲流謂除欲界繫五見及無明餘欲界繫結縛使煩惱纏是名欲流云何有流謂除色無色界繫五見及無明餘色無色界繫結縛使煩惱纏是名有流云何見流謂五見是名見流云何無明流謂愚三界暗無知如流軛亦如是云何欲取謂除欲界繫五見餘欲界繫結縛使煩惱纏是名欲取云何見取謂四見除一見謂身見邊見邪見取見見是名見取云何戒取謂一見除四見謂取戒見彼復云何謂若人邪取戒相以為清淨即是解脫起見起忍是名戒取云何我取謂除色無色界繫五見餘色無色界繫結縛使煩惱纏是名我取云何過去法謂過去五陰云何未來法謂未來五陰云何現在法謂現在五陰云何非過去未來現在法謂無為法云何欲界繫法謂欲界繫五陰云何色界繫法謂色界繫五陰云何無色界繫法謂無色界繫四陰云何不繫法謂無漏五陰及無為云何善因法謂善有為法及善法報云何不善因法謂欲界繫穢污法及不善法報云何無記因法謂無記有為法及不善法云何非善因非不善因非無記因法謂無為法云何有緣緣法謂意識相應心心法緣云何無緣緣法謂五識相應若意識相應色無為心不相應行緣云何有緣緣無緣緣法謂若意識相應心心法緣色無為心不相應行緣云何非有緣緣非無緣緣法謂色無為心不相應行云何五陰五盛陰謂廣說如前分別七事品云何地獄趣謂地獄眾生若一性一種類一身自分得處得事得入若地獄眾生生彼處不隱沒無記色受想行識是名地獄趣畜生餓鬼趣亦如是云何天趣人趣謂若天若人一性一種類一身自分得處得事得入若天若人生彼此處不隱沒無記色受想行識是名人天趣云何見苦斷煩惱身謂煩惱身若隨信行隨法行人苦無間忍等斷彼云何斷謂見苦斷二十八使彼相應煩惱身云何見集斷煩惱身謂煩惱身若隨信行隨法行人集無間忍等斷彼云何斷謂見集斷十九使彼相應煩惱身云何見滅斷煩惱身謂煩惱身若隨信行隨法行人滅無間忍等斷彼云何斷謂見滅斷十九使彼相應煩惱身云何見道斷煩惱身謂煩惱身若隨信行隨法行人道無間忍等斷彼云何斷謂見道斷二十二使彼相應煩惱身云何修斷煩惱身謂煩惱身若學見迹修斷彼云何斷謂修斷十使彼相應煩惱身云何色法謂一切四大及四大所造云何心法謂六識身眼識身乃至意識身云何心法法謂若法心相應彼復云何謂受想思觸憶欲解脫念定慧信精進覺觀乃至煩惱結纏如前五法品廣說云何心不相應行謂若法心不相應彼復云何謂諸得乃至名句味身如前五法品廣說云何無為法謂三無為虛空數滅非數滅云何地界謂堅相云何水界謂濕相云何火界謂熱相云何風界謂輕動相云何虛空界謂空邊色云何識界謂五識身及有漏意識云何見苦斷法謂隨信行隨法行人苦無間忍等斷廣說如前分別諸入品集滅道修亦如是云何不斷法謂無漏法云何欲貪使謂如欲貪說云何瞋恚使謂惱害眾生云何有愛使謂色無色愛云何慢使謂慢心高下受云何無明使謂愚三界暗無知云何見使謂五邪見云何疑使謂惑諦不了云何初識住謂有色眾生種種身種種想謂人及天是名初識住處云何初次第相續數謂初識住彼相應不相應若色受想行識是名初識住有色眾生種種身一種想謂梵天身彼初所轉是名第二識住處云何第二次第相續數謂第二識住彼相應不相應若色受想行識是名第二識住有色眾生一種身種種想謂光音天是名第三識住處乃至是名第三識住廣說如上有色眾生一種身一種想謂遍淨天是名第四識住處乃至是名第四識住廣說如上無色眾生離一切色想離閡想閡想究竟無種種想思惟無邊空處住無邊空入處謂空入處天是名第五識住云何第五次第相續數謂第五識住彼相應若受想行識是名第五識住無色眾生已離一切虛空入處無量識住無量識入處謂識入處天是名第六識住乃至是名第六識住廣說如上無色眾生已離一切識入處無所有住無所有入處謂無所有入處天是名第七識住乃至是名第七識住廣說如上云何念覺支謂賢聖弟子於苦思惟苦於集思惟集於滅思惟滅於道思惟道無漏意思惟相應若念隨念念不忘失不散忘常不廢忘是名念覺支云何擇法覺支謂賢聖弟子於苦思惟苦於集思惟集於滅思惟滅於道思惟道無漏意思惟相應於法簡擇選擇擇相等擇相決定相慧覺聰明慧行觀察是名擇法覺支云何精進覺支謂賢聖弟子於苦思惟苦乃至於道思惟道無漏意思惟相應若欲精進方便出要勇健心攝受捷疾無間是名精進覺支云何喜覺支謂賢聖弟子乃至無漏意思惟相應若心歡喜踊躍增上歡喜決定心樂所堪能喜所喜是名喜覺支云何猗覺支謂賢聖弟子乃至無漏意思惟相應若身猗心猗樂猗所猗是名猗覺支云何定覺支謂賢聖弟子乃至無漏意思惟相應若心住等住樂住所住不散不亂攝受一心是名定覺支云何捨覺支謂賢聖弟子於苦思惟苦於集思惟集於滅思惟滅於道思惟道無漏意思惟相應若心平等等攝受心無受用住是名捨覺支云何初解脫處謂內有色想外觀色是名初解脫處云何初次第相續數次第正受謂初解脫處若入正受善色受想行識是名初解脫處內無色想外觀色是名第二解脫處云何第二次第相續數次第正受謂第二解脫處若入正受善色受想行識是名第二解脫處淨解脫處身證住是名第三解脫處乃至第三次第正受廣說如上離一切色想離閡想閡想究竟思惟無邊空處入無邊空處是名第四解脫處云何第四次第相續數次第正受謂第四解脫處若入正受若善受想行識是名第四解脫處離一切空入處入無邊識處是名第五解脫處乃至第五次第正受廣說如上無所有處非想非非想處乃至第七正受廣說如上是名第七解脫處離一切非想非非想處想受滅身證住是名第八解脫處云何第八次第相續數次第正受謂第八解脫處若入正受若解脫得脫若法想微因想微次第想不相續不成就是名第八解脫處云何初勝處謂內有色想外觀少色若好色若惡色謂彼勝處生觀想是名初勝處入云何初勝處次第相續數次第正受謂初勝處若入正受善色受想行識是名初勝處入內有色想外觀多色若好色若惡色謂彼勝處生觀想是名第二勝處入乃至第二正受廣說如上乃至第七勝處正受廣說如上是名第七勝處入內無色想外觀色白白色白觀白光譬如優私多羅華色成就如婆羅㮏衣白白色白觀白光如是比丘內無色想外觀色白白色白觀白光謂彼勝處生觀想是名第八勝處入云何第八次第相續數次第正受謂第八勝處若入正受善色受想行識是名第八勝處入云何正見謂賢聖弟子於苦思惟苦於集思惟集於滅思惟滅於道思惟道無漏意思惟相應於法簡擇選擇擇相等擇相決定相慧覺聰明慧行觀察是名正見云何正思惟謂賢聖弟子乃至於道思惟道無漏意思惟相應若心覺隨覺色覺增上色覺覺數覺覺思惟等思惟是名正思惟云何正語謂賢聖弟子於苦思惟苦乃至於道思惟道無漏意思惟相應除邪命口四過餘口惡行無漏數滅不作不為收攝律儀等護自防不作惡行不作過罪堅固堤塘住堅固不犯住是名正語云何正業謂賢聖弟子乃至於道思惟道無漏意思惟相應除邪命身三惡餘身惡行無漏數滅不作不為乃至堅固不犯住如前正語說是名正業云何正命謂賢聖弟子乃至於道思惟道無漏意思惟相應如前所除邪命身口惡無漏數滅不作不為如上廣說是名正命云何正方便說謂賢聖弟子乃至於道思惟道無漏意思惟相應廣說如精進覺支是名正方便正命廣說如念覺支是名正念云何正定謂賢聖弟子於苦思惟苦乃至於道思惟道無漏意思惟相應廣說如正定覺支云何貪欲結謂三界貪云何瞋恚結謂惱害眾生云何慢結謂七慢云何無明結謂愚三界暗無知云何見結謂三見身見邊見邪見云何他取結謂二見見取戒取云何疑結謂惑諦不了云何嫉結謂心妬增廣云何慳結謂心攝受堅著云何初眾生居處謂有色眾生種種身種種想謂天及人是名初眾生居處是名初次第相續數云何名眾生居處謂眾生於中止住於中受生入是名眾生住處云何第二第三第四眾生居處謂如識住處廣說云何第五眾生居處謂有色眾生無想所謂無想天是名第五眾生居處第五次第相續數如上廣說云何第六眾生居處謂無色眾生離一切色想離閡想閡想究竟乃至第八眾生居處廣說如後三識住處云何第九眾生居處謂無色眾生離一切無所有處入非想非非想處住所謂非想非非想天是名第九眾生居處次第相續數如上廣說是名九眾生居處云何初一切入處謂地一切入一相生上下諸方無二無量是名初一切入處云何初次第相續數次第正受謂初一切入處若入正受善色受想行識是名地一切入處如地一切入水火風青黃赤白一切入處亦如是空一切入處識一切入處一相生上下諸方無二無量是名十一切入處云何十一切入次第相續數次第正受謂十一切入處若入正受善色受想行識是名十一切入處無學正見乃至無學正定如道支說云何無學正解脫謂賢聖弟子乃至於道思惟道無學意思惟相應若心已解脫當解脫云何無學解脫正知見謂盡智無生智云何有漏色謂若色有漏從取生謂此色過去未來現在起欲今起當起若恚若癡一一心數起諸煩惱今起當起是名有漏色乃至有漏識亦如是云何無漏色謂若色無漏不從取生謂此色過去未來現在若欲應生不生若恚若癡及餘心數煩惱應生不生是名無漏色如是乃至無漏識亦如是云何無為法謂三無為虛空數滅非數滅云何十二入十八界謂如前分別七事品廣說云何眼根謂如眼入如是乃至身根如身入云何女根謂身根少分男根亦如是云何命根謂三界中命云何意根謂若心意識彼復云何謂六識身所謂眼識乃至意識樂根苦根喜根憂根捨根如前分別七事品廣說云何信根謂依出要寂靜生信善法增上信正思惟種種行種種作種種思惟心清淨是名信根云何精進根謂出要寂靜生於善法若欲精進方便勇猛攝心常不懈息是名精進根云何念根謂出要寂靜生於善法若念隨念是名念根云何定根謂出要寂靜生於善法若心離亂善住等住是名定根云何慧根謂出要寂靜生於善法擇法照察決斷審了是名慧根云何未知當知根所謂超昇離生人若學慧根謂彼根隨信行隨法行未無間等四聖諦而無間等生是名未知當知根云何已知根所謂見諦人無間等若學慧根謂彼根信解脫見到身證已無間等四聖諦增上無間生是名已知根云何無知根所謂阿羅漢盡諸漏結若無學慧根謂彼根慧解脫俱解脫現法樂住增上無間生是名無知根云何九十八使謂三十六使欲界繫三十一使色界繫三十一使無色界繫
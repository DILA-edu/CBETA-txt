立名標化一封域里數二古今勝跡三謹按華嚴經菩薩住處品云東北方有菩薩住處名清涼山過去有菩薩常於中住彼現有菩薩名文殊師利有一萬菩薩常為說法余每覽此土名山雖嵩岱作鎮蓬瀛仙窟皆編俗典事止域中未有出於金口傳之寶藏宅萬聖而敷化自五印而飛聲方將此跡美曜靈山利周賢劫豈常篇之所紀同年而語哉今山上有清涼寺下有五臺縣清涼府此實當可為龜鑑矣一名五臺山其中五山高聳頂上並不生林木事同積土故謂之臺也酈元水經云其山五巒巍然迴出群山之上故謂五峯晉永嘉三年雁門郡䈗人縣百餘家避亂入此山見山人為之步驅而不返遂寧居巖野往還之士時有望其居者至詣尋訪莫知所在故人以是山為仙者之都矣仙經云五臺山名為紫府常有紫氣仙人居之旌異記云雁門有五臺山山形有五峙一臺常晦不甚分明天清雲散有時而出括地志云其山層盤秀峙曲徑縈紆靈嶽神嵠非薄俗可棲止者悉是棲禪之士思玄之流及夫法雷震音芳煙四合慈覺之心邈然自遠始驗遊山者往而不返集記者曰文殊師利者蓋法身之大士也先成正覺名龍種尊名歡喜藏亦號普見如來今以方便力現為菩薩所以對揚聖眾攝濟群蒙鞭其役者驅之彼岸詳乎道也識智無以造其源談乎跡也名數不可階其極但以迷徒長寢莫能自悟遂使俯降慈悲見茲忍土任持古佛之法常居清涼之地表跡臨機俟我含識般泥洹經云若但聞名者除一十二劫生死之罪若禮拜者恒生佛家若稱名字一日至七日文殊必來若有宿障夢中得見形像者百千劫中不墮惡道大矣哉斯益也火宅諸子何可忘懷但博望張騫尋河源於天苑沙門法顯求正覺於竺乾況乃咫尺神洲揄揚視聽其來往也不移於晦望其涉降也匪勞於信宿豈可不暫策昏心聊揮懈足歷此微欵為覺路之津乎或問大聖化物理應平等正宜周旋億剎何乃滯此一方乎答曰誠如來旨誠如來旨但具三緣須居此地一是往古諸佛展轉住持二使無志下愚專心有在三為此處根熟堪受見聞余謂抑揚之道如斯而已矣山在長安東北一千六百餘里代州之所管山頂至州城東南一百餘里其山左隣恒嶽右接天池南屬五臺縣北至繁峙縣環基所至五百餘里若乃崇巖疊嶂𤀹谷飛泉觸石吐雲即松成蓋者數以千計其霜雪夏凝烟霧常積人獸之不可闚涉者亦往往而在焉登中臺之上極目四周唯恒岳居其次自餘之山谷莫不迤邐如清勝也中臺高四十里頂上地平周迴六里零二百步稍近西北有太華泉周迴三十八步水深一尺四寸前後感者或深或淺不同其水清澈凝映未嘗減竭皆以為聖人盥漱之處故往還者多以香花財賄投之供養臺頂四畔各二里絕無樹木唯有細草靃靡存焉諸臺無樹有草例皆准此酈元水經注云東峨谷水源出中臺其水眾溪競發控於群川亂流西南經西臺之山歷東峨谷謂之東峨谷東臺高三十八里頂上地平周迴三里去中臺太華泉四十二里按括地等記言諸臺高下遠近里數多相乖越蓋是取道不同或指臺有異今聊據一家存其大致也欲向東臺先從中臺經北臺初過中間但乘岡嶧不阻溪澗頂上無水惟有亂石小柏谷水出此臺下北注滹沱其山東南延四十里連入恒州行唐縣界翻嶺山東相連恒岳西北延十三里連入繁峙縣界大柏谷西臺高三十五里頂上地平周迴二里有水東去太華泉四里其山西北延二十里入繁峙縣界西峨谷南臺高三十七里頂上地平周迴二里無水北去太華泉八十里南有溪水源出此山發源東南亂流入東溪水其山正南延六十里連五臺縣界當嶔巖寺北臺高三十八里頂上地平三里南去太華泉十二里頂上往往有磊落石叢石㵎冽水不流其山正北延二十里連繁峙縣界大柏谷谷中有水源出北臺流注滹沱山海經云泰戲之山滹沱之水出焉郭璞注云今滹沱出雁門鹵城縣南武夫山括地志云泰戲武夫即一山也今名派山即在臺東去繁峙縣九十里自周穆遇化人之後漢武得金神已前去緒昭彰久形於簡牘矣但以秦王肆虐焚燒詩書遂使妙業真乘與時而替洎顯宗感夢波瀾斯盛浹寰瀛而啟路架日月以爭暉偉哉可略而言者也爰及北齊高氏深弘像教宇內塔寺將四十千此中伽藍數過二百又割八州之稅以供山眾衣藥之資焉據此而詳則仙居靈貺故觸地而繁矣遭周武滅法釋典淩遲芳徽盛軌湮淪殆盡自非神明支持罕有僕存者也今之所錄蓋是其徒至於真沒凋殘可謂長太息矣其有修建塔廟造立尊儀景業可稱事緣弘替者雖非往古並即而次之中臺上有舊石精舍一所魏棣州刺史崔震所造又有小石塔數十枚並多頹毀今有連基疊石室二枚方三丈餘高一丈五尺東屋石文殊師利立像一高如人等西屋有石彌勒坐像一稍減東者其二屋內花幡供養之具𣰆薦受用之資莫不鮮焉即慈恩寺沙門大乘基所致也基即三藏法師玄奘之上足以咸亨四年與白黑五百餘人往而修焉或聞殊香之氣鐘磬之音其年忻州道俗復造鐵浮圖一高丈餘送至五臺首置於石室之間南有故碑二見今已倒抑文字磨滅維餘微映余洗而視之竟不識一字一前刺史崔震所造一忻州長史張備所立相傳云備曾游山感聖遂立此碑以述微緒將七百餘人引之登臺竪焉從此東南行尋嶺漸下三十餘里至大孚圖寺寺本元魏文帝所立帝曾遊止具奉聖儀爰發聖心創茲寺宇孚者信也言帝既遇非常之境將弘大信且今見有東西二堂像設存焉其餘廊廡基域髣髴猶存括地志以孚為鋪高僧傳以孚為布斯皆傳錄之謬也然此山諸處聖跡良多至於感激心靈未有如此也故前後經斯地者雖庸識鄙心無不懇惻沾襟咸思改勗其二堂之下不容凡止昔有僧於東堂夜宿端坐誦經忽覺扶擲墜之東澗自茲厥後往者無犯焉昔此寺有三沙彌每聞宿德話有靈隱遂相將巖谷訪覓冀得逢遇已四五日餱糧欲盡尋路將歸至一馬嶺息於樹下須臾見一肥黑人沿嶺而上沙彌叩頭作禮喚言聖者見遺道術此人旨云我待明日更來爾等且向東山松樹下待之若見入穴者求之自得便下嶺南去沙彌尋嶺至東山下得一大樹其樹腹空如門戶視下杳冥沙彌樹傍竚立日午後雲間飄然如匹帛下落樹前乃一丈夫也散髮高耳色若桃花徑入松穴沙彌等不敢近之惝恍相視一人云據穴口待出以死拘之良久其人纔出沙彌急抱餘者禮拜乞恩此人極怒罵云痴頑物何不放我卒不開言沙彌放之騰空而去於是相將尋西歸至昨日值肥人之所忽見此人復披林上嶺逆謂沙彌曰伊更作何言報云極嗔無語肥人笑曰嗜酒來飲爾令惱之慎不復來急取伊酒好飲言訖北下沙彌依語入穴有磴直下可二丈許平行北下即是白石遍穴光明如晝有一銀瓮以銀盤蓋之上有銀盌其酒芳香辛美非世間之味沙彌飲之僅得出穴沙彌悉醉比覺口外各有細蟲如馬尾交橫無數於是顏色鮮澤氣力兼倍還寺數朝一時而失寺南有花園可二三頃許沃壤繁茂百品千名光彩晃曜狀同舒錦即魏孝文之所種也土俗云其花夏中稍茂蓋未是多至七月十五日一時俱發經停七日颯爾齊凋但以幽險難尋故使見之者寡矣括地志謂之花圃云靈草繡林異種殊名鳥獸馴良任真不撓信為佳景也從花園南行二里餘有梵仙山亦名仙花山從地際極目唯有松石菊花相間照爛傳云昔有人於此餌菊得仙故以梵仙仙花為目也今上麟德元年九月遣使殷甄萬福乘驛向此山探菊大孚寺東北二百步有五臺祠祠隋末火燒維有處所大孚寺北四里有王子燒身寺其處先有育王古塔至北齊初年第三王子於此求文殊師利竟不得見乃於塔前燒身供養因此置寺焉其王子有閹竪劉謙之自慨刑餘又感王子燒身之事遂奏訖入山修道勅許之乃於此處轉誦華嚴經三七行道祈見文殊師利遂獲冥應還復根形因便悟解乃著華嚴論六百卷論綜終始還以奏聞高祖敬信由此更增常日講華嚴一篇于時最盛昔元魏熙平元年有懸瓮山沙門靈辯頂戴此經勇猛行道足破血流勤誠感悟乃同曉茲典著論一伯卷時孝明皇帝請於式乾殿敷揚奧旨宰輔名僧皆從北面法師以正光三年正月而卒時年三十有六豈非精進所致異世同塵哉王子燒身寺東北未詳其遠近里數是中臺北臺南東臺西三山之中央也徑路深阻人莫能至傳聞金剛窟金剛窟者三世諸佛供養之具多藏於此按祇洹圖云祇洹內有天樂一部七寶所成箋曰又按靈跡記云此樂是楞伽山羅剎鬼王所造將獻迦葉佛以為供養迦葉佛滅後文殊師利將往清涼山金剛窟中釋迦佛出時却將至祇洹一十二年文殊師利還將入清涼山金剛窟內又有銀箜篌有銀天人坐七寶花上彈此箜篌又有迦葉佛時金紙銀書大毘奈耶藏銀紙金書修多羅藏佛滅後文殊並將往清涼山金剛窟中昔高齊王時大孚寺僧祥雲俗姓周氏不知何許人年數歲而出家初依并州僧統釋靈詢為弟子統欲觀其宿習便以大乘藏經任其探取乃得涅槃因合誦之未涉朞年一部斯畢日誦一遍以為常准既聞此山靈乃往居之後於寺南見數十餘人皆長丈許中有一人威稜最盛直來迎接頂禮云請師行道七日雲曰不審檀越何人家在何處曰弟子是此山神住金剛窟於是將雲北行至數里見宮殿園林並飾以朱碧雲乃居之誦經其聲流亮響滿宮室誦經訖神以懷其珍物奉施於雲雲不肯受神固請納之雲曰貧道患此微生不得長壽以修道業檀越必不遺願賜神靈之藥神曰斯亦可耳即取藥一丸大如棗許色白如練奉之雲受已便服遂獲登仙還經師所陳謝而去中臺南三十餘里在山之麓有通衢乃登臺者常遊此路也傍有石室三間內有釋迦文殊普賢等像又有房宇厨帳器物存焉近咸亨三年儼禪師於此修立擬登臺道俗往來休憩儼本朔州人也未詳氏族十七出家徑登此山禮拜忻其所幸願造真容於此安措然其道業純粹精苦絕倫景行所覃并部已北一人而已每在恒安修理孝文石窟故像雖人主之尊未參玄化千里已來莫不聞風而敬矣春秋二序常送乳酪氈毳以供其福務焉自餘勝行殊感末由曲盡以咸亨四年終於石室去堂東北百餘步見有表塔跏坐如生往來者具見之矣石堂之東南相去數里別有小峯上有清涼寺魏孝文所立其佛堂尊像於今在焉東臺亦有疊石塔高六七丈中有文殊師利像臺之東連恒岳中間幽曠人跡罕至古老相傳云多有隱者余常行至臺之東北遇會一人問其古跡彼乃以手指臺岳兩間曰昔時因獵經至臺東忽見茂林花果十餘頃及後重尋莫知其處且諸臺之中此臺最遠其間山谷轉狀故見者亡失所懷禮謁之徒多不能至昔有一僧遊山禮拜到中臺上欲向東臺遙見數十大蟲迎前而進其僧誓畢身命要往登之俄而祥雲欝勃生其左右顧眄之間冥如閉目遂深懷大怖慨恨而返余與梵僧釋迦蜜多登中臺之上多羅初云必去後竟不行余以為聖者多居其內矣西臺略無可述臺之西有祕󱇆巖者昔高齊之代有比丘尼法祕惠心天悟真志獨拔脫落囂俗自遠居之積五十年初無轉足其禪惠之感世靡得聞年餘八十於此而卒後人重之因以名巖焉余曾與二三道俗故往尋之觀其所居乃地府之奇觀也巖之東西壁立數千丈石文五色赩似朝霞有松樹數行植根巖腹於是兩邊漸降合於西面中間一路纔可容身自餘天然狀如城郭而佛堂房宇猶有數間禪誦之跡足使觀者興懷耳南臺靈境寂寞故人罕經焉臺西有佛光山下有佛光寺孝文所立有佛堂三間僧室十餘間尊儀肅穆林泉清茂昔有大隋開運正教重興凡是伽藍並任復修時五臺縣昭果寺解脫禪師於此有終焉之志遂再加修理禪師俗姓刑氏本土人也馳馬之歲即預出家宿植德本早懷津問初從介山之右抱腹山志昭禪師所詢求定驗超亦道隣將聖妙盡還源而內蘊知人特賜殊禮告眾曰解脫禪習沖明非爾徒所及勿同常輩令其執僧役也炎涼未幾遂返故居自爾常誦法華并作佛光等觀脫數往大孚寺追尋文殊師利於東臺之左再三逢遇初則禮已尋失後則親承音訓語脫云汝今何須親禮於我可自悔責必悟解耳脫敬承聖旨因自內尋乃悟無生兼增法喜遂慨茲獨善思懷曠濟祈誠大覺請謹此心乃感諸佛現身同聲說偈曰諸佛寂滅甚深法曠劫修行今乃得若能開曉此法眼一切諸佛皆隨喜脫又問空中曰寂滅之法若為可說得教人耶諸佛即隱但有聲曰方便智為燈照見心境界欲究真法性一切無所見又曾本州都督請傳香戒法化已畢將事東歸都督并及僧徒送至誠東首日時向暮脫自念不得燒香供養踧踖慚愧遂聞城頭有聲曰合掌為花鬘身為供養具善心真實者讚歎香烟布諸佛聞此香一時來相度眾等勤精進終不相疑誤時脫既聞此聲彌加勇猛自爾之後證入逾深高山景行是焉攸屬箋曰按別傳云解脫禪師既蒙大聖指示心印乃謙卑自牧專精侍眾厥後大聖躬臨試驗脫每清旦為眾營粥大聖忽現於前脫殊不顧視大聖警曰吾是文殊吾是文殊脫應聲曰文殊自文殊解脫自解脫大聖審其真晤還隱不現於是遠近輻湊請益如流咨承教誨日盈萬指師之德業如慶雲之庇於八方若甘雨之潤於百穀四方衲子無不瞻依師凡激勵於人唯嚴唯謹彼時未成叢席故露坐者多遂使瓶鉢繩床映滿林藪俯徇善誘隨事指撝務攻其所疾略無常準故遊門之士莫能窺其庭奧也然不出其寺垂五十年學成禪業者將千餘人自外希風景漱波瀾復過數倍念尋傳記多見古人雖衡岳惠思十信顯其高位台山智者五品標其盛列至於奘訓門人使我生其羽翼者未有若斯之盛也自非行位超絕俯跡同凡必是大聖潛通助其弘誘耳故恒岳之西清涼東南之隅有清信女患目盲常觸山居心祈文殊師利聖者晝夜精懃至誠懇禱感聖加被遂得重明後不知其所終又恒州土俗五十餘人六齋之日常齎香花珍味來就奉獻文殊師利及萬菩薩年年無替又捨珍財選地建寺文石刻銘至今猶在元魏沙門釋曇鸞本雁門高族在俗之日曾止其寺結草為庵心祈真境既而備覩聖賢因即出家其地即鸞公所止之處也後人廣其遺址重立寺焉今房屋十間像設嚴整又木瓜谷西十五里有公主寺基域見在未詳其致焉遊禮感通四支流雜述五余幼尚異概長而彌篤每聞殊方之唱輒慷慨興懷孰謂一朝翻然自致滅矣遂得攬樛木啟荒蓁勵蹇忘疲直登中臺之首於是俯瞰萬物傍眺千里足蹈風雷之上志凝霄漢之中忽然若捨其浮生迢迢焉似淩乎天庭始悟壯觀之淘思小大之傾者雖未覩王山九層之妙鷲峯雞足之美內撫微躬亦何幸之多也豈徒千載之一遇故乃萬劫之稀逢耳但玄樞難兆幽關罕闢苟在未晤雖邇而遐瞻望神京不能無戀然承近古已來遊此山者多矣至於群錄鮮見倫通良以時無好事故使芳塵委絕不生遠大後生何仰焉且如曇靜曇遷惠安惠瓚並釋門鵷鷺寶地芝蘭俱登臺首蔑聞誌記自餘湮沒者胡可言哉所以捃拾遺文詳求耳目庶思齊之士彙征同往又按別傳云文殊師利周宇文時化作梵僧而來此土云訪聖迹欲詣清涼山文殊師利住處於時智猛法師乃問其事纔伸啟請俄失梵僧此似曉勵群蒙令生渴仰若篤信神通者豈遠乎哉齊定州僧明勗未詳何處人也少懷倜儻志概凝峻承聞此山神秀文殊所居裹糧負笈杖錫而至凡事幽深靡不畢造唯覓文殊師利未經數日遇一異僧狀同其志亦裹糧杖錫云覓文殊偶然一處忽爾相見於是明勗即禮異僧異僧亦禮明勗各云大聖大聖願見救度如此之俱困而乃止殆問訊方俗各述所居勗遂無疑而忻得同志相隨登陟經於三日至東臺東南見一故屋中有數僧並威儀疎野容貌蕞陋異僧初不致敬次亦明勗慢之既接喧涼投中寄宿爾夜異僧暴疾困篤難堪便利床蓆臭穢無已但云我病困如此之聲未甞斷絕乃相勸出山因離其處行百餘步住屋異僧倏焉俱失勗方悟聖人慨其愚暗崩號慟絕幾至滅身懇欵旬餘更無所見還歸本住向名德敘之識者告曰我病困者道汝我人之病困也汝當覺之必蒙度脫勗乃將遵聖誨謙卑自守縱遇童隸敬接無虧每輒思之流淚終日年七十餘終於所居周沙門未詳其氏諱即前娑婆寺主明禪師之師也少年出家遊歷名山禪習為業晚到五臺山與明俱止娑婆寺後將明尋求聖跡往東台東花林山至一名谷且入深山忽見石臼如新搗藥傍有木杵有藥香師告明曰我今求此聖得隣須臾間有二人至形容偉大長眉披髮因頂禮捧足請救危厄仙人曰我共眾議詳審汝行乃北行二十餘步二人遂去良久更有一人來只云汝來已允可遂我行至一石邊回顧語沙彌曰汝可徐行勿驚清眾言訖忽見茂林清泉名花異果廊廡交映樓臺閒出鮮花照爛狀若天宮有十四五人或道或俗儀容溫穆對坐談笑明師步步修敬徐面直進彼問曰汝從何來能至我所然此閒清淨果地不宜小兒汝送沙彌令出眾外方來相見明師敬諾承命送出沙彌自忻多幸方思啟問未行數步恍若有忘徘徊四望都無所見唯高山巨谷蟠木秀林而已師謂明曰與汝無福其若是乎乃尋路而歸倍加懇勵年八十有四卒於娑婆寺焉隋并州人高守節家代信奉而守節尤深最為精懇到年十六七時曾遊代郡道遇沙門年可五六十自稱海雲與之談敘因謂曰兒能誦經否答曰誠其本心雲即將向臺山至一住處見三草屋纔可容身乃於中止教誦法華經在外乞求給其衣食節屢見胡僧來至與師言笑終日歸去後雲輒問識向胡僧否曰不識雲貌似戲言曰是文殊師利菩薩節雖頻承此告未晤其旨後忽使節下山就村取物仍誡之曰夫女人者眾惡之本壞菩提道破涅槃城汝向人間宜其深慎節敬諾受教下山中路見一女人年十四五衣服鮮華姿容雅麗乘一白馬直趣其前叩首向節曰身有急患要須下乘馬好跳躍制不自由希君扶接濟此微命節遂念師言竟不回顧女亦追尋數里苦切其辭節執志如初俄而致失既還本處具陳其事師曰汝真丈夫矣雖然此是文殊菩薩汝尚不悟猶謂戲言然於此誦經凡歷三載法華一部甚得精孰後聞長安度人心希剃落晨昏方便諮師欲去師曰汝誦得法華經大乘種子今已成就汝必欲去當詢好師此之一別難重相見汝京內可於禪定道場依止臥倫禪師節入京求度不遂其心乃往倫所倫曰汝從何來答曰從五臺山來和尚遣與師為弟子倫曰和尚名誰答曰海雲倫大驚歎曰五臺山者文殊所居海雲比丘即是華嚴經中善財童子祈禮第三大善知識汝何以棄此聖人千劫萬劫無由一遇何其誤也節乃悟由來恨不碎其身骨而愚情眷眷由希再覩遂辭倫返迹日夜奔馳及至故處都無所見釋普明俗性趙濟州人也年三十出家止泰山靈巖寺每聞清涼瑞像乃不遠而來遊於南臺之北鑿龕修業忽遇一僧姿形偉盛來共談展因問其所住答在此北邊耳遂共論生死難度煩惱難調言甚切至祇云努力努力既別而去時每數來方便周旋唯存誡勗後有群賊四五人倏然劫奪緣身略盡明旦怡然初無懼惜賊去其僧遂至明向敘之彈指稱善曰努力努力未經少時有二虎哮吼直入庵內明亦鎮懷不動次兩日彼僧又來明以情告僧甚喜躍然意望慇懃復言弩力努力更得月許忽風雪飄駛俄深數尺凝寒猛烈特異於常日暮有一婦人儀容婉嚴告明曰寒苦之甚請寄龕中明遂憫而許之彼衣疎薄又無茵蓐更深雪厚申吟轉多告明求寄床上明初不許比至三更其聲遂絕明以手撫之上下通冷纔有氣息恐其致殞引使登床明解衣蓋及手足襯以煖之庶其全濟夜既深久明忽為睡纏少爾而覺女乃通身溫適細滑非常明遂慾火內起便生惡念方欲摩牧彼已下床以手搭之倏焉而失明於是遍身洪爛百穴膿流眉毛鬚髮一時俱墮而疼痛辛苦徹骨貫心臭穢狼籍蛆蟲滿室明既獲斯苦慨責無限舉身投地一叫而絕少復醒悟投地如前悲泣哀號聲終不絕唯云大聖願捨愚蒙聲聲相續如此重悔經二月餘忽聞空中有聲曰汝無禪行不可度脫賜汝長松服之當為俗仙矣明承斯告雖慶所聞但未識長松彌加懇惻後經七日空又告曰長松在汝菴前並陳色貌採餌之法明依言取服經三日身瘡即愈毛髮並生姿顏日異乃就娑婆寺僧明禪師所居具陳其事焉不久之間遂化仙而去唐沙門釋曇韻未詳其姓族高陽人也宿悟泡幻辭親出家退靜幽間彰乎齠齓年十九投恒岳之側蒲吾山精修念慧後聞五臺山文殊所居古來諸僧多人祈請遂超然杖錫來詣清涼適至於山下聞殊香之氣及到大孚寺見花園盛發又聞鐘磬之音忻暢本懷彌增戀仰於是住木瓜寺二十餘年單居務道然處以瓦窯服唯敗衲地鋪草蓐更無薦蓆一器一食一受一味清真簡勵蓋難擬也後隨師南邁終西河之平遙山春秋八十餘即正觀十六年也釋昭隱俗姓張本忻州人也童丱出塵師習名德住五臺縣昭果寺苦節真心駕超儔伍學次第定證入殊深栖遲林薄耽好聖默止木瓜寺二十年佛光寺七年大孚寺九年感見之迹殆無詳者至龍朔年中會賾登臺之日隱時氣力已謝猶杖策引至大孚感滅火之祥同所親見年七十餘端然跏坐卒於本寺焉同僧明隱業履淳修每習五停心觀亦四十年多住清涼諸寺釋明曜未詳姓氏志學之年早祛俗網問津訪道略無常師曜住昭果寺常誦法華讀華嚴經每作佛光等觀曾同與解脫俱至大孚寺祈請文殊師利至花園北見一沙門容服非常徐行前進又至東邊佛堂將欲東趣曜時驚喜交集肘步而前來至數尺遂無所覩悲歎久之與脫俱返曜形長七尺威容和雅談敘抑揚動止有則會賾先往五臺親承禮拜語賾云我大業十二年見安禪師歷名山諸寺禮覲聖迹今日復見法師是不可思議願法師長命無病弘讚佛法時年一百六歲未曾策杖而神彩無墜焉後不知年幾而終代州有信士失其姓名年二十餘時登臺禮拜忽遇一僧引之向東臺之東至一住處屋宇如凡人家中百十餘僧先引者問曰能住修道否答曰能乃即經停半歲僧等多服藥餌時兼果菜湛若神居寡於言說又於汲井之南見一莖葉圓如荷葉大可至尋日取半邊明生如故初雖怪之後不介意乃與僧徒共採而食日月稍久暫請還歸僧亦放之少不留礙到家數宿即來馳赴但見山谷如舊都無蹤跡頻尋求訪寂寞如初其人不知聖人悼責無已余見之時已七十餘矣唐龍朔年中頻勅西京會昌寺沙門會𦣱共內侍掌扇張行弘等往清涼山檢行聖迹𦣱等祇奉明詔星馳頂謁并將五臺縣呂玄覽畫師張公榮等十餘人共往中臺之上未至臺百步遙見佛像宛若真容揮動手足循還顧盻漸漸至近展轉分明去餘五步忽然冥滅近登至頂未及周旋兩處聞香芬列逾盛又於塔前遣榮粧修故佛點眼纔畢並聞洪鐘之響後欲向西臺遙見西北一僧著黑衣乘白馬奔就皆共立待相去五十步間忽然不見𦣱慶所稀逢彌增欵詣又往大孚寺東堂修文殊故像焚燎傍草飛飈及遠燒爇花園煙焰將盛其園去水四十五步遣人往汲未及至間堂後立起黑雲舉高五丈尋便雨下驟滅無餘雲亦當處消散莫知其由便行至於飯仙山內侍張行弘復聞異香之氣從南向北凡是古跡悉追尋存亡名德皆親頂禮賾等既承國命目覩佳祥具已奏聞深稱聖旨於是清涼聖跡益聽京畿文殊寶化昭揚道路使悠悠溺喪識妙物之冥泓蠢蠢迷津悟大方之幽致者國君之力也非夫道契玄極影響神交何能降未常之巨唱顯難思之勝軌千載之後知聖后之所志焉賾又以此山圖為小帳述略傳一卷廣行三輔云西域梵僧釋迦蜜多羅者本師子國人少出家本住摩伽陀國大菩提寺遊方利物蓋自天真麟德年中來儀此土云向清涼禮拜文殊師利自云九十五夏每跣足而行常唯一食或復虛中七日兼修露坐不栖房宇而輒至食向東北遙禮至止未久奉表以聞特蒙恩許仍資行調勅遣鴻臚寺掌客為譯語人涼州沙門智才乘驛往送所在供給多羅以乾封二年六月登於臺者并將五臺縣官一員手力四十人及餘道俗總五十餘人初欲上之日從思陽村行三十里日中時將到多羅即召集僧徒自行香水特以親手奉施眾僧多羅因不飲食卒經三日食訖將行譯語誡眾曰大聖住處億劫稀聞況得親經誠宜剋念幸各專志勿復誼譁設有所逢但自緘默於是而進路既細澁前後聯翩多羅與二僧最為先導欲至山下遙望清涼寺下至半峯忽遇神僧立於巖上即五體投地頂禮數拜及登未遠乃有數人聞鐘聲香氣至臺南五里遂即停泊乃令人作土壇二層高尺餘周方丈許採拾名花四周嚴飾多羅日夜六時遶壇行道又日別數度入水澡身每旦以淨瓶四枚滿盛淨水上著粳米數合牛乳半升使人跪捧多羅呪願百餘日向人云面各瀉之西方供養之法也經兩宿便進食食訖登臺臺南面亂石鱗次向餘三里多羅肘膝而行血流骨現僅登臺上見白兔狐遶塔而滅即於塔前五體布地從辰至西方還所止明旦更欲登臺其勅使王與余及二三道俗去其十餘步徙倚環立王徐而議曰在京聞此極多靈瑞及到已來都無所見雖有鐘聲香氣蓋亦未有奇特人閒傳者何多謬也言適竟多羅遂呼之譯語而責曰君是俗人未閑佛法何乃於此紛紜興謗余自少已來更無餘德唯尋禮聖迹用以為常依西方傳記南閻浮提有聖人恒止住處凡二十九所余所經者兼茲九矣然自外祈請契濶良難或一年半年一月半月心祈所措猶或未允今此大聖慈悲赴眾生願以余寡薄將為滿足君旦生慇重獲福無邊何以輕發樞機□貽深禍王乃鞠躬頂禮懺謝無已但多羅不解漢語相去十餘步音辭故是天隔遠近亦未得聞忽焉此及莫不驚歎當時從者彌加驚異焉既重登臺乃將香花及錢投之太花池內復東南向大孚寺其東堂外壁半餘褫落多羅手自泥塗令淨方止於中一宿遂遵歸路到京之後具向道宣律師述其所感余與梵僧登臺之日默而念曰此處清涼宜安舍利使往來觀禮豈不善耶梵僧還後余便往定州恒陽縣黃山造玉石舍利函三枚大者高一尺七寸擬安中臺塔內小者二高九寸擬安北臺鐵浮圖內並作蓮花色道異獸之像亦盡一方之妙焉時定州隆聖寺僧智正及清信孝行者郄仁聞余此志咸期同往以總章二年四月正等俱至正時年過七十餘而步涉山水八百餘里並將妙饌上山供養即以其月二十三日與臺山僧尼道俗向六十人俱登之至臺南面僅將下乘而玄雲四合雨下數滴並皆惶懼恐不得安乃捧舍利并函即上到訖禮拜備盡誠敬焚香採花供養舍利每將安置石函忽遶四邊可百餘尺雲霧廓清團圓如鏡安函既畢還合如初時有一尼獨往太華池供養乃見池裏有大蘽大龍遶之侶彼方龍花蘽之像也俄而雲雨晴霽於臺宿明旦往北臺正以所持香花供養敬設中食食訖安舍利安訖禮拜眾哀號而去有一僧身漏所逼於台下之東北稍下泄之遂聞谷下隱如雷震之響心㥒而起適投袈裟有黑風勃然拂衣而過其僧憂惕比下不安余在彼二年方還京邑余歸之後有清信士不詳其氏諱次往登之其人年可二十衣服藍縷自云從抱腹山來識者相傳云每在并州巡市乞焉以所乞得造濾水囊可七八寸造訖隨處勸人令用凡造數千餘當來之日亦携十數信士登臺還到清涼寺下忽聞鐘聲聞已即禮遂與同侶一人尋之既得至寺誓住一夏禮懺供養於北崖之下結草為菴初數日之間時聞鐘聲或早或晚十日後每齋時為准又於佛堂讀經至夜輕有神光朗照不勞燈燭信士神容簡暢動止肅恭直爾對之祛人鄙悋然凡所談吐綿綿入微時總疑之為不測之人也余略與周旋不復能備荊州覆舟山玉泉寺沙門弘景高尚僧也以咸亨二年二月從西京往彼禮拜承遂厥心未詳其所感耳慈恩寺僧靈察以上元二年七月十日往彼禮拜遍至代州見一人先非舊識無何而至引察從臺北木瓜谷上北臺經兩宿每六時嘗聞鐘聲又夜聞青雀數百飛鳴左右不見其形又向中臺經兩宿又往西臺將去之時有百鳥飛引其前還至中臺方乃遠去其年又有并州尼四人往登臺首回還一尼折花五莖欲將向下遂失道路飢寒並至夢一僧賜之飲食因爾不飢仍告曰以汝盜花五莖罰汝不歸五日餘更無苦勿復多憂五日既滿得遵歸路西京清信士房德元王玄爽少結地外之交並因讀華嚴經見菩薩住處品遂心專勝地以上元三年五月十三日共往登之初半路食時將到忽聞谷下大聲告曰食時至及登中臺並聞鐘聲香氣後日重往食未畢間又聞谷下大聲連告之曰登臺遲去也既承此告即發人而往後還京邑忻暢本懷請名行僧設齋陳敘焉洛陽白馬寺沙門惠藏本汾邑人幽栖高潔僧也孝敬皇帝重修白馬寺栖集名德竚植福田藏深契定門最為稱首以調露元年四月與汾州弘演禪師同州愛敬寺沙門惠恂汴州沙門靈智并州沙門名遠及異方同志沙門靈裕等於娑婆寺坐夏九十日中精加懺洗解夏安居與道俗五十餘人相次登臺藏禪師與三十人將至中臺同見白鶴一群隨行數里適至臺首奄忽而滅僧名遠靈裕等一十八人先向東臺見五色慶雲僧惠恂後往亦同前見名遠於中臺佛塔東南六十餘步又見雜色瑞光形如佛像光高可三丈人或去就光亦隨之禮二十餘拜良久方滅僧靈智於太華池南三十餘步見光如日大可三丈百千種色重沓相間霏微表著難可具名而舉眾形服威儀屈伸俯仰光中悉見如臨明鏡智等奪目喪神心魂失措頂禮懇誠少選而滅又智等正見光時佛塔之前有三沙彌頂臂焚香以身供養復見此光在其東面藏等周旋往來向經七日方遵歸路焉後魏永安二年恒州刺史呼延慶獵於此山有獵師四人見一山猪甚大異於常猪射之飲羽逐之垂及午時初雪血跡皎然東南至一平原之內有水南流東有人居屋宇連接猪入其門裏門外有二長者鬚鬢皓白拄杖問卿等何人乃以實對長者曰此是吾猪而卿妄射當合罪卿今相捨也不得入門裏來獵人對曰以肉為糧逐來三日猪既不得請乞食而去曰可至村東取棗為糧而棗方孰林果甚茂獵師食訖皆以皮袋盛之復跡而還為延慶說之猶有餘棗一袋并枝葉焉齊隱士王劇居此山而好養生之術武定年文襄在并州為母匹僂大妃起四部眾大齋王躬率百僚詣齋所前驅靜道觀者遠避時見一人赤白色美眉須穎異衣服鮮麗容狀至偉去馬前百步掉臂而行前驅驟馬呵逐竟不能及迫至城曲隱入人叢文襄遙見之至齋王自行香其人亦在齋坐文襄親問居貫名氏有何道術答曰滄州人姓王名劇少愛恬靜不堪家事寄五臺山更無道術聞王設四部大齋福德無量竊預禮敬三寶耳代州郭下有聶世師者士俗以為難測之人也年可五六十顏容赤黑視瞬澄諦其耳長大可餘四寸居室鄙陋衣服破弊凡見道俗必勸之行善或隱竊語人曰令向五臺禮拜近有選官者恐不稱意專心念佛乃夢其人謂曰汝莫憂愁得代州某官我姓聶名世師汝當識我其人驚覺比至銓衡果如所記志心訪問恰得世師形儀相狀一如先夢乃脫新衣一襲施之自爾代郡官僚常多供養然所獲物輒與乞人若無取者隨在棄之余幸曾遇一中同飯觀其動止實異常流而凡得飯食必分讓上下此似潛行六和敬事法食訖將別謂余曰閻浮提人多不定聚師當努力也後臨終之日家磬自鳴道俗有懷送者雲赴繁峙縣城內景雲寺邊有老人姓王名相兒採藥為業余曾至其家食老人與余言敘因云弟子曾向臺北大柏谷採藥忽於方石之上有一雙人手紅赤鮮白文理分明齊腕已上合掌生於石裏弟子念曰此多是藥思欲至家檢方料理乃以刀割取數重裹複置採藥籠內總以袋盛擔之而歸將出谷忽思念曰此若是仙藥或能變化試更驗之及至迴看唯袋存焉藥與籠複莫知其處弟子敬歎恨不先噉之山有藥名長松其藥取根食之皮色如薺苨長三五尺味微苦無毒久服保益至於解諸蟲毒最為良驗土俗貴之常採以備急然神農本草經及隱居所紀並無此藥近有沙門普明節操昭著感空中聲告因爾而傳之慶哉末世蒼生遇此大仙之賜也其諸藥可百餘種大黃仁參寔繁其類也
無盡明應身無窮智□□□者明法身無盡也一切法常住者十力無畏等法也心過惡身四種者釋所以得常立心無諸惱身無生老病死也知一切爾炎者漢言境界攝持一切法者是萬善也除眾過惡者達知法總備諸善法具此三義故得常也我久安立汝一偈是佛說我以作功德復是勝鬘說前請護身此護法即為說授記者既有敬美之功又復禮請乞如來欲令修行萬善故便記之焉自在王者記其因中之勝果常作自在天王者也無量阿僧祇佛者記應待修行也號普光者記名字也如來正遍知者記德號也無有惡趣者記國土弟子也略記五事受十大受者是第二經名也上受是人下受是法人有能受法有可受故受為名也十名攝萬故名為大也於萬為略於一為廣也十受大泮凡有二種一者自行二者化人初五受及第十受是自行中間四受是化人也復有二義一別二總九別十總也以不愛染心者不捨疎逐親無厭足心者樂常說法無礙心者有請便說彼彼處者在在所也應折伏者威力制之也應攝受者𣽈語化之令法久住者二法調眾生佛法得久住天人充滿者善趣增益也為此二利不捨而化之忘失法者則忘失大乘人法總以凡有五義一名正法欲二名攝受正法三名欲作大乘四名波羅蜜五名大乘造善之始必得好欲之心有欲心已便攝受在已攝在已已欲持作大乘作大乘已知能到果已知有運載勝鬘自明必能具行成就五義是以稱言終不忘失欲明行人失善是故從始失終從終失始中間次第明其失義忘失法者明則忘失大乘者此明失始忘終所以不言欲者以攝受之名在十受中故明已則舉之不決定大乘者則不能得攝受欲者此明失終忘始中間總失是次第失善五義則失出世諸聖勝果隨生入死永為凡夫過之免甚事若於是也善是真理故曰正法可要在已故曰攝受也隨所樂入者不能反流隨受三有身曰樂越凡夫地者背聖受生何能超越過凡夫地也無量大過者失聖人之勝利得凡夫之卑賤故名大過也無量福利者眾善聖果也修行十受則便得之失十受者則入凡夫故兩明也現為我證者名雖有十統攝萬善女人卑弱謂不能行如來雖知餘人有疑自非現證無以云也非義饒益者惡果報也雨眾天華出妙音聲者華聲二瑞應其所取現華明必行十受現聲必成菩提也同其所行者斷疑見利願同勝鬘行十受也發三大願者第三經名也初以十名攝於萬善此以三名盡攝眾也將欲歸一是以損之求善屬己始宜言受要期永劫故名為願也初是自行二是外化三是護法也以此善根者是十受善也得正法智者智者知萬善之可崇也如一切色悉入空界者青黃朱紫空界所攝五戒諸善三願所含三願如空諸善如色也承佛威神說調伏大願者第四經名也一名攝萬須承旨乃曉名雖無二猶未即實將明一乘之道非易可宣也常不輕善曰調不生諸惡曰伏一名攝眾曰大永劫不捨曰願也真實無異者所說合理又能必行也所謂攝受正法者出經名也更無別法故言所謂有始有終故有攝受願之二名也久種善根者乃能解汝所說者隱一名而知萬善者非久殖不悟也今說當說者三世如來皆說萬善此明勝鬘說同諸佛欲令人信故積美也不得邊際者善理無窮說何可盡智慧辨才亦無邊際者此明如來智能遍知辨不可盡非智□解窮也有大功德有大利益者善是功德人是利益也得道塵數善縛熾盛無邊際義顯於此矣更復演說者上已明體今欲美況此果之第二義也得一切佛法者是果法也八萬四千法門者是因法也雨眾色雨者此譬正法能出眾善雨有青黃之色善有萬種之異上雨是法下雨被人及種種寶者是果也雨無量福報者合果也及無量善根者合因也有大水聚者此明正法能有成益也大千界藏者喻大乘也四百億者喻二因二果也大界藏者合大千界也神通力者是無漏因也如意自在者是有漏善因也或果之能非可得亡也安隱快樂者是有漏果也出世間安樂者是無漏果也合四百億說也劫成訖皆於中者創基有善皆出正法五戒十善是別攝受正法總稱故能出願又如大地者此喻人也持法之人能載負眾生故如地也人天善根訖授與大乘此明持法之人能以眾生有漏無漏善法因果也為世法母者能以諸善生人天聖果也明教師之能訖之於此又如大地有四寶藏者此喻明受法人也一切眾生如大地四種之人如四藏也前喻明人有能化之功此喻明人有能受之義如是攝受正法訖善男子善女人舉前能化之人建立大地者舉前負載之人能得四種大寶者舉前持正法也授而與之者與三歸五戒乃至菩薩戒及說諸善因果也如授七寶於藏中者也如是得大寶眾生者舉受法人也皆由攝受正法訖男子女人舉能化之人也得此希有功德者結與授法人也此明法是寶義也大寶藏者即是攝受正法者此明人是藏義應有人字略而不說明受法弟子義訖此矣攝受正法攝受正法者此是第三明法法相即初句是能攝受之心第二句還舉之無異正法者此明心不異法無異攝受正法者此明法不異心正法即是攝受正法者此明正法即心也以知不異故可印可亦應以心印法不異既可印可知矣無異波羅蜜者出正法也上雖玄說未識其體是故就事更分明之文不異義無異於上也所以就六明其義者此經大意明菩薩行六波羅蜜是其所行也攝受正法男子女人者此明教師也應以施成熟者見有眾生可教行施也以施成熟者前者人受行法也布施法也乃至捨身枝節者頭目髓腦也始行之家從易至難初捨一糸一縷中捨衣食國城後捨妻子身命越於初中故言乃至自下五度類皆如是將護彼意者能捨糸縷教捨糸縷乃至能捨身命教命捨之也若未能捨身之以命便教捨者必不能行無成人之美不名將護也彼所成熟眾生建立正法者受行捨法也是名檀波羅蜜者明即義也能受是心行捨是法二義雖異其體不殊即一之義曉然可知一切論者凡有五義論一內明論善解佛法經論也二外明論善解外道經出記論也三因明論善解諸法相因而有也四聲明論善解諸方言音有異也五工巧論善解機關木人幻化呪術也一切工巧者知機關幻化也乃至諸事者善知所作之事好惡之所以也承佛威神更說大義者第四明人法相即人之與法其體應異今明即一要須仰摧也攝受正法此一句明法也攝受正法者此一句明人也無異攝受正法此明人不異法無異攝受正法者此明法不異人攝受正法善男子善女人即是攝受正法上句是人下句是法以人即法也亦應以法即人義同前章所以人法得相即者五陰諸入乃至種智一一體別是為法也五陰諸入總為人也總別異故有人法之殊以別為總故得即一也捨三分善男子者明行善之人即是法也故知正法非惡無記也生死後際等者未來之世生死無窮願得聖果與其齊量也雖老病死記如來法身者就極處為言佛有聖人之名故有人義體是善理故有法義也又一解仰求佛果能捨三分是法也餘二分類如此如是捨三善男子者舉上人也攝受正法者即是法也結人即法也世尊又善男子女人者第五明其護法朋黨諍訟者四眾之人各隨親舊更總是非作諸惡也破壞離散者不令諍訟也或以善化或以威力化之也以不諂曲者正類用直何曲之為不欺誑者惡則言惡作善言善何虛誑之也不幻偽者引譬況也不如幻或偽而不實也愛樂正法者欲令正法久住於世攝受正法者能持之也入法朋中者化諍訟人也同行善人也之所授記者說行善人為佛所記諍訟之惡何可不捨也亦悉知見者略明如來有此五德應知弟子必能護法也未足之地是以求證也大精進力起隨喜心者第六如來成其所說懃行眾善復名精進欣其能示故名隨喜也如大力士者此喻正法有大德力也少卑身分者用於少力卑人身也如少善力令魔怖畏也我不見餘一善法者若以五戒求天人果報四諦因緣求二乘果不勉生死魔所不畏若知萬善皆歸於佛懃不自者此一一善能怖魔也牛王喻者以大勝小山王喻者以久勝始亦可不必取於新舊但能捨三便勝不捨也當以攝受三正法開示眾生者此是如來勸誡勝鬘從今至佛說法教化令人修善應用正法也如是大利者說益人義一切眾生皆離諸惡也如是大福者具足萬善也如是大果者能成佛果也所得義利不得邊際者說便縛與行不可盡也汝今更說者第五經名也名真理正非學地所及要須佛勅乃敢說之守體改名言受說也攝受正法者摩訶衍者既蒙命旨豈容不言令所言者必願稱理理廣言大無所不苞一乘之義始得顯矣摩訶衍者出生一切聲聞緣覺出世間善法者從此訖受具足故者明於因入也將明於入也先說於善出若從此出還入是也達池如大乘八河如四因四果也四人因善皆入大乘也正法往者佛法住世劫數多少也正法滅者正法滅已至像法也像法滅已佛法都滅也為大乘故說者法住法滅即是大乘欲令二乘解知不異也波羅提木叉三法也比丘四法義一名異同能遮惡為義一比尼木叉為異名也又一新解同是大乘名為義一木叉比尼二乘所行為異名也即大乘學者明義一也善理同歸無大小別法也依佛出家五法也而受具足亦法也何以故者何以二乘木叉比尼即大乘也下釋以佛得成出家故知木叉即大乘也次何故者何以二乘無有別法可依出家也釋意以依佛法知無別法若二乘人別自有法云何乃依大乘佛法也阿羅漢歸依於佛法訖去涅槃界遠明於果入昔言二乘有究竟法考尋其實方須仰求廣涉修塗向佛究竟是以二果入一乘也有恐怖者昔言無舉眾惡悉除猶有怖懼知惡未盡也何以故者何以有怖也於一切無行者釋有怖意也雖無分段生死惡行猶住怖地知未盡也如人執劍者引事為況也天魔如人生死如劍二乘如已也無究竟樂者二乘猶恐怖之苦所得樂者少分未足也何以故者何以非是究竟樂者世尊依不求依釋所以非是究竟之意世尊無畏以物作依自不求出依二乘有畏求依如來不能以物作依處也如眾生無依彼彼恐怖者引喻以況之也人不依王子不依父人天五道不依於佛終曰有畏處處無歡也有餘生法不盡故有生者明二乘四智未是究竟以不究故入一乘也變易猶存云何得言無生智乎有餘梵行成故不純者未得如來大般涅槃名餘梵行二乘涅槃惡猶未盡不得名為純淨法也釋非究竟無餘智也即不究竟當有所作者方須修行不得名為盡智也不度彼故當有所斷者無明住地此結須除不得名為無作智也阿毘曇人略明二智盡智無生智也此經四智者無有異也彼以因果合說為二此以因果別故為四也不成就一切功德者釋有生句有量功德者釋不純句不思議功德者釋有所作句有餘過者釋當有所斷句也言阿羅漢辟支佛訖第一義乘解釋所以入一乘意文義區別凡有八種一明生死未除二明煩惱不盡三明受生法異四明所知未周五明所得未足六明所斷不同七明二智玄殊八明三寶別也從言阿羅漢辟支佛訖故說不受後有明生死未除二乘之人雖無分段猶有法身變易生死滅此變易非一乘不能是故應入一乘中也從非盡一切煩惱訖最為大力說煩惱不盡二乘之人雖斷三界四住煩惱猶有無明住地煩惱若欲斷者功由一乘有而須除故知入也從世尊又如取緣訖即是無明住地說受生法二乘之人雖無四取有漏善業猶有無明住地為緣無漏善業以之為因生其法行變易生死除此生死一乘之力故復入也從世尊阿羅漢辟支佛最後身菩薩訖修有餘道說所知不周二乘之人雖知三界四諦法總未知三界外四真諦若知彼諦一乘乃究故復入也一乘也從是名得少分涅槃訖一味等味謂解脫味所得未足二乘之人經教言得無餘涅槃所得實是有餘少分得無餘者由行於一乘故知復入一乘中也從世尊無明住地不斷不究竟訖一向記說明所斷不同二乘之人已斷三界四住煩惱成阿羅漢果菩薩斷除無明住地永盡究竟得成佛果聲聞辟支趣必佛地故復入也從世尊不受後有智有二種訖無邊不斷說二智玄殊二乘之智知分段死盡如來能知變易死盡分段死盡非究竟智一切死盡名究竟智二人自知修學一乘仰求佛智故復入也從世尊如來無有限齊時住訖第一義明三寶各別二乘所依三寶所體別復是無常菩薩所依三寶一體又復是常二乘之人必依體一常住寶修行一乘求常住體故復入也觀察解脫者自見勉離四住煩惱分段死生四智究竟者我生已盡行立作辨不受後有此四智也分段死者盡故得此四名也蘇息處者無分段死故曰蘇息也為餘不了義說者昔言二乘無餘究竟此是方便引物之釋也分段死者三界結縛不得自由壽命長短界地同也不思議者法身無縛隨意住生變化無方下愚不惻也虛偽眾生者不知四諦無無漏真智也意生身者知變神化念念不信也以分段死故者以下應有無字也我生已盡者無分段死受四智名也明義訖故是以結之煩惱有二種者一是四住二是無明住地煩惱也謂住地煩惱及起煩惱者自此以下字名煩惱義有其五名四住地二名起煩惱三名恒沙四名為上五名無明住地名雖有五體實有二四住已起是名異體一無明住地是其二也恒沙以上二總通有體界別故有其四名永劫未除故名為住能生後心名之為地經心現在用名之為起體眾念名恒沙能感諸法名之為上也非心起故名不相應尋不覩故名無始不識真理稱曰無明曠劫來有字之為住能生不絕故名為地也亦以體多名為恒沙或諸法故名之為上也無明住地者是煩惱習也闇障八地至于十地名為無明法身大士但斷不起名不相應四住地後斷名之為住以微在故還能生麁故名為地也又一解云是三界四住地結過去世者不可逕心起現在用也又復一解言眾生之始必有神慮慮有明昧法有麁細麁細之法悉皆應知以心昧故遂得及麁一切麁法非心所緣性此不知名為無明不經心慮名不相應也最為大力者大有二種一以難斷二是或本所以授之欲令人厭也此三地者三乘地也彼三種意生身者未來無量也過現已有曰此方將未受曰彼也不同以異明受生前也八地所斷者所以說斷者明佛已斷故受生三人未除故有生死也畫然無處佛地得名也無漏不盡者三人雖能無去結漏未得即盡故下文出之即是無明住地也於彼彼法者是無邊聖諦也猶在分外又非是一也所應斷者者是無明住地也名有餘過解脫者無分段死所得之處未能永除也有餘清淨者雖四住未斷無明住地煩惱也成就有餘功德者雖得十智諸善功德未得種智等也知有餘苦乃至有餘道者先明所得三事有餘次便說其所知不周也是名得少涅槃者滅除四住分段生死得名涅槃體未滿足名為少分知一切苦者麁法苦也三諦同爾所以明知者智所周悉所得涅槃必是滿足也無常壞世間者生死果報也無常病世間者生死因也得常住涅槃者得佛滿足究竟涅槃也於無覆護世間者不免四魔也無依世間者生死之人不可依也何以故者何以如來能護可依也法無優劣者十力無畏同無高下智慧等者種智無生智自然智無差別也清淨等者同無煩惱也解脫等者無生死三昧等昧者滿足之地無勝如之異也謂解脫味者無累處齊故言等也若無明住地不斷不究竟者將欲明斷先說其過不得一味者不得佛解脫味也是一過也應斷不斷者無明諸惑未得滅除是二過也應得不得者不得萬善也是三過也應證不證者不得證成佛法身是四過也是故無明住地積聚者集上眾過也又沒無明體有眾多也生一切修道者修諸無漏也此明能斷之智也斷煩惱上煩惱者此說所斷也上煩惱者或障神慮不合明淨也止是四依立止觀境之智禪是四禪諸定正受是四正受方便是涉求之智智是實智果是人天三果道果得是人天三乘之因有或果力故與得名力是十力無畏是四無畏也一切皆是無明住地之所建立者此明煩惱相生之由此經大意以無明住地是眾結之原凡生之法先細後麁斷結之道先麁後細以此二義得知無明住地生四住地也無明住地自相生者金剛所斷以之為細下至八地所斷為麁是以一豪有生下也一切上煩惱起皆因無明住地緣無明住地者上煩惱者通在四住及無明住地於四住地遠故為緣於無明住地近故為因也心不相應無始無明地者欲明斷故稱其名字所持所建立者稱說其過也一切煩惱四住恒沙起與無明也上煩惱者或諸法略說二除則五悉滅也所得諸法通達無閡者善解一切諸法理也離一切過惡者無煩惱生死者也得一切功德者萬善備具也法王法主者無明住地既斷滅已則能具備此三種義也既具三義即得成佛絯法為王勝物為主也而得自在者獨足超勝不為物屈也我生已盡訖不受後有此明如來具足四義無餘究竟至極圓滿非如二乘有餘不足是故世尊訖一向記說結明上來佛是究竟二乘未足當理無虛定實之說始可得稱無畏之言也不受後有智有二種者此明二果如來之智俱得名為不受後有也謂如來以無上調御者此下說師子吼明如來智也十號之中略說二也降伏心過四魔者除惡悉盡也得如來法身者所得滿足也一切爾炎者是境界也此明所知諸法因備於上更無所作者在佛地已更不修萬善也無所得地者至足究竟更無所求也無閡智觀者是一切智也不由於他者是法悉知沒何所諮也度生死畏者明二乘人不受後有智也除分段生死故名為度不更受生者名不受後有也次第得解脫樂者分段除已次得有餘涅槃也又一解二乘微樂與如來樂作次第也得不受後有觀者是智人異名也第一蘇息者始得免難初分段死第一少樂未得常去大樂也又一解二乘自謂第一勝法也處涅槃地者說蘇息處地彼先所得地者如來初說四諦之時教二乘斷三界四住結盡捨後邊身得無餘涅槃昔來明此謂為實名先所得地及至明處猶有念念變易生死便自覺知是有餘地應當得無上菩提也何以故者勝鬘釋其應解之意三乘既一窮自行之何容不知也即是佛乘者此明自智得佛之意即是涅槃界者道尊超勝名曰菩提眾累悉除名為涅槃備應眾求種曰法身三義雖異其體一也則究竟一乘者得佛法身乘力便息故知二乘未是極稱也無異如來無異法身者此明如來法身一也得究竟法身者究竟一乘者舉二句欲明無邊不斷也佛體常住應現十方名曰無邊無念念盡滅故名不斷也如來無有限齊時住後際等住者此二明法體常無限大悲無限安慰世間者此二句明化被無窮是名善說如來者稱說如來化被無窮者得佛之實故名為善若說如來化盡雙樹者失佛之實不得名善也無盡法常住法者稱說如來體是常住者亦得為佛實得為善也若說如來壽盡雙樹丈六身者不名為善也一切世間之所依者法身常而能實被知依此者為最真實也二乘昔來歸依丈六應現化佛以之為實今說法身常住之佛為大士故知二乘未歸真佛也是故未度世間者生死未除也無依世間者善未滿足故無依也與後際等作無盡歸依者如來法身盡未際常與眾生作歸依處常住歸依處常住歸依者謂如來等正覺者是法身佛也出真依體明常住佛寶訖於此也法者即是說一乘道僧者是三乘眾者此明昔說法僧不真萬善為法寶三乘人以為僧寶此明是二乘昔來所依也非究竟歸依者未乞常住一體法僧也名少分者雖曰無常是聖故可暫依也何以故者何以少分者也說一乘道法得究竟法者釋法是少分與究竟作因故知少分也於上更無說一乘道法得究竟法事者於佛地上更無所求也三乘眾者有恐怖者釋僧是少分生死未除煩惱未盡求出眾惡修行萬善向無上道故名少分也是故二依境是有限依辨結法僧是少分也可盡之法可捨之聖名有限也若有眾生如來調伏明為二乘說於昔日三歸之如來初現化也邪眾生令信三寶也歸依如來者丈六佛也得法津澤者受行佛教也生信樂心者信有善法及聖人也歸依僧者受持二歸也一乘為法三乘聖為僧也是三歸依者稱法僧也舉此二歸明於歸佛也非此二歸依是歸依如來者上稱此非者欲明昔歸法僧之人歸於丈六不知歸於法身如來也歸依第一義者是歸依如來者法身常住名第一義天也若知歸此真歸佛也此二歸依第一義是究竟歸依如來者此二歸依法僧之人者知歸依法身即歸一體佛法僧也何以故者以歸佛便得法僧也無異二歸依者體既無別歸一得二也如來即三歸依者大覺名佛可軌名法體常和順故名為僧也佛地圓滿故備此三學地未足別體受名也二乘知昧為說麁顯體別三歸菩薩知明為說法身體一三寶也何以故者何以體一而有三名也說一乘道法者釋所以三意乘體是一隨人說三也所以引此凡有二意一以證義二以歸宗也如來四無畏者此明如來達解無礙故能隨人於一說三若如來隨彼所欲而方便說者此明如來不妄說法人好不同方便說法人好不同方便說三了即是大乘者乘名雖三體實一大也無有二乘者無二乘法入於一乘者既無別法豈得不入此章之稱無歸此文一乘者即第一義乘者唯或法身更無異趣也聲聞緣覺初觀聖諦者第六經名也聖諦之始也將明諦有精麁先辨智有明昧諦既精麁學亦有漸始觀麁諦名之為初也以一智斷諸住地者一切斷結智同一無礙故名一智也又一解觀一滅諦斷結智也以一智四斷知功德作證者一切證結盡智同一解脫名也又一解觀一滅諦證結智也亦善知也此四法義者分明了了見四真諦也又一解欲觀滅諦須先觀四也無有出世間上上智四智漸至及四緣漸至者明佛智滿足無漸增進世間有二一分段身二變易法如來已離名之為出大士二乘在凡夫上如來復勝故名上上也捨苦觀習乃至捨滅觀道境智異時故名為漸如來一智圓照諸法不名漸至法是出世間上上智者前明非漸此明圓照也金剛喻者是第一義智者此明斷結不同二乘種智大解滅一切或非聲聞緣覺訖第一義智此明二乘不斷無明住地煩惱始觀三界麁四聖諦不得第一種智之名也以無二聖諦智斷諸住地者此明佛智也唯觀無作更不慮作故言無二四住無明一切都盡名諸住地也非聲聞緣覺境界者佛地幽微非二乘所及也不思議空智者法身難測不思議也眾患悉除為空智也是究竟智者累盡智周寂然無事二義以訖是以結之初聖諦智者二乘之人見理不周除患未盡方須涉求向無上道結二乘智也聖義者訖名之為聖此明二乘聖名未真功德薄少故言有量少分也聖諦者非聲聞緣覺諦者已明聖名未真今明知諦未盡也無作無邊二乘未解也非聲聞功德者盡道是善能生善也初始覺知者始成佛時方得知盡也開示演說者為未知者說使解也說甚深義微細難知者有為諸法事相眾多隨類麁細可有其二一者麁顯二者微細三界結縛名之為麁此法受切名為麁苦能生名習斷處名滅觀知名道為二乘人說此四也不繫三界八住乘法身以上至金剛心所觀諸法名之為細也此法受切名為細苦能生名習斷處名滅觀智名道佛地無為亦入滅諦理深義遠自非大士無由得知不以空無微細也非思量境界者不以二乘可思議智作境界也是智者所知者除四住結智惠憎明乃能解也一切世間所不能信者轉迴六趣者不能知有無作諦也此說如來甚深之藏者佛性之異名體不改變為性備含眾德為藏滅諦所攝故以釋之也如來藏者是如來境界者第七經名也唯佛明了耳若於無量煩惱者第八經始也諸煩惱積聚為藏也所纏如來藏者眾生佛性也法身亦無疑惑者如來佛性者能信或累眾生有大明之性者必能信知無或之解者有大明也於說如來藏訖及方便者於二性無疑者必能方便為人說也此則信解說二聖者解有二性能解二種諦也知作諦者名眾生佛性解無作諦得如來佛性既知性有二種必能知諦有二種也如是難知難解者此下解釋二種諦義也作聖諦義無作聖諦義者可學名作不可學名無作教無教之異名是說有量四聖諦者三界因果各有定期名為有量也非因他能知一切苦說一切道此一解由於教教得知三界少分四諦也非是自解智慧之力知於一切無作四諦也有有為生死者無為生死者諦既有有生死亦然凡夫輪轉未斷煩惱名為有也二乘已斷三界四住名無為也涅槃亦二種有餘及無餘者分段生身名有餘也能以自力知一切受苦訖受滅道得法身者智慧轉明自解力多師承義少究竟明見四諦理盡也如來說四聖諦者名同理順故守其四隨法麁細故有其八也如來應等正覺事究竟者無作之理唯佛能盡非是二乘所能究也何以故者何二乘不於無得究竟也非下中上法得涅槃者釋所以也二乘若得無作究竟所得涅槃應同佛無餘無下中上若以聲聞為下緣覺為中佛為上者故知二乘不得同佛觀無作諦也何以如來說事究竟此明如來何以故能於無作究竟以一切如來者諸佛也知一切未來苦者知一切法也未來難知二世易解是以不別一切煩惱所攝受一切集者四住恒沙起及無明為一切也一切盡是集諦法也滅一切意生身陰一切苦滅作證者意生身盡分段亦除在後滅故就之立言也非壞法故名為共滅者非是分段意生變易無常破壞念念生滅也所言苦滅者是常住滅也無始者不始生也無作者非造作也無作者非造作也無起者動也無盡者無終滅也離盡者無盡相也常住者湛然也自性清淨者無諸惡也離一切煩惱藏者略說一患也過於恒沙不離者此明佛性也未免生死也不脫者未免煩惱也不異者未與世間超然殊別也不思議佛法者是佛性也明佛性訖說如來法身者行滿惡除種智現用此明法身也不離煩惱藏明如來藏者此明性也眾生佛性未是累表也所以在法身文中說眾生佛性也欲明眾生佛性如來佛性體同無異所以眾生當有如來已有故有種也如來藏智者如來佛性也是如來空智者無生生煩惱一切相累直舉前句為明此義如來藏者復舉此句者欲明三乘行人未見未得也有二種者第九經名也如來藏者眾生佛性是一種也空智者如來佛性是二種也空如來藏者若離說一切煩惱藏此解空智也不空如來訖不思議佛性法此明眾生佛性也此二者此上二種性空智諸大聲聞者無四住分段為空智也菩薩有大心聞一乘也能信如來者大士明智能信佛說二種佛性也一切阿羅漢說境界轉二乘之人雖無四住分段生死於四無作諦未能照了於二種佛性亦未能解也本所不見者二乘大殊能解無作諦二種佛性也本所不得者無無作在心而行也未得佛性用在已也一切苦滅唯佛得證者眾苦悉除唯佛能爾也湛然常存此可名為真滅諦修一切苦道者此結道諦也斷煩惱盡須具智慧道諦滿足者無過佛地三是無常一是常者第十經名也非第一義諦者以常住者為第一義三諦無常故言非也一苦滅諦離有為相者第十一經名也過一切眾生心識所緣者凡夫無智何能得知也亦非阿羅漢辟支佛智慧境界者二乘智劣未能解了譬如生盲者以凡夫作況未有無漏觀滅智也不見眾色青黃赤白如滅諦也七日嬰兒者唯二乘也得無漏智如嬰兒之目開也不見日輪者雖知作滅未達無作如盲見無明未分曰非曰異凡夫識者二見顛倒者此明凡夫如盲意也一計斷常二有四倒也則是清淨者此明二乘見滅不圓也邊見者釋二見也計斷計常不無中道也於五受陰者列生見處也我見者以五陰為我也妄相計著實非真我妄計為實也生二見者於此我上生二見心是名邊見者以此二見名為邊見也所謂常見斷見者列二見名也見諸行無常者釋斷見也見五陰暫死便謂永滅非正見者實非寂滅故言非也見涅槃常者五陰暫有便謂常存以為涅槃也非正見者無常言常是以言非也妄相見故者皆是虛妄非真見也於身諸根者五陰六情也分別思惟者知是五陰六情也現在佛見壞也於現五陰見死壞也於有相續者此死彼生也不見者或生他方或得聖道不見此故便言永滅也起斷之由因於此也於心相續者欲明常見先明心體是無常也人天六道心心相續此滅彼生念念不住愚闇不解者無明凡夫不知相續也不知剎那間意識境界者不知心是念念生滅也起於常見者不知念念計以為常也若過若不及者心實無常便言是常過於心實者心滅更生不見後續便謂一心常存不改名不及也陰雖未盡便謂已盡過陰實也滅已更生而不能見名不及也又一解心是無常計為是常名為過也五陰相續不知更生名不及也又一解五陰相續便謂永滅過相續理也心體念念此滅彼生不知後念便謂一常名為不及也又一解計斷常人皆是過失不及之事也顛倒者稱名欲釋之經少字眾生於五受陰無常常相訖不淨淨相倒四倒也一切阿羅漢者釋二乘人見滅諦不圓也於一切境界無作滅諦諦以種智為境界及如來法身者法身無為之入滅諦也本所不見者二乘昔來始習觀作未能觀於無作滅也或有眾生信佛語故說淨波羅蜜此明菩薩能信解知無作滅也是名正見者法身之體常樂我淨作如是解可為真正也真子者見正理而成聖弟子中真也得法餘財者於無常三乘言教之中乃得聞於常住大乘也將知此經必在法華涅槃經前也世尊淨智者此明二乘必能解知無作滅諦無四住煩惱得為淨也尚非境界者二乘始於斷三界四住猶有結業後邊身存爾時未能觀無作諦也況四依智也觀四作諦生死智也以上況下耳何以故者何以作諦智不智無作諦也三乘初業不愚於彼義當覺當得者釋所以不知者也捨後邊身得變易法身便得知生死未盡觀諦不周更應觀諦修諸善行向佛涅槃如來方便引至此處令其生解昔未來知今始解悟故名為初解自在心名不愚也未則圓解故言當覺將來必成無為法身名當得也為彼故世尊說四依者為二乘人解無作諦是以先為說作四諦也此四依者是世間法者還欲結成常住一依也四諦有為不免三世也此句總漫未有所執甄一依也一切依上者還昔上句出滅諦也苦習道諦為一切也滅諦為一依也無作無為勝三言上也一切依上者直舉前句出世間上上者作滅聖諦在凡夫上無作復勝稱為上上也第一義依者常住湛然所謂滅諦者列名也生死者依如來藏者第十二經名也有為生滅生死也無為常存為藏也此明眾生俱有二法藏方明顯生死將除義不久存故依藏也以如來藏故說本際不可知者非始造終成□知端者也有如來藏故說本生死是名善說者若言眾生有藏生死此說為善也生死生死者前列後稱也諸受根者釋生者死五陰六情一時滅壞也次第不受根起者自死之後未更受生是名生死者解生者死訖故結之生死者欲明死者更受後生故先列也此二法是如來藏者凡夫眾生有生有死名為顛倒也此章之初說諸眾生俱有二法意在於此世間言說故有死有生者言如來藏是生死者此是世間愚人之言非是聖語也又復一義世間諸法可說生藏是出世無為之法無生死也死者諸根壞生者新諸根者還明死者更變後生也生者之死死者更生三世茲云無常之事現也非如來藏有生有死者藏體湛然無六情諸根真實常住非生死法也離有相常住不變者藏體如是故無生死是依是時是建立者超然像表者如來藏也如來能以眾生作歸依處堅持獨立物不能爼也不離不斷訖不思議佛法明眾生佛性也斷脫異外訖是如來藏明如來佛性煩惱為斷無生死為脫出三界為異非念念故非有為以上四絕為外也外字應在後有為法下一段藏體真實訖之此也若無如來藏者不得厭苦樂求涅槃者此明佛性有益於人佛性之體常樂我淨生死之法苦惱眾多受之既久生厭患心求覓樂法欲以自安由有佛性得生此心也何以故者何以有眾苦也於此六識及心法智者釋有多苦也心是主故名為法智也剎那不住者念念成形苦則眾多也不種眾苦不得厭苦樂求涅槃者勢極則及理數使然此明佛性能生厭苦心也如來藏者無前際不起不滅法也非三世攝前際為未來不起為現在滅為過去體是常存令人樂求世尊如來藏者非我非眾生非命非人者此明佛性常寂真實不如外道所計我人眾生壽命虛妄常也如來藏者墮身見眾生者計斷常人也以五陰為我復名身見也顛倒眾生者是四倒人也空亂意眾生是二乘人也無四住分段為空謂為小乘涅槃為亂也非其境界者上三種人或累未除不以佛性為境界也是法界藏者是第十三章經名也十方不共慈悲等也法身藏者佛性身也出世間上上藏者無為常住也自性清淨藏者體非惑累也而客塵煩惱上煩惱所染者煩惱可盡故言言客障心不明為染也剎那善心非煩惱所染者煩惱以闇惑為體心以慮解為體雖曰同處恒自失承也又一解善心以住煩惱始生初不同時向得相染也然有煩惱有煩惱染心者雖不同時未能相免假名之道故有染也自性清淨心而有染者迮事既爾達理可知眾生雖有清淨佛性未免煩惱名為染也難可了知者淨不應染染不應淨說言清淨有言有染言隱理玄非是學地所能解也如實知見者佛具五眼一切種智眾善所歸達解諸法乃能知耳問於佛時諮佛取定以之為問如是如是者向諮今可明其不謬也唯信佛語者大士利智得後受行二乘智劣信而未解隨信信增上者上品信忍也隨順法智者順忍人也而得究竟者具上二忍信有佛性不沒退轉也觀察諸法施六根也若知學地有此觀智當知佛地必有佛性大明智也觀察業報者若知學地有因有果亦能解知有佛性果萬善因也觀察阿羅漢眼者小乘經云羅漢無眼今見有眼知非究竟必有佛性常覺不眠也觀察心自在樂者得自在者心則受樂三禪之中亦有樂根故知必有佛性之樂也觀察聖自在通者若三乘聖人學地常有自在神通故知佛地必有佛性大神通也是究竟者入大乘道染信佛性不退轉者則能具修萬善向佛也因信如來者得如是大利益不謗染義者因由信佛語知有佛性復得解知大乘之道不沒言非也更有餘大利益者第十四經名也佛去世後降伏惡人令法等流一切信行也離自毀傷者不謗大乘也生大功德者生大乘法也自成就甚深法智者無生忍人也隨順法智者順忍人也仰惟世尊唯佛所知者信忍人也此三忍人聞佛性大乘則能受行也諸餘眾生者此下明於非法人也堅著妄說者說有三乘因果各別也違背正法者不順一乘也習諸外道者修學外道經記論也腐敗種子者無力能成佛法身也其若燋種不能生依也王力天龍鬼神力者斯力能剬假諸國王護法天神摧伏之也頂禮佛足者諸佛可之也第十五經無別文自總上所說以為多也過眼境界者目不及處也具足念佛者十力無畏相好光明內外諸德也慧掌蘊
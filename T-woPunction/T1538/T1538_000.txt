論中問曰有何所因轉輪聖王所有女寶妙色端嚴眾所樂見超人狀貌如天色相答轉輪聖王彼女寶者往昔修因其事廣大能以清淨諸物布施所謂清淨眾莊嚴具并餘飲食衣服塗香粖香床座舍宇及燈明等以如是因故輪王女寶妙色端嚴眾所樂見超人狀貌如天色相又問何因輪王女寶不白不黑膚色中均不長不短不肥不瘦身分亭等答彼女寶者往昔修因其事廣大能行布施謂以諸色香味皆具足者飲食等物自手持奉起無慢心行於布施以如是因故所有女寶不白不黑膚色中均不長不短不肥不瘦身分亭等又問何因輪王女寶寒時溫暖適意快樂答彼女寶者往昔修因其事廣大謂若有時冬際嚴凝大風吹擊境色極寒人所惶畏女寶是時於其父母知識及師尊所并餘沙門婆羅門眾不生惱害而復愛樂不惱害者即以溫暖事用所攝所謂衣服臥具塗香粖香床座舍宇爐炭火具并餘溫暖應用等物廣行布施以如是因故輪王女寶寒時溫暖適意快樂又問何因輪王女寶熱時清涼適悅快樂答彼女寶者往昔修因其事廣大謂若有時熱際炎燠日光熾逼隨熱生蟲人極增惱女寶是時於其父母知識及師尊所并餘沙門婆羅門眾不生惱害而復愛樂不惱害者即以清涼事用所攝謂持衣服臥具塗香粖香床座舍宇承足寶机寶嚴環釧多摩羅香及多羅香所成眾具并餘應用等物廣行布施以如是因故輪王女寶熱時清涼適悅快樂又問何因輪王女寶身諸毛孔有旃檀香口中常出優鉢羅花香答彼女寶者往昔修因其事廣大謂於父母知識及師尊所并餘沙門婆羅門眾不生惱害而復愛樂不惱害者即以沈水薰陸欝金多摩羅等及餘上妙諸香廣行布施以如是因故身諸毛孔有旃檀香口中常出優鉢羅花香又問何因輪王女寶侍從轉輪聖王先起後坐不失規儀隨何所作悉能承奉勤力無慢而復愛語答轉輪聖王於長時中隨所作用善業增強長養成熟現前勝報以如是因故獲感女寶愛語承順又問何因輪王女寶能令轉輪聖王悅意稱順然無染心況乎身語無不調柔答轉輪聖王具大威德於彼彼眾生曾無異心超人意表以如是因故所感女寶悅意稱順然無染心又問何因輪王女寶王欲行時或坐立時而悉先知即向王前作是白言快哉聖王所欲行邪或坐立邪悉當隨從答彼女寶者往昔修因其事廣大謂具慈心於欲界中觀諸眾生於義所欲於利所欲及安樂欲或若眾生起無利欲不安樂欲悉起慈心慈眼觀視以如是因故輪王女寶於王進止而悉先知又問何因輪王女寶超勝世間常品女人如星中月答彼女寶者往昔修因其事廣大謂自不殺生復教他人持不殺戒自不偷盜不邪染不妄語不飲酒復教他人一一修持以如是因故輪王女寶超勝諸女如星中月又問何因輪王女寶不乳產邪答一切女人共所病者謂即胎藏乳產之苦彼女寶者於長時中少病少惱作諸善業長養成熟現前勝妙果報克成以如是因故輪王女寶而不乳產又問何因輪王女寶先於輪王而趣命終答彼女寶者修諸善業長時不斷現前勝妙果報克成以如是因故輪王女寶先於轉輪聖王而趣命終又問何因輪王女寶於諸女中獨得生天答彼女寶者本性賢善而復廣修十善業道以如是因故輪王女寶於諸女中獨得生天又問何因轉輪聖王得有主藏臣寶答轉輪聖王往昔修因其事廣大謂若有時極寒極熱王於彼等寒熱時中於其父母知識及師尊所及餘沙門婆羅門眾不生惱害而復愛樂不惱害者隨時應用妙好醫藥及所愛樂上味飲食并餘所須承事供給彼等受已身無不潔衣無不覆於晝夜中常受快樂以如是因故轉輪聖王而能獲得主藏臣寶彼主藏臣寶者大富自在廣多眷屬庫藏珍寶財穀豐盈受用增積善業報生而具天眼能見伏藏若有主宰若無主宰若水若陸若近若遠來詣轉輪王所乃至種種豐足供給勤力無倦恭白王言天子所須財寶等事悉能奉上過去一時有轉輪聖王意欲試驗主藏臣寶即命寶船涉水遊行乃召主藏臣寶而謂之曰汝今宜應以財寶等供我所須時主藏臣寶白彼轉輪聖王言聖王就岸我當奉上王之所須若不就岸事應難作時王即當迴以寶船安泊岸側彼主藏臣寶前詣王所右膝著地肅恭嚴奉作潔淨已二手捧持四金所成上妙寶瓶滿盛眾寶獻奉王前白言聖王受我所奉上妙眾寶即說頌曰清陰細雨從天降俯近炎天盛夏時舉以眾寶奉輪王及施餘諸貧匱者彼等受已皆快樂丐者咸生歡喜心由斯業報廣無窮獲得最勝大財富有大神力具天眼當為轉輪聖王尊又問何因主藏臣寶獲得大富廣多庫藏受用增積答主藏臣寶往昔修因其事廣大謂能布施一切沙門婆羅門眾諸貧窮者諸往來者諸乞丐者授以飲食衣服花鬘塗香床座舍宇燈明等物以如是因故主藏臣寶獲得大富廣多庫藏受用增積又問何因主藏臣寶勝業報生能具天眼於諸伏藏若有主宰若無主宰若水若陸若近若遠而悉觀見答主藏臣寶往昔修因其事廣大謂於父母知識及師尊所并餘沙門婆羅門眾不生惱害而復愛樂不惱害者又於世間普為一切癡黑暗冥作光明照授與燈明及然燈具破諸冥暗悉使明亮以如是因故主藏臣寶勝業報生能具天眼水陸遠近悉見伏藏復次頌曰飲食衣服花鬘等往昔曾興清淨心自手持奉開施門復以燈明照諸暗得為主藏大臣寶近侍名稱轉輪王廣多富盛具大財能獲天眼見伏藏又問何因轉輪聖王得有主兵臣寶答轉輪聖王往昔修因其事廣大謂於父母知識及師尊所并餘沙門婆羅門眾不生惱害而復愛樂不惱害者於諸昏黑暗冥作光明照施以燈具悉使明亮以如是因故轉輪聖王得有主兵臣寶彼主兵臣寶者聰叡明利善喻善察智慧具足至於王所以現世事正法義利輔贊於王於他世事正法義利亦悉輔贊於兵眾中知其王意存者存之去者去之不勞王力亦復不假四兵運用無使疲懈而彼一切自然歸伏復次頌曰世間昏黑暗冥者普作燈明為照曜施諸燈具及光明悉使廣大皆明亮又於父母及知識并餘沙門婆羅門廣作燈明普照明咸得破暗而煥曜由斯善業施安樂并餘善作諸勝事輪王以此勝報因獲得大智主兵寶又問何因主兵臣寶聰叡明利善喻善察具有智慧答彼主兵臣寶往昔生中昔因建立乃至極遠生生之前已盡已滅得為人時於諸沙門婆羅門聰叡明利具有智慧善伺察者故往親近恭敬請問何者是善何者不善何者有罪何者無罪何者所作當得勝上離諸罪業隨所聞已依法修行常善伺察常善思惟若事若因勤求請益作極拔事行普救因增極恪志逼切而行以如是因故聰叡明利具有智慧復次頌曰往昔親近諸智者勤求伺察眾善因發起最上利益心於一切處無退倦主兵臣寶由斯力今得聰叡具智明迅疾發興精進心今為輪王主兵寶總說頌曰轉輪聖王而具有輪寶象馬并珠寶女寶主藏及主兵長壽無病具色相適意自在復多子廣如第三蘊中說如論中說轉輪聖王即同如來應供正等正覺復次頌曰如論所說轉輪王即同無上大法王於此大地境界中轉大法輪作善利以彼轉輪聖王者應觀即同佛如來咸起悲心愍世間廣利一切大寂默如轉輪聖王有輪寶者應知即同如來應供正等正覺出現世間所說聖八正道法以佛所說八正道者能破世間一切煩惱於諸法中得無障礙復次頌曰轉輪聖王輪寶者於此大地能摧伏如佛開演八正門解除一切魔怨縛如轉輪聖王有象寶者應知即同如來應供正等正覺所說四神足法以佛所說四神足者能破世間一切煩惱於諸法中得無障礙復次頌曰轉輪聖王白龍象騰空來往悉自在如來神足亦復然瞿曇名稱廣神化如轉輪聖王有馬寶者應知即同如來應供正等正覺所說四正斷法以佛所說四正斷者能破世間一切煩惱於諸法中得無障礙復次頌曰輪王青身妙馬寶圓具調馴迅若風如佛四正斷法門速證無為寂靜果馬相嚴好頭頂黑而彼馬寶輪王乘四正斷法亦復然瞿曇名稱廣自在如轉輪聖王有珠寶者應知即同如來應供正等正覺天眼具足以佛如來具天眼者隨諸眾生有所樂欲佛以天眼悉能觀察復次頌曰輪王瑠璃妙珠寶普遍照曜悉光明如來天眼亦復然普遍觀照悉無礙如轉輪聖王有女寶者應知即同如來應供正等正覺喜覺支法復次頌曰轉輪聖王妙女寶眾所樂觀復悅意喜覺支法亦復然瞿曇名稱善適悅如轉輪聖王有主藏臣寶者應知即同如來應供正等正覺四姓親近謂剎帝利婆羅門吠舍首陀於佛世尊現所恭敬持以飲食衣服及餘床座病緣醫藥奉上世尊復次頌曰如彼轉輪大聖王最上大富具大財瞿曇聖主大名稱四姓恭敬亦如是如轉輪聖王有主兵臣寶者應知即同如來應供正等正覺具大勝慧以佛大慧能破世間一切煩惱解除魔縛於諸法中得無障礙復次頌曰主兵臣寶善伺察復能決擇諸義利如來大慧亦復然解除魔怨諸結縛如轉輪聖王壽命長遠久住世者應知即同如來應供正等正覺久住世間隨諸眾生所有願求悉令圓滿若住一劫或過一劫是謂長壽轉輪聖王正法化世住壽一劫亦復如是如轉輪聖王少病惱者應知即同如來應供正等正覺無諸損惱病苦不生復次頌曰轉輪聖王少病惱最上正法化世間世尊大師具名稱無病無惱常安樂如轉輪聖王妙色端嚴具三十二大丈夫相一切人眾傾渴瞻仰者應知即同如來應供正等正覺三十二相清淨圓滿一切眾生瞻仰無厭復次頌曰輪王正法化於世相好端嚴眾樂觀亦如世尊妙相嚴最勝功德皆具足如轉輪聖王眾所瞻覩生悅意者應知即同如來應供正等正覺一切眾生欣樂瞻仰覩者咸生適悅之心復次頌曰輪王正法化世間見者咸生欣悅意如來大師最上尊眾生瞻覩皆欣慶如轉輪聖王千子圓滿色相妙好勇猛無畏善伏他軍者應知即同如來應供正等正覺善化一切眾生修行得果勇猛無畏摧煩惱力趣真實道復次頌曰轉輪聖王有千子勇猛無畏色相嚴能摧他軍具力能正法真實而治化如來大師化眾生悉使修行住果位四向四果無畏尊此等是謂八人地總說頌曰二瑞相出現作護胎無染完具無欲心快樂及不坐鹿皮以承接七步觀四方語言并二龍及阿難往事天花與天藥床座捨莊嚴受草見法衣悲心現神化又問何因菩薩最初於兜率天宮歿已降母胎時一切大地皆悉振動答龍威力故以諸龍王得聞菩薩大士大威德者兜率天宮歿已降神母胎乃從水中跳躍而出心生歡喜適悅慶快乘空盤旋往返游泳樂欲瞻覩菩薩聖相龍出水故水即大動以水動故大地振動又復菩薩決定當成如來應供正等正覺已勤為眾生宣說出要離生善法是故上鼓於風中搖於水下振於地此是菩薩先現瑞相又問何因菩薩最初從兜率天宮歿已降母胎時有大光明普照世界所有一切黑暗昏冥悉得明亮日月威光映蔽不現是時所有一切眾生蒙光照已互得相見咸作是言奇哉仁者有異大士生此界邪答以菩薩大士大威德者最初從彼兜率天宮歿已降母胎時有欲色界諸天子眾聞其菩薩大威德者從兜率天降神母胎諸天歡喜適悅慶快乘空盤旋往返游泳樂欲瞻覩菩薩聖相而彼諸天當往返時有大光明普照世界黑暗昏冥悉使明亮日月威光映蔽不現是時所有一切眾生蒙光照已互得相見咸作是言奇哉仁者有異大士生此界邪奇哉仁者有異大士生此界邪又復菩薩決定當成如來應供正等正覺已出現廣大勝慧光明普照世間此是菩薩先現瑞相又問何因菩薩最初從兜率天宮歿已降母胎時有四天子自四方來隨方而住為菩薩母密作衛護答以彼三十三天子眾長時安慰守護善法咸作是言大哉世間無光明者無歸向者如來應供正等正覺當出世間悉為化度彼諸天子以利益誓願為勝緣故是故來為菩薩聖母密作衛護又問何因菩薩住母胎中而能不染胎藏諸垢無血肉垢無雜穢垢乃至餘諸不淨垢等而悉不染答菩薩往昔修因其事廣大謂於父母知識及師尊所并餘沙門婆羅門眾不生惱害而復愛樂不惱害者即以清淨事用所攝謂持清淨臥具衣服飲食塗香粖香及妙花鬘床座舍宇燈明等物廣行布施以清淨法普照眾生由斯善業同分因故住母胎中不染諸垢又問何因菩薩住母胎中身相完具母亦復見清淨圓滿答菩薩往昔修因其事廣大謂於父母知識及師尊所并餘沙門婆羅門眾不生惱害而復愛樂不惱害者即以完具舍宇衣服飲食受用等物完無缺者內心清淨廣行布施由斯善業同分因故在母胎中身相完具又問何因菩薩在母胎時而菩薩母不於男子起彼欲染和合之意答菩薩往昔修因其事廣大謂自能持清淨梵行無非法行離諸惡香超越女人染污之法自能精持諸梵行已復教他人如理修持由斯善業同分因故而菩薩母無染欲意又問何因菩薩在母胎時其菩薩母奉持五戒所謂乃至盡壽不殺不盜不染不妄及不飲酒以不飲酒故離諸放逸答菩薩往昔修因其事廣大謂自斷殺生離殺生業復教他人斷離亦然自行不盜不染不妄及不飲酒復教他人斷離亦然由斯善業同分因故而菩薩母奉戒清淨又問何因菩薩在母胎時其菩薩母身無疲倦心得快樂答菩薩大士具大威德有勝光明使菩薩母大種堅牢而無增損以如是因故而菩薩母無倦快樂又問何因菩薩出母胎時大地振動答菩薩大士具大威德廣如前說又問何因菩薩出母胎時有大光明普照世界答廣如前說又問何因菩薩出母胎時其菩薩母不坐不臥安然而立有剎帝利上族同時所生答菩薩聖母少病少惱作諸善業勝妙果報現前克成故不坐臥離諸苦受又問何因菩薩出母胎時有四天子自四方來以妙鹿皮承接菩薩答菩薩長時少病少惱作諸善業勝妙果報現前克成故使天來承接菩薩免致墮地離諸苦受又問何因菩薩初生即行七步答菩薩大士於長時中正念出離親近修習廣多施作復善記說又復菩薩決定當成如來應供正等正覺已廣為眾生說七覺支法又問何因菩薩初生觀察四方答菩薩長時與毘鉢舍那所俱正念親近修習廣多施作復善記說又復菩薩決定當成如來應供正等正覺已觀察四聖諦法廣為眾生開示演說此是菩薩先現瑞相又問何因菩薩初生即作是言今我此身是最後有是邊際生答菩薩在母胎中常生悲惱念救眾生既出胎已乃作是言今我此身是最後有是邊際生又復菩薩決定當成如來應供正等正覺已廣為眾生說法化度此是菩薩先現瑞相又問何因菩薩初生於虛空中天降二水一冷一暖用沐菩薩無垢之身答龍威力故以彼天龍於其菩薩深生淨信故現斯相又問何因菩薩初生於聖母前大水涌現隨菩薩母所欲受用答龍威力故以彼諸龍於菩薩母深生淨信故現斯相又問何因菩薩初生空中自然奏天音樂答天威力故以彼諸天於其菩薩深生淨信又復菩薩決定當成如來應供正等正覺已聲聞十方此是菩薩先現瑞相又問何因菩薩初生空中自然天雨眾花所謂優鉢羅花鉢納摩花奔拏利伽花俱母那花曼陀羅花等又復雨彼眾妙沈水薰陸旃檀香粖及散天中殊妙之衣答天威力故以彼諸天於其菩薩深生淨信又復菩薩決定當成如來應供正等正覺已具大福力一切衣服飲食床座病緣醫藥并餘受用皆悉豐足此是菩薩先現瑞相又問何因菩薩生後始經七日其菩薩母即趣命終答菩薩大士大威德者降母胎時三十三天子眾於其菩薩極大尊重即以天勝威光授菩薩母其後菩薩出母胎已母不復有天之威光但具人中威光色相眾妙飲膳隨宜資養故菩薩母速趣命終如經所說菩薩能知入胎住胎出胎等事云何是為菩薩能知入胎住胎出胎等事答菩薩昔於迦葉如來應供正等正覺法中最初為菩提故勤修梵行正念具足親近修習廣多施作發大誓願願我當成如來應供正等正覺已所有世間癡暗眾生無救護者無歸向者廣為化度以是因故我於迦葉如來法中最初為菩提故修梵行已得生兜率陀天生彼天已乃作是念我當得成如來應供正等正覺已正念具足親近修習廣多施作以是因故生彼天中未久之間即得彼天三事所攝一天壽命二天色相三天名稱菩薩作是念時兜率陀天諸天子眾悉知菩薩決定當成如來應供正等正覺以是緣故皆生恭敬尊重供養正念具足親近修習廣多施作乃至菩薩隨彼天子壽量而住正念具足親近修習廣多施作菩薩即能了知入母胎事又作是念我當得成如來應供正等正覺已正念具足親近修習廣多施作菩薩即能了知出母胎事住胎亦然如經所說佛告尊者阿難言我念往昔於彼迦葉如來應供正等正覺法中最初為菩提故勤修梵行正念具足親近修習廣多施作發大誓願願我當成如來應供正等正覺已所有世間癡暗眾生無救護者無歸向者廣為化度以是因故我於迦葉如來法中最初為菩提故修梵行已得生兜率陀天生彼天已乃至得彼天中三事所攝即作是念我當成正覺已正念具足修習施作以是因故作是念時彼天子眾悉知菩薩當成正覺皆生恭敬尊重供養正念具足修習施作以是緣故乃至菩薩隨彼天子壽量而住修習施作菩薩即能了知從兜率天宮歿已入母胎事又作是念我當成正覺已正念具足修習施作菩薩即能了知住母胎事菩薩又作是念我當成正覺已正念具足修習施作即能了知出母胎事復次阿難我以正念具足修習施作故未久之間出母胎藏即行七步阿難當知此如是等一一皆是我昔思念當成如來應供正等正覺已廣為眾生宣說七覺支法此是菩薩先現瑞相又復阿難我出母胎未久之間即觀四方乃作是念我當得成如來應供正等正覺已當為眾生演說四聖諦法此是菩薩先現瑞相又復阿難我出胎未久即作是言今我此身是邊際生乃作是念我當得成如來應供正等正覺已當為一切眾生普盡生死邊際此是菩薩先現瑞相又復阿難我出胎未久空中自然雨眾天花謂優鉢羅花俱母陀花鉢訥摩花奔拏利伽花等又雨眾妙沈水薰陸旃檀香粖及散天花乃作是念我當得成如來應供正等正覺已具大智慧具大福德飲食衣服床座醫藥諸受用具悉皆豐足此是菩薩先現瑞相又復阿難我出胎未久空中自然奏天音樂乃作是念我當得成如來應供正等正覺已聲聞十方又復阿難我昔宮中與諸宮屬同處床座乃作是念從今已往我不復處王宮之座今我此座是即最後所處之座作是念已從床座起詣王宮門志欲求出時有聖賢密開其門我於是時出宮門已漸次前詣重重宮禁一一門首皆有聖賢為開其門我於爾時即作是念我當得成如來應供正等正覺已普為眾生開甘露門此是菩薩先現瑞相又復阿難我時乘彼迦蹉迦馬王出王城已至於他邦即時下馬乃作是念今此是我最後所乘王宮寶馬我時所有眾莊嚴具及迦蹉迦馬王而悉不受還其馭者乃起是念今此是我最後所有世間嚴具而悉棄置不復受之阿難當知我時即持妙色寶劍自斷頂髻斷已復念今此是我最後自斷頂髮寶髻不復重生即時見一被袈裟衣者儀相調善見已歡喜前詣彼所而謂之曰我今奉汝迦尸迦衣汝可授我袈裟法衣即作是念今此是我最後所棄王宮之服不復重以俗服被體又復阿難其後我於吉祥長者所受吉祥草詣菩提樹下自敷其草端身正念加趺而坐作是念言我若不成阿耨多羅三藐三菩提果誓願不起于座又作是念我今快得善利何以故一切眾生處無明中住著無明無明卵㲉障覆慧眼我當破無明卵令諸眾生吉祥安樂又復阿難我成佛未久觀見眾生世間所生亦世間老有利根者有中根者有下根者其下根者隨其行相而調伏之乃至不聞正法諸缺減者彼等眾生我觀見已於彼彼所起大悲心為說正法而化度之又復阿難我復作是念我今快得善利我於世間雜染中生而無雜染心意所行總說頌曰如子下族并貧族賊難劫初至十歲牛貨勝身俱盧洲無我及彼欲色界佛從定起入涅槃最後大衣不焚爇又問何因菩薩於一切眾生中最上最勝有不發大菩提心而能正信出家者邪答菩薩長時觀諸眾生等同一子勤修善業長養成熟勝妙果報現前克成法爾如是殑伽沙等諸菩薩眾未有不發大菩提心而能正信出家之者如其所說即是不能受欲樂故又問何因菩薩不於下族中生答下族生者習近慢心菩薩長時遠離諸慢親近善法修習施作是故菩薩決定於其上族中生又若菩薩下族生者即起謗訕又問何因菩薩不於貧族中生答貧族生者習近慳吝菩薩長時離慳吝垢親近修習廣多施作無慳吝法是故菩薩決定於其富族中生謂以菩薩諸有所得色聲香味觸等諸境不歷艱苦自他平等而受用之又若菩薩生貧族者即起謗訕又問何因菩薩不生極邊國土及多賊難鄙惡之方答邊惡國土於戒於見而悉艱苦不與菩薩相似同等而菩薩者勤修諸善長養成熟現前勝妙果報克成是故菩薩決定於其大國中生設有利根清淨眾生值遇菩薩大威德者然亦不能發起最上無漏善法所謂無上正等菩提緣覺菩提聲聞菩提到彼岸法及餘最上無漏善根又問何因菩薩不於劫初時生彼時人壽始八萬歲答劫初時人軟品根性所行愚鈍朴質種類不與菩薩相似同等菩薩大士大威德者於長時中勤修善法長養成熟設有利根清淨眾生值遇菩薩大威德者然亦不能發起最上無漏善法又問何因菩薩不於人壽最後十歲時生答人壽十歲之時廣多罪業廣多煩惱不與菩薩相似同等是故菩薩大威德者不於人壽十歲時生又問何因菩薩不生西瞿陀尼洲答西瞿陀尼洲人軟品根性所行愚鈍朴質種類不與菩薩相似同等菩薩大士大威德者勤修善法長養成熟現前勝妙果報克成是故菩薩決定於其大國中生設有利根清淨眾生值遇菩薩大威德者然亦不能發起最上無漏善法所謂無上正等菩提緣覺菩提聲聞菩提到彼岸法及餘最上無漏善根又問何因菩薩不生東勝身洲答如西瞿陀尼洲其事廣說又問何因菩薩不生北俱盧洲答北俱盧洲人軟品根性所行愚鈍朴質種類隨作艱辛不與菩薩相以同等菩薩大士大威德者於長時中勤修諸善長養成熟現前勝妙果報克成是故菩薩決定於其大國中生設有利根清淨眾生值遇菩薩大威德者然亦不能於一切處發起最上無漏善根而北俱盧洲人無我所執此中問言北俱盧洲人何故無我所執邪答謂以眾生數多境界廣大所受境界咸皆悅意平等無差故無我所又問何因菩薩不生欲界諸天答謂欲界中諸天子眾著諸境界愛樂放逸不與菩薩相似同等雖能修持少分梵行不能廣為比丘比丘尼優婆塞優婆夷等四眾廣大宣演梵行令諸天人各獲利益以是緣故不生欲界諸天又問何因菩薩不生色界諸天答謂色界中諸天子眾雖能修持少分梵行而亦不能廣為四眾別別開演所有梵行令諸天人各獲利益又復菩薩不於色界諸天趣證涅槃此中應問何故色界天中不入涅槃答謂無色相正受處故但作意已正入涅槃又問若如此說者不善心入邪無記心入邪答此說應知無記心入又問何因諸佛世尊住世教化何故賢上大聲聞眾先入涅槃佛乃後入答以諸聲聞長時無間勤修善法長養成熟現前勝妙果報克成若見世尊入涅槃者彼諸聲聞所有勝報即不圓成又復法爾殑伽沙數等諸佛世尊所有賢上大聲聞眾皆先涅槃佛乃後入如其所說入涅槃者諸佛世尊於第四禪不動地中現前證入此中應問云何世尊入涅槃邪或復起邪答若有所起即無所入又問何因如來世尊入涅槃已聖體既焚大衣如故若內若外都無所損答天威力故謂以諸天於佛世尊極生淨信又復二種制止不燒一者內身二者外財當知皆是佛神力故總說頌曰二緣及彼二眾出聲聞三千大千界大慈大悲二種心不思議及隨順法眾中差別所行中如象王住地獄等又問何因佛及輪王皆具三十二大丈夫相一謂如來應供正等正覺二謂轉輪聖王答轉輪聖王者往昔修因其事廣大於長時中常起是念我當廣行布施植諸勝福長養一切眾生淨持戒行世間癡暗無歸救者悉為救度如來應供正等正覺者隨諸所作一切善法普施世間一切眾生廣發大願如願所行捨家出家成等正覺以是因故轉輪聖王如來應供正等正覺皆具大丈夫相又問何因佛與緣覺於一時中不相值遇答諸緣覺眾於長時中修緣覺法勝妙果報現前克成無所願求於最上法無復施作亦不樂欲親近恭敬瞻覩如來由是因故佛與緣覺不同時出又問何因二轉輪王不同時出答轉輪聖王往昔修因其事廣大謂於長時勤修諸善同一妙蓋普覆一切一輪王出觀諸眾生同一子想一輪王出同一境界尊重供養隨所應作一切善業勝願果報現前克成由是因故二轉輪王不同時出又問何因二佛如來應供正等正覺不同時出答菩薩往昔修因其事廣大謂於長時唯一師教一種修習作諸善法隨其所作同一解脫唯一所尊唯一大智作諸善業長養成熟於一時中無二果報現前所起此復云何答二難並故以是因故於一時中二佛如來應供正等正覺不同出世又問何因女人不作轉輪聖王不成帝釋不成梵王不成魔王不證緣覺菩提不證無上正等菩提答謂諸女人善力劣弱男子勝善樂欲根力之所建立以其極生善欲心故女無勢力皆是男子善業因作又復女人無其利根唯彼男子善力成故又彼男子善力增極乃能獲得利根勝業以如是因故女人不作轉輪聖王不成帝釋不成梵王不成魔王不證緣覺菩提不證無上正等菩提又問何因佛世尊者具無邊智具無邊慧無邊辯才答菩薩長時於其三慧親近修習廣多施作謂聞所成慧思所成慧修所成慧增極勤勇以如是因故佛世尊具無邊智慧無邊辯才又問何因佛世尊出清淨妙音普聞三千大千世界悉令曉了答以佛世尊成道未久住梵界已普令親近得聞解脫頌句頌曰安住諸佛正教中發起精進求出離能破生死大力軍猶如狂象在草舍今此清淨正法律不放逸心善所行即能斷滅生死輪乃盡一切苦邊際如是頌句一一世界一一眾生普皆得聞分明曉了此是如來清淨妙音普聞三千大千世界論中問曰有何所因而能了知正覺世尊於諸眾生大悲超勝答世尊為見世間眾生染煩惱病煩惱逼迫種種煩惱而生損害無救無歸無所趣向以如是因故世尊不久乃成正覺為諸眾生而作救度是故大悲超勝又問何因菩薩入慈心定時而菩薩身火不能燒水不能溺刀杖不傷毒不能害復無中間趣滅答無惱害定無定所入無彼無惱害觸亦無不同分心趣滅以如是因故菩薩入慈心定時水火刀杖毒不能害復無中間趣滅又問何因入無想定及滅盡定時水火刀杖毒不能害復無中間趣滅答無惱害定無定所入亦無無惱害之觸無心趣滅由此因故其事如是又問何因菩薩在母胎時而菩薩母不為水火刀杖毒所惱害亦無中間趣滅答菩薩大威力故以其菩薩勝力令菩薩母無諸惱害又問何因菩薩之身無水火刀杖毒所惱害亦無中間趣滅答菩薩於一切眾生中而得最勝設於同等類中亦復最勝又問何因彼焰摩王身無水火刀杖等害亦無中間趣滅答焰摩王者於焰摩界眾生類中而得最勝由此因故其事如是又問何因愛囉嚩拏象王及善住象王身無水火刀杖等害亦無中間趣滅答彼於傍生類中而得最勝出諸趣類由此因故其事如最又問何因地獄趣中諸眾生類受極苦楚而無中間趣滅答業報熾然故以其苦受業報未盡由此因故其事如是復次一時佛在舍衛國告苾芻眾言苾芻當知有三種法為內垢染內含藏內怨惡何等為三謂貪瞋癡諸苾芻此中云何名內垢染內含藏內怨惡謂若有人惡友所作侵他受用及諸種類乃至害命以其貪愛增盛於身口意廣行諸惡行諸惡已由此因緣身壞命終墮於惡趣地獄中生瞋癡亦然諸苾芻是故貪瞋癡法名內垢染內含藏內怨惡世尊善逝如是說已復次總略而說頌曰不能了知貪愛法於貪愛法不諦觀是人與其貪愛俱彼即入於黑暗處貪染之人無義利由貪染心生愛著中間生起怖畏心當知彼人不覺了若能斷除於貪愛彼即愛塵不能染由其貪愛不轉時如蓮不住於渧水不能了知瞋恚法於瞋恚法不諦觀是人與其瞋恚俱彼即入於黑暗處瞋恚之人無義利由瞋恚心生過失中間生起怖畏心當知彼人不覺了若能斷除於瞋恚即於瞋境不生瞋由其瞋法墜墮時如彼果熟而自落不能了知癡冥法於癡冥法不諦觀是人與其癡冥俱彼即入於黑暗處癡冥之人無義利由癡暗心故癡迷中間生起怖畏心當知彼人不覺了若能斷除癡冥者不為癡境所癡迷彼癡冥法若破時其猶日光破諸暗若能了知此三法決定不墮於惡趣如斷多羅大樹心彼所斷已不復生是故貪法及瞋法癡等三法皆離著行人明慧發生時即能盡於苦邊際又問何因有極貪者答謂若有人於貪不善根中近習修作於無貪善根中不近習修作於其欲想欲因欲尋而乃近習亦復修作於出離想出離因出離尋不能修作於諸世間莊嚴受用以愛著心勤行修作於不莊嚴受用不勤修作於諸善法所應作處而不能作復不思惟不修三摩地行不能守護諸根隱密之門食不知量初夜後夜常不睡眠勤行諸惡不修奢摩他毘鉢舍那於不如理作意中而乃修作此等之人故極貪愛至謝滅已當復云何謂作歌舞倡伎戲笑之人及為女人設得生天即生欲界天中由此因故其事如是又問何因有極瞋者答謂若有人於瞋不善根中近習修作於無瞋善根中不近習修作於其瞋想瞋因瞋尋而乃近習亦復修作於不瞋想不瞋因不瞋尋不能修作於非處起瞋勤行修作於慈心三摩地不能修作於殺害事勤行修作於不殺害事不能修作於彼諸根隱密之門不能守護食不知量初夜後夜常不睡眠勤行諸惡不修奢摩他毘鉢舍那於不如理作意中而乃修作此等之人故極瞋恚至謝滅已當復云何謂作蝎蜂三目蟲百足蟲等由此因故其事如是又問何因有極癡者答謂若有人於癡不善根中近習修作於無癡善根中不近習修作於其害想害因害尋而乃近習亦復修作於不害想不害因不害尋不能修作於諸見中而常修作及於怪異不祥等事亦復修作由是緣故而不能於緣生法門內心伺察不能於五取蘊中諦觀生滅無常之行所謂此法是色所成是色所集從色所滅如是受想行識所成是識所集從識所滅此人於諸根隱密之門不能守護食不知量初夜後夜常不睡眠勤行諸惡不修奢摩他毘鉢舍那於不如理作意中而乃修作此等之人故極癡冥至謝滅已當復云何謂作象馬駝驢羊鹿牛及猪等由此因故其事如是又問何因有不極貪者答謂若有人於無貪善根中近習修作於貪不善根中不近習修作於出離想出離因出離尋而乃近習亦復修作於其欲想欲因欲尋不勤修作於諸世間不莊嚴受用勤行修作於莊嚴受用不勤修作於諸善法常所思惟於三摩地勤行修作於不善法而不修作守護諸根隱密之門飲食知量初夜後夜常不睡眠勤行諸善修奢摩他毘鉢舍那於如理作意中勤行修作於不如理作意中而不修作此等之人不極貪愛至謝滅已當復云何謂作仙人及出家人諸長者等或生色界天中由此因故其事如是又問何因有不極瞋者答謂若有人於無瞋善根中近習修作於瞋不善根中不近習修作於無瞋想無瞋因無瞋尋而乃近習亦復修作於其瞋想瞋因瞋尋不勤修作常修慈心三摩地行於非處起瞋而亦不作於不害法勤行修作於損害法而不修作守護諸根隱密之門飲食知量初夜後夜常不睡眠勤行諸善修奢摩他毘鉢舍那於如理作意中勤行修作於不如理作意中而不修作此等之人不極瞋恚至滅謝已當復云何謂作仙人及出家人諸長者等或生色界天中由此因故其事如是又問何因有不極癡者答謂若有人於無癡善根中近習修作於癡不善根中不近習修作於無害想無害因無害尋而乃近習亦復修作於諸見中及怪異不祥等事悉不修作以是緣故而於緣生法門內心伺察於五取蘊中諦觀生滅無常之行所謂此法是色所成是色所集從色所滅如是受想行識所成是識所集從識所滅此人於諸根隱密之門而常守護飲食知量初夜後夜常不睡眠勤行諸善修奢摩他毘鉢舍那於如理作意中勤行修作此等之人不極癡冥至謝滅已當復云何謂作仙人及出家人諸長者等或生色無色界天中由此因故其事如是總說頌曰先際穢氣及堅重穢氣上風而飄散充滿出息入息俱晝夜魚龜陸中等如佛所說佛告諸苾芻言汝諸苾芻不能了知先際皆因有愛二法於先際中若無有愛即後無所起若能了知如是法者即自思惟於後際法有愛為緣為有相續不了知邪為無相續邪或有答言此無相續何所以邪謂不了知故於無明中諸眾生類乃起是念我過去世為有為無若過去世有此即是常若過去世無此即是斷而乃諸行或有因邪若彼諸行先有因者然亦諸行先無有因是故若能了知先際即諸行本來而無有因又問何因未離欲者當趣滅已火焚身時而有穢氣周遍充塞已離欲者火焚身時而無穢氣周遍充塞答未離欲者謂以身中精血不淨而有流散以流散故火焚身時風飄穢氣而有充塞故使大威力諸天不來勤勇作供養事何以故穢氣未散故已離欲者當趣滅已身無精血不淨流散以不流散故火焚身時而無穢氣是故大威力諸天悉來勤勇作供養事何以故無穢氣故又問何因未離欲者當趣滅已身體堅重而不調暢已離欲者當趣滅已身體調暢而不堅重答未離欲者上風吹鼓內入其身是故堅重而不調暢已離欲者當趣滅已止攝外風身得調暢而無堅重由此因故其事如是又問何因未離欲者當趣滅時上風吹鼓內入其身已離欲者當趣滅時無上風吹鼓內入其身答未離欲者當趣滅時外心生起住著奔流風吹目開心周遍故其風不止是故上風吹鼓內入其身已離欲者當趣滅時無外心生起住著奔流無風所吹目不開合無心周遍其風乃止是故無上風吹鼓內入其身由此因故其事如是又問何因人命存活身體輕安而復調暢命既終歿身體堅重而不調暢答其終歿者邊際分位火界風界二界俱滅是故堅重而不調暢彼存活者中間分位火界風界二界不滅是故輕安而復調暢由此因故其事如是又問何因人命存活現住世間飲食銷散既終歿已食不銷散答人命存活現住世者中間分位火界水界風界不滅由彼水界流潤火界成熟風界吹鼓故其所食而乃銷散彼終歿者邊際分位水界火界風界俱滅以其所食水不流潤火不成熟風不吹鼓故不銷散由此因故其事如是又問何因人命存活現住世間身無穢氣既終歿已穢氣充盈答人命存活現住世者中間分位火界風界二界不滅隨逐水界而得盈滿是故彼身無諸穢氣既終歿已邊際分位火界風界二界俱滅不隨水界而得盈滿是故彼身乃有穢氣由此因故其事如是又問何因人命存活現住世間出息入息而常隨轉彼終歿者其事不然答命存活者以思惟發悟故依止於思是故存活出入息轉既終歿者無所思故其事如是又問何因彼訓狐鳥夜見晝不見答彼訓狐鳥目中瞳人其狀赤色夜中無障晝即有障是故夜見而晝不見又問何因人能晝見夜乃不見答人之目中瞳人其狀黑色晝乃無障夜即有障是故晝見而夜不見又問何因犬馬夜見晝亦能見答犬馬目中瞳人黃色晝夜無障是故俱見又問何因魚於水中能見陸中不見答諸魚者目中瞳人眵淚所覆水中無障陸中有障故水中見陸中不見又問何因人之兩目陸中無障水中有障答人之目中瞳人水泡所成是故陸中無障水中有障又問何因龜鼈蝦蟇及水蛭等水陸俱見答龜鼈蝦蟇及水蛭等目中瞳人骨之所成陸中水中俱無障礙是故俱見總說頌曰睡眠惡戾及棹舉多舌語言并暗鈍念慧而復煩惱增不頴利於禪定等又問何因世間有多睡眠之者答謂若有人常所近習多睡眠者於光明法中而不近習彼人至謝滅已當復云何謂作蟒蛇龍等由此因故其事如是又問何因有少睡眠者答謂若有人於光明法中作光明想多所近習於昏沈睡眠法中而不近習彼人至謝滅已當復云何謂作仙人及出家人諸長者等或生色無色界天中由此因故其事如是又問何因有惡戾者答謂若有人常所近習運用執行刀杖器械諸惡戾人不能近習不行刀杖不惡戾者彼人至謝滅已當復云何謂作屠宰魁膾畋獵漁捕調制象馬杻械繫縛諸不律者由此因故其事如是又問何因有不惡戾者答謂若有人常所近習不行刀杖不惡戾人而不近習諸惡戾者彼人至謝滅已當復云何謂作仙人及出家人諸長者等或生色無色界天中由此因故其事如是又問何因有掉舉者答謂若有人常所近習多掉舉者不能近習諸寂止者彼人至謝滅已當復云何謂作歌舞戲笑之人或生欲界天中由此因故其事如是又問何因有不掉舉者答謂若有人常所近習諸寂止者而不近習掉舉之人彼人至謝滅已當復云何謂作仙人及出家人諸長者等或生色無色界天中由此因故其事如是又問何因世有多舌多語之者答謂若有人常所近習多語之人不能近習少語之者彼人至謝滅已當復云何謂作鸚鵡鶖鷺拘枳羅燕鴈等諸飛鳥由此因故其事如是又問何因有不多舌多語者答謂若有人常所近習少語之人不能近習多語之者彼人至謝滅已當復云何謂作仙人及出家人諸長者等或生色無色界天中由此因故其事如是又問何因有暗鈍者答謂若有人不能近習多聞之人不以各各方處之言說釋義理由此因故其事如是又問何因有不暗鈍者答謂若有人常所近習多聞之人不能近習寡聞之者能以各各方處之言說釋義理彼人至謝滅已謂作婆羅門中善說法者或作沙門中善說法者由此因故其事如是復次當知少語之人有其二種一者卑賤二者尊高何等是為卑賤少語謂若有人雖復卑賤以有智故常能依止父母師長名稱尊者及餘有智之人故雖卑賤而能少語何等是為尊高少語謂若有人本性尊高而復有智常能依止父母師長名稱尊者及餘有智之人故能少語又問何因世有有行無慧之者答謂若有人多求正法心無厭足然於理趣不能伺察由此因故其事如是又問何因世有有慧無行之者答謂若有人於法理趣能諦伺察然於正法不能多求少以為足由此因故其事如是又問何因世有無慧無行之者答謂若有人不能多求正法復於理趣不能伺察由此因故其事如是又問何因世有有行有慧之者答謂若有人多求正法復於理趣能諦伺察由此因故其事如是又問何因而能住持正法答謂若有人能於諸法行相之中依止十二處法而善攝受由此因故其事如是又問何因世有失念之者答謂若有人於不善法積集而轉近習修作廣多惡行彼人身壞命終墮在惡趣地獄中生地獄歿已設欲來生人同分中縱得為人壽量短促人中歿已當生還復無多記念所為忘失由此因故其事如是又問何因世有多記念者答謂若有人於諸善法積集而轉近習修作廣多善行彼人身壞命終墮在善趣天界中生天趣歿已若欲來生人同分中即得為人壽量長遠人中歿已當生還復廣多記念所為不忘由此因故其事如是又問何因世有深極煩惱之者答謂若有人於其欲想瞋想害想欲因瞋因害因欲尋瞋尋害尋近習修作於極煩惱隨應而轉由此因故其事如是又問何因世有不極煩惱之者答謂若有人於出離想不瞋想不害想出離因不瞋因不害因出離尋不瞋尋不害尋近習修作於極煩惱不隨應轉由此因故其事如是又問何因世有不能速成禪定忍辱二善法者答謂若有人於其諸法行相決定義中不善攝受由此因故不能速成禪定忍辱二種善法又問何因有能速成禪定忍辱二種善法者答謂若有人於其諸法行相決定義中能善攝受由此因故即能速成禪定忍辱二種善法總說頌曰須彌大地及方處山有廣多草木者多樹及彼枝葉多花果豐盈茂盛等又問何因一切山中須彌山王最高最勝答世界成時彼須彌山界地最上處逕最上殊妙最上輪圍最上總聚方處而成其山由此因故須彌山王最高最勝又問何因北方地界多樹多草答世界成時北面風吹界地最上處逕最上殊妙最上總聚方處是故北方多樹多草又問何因於大地中一類地高一類地下答此大地中一類地方土界高涌得少天雨流潤澍渧其下低陷故彼地下又此大地一類地方而有諸寶謂鐵白銅白鑞黑鑞及金銀等并餘所有堅硬之物藏伏地中雖天雨澍渧其下不陷故彼地高由此因故大地方處有高有下又問何因眾山之中一類山高一類山低答謂世界成時有極猛風鼓地大種總聚而高若復微風吹鼓少聚地種故彼山低又復諸山地界高涌得少天雨流潤澍渧其下低陷故彼山低有一類山而有諸寶謂鐵白銅白鑞黑鑞及金銀等并餘所有堅硬之物藏伏山下雖天雨澍渧其地不陷故彼山高由此因故大地方處山有高低又問何因有一類山多樹多草有一類山少樹少草答謂一類山下有龍宮故多樹草有一類山下無龍宮故少樹草又復有山土界高涌故多樹草又復有山多諸寶物謂金銀銅鐵赤土白土藏伏山下故少樹草又復有山下有各別地獄居處故少樹草又復山下無別地獄故多樹草由此因故其事如是又問何因有一類樹其狀極大一類不大答謂有地方地界溫暖水界增涌火界調順風界穩平故樹極大謂有地方地不溫暖水不增涌火不調順風不穩平故樹不大由此因故其事如是又問何因有一類樹其葉極大一類不大答謂有樹木地界溫暖水界增涌火界調順風界穩平故樹葉大謂有樹木地不溫暖水不增涌火不調順風不穩平故葉不大由此因故其事如是又問何因有一類樹其花茂盛一類無花答謂一類樹殊妙高聳故花茂盛有一類樹狀不殊妙復不高聳故彼無花由此因故其事如是又復何因有一類樹有其果實一類無果答謂一類樹味界增盛彼即有果有一類樹味界不增故無其果由此因故其事如是又問何因有一類樹花有妙香一類無香答有一類花本狀殊妙不為火損故有妙香有一類花本非殊妙復為火損故無妙香由此因故其事如是又問何因有一類果足其嘉味一類無味答有一類果味為火損其果無味有一類果不為火損其果有味由此因故其事如是餘諸花果色香味等有無亦然總說頌曰佛世尊及聲聞眾化人所食四大種隱沒煙及火熾然最後如空無表現又問何因佛世尊者善能化彼所化之人妙色端嚴人所樂見具大人相莊嚴其身若佛語言化人即默若化人語佛即默然彼聲聞弟子亦能化彼所化之人色相端嚴剃髮被衣作沙門相何故能化之者語言所化之者亦言能化之者若默所化之者亦默答佛世尊者常住三摩地心自在故若入若出速疾無礙於一切時不捨所緣聲聞即不然不同世尊具一切智智心得自在已到彼岸由此因故佛所化人妙色端嚴語時能默默時能語而彼聲聞所化之人雖復色相端嚴剃髮被衣然能化之者語即能語默即還默不自在故或有問言若佛所化如聲聞所化聲聞所化如佛所化者可說具四大種或不具邪答具四大種又問所化之者說所造色或不說邪答說所造色又問所化之者有思惟邪無思惟邪答此有二種所起一者緣持二者想成若緣持所起者即有思惟若想成所起者即無思惟又問彼所化者如何得心自在答此有二種所起一者緣持二者想成若緣持所起彼所化者即心自在若想成所起彼所化者心不自在又問所化之者中間分位說具四大種或不具邪答說具四大種又問中間分位說所造色或不說邪答說所造色又問中間分位有思惟邪無思惟邪答此有思惟又問中間分位如何得心自在答隨能化者自心自在故又問所化之者食於藏腹如何銷散以是化故答此有二種所起一者緣持二者想成若緣持所起者食即銷散若想成所起者食即不散又問彼所化人何時即隱答此有二種所起一者緣持二者想成若想成所起者彼即能隱若緣持所起者或隱不隱問至何時隱答隨能化者若天若人若阿修羅或善相或惡相彼隱即隱何故不隱邪答中間最後相去懸遠乃至還歸自相而住此即不隱又問何因聖人化火之時為有煙不答能化之者心自在故隨其所化而即有煙由此因故其事如是又問何因化火之時火熾焰不答能化之者心自在故隨其所化火即熾焰由此因故其事如是又問何因化火之時唯燒自身及自衣飾不燒他者答隨能化者其心自在意所樂故唯燒自身及自衣飾由此因故其事如是又問何因聖人化火爇其身時但觀虛空外無所有影像及餘悉無表現答聖人化火之時地方分位行坐等處悉以化所成火混一火界普皆焚爇但觀虛空外無所有影像及餘悉無表現由此因故其事如是總說頌曰大海次第及深廣海居眾生同鹹味不宿死屍珍寶多大身眾生注雨等如經所說大海次第從小增廣亦非本來而自深險今問何因其事如是答非大海次第從小增廣亦非本來而自深險隨其大洲分位如是如穀麥聚次第分位由此因故其事如是如經所說大海深廣難徹源底今問何因其事如是答非大海深廣難徹源底但以海水若出若入或用一器或百或千或復百千而汲海水隨其所取不能度量海之分量由此因故其事如是如經所說大海中水潮不失時今問何因其事如是答時有二種一旦暮時二大時何名旦暮時謂大海中所居眾生有其饑虛羸劣之者少得飲食為伺求故從水出陸以所食因依時伺求由此名為旦暮之時何名大時謂大海中所居眾生以海居人每至八日十四日十五日及餘神通月分日是等之日自船登岸有信向宗事月天之人有事日天之人有事童子天人有尊重信向事佛優婆塞依法不食廣作祠祭乞歡喜事彼海居眾生以伺求食故從海出陸故曰大時如經所說大海中水同一鹹味今問何因其事如是答謂有海居眾生大海中生大海中老大海中歿其未歿者彼身之垢身之穢惡在大海中故海鹹味又復海中有眾山居經久銷鎔亦成鹹味又復大洲之中近海居人以其草木枝葉莖𦼮等物棄置海中亦成鹹味由此因故其事如是如經所說大海之中眾寶充滿今問何因其事如是答以其大海世界成時界地最上處徑最上輪圍最上總聚方分成須彌山王安止其中有七金山周匝圍繞彼大海中有大威力諸龍王宮是故大海有眾珍寶由此因故其事如是如經所說大海之中有大身眾生居止於彼今問何因其事如是答彼大身眾生者往昔為人作諸非法廣積受用子息眷屬奴婢飲食但自資身不行惠施由斯罪業乃至最後身壞命終墮在惡趣地獄中生地獄歿已以彼宿造餘業未盡故生海中為彼極大畜類之身身相大故令多眾生共所食噉陸地大洲不能容受皆以宿昔不善業報故於海中受斯極苦由此因故其事如是如經所說大海之中不宿死屍今問何因其事如是答謂大海中有潔淨行諸大龍宮若彼最上龍王宮中有死屍者即於夜分棄置第二龍王宮中乃至第四宮中如是次第出置岸上由此因故其事如是如經所說大海中有大閻浮樹枝葉繁茂樹汁涌渧於虛空中如惡叉聚流注於彼大海之中而其海水不增不減今問何因其事如是答彼大海中所居眾生共所受用餘即熱風吹蕩而盡是故海水不增不減如經所說大海之中有其種種形顯色相種種音聲眾生居止非一種類色相音聲今問何因其事如是答彼諸眾生往昔為人廣造多種罪不善業謂身語意起諸惡行乃至最後身壞命終墮在惡趣地獄中生地獄歿已餘業未盡墮大海中受畜類報故有種種形顯色相種種音聲非一種類色相音聲由此因故其事如是如經所說一性所成有多種類今問何因其事如是答謂如苾芻引世間定先得離欲次不艱苦復不流散由彼發起生長積集後起化事其所發起生長積集作化事已隨其意樂或化人身或化象身或化馬身或化牛身或化飛禽身或化車相或化樹相或牆壁相若來若去若出若入往返自在由此因故其事如是如經所說有多種類還歸一性今問何因其事如是答謂如苾芻隨諸狀貌形質事相或化人身或化象身或化馬身或化牛身或化飛禽身或化車相或化樹相或牆壁相若來若去若出若入隨諸化事功用輕捷彼等化功種種事相化已隱沒而悉不現由此因故其事如是如經所說諸變化中若來若去隨其知見各各有異今問何因其事如是答謂若有人欲化來相先自起念云何令人不能見我不能知我念已即當入於定中騰越牆壁隨意而來此即來相人不能見云何去相人不能見謂若有人欲化去相先自起念云何令人不能見我不能知我念已即當入於定中騰越牆壁隨意而去由如是故去相不見謂以定中所化來相即是去相所化去相即是來相如是知見隨其所起各各有異各各了知智者隨應以明慧性於無相中而起有相廣大利智普遍開曉由此因故其事如是如經所說騰越牆壁或越山石其身不著隨意而去如在空中今問何因其事如是答謂如苾芻入於空定於其定中騰越牆壁或越山石其身不著隨意而去如在空中所越一切山石牆壁猶如虛空悉無障礙如經所說有能入地如水履水如地今問何因其事如是答謂如苾芻入水定時自地昇沈起伏無礙如履水中昇沈亦然不斷其流隨意而往在地如水履水如地由此因故其事如是如經所說有能空中先盤結坐即坐而行狀若飛禽履空自在今問何因其事如是答謂如苾芻引世間定先得離欲次不艱苦復不流散由彼發起生長積集後起化事隨處地方能於空中或坐或行及於空中化大火聚猛焰熾盛或化煙相或煙幢相或化風輪空中吹鼓或風輪中乘象而行或化車相或馬或人或化牆壁或化樹相或化飛禽隨諸化相人所共見咸皆起念驚怪歎異各各了知神通之力其狀如是此乃善修神足智力由此因故其事如是如經所說或有人能於虛空中舉手捫觸日月二相今問何因其事如是答謂如苾芻在於定中以其日從日輪中出以其月從月輪中出乃從定中起神通事即以手捫虛空摩觸日月定通力故隨意無礙如經所說有人能於梵界往來隨意自在今問何因其事如是答謂有苾芻引世間定先得離欲次不艱苦復不流散由彼發起生長積集後起化事身心和融混而為一心即于身身即于心身心相即運用和融譬如世間酥蜜水油混融一處在定苾芻亦復如是身心和融輕安柔軟心想自在隨意能往梵天界中高下騰越悉無障礙譬如造篋笥人持以篋笥騰舉運用隨意無礙又如乞食苾芻得所施食墮在鉢中騰舉運用亦無障礙在定苾芻亦復如是身心柔軟輕安想生騰舉運用悉無障礙乃至梵天宮殿舉心即到色力增盛勢用堅強於梵天界往來自在如經所說佛於一時謂尊者阿難言汝可知不我以如是意所成身以神通力隨意能往梵天宮殿阿難白佛言如是如是我知世尊即以如是四大所成麁重色身隨意能往梵天宮殿佛言阿難我知如是色身麁重四大和合父母不淨羯邏藍等眾緣所成雖假以飲食衣服澡沐資養種種治事終歸磨滅破散之法頗能往彼梵天宮殿阿難白佛言能往世尊能往善逝如世間鐵及耕犁具當在鼓鑄炎火熾盛未出火時而彼鐵具即皆輕利加復柔軟易為舒卷遇涼冷時彼諸鐵具厚重堅硬而難舒卷阿難如來亦復如是若時身心和融輕安想生加復柔軟調暢安適隨意能往梵天宮殿又復當知若心不相續即心無依止心無繫屬以心無依止無繫屬故身即自在又問何因所化之人能於空中隨意而行答能化自在所化亦然以化力故在空如地由此因故空中能行又問何因所化之人空中能住答能化自在所化亦然以化力故化空如地由此因故空中能住又問何因所化之人空中能坐答能化自在所化亦然故於空中化坐分位由此因故空中能坐又問何因所化之人能於空中安布床位隨意而臥答能化自在所化亦然故於空中布設床位由此因故空中能臥此如是等餘諸神通功力化事如其所說隨意應知問曰有何分量知天降雨答有八種雲彼第一雲高一由旬半第二雲高五俱盧舍第三雲高一由旬量第四雲高三俱盧舍第五雲高半由旬量第六雲高一俱盧舍第七雲高半俱盧舍第八雲高俱盧舍中四分之一諸雲住已天雨不雨其復不定又問何因劫初時人乘雲高起一由旬半一切地中而悉降雨答劫初時人具大威德彼大力龍而悉尊仰故能乘雲高由旬半一切地中而悉降雨今時人者威德減少大力勢龍不生尊仰是故今時乘雲能起半俱盧舍天中降雨由此因故其事如是又問何因或時天中不降其雨答有八種因天不降雨何等為八一者合降雨時電光閃爍大雲振吼四方冷風飄揚吹鼓占候之人不能明了但自說言天將降雨或復大地火界增勇即以此緣天雨隱息如是乃名第一種因天不降雨二者合降雨時電光閃爍大雲振吼四方冷風飄揚吹鼓占候之人不能明了但自說言天將降雨或復空中猛風吹鼓乃使其雨墮彼遼逈曠野空舍如是乃名第二種因天不降雨三者合降雨時電光閃爍大雲振吼四方冷風飄揚吹鼓占候之人不能明了但自說言天將降雨或復羅睺阿修羅王二手執障使雨墮於大海之中如是乃名第三種因天不降雨四者合降雨時電光閃爍大雲振吼四方冷風飄揚吹鼓占候之人不能明了但自說言天將降雨或復行雨天官迷醉放逸以放逸故不能降雨如是乃名第四種因天不降雨五者合降雨時電光閃爍大雲振吼四方冷風飄揚吹鼓占候之人不能明了但自說言天將降雨或復人民多行非法險惡之行以行非法險惡行故天不降雨如是乃名第五種因天不降雨六者合降雨時或有神通天子以彼神通威力隨雨分量而悉制止如是乃名第六種因天不降雨七者以其人民業障法合如是於此界中天不降雨如是乃名第七種因天不降雨八者或復愆雨澤時精實祈求以彼神通威力天子制而不降如是乃名第八種因天不降雨又問何因能使上天依時降雨答有八種因能降天雨何等為八一者龍威力故天即降雨二者夜叉威力故天即降雨三者鳩盤茶威力故天即降雨四者天威力故天即降雨五者人威力故天即降雨六者神通力故天即降雨七者法合依時而自降雨八者精實祈求天即降雨又問何因盛夏熱時及雨際時廣多天雨答彼二時者諸龍歡喜以為節令自空騰躍適悅而來龍喜悅故於彼二時多降天雨或復民行正法修營善業善力所資自然二時多降天雨又問何因天降雨時結而成渧答二方猛風吹歸一聚故降澍時結以成渧或復人造惡業惡力所資非人動亂如斯相者大無義利由此因故其事如是又問何因大雨之中而有其雹答二方冷風吹雨一聚成渧墮地地復堅硬下風所吹或時作雪或作猛雨由此因故其事如是又問何因有電光出答二方猛惡熱風所吹二風相擊故有電光自風而出由此因故其事如是又問何因雨中有其霹靂振舉答謂以下方有大猛火色狀熾炎即火界增勇火增勇故即風增勇風增勇故有水來去由此因故其事如是又問何因雲有青色答謂以水界流潤性故又問何因有黃有赤答謂以火界溫燥性故又問何因有其白色答謂以諸界和合性故由此應知雲相有其青黃赤白又問何因世間諸味有其苦醋及辛鹹淡答謂以諸界互違害故由此因故其事如是又問何因有其甘味答謂以諸界和合性故由此因故其事如是又問何因世諸物中有其麁重及堅硬者答謂以地界堅強性增又問何因有其軟滑及調適者答謂以水界流潤性增由此因故其事如是
經云爾時佛告長老舍利弗從是西方過十萬億佛土有世界名曰極樂贊曰第二正宗分也大文分六第一標淨土之宗果經爾時佛告長老舍利弗乃至得與如是諸上善人俱會一處第二明極樂之因殊經舍利弗不可以少善根乃至若有眾生聞是說者應當發願生彼國土第三諸佛證明經舍利弗如我今者讚歎阿彌陀佛乃至舍利弗汝等皆當信受我語及諸佛所說第四三生發願經舍利弗若有人已發願今發願當乃至若有信者應當發願生彼國土第五彼尊讚歎咸曰希奇經舍利弗如我今者稱讚諸佛乃至一切世間難信之法第六我佛敘陳獨稱難事經舍利弗當知我於乃至經終五行來是初文分二初略明淨土二廣明淨土初文有七一指方所二明數量三顯國名四明化主五辨說法六徵國名號七結成極樂此初三也佛告告語也從是西方從是指方所此土遠指西方過十萬億佛明數量也有世界名曰極樂顯國名也極樂國土正是經宗告鶖子以令知誘含生而忻慕不能廣敘聊述七門第一釋名第二出體第三辨假實第四漏無漏料揀第五五位分別第六三科收攝第七釋其妨難且釋名者世者可破壞義界者境分劑也即所居土名曰極樂者樂即能居者第六識相應樂受也世即界持業釋也極者至極樂受世界者即是無情相違釋也出體者極樂者即至極樂受也世者即有情無情法上不堅可破壞而立世名即色心上假立界者四塵五塵為體雖聖境無坌惡義是塵之類故亦呼為塵細四相遷亦名世界辨假實者若是化淨土而但是假是定果色去者有情未除穢種未能變得淨土但是變心如三變土田等不乖唯識漏無漏料揀者若是佛本質淨土唯無漏攝若往生有情及菩薩所變淨土唯是有漏謂第八識果轉非因故五位分別者極樂者心所收世界者即色法攝三科收攝者極樂者即行蘊收世界者即色蘊攝十二處中極樂法處收世界即色處攝十八界中法界及六境中攝釋妨難者問十方佛國快樂皆同何故偏指西方勸人生彼答良為凡夫業重處處生貪若不偏指一方即不繫心專注所以法華經云眾生處處著引之令得出又西方淨土主勝願強偏勸往生疾成聖果所以偏指也經云其土有佛號阿彌陀今現在說法贊曰此第四明化主第五辨說法也阿彌陀上已解自下經亦有自說處現在者揀於過未說者演說法者執持名號之法即是教法也阿彌陀佛長為眾生演說妙法轉令精進故慈悲廣大利物弘深現初地之報身化無邊之根器故云今現在說法問何故不告菩薩只告聲聞答菩薩已無穢種居淨國而皆同聲聞分別未除穢方之各異令生忻慕只告聲聞問聲聞數廣頓悟者頗多何故不告餘人獨告鶖子答只如任家長子國付賢臣鶖子智辨不群偏告一何爽理乎經云舍利弗彼土何故名為極樂贊曰第六徵國名號故者所以義前標極樂之名未彰極樂之相不覩勝妙難為發心將欲顯示淨方故乃自徵國號也經云其國眾生無有眾苦但受諸樂故名極樂贊曰第七結成極樂之名其國眾生者眾生具十種名眾生即十名中之一名也蓮華化生無其生苦四序不能遷故無老苦非分段無病苦壽命無盡無死苦無父母親疎故無怨憎會苦所欲如意無求不得苦顏貌端嚴無諸根缺陋之苦又四時一等故無寒暑等苦故云其國眾生無有眾苦謂處絕三途人無眾苦只如娑婆世界有漏形軀四蛇迴身三龍害命乖張病惱報盡死侵有愛必離無怨不會竪迷至理橫受陰纏今茲眾人永無此也且積修白業生處紅蓮相好常身蠲除四相已情絕慮誰為愛憎隨念即來無求不得五香佛體眾德嚴身故云無有眾苦也但受諸樂者纔歸淨土聖眾隨迎蓮華倏開覩金容之相好徵風暫扇聽寶樹而搖聲加以飄渺仙雲近浮神足輕盈衣裓遠供祥華晨謁慈顏得法印而旋國暮遊金殿聽寶偈而經行然大慈願廣利鈍普霑且舊蓮欲發為遣殘殃新學化生行成不退豈唯近已麁苦抑亦妙果非遠者哉故云但受諸樂故名極樂問彼土屬三界否答無欲故非欲界地居故非色界有形相故非無色界內無穢種外感淨方迴出四流水超三界故非界繫也經云又舍利弗極樂國土七重欄楯七重羅網七重行樹皆是四寶周匝圍繞贊曰第二廣明淨土文分為二初明國土莊嚴二辨佛身功德初文分八第一樹飾四珍第二池嚴眾寶第三空盈天樂第四地布黃金第五華雨長天第六人遊諸國第七鳥吟妙法第八風吹樂音初文分二初正辨莊嚴二結成極樂此即初也又者復也重也謂前來已告舍利弗彼國無有眾苦名曰極樂此欲廣明淨土境物殊常又告鶖子故云又舍利弗極樂國土七重欄楯者寶樹周圍有七重欄楯也橫曰欄竪曰楯欄檻也莊嚴眾寶圍繞華叢何獨偏舉樹嚴彼土處處皆有也七重羅網者嚴顯國土羅覆樹林金縷結成眾寶飾觀經云一一樹上有七重網皆是真珠一一網間有五百億妙華宮殿如梵王宮諸天童子自然在中以摩尼寶而為瓔珞其光照曜一百由旬亦准於前處處皆有故瑞相經云無量寶網皆以金縷真珠百千雜寶奇妙珍異莊嚴校飾周匝四面垂以寶鈴光色晃曜盡極嚴麗祥風微起吹眾網羅聲演法音振聞一𭍣耳聽心悅更增快樂也七重行樹者七重寶樹行列𭍣中長開異華更無凋變靈禽棲上眾聖遊從也故云七重行樹皆是四寶者皆由咸也咸是四寶也四寶者或是金銀珊瑚琥珀也瑞相經云其國有七寶諸樹周滿世界謂有二寶乃至眾寶所共合成如金樹則以銀為枝葉華菓銀樹以金為枝葉華菓乃至有紫金為本白銀為莖琉璃為枝水精為條珊瑚為葉瑪瑙為華車𤦲為實白銀為本等一一例此行行相對枝枝相映葉葉相顯榮色光曜不可勝視清風時時發出五音聲微妙宮商自然相振又觀經云一一樹高八千由旬一一樹葉縱廣二十五由旬而作異色一一華葉之中皆有七寶光也四寶皆是者即據此經欄楯羅網行樹此之三種咸是四寶所成也四寶者金銀瑠璃頗胝迦也通貫上文故云皆是四寶也周匝者古申多解一云欄楯圍繞寶樹故云圍繞二云欄楯羅網行樹圍繞國土處處莊嚴故問欄楯羅網行樹何故各有七重更無增減答表生歸彼國得七覺支故身口七支無諸過故有七聖財經云是故彼國名曰極樂贊曰第二結成極樂經云又舍利弗極樂國土有七寶池贊曰第二池嚴眾寶文分為七第一七寶池深第二八德水滿第三金砂作地第四玉砌成階第五朱閣凌空第六寶蓮覆水第七結成極樂此即初也又者如前解七寶者一金金有五種黃者為上久埋不失百鍊不輕從草不違生於土左右所以金字象金在土中形二銀易知三瑠璃者梵云吠瑠璃有五種色略云瑠璃四者玻𭹳者智度論云出山石窟中過千年氷化為玻𭹳淨國無其寒暑土地無氷何物化焉但是石類非實石也謂淨土故亦云胝迦五車𤦲者梵云牟娑洛揭拉婆青白間色也六赤真珠者珠體赤也七瑪瑙者梵云遏濕摩揭婆此云杵藏下辨七寶亦依此處池者池沼嚴寶瓔珞砌墁池潭異種光曜自然嚴顯瑞應經云其池縱廣深淺或十由旬乃至百千由旬其池岸上有栴檀樹華葉垂布香氣馥薰也經云八功德水充滿其中贊曰第二八德水滿也八功德水充滿於池淨土福勝水異凡間含八德之殊功益五常之妙體八德者一澄淨二清冷三甘美四輕軟五潤澤六安和七飲時除飢渴八飲已長養諸根清淨覺經云其池中水淺深隨念上下逐心觀經云水隨蓮華枝葉上下水流之音或聞三寶空無我等諸波羅蜜之聲也經曰池底純以金沙布地贊曰第三金砂作地也綠水金沙重重顯映無量壽經云更迓相映金池白銀砂等經曰四邊階道金銀瑠璃玻𭹳合成贊曰第四玉砌成階邊者周圍四圻邊也階即砌道者路也上堦之道也金銀瑠璃玻𭹳已如上解合成者四寶共合成故經云上有樓閣亦以金銀瑠璃玻𭹳𤥭璖赤珠瑪瑙而嚴飾之贊曰第五朱閣凌空也上有樓閣者七寶池上鬪空起樓閣也亦以者七寶池上樓閣凌空還用寶成故云亦也金銀瑠璃玻𭹳𤥭璖赤珠瑪瑙七寶如前解也嚴飾之者莊嚴麗華飾也無量壽論云為地莊嚴也觀經云處處皆有眾寶樓閣莊嚴池上也時時遊賞往往登攀眺望淨土適悅情思也經曰池中蓮華大如車輪贊曰第六寶蓮覆水也此文分四一顯華名二辨形量三釋顏色四明香潔此初二文也蓮者芙渠之實華美曰華大而復圓狀若車輪觀經及平等覺經云大者或二十里乃至六百萬里然今大小亦無定准此中約小者說也經云青色青光黃色黃光赤色赤光白色白光微妙香潔贊曰此後二文第三顏色四香潔四色各有異光也光即光彩各異微妙者深細殊常香者香氣潔者體無塵垢故云微妙香潔清淨經云一一華葉皆作異寶色何獨青色光等也經據純色者說問何故只有四色答表四色是實而無假者表生居淨土心無諂曲語不虛詞證四涅槃得四智故經曰舍利弗極樂國土成就如是功德莊嚴贊曰第七結成極樂可知經云又舍利弗彼佛國土常作天樂贊曰第三空盈天樂空中奏樂聲演法音彼國人聞咸生善念觀經云無量樂器懸處虛空不鼓自鳴或林或幢皆懸樂器悉自和鳴隨眾生意皆奏法音人天聞者俱發道意或謌六度或讚三乘經云黃金為地贊曰第四地布黃金心無穢種地感黃金柔軟自然高低隨步觀經云其地由如日宮懸處虛空其地柔軟下足即凹舉足便起又彼國無須彌山及諸山等瑞相經亦說其佛國土自然七寶合成其地不可限量殊特妙好逾諸十方一切世界此唯金者亦文略也又眾寶妙衣遍有其地一切人天踐之而行種種莊嚴以顯殊特也經云晝夜六時而雨曼陀羅華贊曰第五華雨長天也晝夜六時者晝夜各有六時共十二時也問西方淨土境勝地殊人絕無明國無昏曉何言晝夜答華開金浦化生為天曙之情鳥宿瓊林菩薩作時昏之相不同此界昏昧各殊而者助句也雨者從空飄落謂之雨也曼陀羅華者是梵語此云適意華也光潔異香聞者見者身心適悅長道情故風飄萎者地裂受之更雨新華莊嚴金地故法華經云香風吹萎華更雨新好者華有四德一嚴淨國土表生彼國善法飾身故二敷榮見臺表勝二乘真實法故三先華後果表生彼國先因後果故四香氣遠騰聞者歡悅表生歸彼者德業馨香名振十方故故雨華也問淨土雨白華者表於何事答表生淨土唯白業故有云赤圓華者不善其理也法華經云唯白蓮華放白毫光白牛馱駕手執白拂等表白是眾色之本一乘是諸法之源若云赤圓者此為未可經云其國眾生常以清旦各以衣裓盛眾妙華供養他方十萬億佛贊曰第六人遊諸國文分為三初將華供佛二還國經行三結成極樂此即初也經文易見各以衣裓者衣襟也盛諸妙華者易見供養者進財行曰供有所攝資為養故云供養他方者即十萬億佛顯所供養佛數也准諸經等或乘七寶宮殿白寶蓮華承佛威神騰空往彼十方世界將諸妙華及諸異物隨心供養聽聞妙法及受記別等事經云即以食時還到本國飯食經行贊曰第二還國經行也即以食時還歸本國飯了經行經行或繞寶殿或繞瓊林或往或來如絹經來往故云經行足行寶地口念金經故云經行也瑞相經云諸往生者若欲食時七寶應器自然在前如是眾鉢隨意而至百味飲食自然盈滿雖有是食實無食者但見色聞香以之為食自然飽足身心柔軟無所味著事已化去時至復現廣經云食如何相違彼約示現食亦有何失問西方人勝自有身光既無日月暉寧辨辰齊之候答金鐘自振玉磬搖聲聖眾雲來自然赴會也問所言食者資益為義淨土之中是何食也答若約實報淨土即禪悅為味若以化淨土即假食資身也經云舍利弗極樂國土成就如是功德莊嚴贊曰第三結成極樂經云復次舍利弗彼國常有種種奇妙雜色之鳥贊曰第七鳥吟妙法分文為二一敘靈禽二去疑執初文有五第一總敘靈禽第二分別名字三傳和雅韻四詮顯法音第五聞興善念此即初也復次者復重也次以次反復徵問故云復次彼國者即西方常有恒有也種種者不一故云種種奇妙者奇異也妙殊妙希奇也雜色者毛色異也問淨土殊勝尚無凡夫何故飛禽亦生彼國答彌陀變化而有靈禽讚利法音莊嚴國界故下經云欲令法音宣流變化所作經云白鶴孔雀鸚鵡舍利迦陵頻伽共命之鳥贊曰第二別列名字也白鶴者丹朱作頂霜雪為毛鳴之則聲振九皋舞之則雅和八節逈異諸鳥故云白鶴孔雀者天生靈鳥逈異凡禽頂戴綠冠身嚴眾彩故云孔雀鸚鵡者毛嚴翡翠觜飾朱紅羽輕俊以能飛舌纖長而解語故云鸚鵡舍利者梵語此云鶖鷺鳥也幼而且俊俊而又靈斯項而萬里飛騰增妙而千般音韻迦陵頻伽者此云妙音鳥音聲美妙身體殊常聞之者側耳傾心見之者怡神悅思妙音鳥也共命者亦云命命美音演法迅羽輕飛人面禽形一身兩首故云共命也經云是諸眾鳥晝夜六時出和雅音贊曰第三傳和雅韻也晝夜六時者晝夜各有六時共十二時也出和雅音者和即柔和雅妙音韻西方靈鳥不並凡禽音韻柔和言詞雅妙故云出和雅音也經云其音演暢五根五力七菩提八聖道分如是等法贊曰第四詮顯法音也演暢者演者水流不絕之貌暢者宣暢五根等者三十七菩提分法經中闕四念住四正勤四神足也下有等言等此三位今釋此法略為七位一四念住謂身受心法以慧為體謂由念力慧於境住二四正斷謂律儀斷斷斷防護斷修習斷以精進為體精進起用能修斷故三四神足謂欲勤心觀以定為體為此四種而修定故四五根謂信進念定慧如名以為五體出生善故五五力體即五根難屈伏故離根別立六七覺支謂擇法覺支精進喜念定捨輕安三是別境擇法念定三是善數勤捨輕安一是遍行謂喜七八聖道分謂正見正思惟正語正業正定正命正念正精進其正思惟體以慧為性能發語言通佛有故正語正業以無瞋癡所發身語為體無貪所發名為正命離五邪命俱以無表色思為體餘如自名三十七種合體有九一慧二精進三定四信五念六喜七捨八輕安九無表色遍行有一謂喜別境有三謂念定慧善有四謂信勤捨輕安色法有一謂無表色菩提所修與聲聞異故菩提分名菩薩法如是等法者上等根力覺道下等念斷神足故云如是等法或可等者謂六度萬行等法不爾餘法何故不演也經云其土眾生聞是音已皆悉念佛念法念僧贊曰第五聞興善念念三寶也佛義如前法者梵語達摩此翻云法法即執持物解也謂即四諦十二因緣六度僧者梵云僧伽此名為眾和合義也謂身和共住語和無諍意和無違戒和同修見和同止利和同均具此六和故名僧也皆可重故名為三寶鳥傳妙法人發勝心念三寶之芳名消百生之障累問靈禽演法數目頗多眾念名一何微妙尠答禽傳廣法表詞說之無窮人念三名綰眾善而俱盡經云舍利弗汝勿謂此鳥實是罪報所生贊曰第二去疑執文分為五一遮非實報二徵問因由三答無三趣之名四通無惡道之字五正辨化現之情此初也汝者呼於弟子故云汝勿由莫也莫謂此等靈鳥等實是罪報惡業所生聞說靈禽恐生滯惑謂淨土之惡緣未息令一會而勝意不生所以遮云勿謂此鳥實是罪報所生經云所以者何贊曰第二徵問因由所以者何由義非是實報因由者何謂也經云彼佛國土無三惡趣贊曰第三答無三惡之名三惡趣者即地獄餓鬼畜生也地獄者梵云那落迦此云苦器受苦眾生所居器物餓鬼者多諸恐怕久受飢虛故名飢鬼也畜生者或云刃六反或云希六反人之畜養故或云傍生造業傍故受報亦傍因便令辨六趣廣有章門如別處說問有何所以惡道俱無答生居淨土善業緣深永除異類之身盡是同生之眾只如天宮勝境尚須善業所招極樂殊方豈有惡因能往也況彼尊發願言設我得佛國中有三惡趣者不取正覺故知無也經云舍利弗其佛國土尚無三惡趣之名何況有實贊曰第四通無惡道之名字名字猶無何況實有禽類之質經云是諸眾鳥皆是阿彌陀佛欲令法音宣流變化所作贊曰第五正辨化現之情當初眾會各有疑心既非實報之身此等因何而有引此一段經文答也問彌陀神力廣變佛身覩相好以發心聽梵音而悟道何故作諸禽類顯發教門答化身為佛未是希奇乃現靈禽令生窂遇發難遭之勝想生殊特之信心化現多途何足為難況隨類化身處處皆說瓊林寶網皆演法音流水清風盡談真教有斯所以乃現靈禽也經云舍利弗彼佛國微風吹動諸寶行樹及寶羅網出微妙音譬如百千種樂同時俱作贊曰第八風吹樂音也文分為四一風搖寶樹二聲似樂音三聞興善念四結成莊嚴此初二文也微風者細風也非猝暴風也吹樹及網羅即發微妙音韻譬如者譬者況也如由似也況似於百千種音樂同時俱奏也細風徐起吹樹網羅音韻而遍滿十方雅妙而便同眾樂故云譬如百千種樂同時俱作也經云聞是音者皆自然生念佛念法念僧之心贊曰第三聞興善念也自然者慣習任運名曰自然非無因緣名自然也生念佛念法念僧者三寶之名如前釋也念佛有三一心念心中繫念二輕聲念自耳聞故三高聲念有十種功德一能排睡眠二天魔驚怖三聲遍十方四三塗息苦五外聲不入六心不散亂七勇猛精進八諸佛歡喜九三昧現前十往生淨土應作四句分別一心念口不念二口念心不念三心口俱念四心口俱不念此四句中第一句第三句是瑞相經云清風徐起不寒不暑吹諸羅網及眾寶樹演發無上微妙法音其有聞者塵垢不起自然快樂如得三昧經云舍利弗其佛國土成就如是功德莊嚴贊曰第四結成極樂莊嚴易知經云舍利弗於汝意云何彼佛何故號阿彌陀贊曰下第二辨佛身功德也文分為二初明化主功德二辨聽眾功德初文分三初徵問佛號二正辨得名三明成佛劫數此初文也佛自徵也經云舍利弗彼佛光明無量照十方國無所障礙是故號為阿彌陀贊曰第二正辨得名而有二義一約光明得名二約慧命得名此即初光有二種一內光即智內照理二外光即身光外照也此即身光也金剛不壞之體無礙解脫之身如淨瑠璃表裹瑩徹彼方境物悉現光中羽之只有一尋展之動論無量也無量壽佛經云身多光故乃至無量等光眾生遇彼光者三垢消滅若在三塗見光息苦壽終之後皆得解脫大論云阿彌陀國諸菩薩眾身之常光照十萬由旬若是佛光遍照十方世界又觀經云彼佛身如百千萬億夜魔天閻浮檀金色其身六十萬億那由他恒河沙由旬眉間白毫右旋宛轉如五須彌山佛眼如四大海水清白分明身諸毛孔演出光明如須彌山其佛圓光如百億三千大千世界於圓光中有五百萬億那由他恒河沙化佛一一化佛亦有眾無數化菩薩而為侍者彼佛有八萬四千相一一相有八萬四千好一一好有八萬四千光明遍照十方無量世界有此光明故號阿彌陀也問光照十方無量世界者此土人民何以不覩答道合即千里懸應世乖則肝膽梵越如翳者不覩於曦光豈曦光之有咎似聾者不聞於雷震非雷震之有愆眾生業累增強佛有光而不見經云又舍利弗彼佛壽命及其人民無量無邊阿僧祇劫故名阿彌陀贊曰第二答壽命得名壽命者第八識上連持功德也即是不相應行中攝也無量者無其限量無邊者無彼邊際阿僧祇劫者此云無央數劫也問彼尊彼眾身屬有為未逃四相遷移爭免一期磨滅答捨兩重生死獲五蘊常身悲願無邊身命何盡況又殺業久已壽命延遠也問彌陀已居果位壽命無量可然人民見處因中何故亦同彼佛答業累輕尠善種增強既非分段之身永離去來之質與佛齊等於理無違故無量壽經曰彼佛壽命長遠不可稱計假使十方世界無量眾生皆成羅漢共盡思惟百千萬劫不知壽限菩薩天人壽命亦爾又清淨覺經云阿彌陀佛欲令十方一切有情之類生其國悉至泥洹若菩薩者皆令作物作物已更展轉教化十方之類亦復作佛作佛已更轉教化一切眾生悉至泥洹然後涅槃是知壽命無量也問彼國人民者為是分段為是變易答若論報土即便變易之身若說化淨國中分段尚猶未捨問彼佛壽命長遠此經自明未審成作佛已來至此於今幾劫經曰舍利弗阿彌陀佛成佛已來於今十劫贊曰第三明成佛劫數經曰又舍利弗彼佛有無量無邊聲聞弟子皆是阿羅漢非是算數之所能知諸菩薩眾亦復如是贊曰第二辨聽眾功德文分為四初小大兩眾算數無邊二新舊二徒因行有異三勸生彼國四勸生利益此初分二初辨眾多少二結成莊嚴此初也聲聞弟子者因聲悟道故曰聲聞弟子者長在我後名弟解從我生名子皆阿羅漢者揀前三果故也非算數之所知者算數之不及故菩薩亦如是者亦同聲聞算之不及問濁世眾生業重難化教說三乘淨土人眾信深易勸何言四果答有二意一欲明化澤被淺深故五逆十念亦生其國二顯莊嚴眷屬故多眾圍繞故雖是淨土亦有聲聞也故法華經云彼佛出時雖非惡世以本願故亦說三乘故觀經云小乘根者生到彼土得四果也問若論真淨報土二乘不令得居若論化現淨方四果盡皆得往何故云皆阿羅漢不說餘三果耶答報淨土中聲聞權化約其殊勝不說化淨土中四果皆有加行位中能伏分別得居淨土無量壽經云二乘種不生約報土經曰舍利弗彼佛國土成就如是功德莊嚴贊曰第二結成莊嚴也經曰又舍利弗極樂國土眾生生者皆是阿鞞跋致贊曰第二新舊二徒因行有異文分為二初新生不退眾二補處位高眾此初也阿鞞跋致或云阿惟越致是梵語此云不退轉不退有五一信不退二位不退三證不退四行不退五煩惱不退不被煩惱所退轉故問生居淨土何故不退答無五退緣故一無病苦纏故二無違行故三常誦經法四常營善事五長和順無諸違諍事所以不退此界人多退反此應知又有欲境所牽多諸退屈也經曰其中多有一處補處其數甚多非是算數所能知之但可以無量無邊阿僧祇劫說贊曰第二補處位高眾一生補處者補者補闕處者處所此等菩薩因圓十地劫滿三祇盡此一生便成正覺故云一生補處也餘經文易見故只如彌勒現居天界當來果成一生補大覺之尊三會度無量之眾即是此類故無量壽經云設我得佛他方國土諸菩薩眾來生我國究竟各到一生補處以本願力故生彼即入補處之位經曰舍利弗眾生聞者應當發願願生彼國贊曰第三勸生彼國現在未來一切眾生聞我向來說者應當發願願生彼國問慈氏天宮快樂不少勝侶頗多何須堅勸往彼西方答若論兜率即勝人間乃並西方全成微劣勝劣既異彼此各殊勸生西方捨劣求勝也勝劣有異者淨土十勝天宮十劣淨土十勝者一化主所居勝二所化命長勝三國非界繫勝四淨方無欲勝五女子不居勝六修行不退勝七淨方非穢勝八國土莊嚴勝九念佛攝情勝十十念往生勝天宮十劣者一所居國土劣二所化壽促劣三界繫攝屬劣四彼天有欲劣五男女雜居劣六修行有退劣七穢方非淨劣八國土莊嚴劣九善念攝情劣十修行勞苦劣有斯十勝十劣所以勸生彼國經曰所以者何得與如是諸上善人俱會一處贊曰第四勸生利益諸上善人者善者過現益物謂之善人即前聲聞不退及補處等菩薩也俱在西方一會處也同師進業必假良緣朋家作仇事資惡黨孟母移居於勝處宣尼不飲於盜泉蓋恥惡而慕善也慕善則芳蘭襲慶朋惡則鮑肆葷風也勸生西方親之勝侶也經曰舍利弗不可以少善根福德因緣得生彼國贊曰自下第二舉極樂之因殊文分五段一遮少善二說多因三聖眾來迎四眾生生往五結勸往生此即初也不可以微少善根得往殊常淨土問十念彌陀頓生淨土據斯所說果著因微何故少善因緣不生彼土答十念得生淨土接引懈怠眾生却談多善因緣乃被精進勸學者或廣或略理不相違
此經本外國凡有十萬偈昔晉道人支法領從于闐國得此三萬六千偈以晉義熙十四年歲次鶉火三月十日於楊州謝司空寺天竺禪師佛度跋陀羅手執梵文譯胡音為晉沙門釋法業親從筆授時吳郡內史孟顗右衛將軍褚叔度為檀越至元熙二年六月十日出訖胡本至太宋永初二年辛酉之歲十二月二十八日校畢今分判文義以五門分別一歎聖臨機德量由致二明藏攝分齊三辨教下所詮宗趣及能詮教體四釋經題目五分文解釋初歎聖臨機德量由致者夫如來大聖自創悟玄蹤發軫於無住融神妙寂志崇於菩提故能殖道種於先際積善業於無我暈正智於金剛朗如如於爾焰是以妄想弗剪而霄翔累表靈鑑弗瑩而圓明等覺澄深我淨至寂所不隱凝跡常樂無所而不施生死涅槃夷齊同觀德備圓通大智無障礙解脫方便妙極然矣第二明藏攝分齊者斯之玄寂豈容言哉但以大悲垂訓道無私隱故致隨緣之說法門非一教別塵沙寧容限目如約以辨一化始終教門有三一曰漸教二曰頓教三曰圓教初門漸內所詮三故教則為三約所為二故教則為二言其三者一曰修多羅此云線亦名經以線能貫華經能持緯義用相似但以此方重於經名不貴線稱是以翻譯逐其所重故廢線名存於經目譬聖言教能貫穿法相使不差失令法久住經與線相似此從譬立名即詮定教也二毘那耶此云滅以身口意惡焚燒行者義同火然戒能滅之故稱滅此從功能彰目教從所詮亦名為滅即詮戒教也三者阿毘達摩此云無比法亦名對法能破煩惱及分別法相無分別慧最為殊勝更無有法能比此者故曰無比法此從無他得名教從所詮亦名無比法此即詮慧教也名對法者即阿毘是能對智達摩是所對境法即境用立名此後二藏並從所詮得名也問若然者何故攝論云為說三種修學別立修多羅為成依戒依心學故立毘那耶以此文驗即經詮三行戒詮二行慧詮一行答有二義一剋性門二兼正門剋性如前說兼正門有二義一本末義經為本教餘二次第末也二者兼正門經中定為正戒慧兼也律論亦爾准可知耳此經即修多羅藏攝也所為二故教即為二者根有利鈍法有淺深故約聲聞鈍根就分別性立於三藏成聲聞行法故也為菩薩利根約無分別等三無性義立三藏為成菩薩行法故也問經云為諸緣覺說因緣觀法即緣覺亦有教何故不立藏答依普曜經三乘教即立三藏今依攝論及地持等但假教即入聲聞藏故不立也此以二義明之一聲聞聲聞是人本來求聲聞道樂觀四諦今遇佛說四諦法得道先有種性今復聞聲故曰聲聞聲聞如經中說求聲聞者如來為說四真諦法據此為言二緣覺聲聞者先求緣覺道今遇佛說因緣教法如經中說求緣覺者如來為說十二緣法就此為論初義總相知法後義別相知法利鈍雖殊同期小果總為一藏也若上利根出無佛世自悟因緣而得道果有行無教據斯廢也依普曜經望理教別也就聲聞中有其二種謂初執性教及順破性等諸部執教破性教者分知法空同依四諦趣於小果故同入聲聞藏也二菩薩藏內有二一者先習大法後退入小今還進大故經說言除先修習學小乘者我今亦令入是法中名漸入也二者久習大乘今始見佛則能入頓故經說言或有眾生世世已來常受我化始見我身聞我所說即皆信受入如來慧也此經即入大乘教攝也第二頓教攝者故下經云若眾生下劣其心厭沒者示以聲聞道令出於眾苦復有眾生諸根少明利樂於因緣法為說辟支佛若人根明利饒益於眾生有大慈悲心為說菩薩道若有無上心決定樂大事為示於佛身說無量佛法以此文證知有一乘及頓教三乘差別又依真諦攝論一者一乘二者三乘三者小乘也問頓悟與一乘何別答此亦不定或不別或約智與教別又一淺一深也一乘藏即下十藏也相攝准之第三言圓教者為於上達分階佛境者說於解脫究竟法門滿足佛事故名圓也此經即頓及圓二教攝所以知有圓教者如下文云如因大海有十寶山等准之問此經何故上來通三乘分別及攝者答為此經宗通有同別二教三乘境見聞及修等故也如法華經三界之中三車引諸子出宅露地別授大牛之車仍此二教同在三界為見聞境又聲聞等為窮子是其所引故知小乘之外別有三乘互得相引主伴成宗也藏攝分齊訖三釋教下所詮宗趣者有其二種一總二別總謂因果緣起理實為宗趣別有四門一教義相對以辨宗趣二境行三理事四因果教為宗義為趣境為宗行為趣事為宗理為趣因為宗果為趣次能詮教體者有其五種第一義者實音聲名味句第二義者可似音聲名味句第三義者不可似音聲名味句第四義者唯識音聲名味句第五義者真如音聲名味句故經云一切法皆如也四釋經題目者大方廣佛華嚴經世間淨眼品者大謂體相用莫過故也謂平等不增減體具足性功德相生世出世善因果用故方者理正非耶廣者法門理數具德盡其邊也佛者覺也此通十佛及三身佛華有二種一集果華不與果俱如生死為道具等乃至因位善根等也二莊果華與果同時如七淨華等及滿果位諸德修生本有互嚴可知嚴者莊飾也又言大者標以勝極之都目故論云大勝高廣一體而異名乘旨道富參羅無外謂之大本非局然矣言方者圓通之致處無不善觸緣斯順不擇物而施故曰方言廣者沖而幽微而遠淵而且博謂之廣也言佛者中國正音云佛陀此方稱覺者以其朗達窮源塵習永亡懷明獨曜暉光大夜啟導群惑自覺覺人故曰佛陀言華嚴者此況法身行德之美故體非真無以彰其妙功非極無以顯其勝互相瑩發義並超殊可謂自體圓通勝妙之極然矣其猶眾綵奇珍纖飾金顏特甚瓌麗世之無比故就斯喻標名故曰華嚴經者真淨之教訓議常則文詮理緯顯用行心故曰經也世間淨眼者謂時中器等三世間也及能況之相又體用差別故現世無礙無染況淨眼亦可如來未出世無善導故如盲佛今出世現自他淨喻明眼耳言世間淨眼者此應名序但今之時會並是勝流入佛眾海數德居淨域塵所不染出自天真信非有為故託以顯至極圓道緣起之妙不捨生死而無沾污是以就事為目故曰世間淨眼難測非喻莫曉故設以擬狀若於眼內外俱淨中表清徹色像參羅並屬於一運無小無大無遠無近不相妨礙故可准況標之如眼故下偈歎世間清淨猶如眼義顯聖說然矣品者語言理均挌類相從稱之為品此經有三十四品此品貫之在首故稱第一經之都目宗要之況旨明於此故言道大方廣佛華嚴經第五隨文解釋者初總料簡教之分齊次別釋文分齊有二一對耶顯正明其分齊二約所詮義明其分齊初對耶者有其四門一約緣辨耶如八時不應語等二約業辨耶如求其名利自是非他樂世有等三約惑明耶聞作聞解不得不聞乃至依法不依人等四約始終辨耶如經云八大善人等當成不善故二約就所詮明分齊者略有十門一同時具足相應門於中有十一教義具足二理事具足三解行具足四因果具足五人法具足六分齊境位具足七師弟法智具足八主伴依正具足九逆順體用自在具足十隨生根欲示現具足此等十門相應無有前後也二因陀羅網境界門此中具前十門但義從喻異耳餘可准上三祕密隱顯俱成門此亦具前十門但義從緣異耳餘可准上四微細相容安立門此亦具前十門但義從相異耳餘可准之五十世隔法異成門此亦具前十門但義從世異耳餘可准之六諸藏純雜具德門此亦具前十門但義從世異耳餘可准之七一多相容不同門此亦具前十門但義從理異耳餘可准之八諸法相即自在門此亦具前十門但義從用異耳餘可准之亦可依性九唯心迴轉善成門此亦具前十門但義從心異耳餘可准之十託事顯法生解門此亦具前十門但義從智異耳餘可准之上之十門玄並皆別異若教義分齊與此相應者即是一乘圓教及頓教法門若諸教義分與此相應而不具足者即是三乘漸教所攝餘義依下天王等法門准之可解也隨文解釋者初略舉八種教明互相成及約三教相明其次第次隨文釋其八教者一一乘三乘分齊二真應三迴三入一四空有五凡聖相由六常無常七三乘同行八辨法邪正此之八義上下皆通廣說略說相從成就本末二相宜可准思約三教相成者謂始於道樹為諸大行一往直陳宗本之致方廣法輪其趣淵玄更無由藉以之為頓所言漸者為於始習施設方便開發三乘引接之化初微後著從淺至深次第相乘以階彼岸故稱為漸所言圓教者為於上達分階佛境者說於如來解脫法門究竟窮宗至極果行滿足佛事故曰為圓如窮之以實趣齊莫二等同一味究竟無餘何殊之有但以對治功用不等故隨根器別其淺深言分有三其次第者就於一乘了義實說約對治方便行門差殊要約有三以明次第一者據方便修相對治緣起自類因行以明三教漸即在初頓中圓後三義從漸說也初漸以生信次頓以成行次圓以成體用耳若約實際緣起自體因行以明時頓初漸次圓後初示頓以令修次示漸彰為物後示圓果德備故也若約窮實法界不增不減無障礙緣起自體甚深祕密果道時即初圓次頓後漸也所以爾者正以沖宗不遺於玄想圓道不揀於始門是以事雖近而至遠相雖著而至密淺至極深方窮故初示圓令見聞次彰頓令隨喜後辨漸階位顯德起信行也此即約圓以明三耳然教乃可爾論其旨也正明如來法身無上菩提至極圓道契窮實相德盈海奧義興真本顯明後際語果彰之於無得論因顯之於無發故無相之相其趣幽微凝同太虛旨絕名相可謂至道無言而玄籍彌布真容無像而妙相備嚴入於佛慧具佛所行德顯殊美踰越於世故經首貫以佛華嚴之稱者當以旨南之說宗要在茲隨文釋者此一部教大分有三謂序正流通若竪料簡隨其八會有十義別餘准可識此經一部凡有七處八會人中三天上四名七處也重會普光名八會也此為階法故有七八耳此七八文相有無不同略以十門分別就八會內所以初明佛者佛是化主今攝物必以化主為先故初明也二大聖說法有所栖託次辨處也三攝化有所次明菩薩四器雖具足請若不滿則不為說故次生疑五法潤無崖次辨集新眾六微法不審不可即說次辨入定七欲辨法勝故明佛加八顯法始終分齊次明出不出異九勝法既宣次明法益故辨動地雨華等也十然功用既彰化不偏屈十方齊轉契合不虛故次辨結會平等顯證述成此十若離雨華等乃有十五散華燒香放光作樂雨寶攝五為一也今並攝在十耳二對會釋有無者七處佛三身中是何此解有二一局一通局者八會俱非小見故是報身問既報非化何以處與下同答此為先化流於末世故寄世處以辨也又問若寄世者何故經云阿迦尼吒天成答此有二義一寄化顯報即八會是二寄報顯化即色究竟是為彰欲界是化故約相是化今論教意耳通者三身具有一一互成又普賢文云在我身內無障礙又辨華藏世界海又寄道樹等故知也此約三乘辨若約一乘即下十佛並皆通有也分文三者序正流通也序者方便相正者說體相流通津用相此淨眼品是序盧舍那下辨正宗經不來盡故無流通所以知大論云不思議經有十萬偈此唯有三萬六千偈故知也亦可有流通眾生心微塵已下文是但為龍樹菩薩會事等處十萬準省之故不足耳若從文義以分至文別辨耳序文分二初明證信二天王設供等已下明其發起序證信序文有二義初二句四字局此證信二一時下義有通此約一義耳又亦可二句義通一部而文局初一時已下文通而義局也約此義即有六句一如是二我聞三一時四佛五住處六同聞眾初釋如是者眾聖理教文義相應故也亦可我傳文義如佛所說也是聖教義也又信順辭耳我聞可知一時者根授相應時也時有三義一平等時謂無沈浮顛倒二和合時謂令聞能聞正聞三轉法輪時謂正說正受佛者可知處者謂摩竭提寂滅道場此是大聖所託以一在釋一切在國通場局此云無害國寂滅表離障圓果淨寂德也始成者有二義一得道始初七日時二現世始說法第二七日時也由令他知成道始故此文有二初二句總開依正立宗二別辨別內分二初釋依報二如來處此下辨正報也初即器世間也文有三初辨道場地二其菩提樹下辨其道樹三不可思議下明師子座此立意者地為住行之本樹為眾德建立座為攝益之用初場中有三子句一辨道場體莊嚴具足二佛神力下明果德資成三無量善根下出其因行初體文復有三一總辨體二眾雜寶華下六句辨自利德三雨無盡寶下二利自他德也自利六句中初一句微妙圓淨次一具德淨次一色相淨次一高顯淨次一眷屬淨次一隱映淨利他二句內初明津用淨次一覆潤淨此二句通自他次佛神力下第二子句中有三句初明變淨土令地廣博二光明普照下德用也三一切奇特妙寶積等者體攝眾德就道樹文二子句一有九句辨樹體莊嚴二佛神力下辨果德資成初文分三初明樹體高勝能陰覆也二清淨瑠璃下五句正辨莊嚴三樹光普照下三句明利他用此中有三業初意次身次口坐文分五初明座體出過情量二眾妙寶華下正辨莊嚴三流光如雲下辨利他用亦有三業初身次意後口四如來光明踰等下上果下加有五句一陰覆勝二感化勝三無礙勝四疾遍勝五具德勝五無量眾寶下總結成也第二辨正報文有二初如來處等總釋二了三世下別辨第二別釋文有三初明法身二其身遍坐一切道場下明報身三悉能普現一切眾會下明其化身此約三乘判文若依一乘此中即具十佛體德用准以思攝初法身文有三句初辨身業德有二句二妙音遍至下二句明口業德三平等法相下三句辨意業德二報身文分三初身用有四句一座分齊二知根行三除惑染四生德也二普放三世智海光明下三句辨口業三力無畏下一句明其意業三辨化身文初身業有三句二了達一切下二句意業三一切光明下二句口業就口業文分二初辨放光能普現諸義次諸佛世界下辨益分齊第六同聞眾即眾生世間文明大眾圓集此作二門辨一明諸會有無不同二依文釋有無分二一大小二雜類大小者七會皆大第八通小所以者前為顯頓教大乘體第八為入法界普攝小乘令入大顯人力故二雜類者唯前一後一列雜類神王名餘略不列所以者前為表仰修信如稱法界人信解萬行相後為表稱法界攝法界人修入德滿相也問若爾何故涅槃經攝眾類多此少也答彼望熟故遠說此約始近論也所以可知又亦可始約初位為分齊故不通小下餘如下辨第二釋文分三初別如來法身淨土攝三十四眾二爾時於佛師子座下復以法身淨土方便之力攝起一眾始末合有三十五眾初略列眾名二列名歎德初文分二一辨菩薩等明無為緣集眾二諸神等明有為緣集眾下列名歎德準可知初菩薩眾中分三一舉數二列菩薩名此有三初辨次結三歎德與俱者有二一佛與俱與之俱說二傳法俱與之俱聞普者德滿法界曰普至順調柔曰賢所以此中明菩薩名雜者有二意一為顯下麁細等雜世界故二為此眾通下八會序顯多類法故也餘者可知三歎德文有四初總歎二諸波羅蜜下別歎自分德三無上智願下別辨能入他分德四悉得諸佛下辨普賢行願自在攝化總文分二一皆是善友者顯人勝盧舍那者此云廣博嚴淨二辨自分文有三子句一明自利行二辨才大海下利他行三住於一地下明以行成位辨所攝分齊云住於一地普攝一切諸地等者就行相次第終至窮實自體以論略要有四一者以於始故能生於後終竟滿足故名攝也二者雖足初始然皆能行於諸地所行諸法無殊故言攝也而所成之行但在於自分之位上下憂劣但以明昧為異也三者但是初始即攝一切諸地功德故名攝也四者非謂以初後故名攝但是初始即正是終故名攝也就自利分三謂總正助也利他文有三初一辨口業次一身業次三善知下意業此中初知根二知理法三知事法他分文有四句一明自利五句一得願二得教三得果法四得位德五得定也二於眾生海下利他二句初立次釋也三善入下二句善入法身初立次釋也四遍遊下二句為物出生淨土初世界海次國土海也第四普賢願行文有四一得諸佛三世方便二辨供養三得普賢願四攝生成智德亦可對物攝勝就有為緣集文有三十三眾從下向上列名所以者為表進行增微故問此諸眾住何土中答此眾一身住土四土之中三土化土中之一分此可思之何故下讚佛文從上向下列者為彰尊位次第也初力士眾分三一舉數二列名三歎德歎德文有三初總次五句別一具願門二具德門三具定門四具神力門五具解脫門即自利德也三處一切眾生下二句利他餘眾列名歎德可知迦樓羅者金翅鳥也緊那羅此云疑神作樂也摩睺羅伽此云莽神也夜摩者此云時天亦名妙善兜率者此云知足大梵者此由新離欲染也摩醯首羅此云大自在天文有三前二可知就歎德文有四子段一總歎二於一切眾生下別歎利他三無量妙色下歎自利第四覩佛姿顏乃至所以者何下因事辨成二用所以第三自利文分三初明法身身業次於十力中下明意業處一切眾下口業此文有五句展轉可知第四所以文有二初明所依二辨所以所以中初問次答答文有三初辨所依緣二於諸如來下明依緣成行三各隨下結別所成推功在佛第二文中有六子句一在信位為佛攝生善根二為佛引入解位三為佛攝入證位已上四從逮得無量功德下明得八地已上無功用勢力五皆悉成就下辨十地已上普賢願行六菩薩所行下結別所成第三結功在佛文中分四一結二正推如來智光普照三得成因乘解脫力入佛果海親辨所由四於法門得自在成述已行滿亦可四句展轉辨成次就歎佛文十八眾內此但略上隱顯故明十八大分為二一善海等各於一法門得自在二第十八普賢菩薩於一切法門得自在此中約緣起樓觀顯同生異生德門分齊宜可思之亦可前十七異生後第十八普賢菩薩是其同生就異生文有十七初善海內有二一舉法門自在即意業行供養王身現在即身業供養二說偈下辨口業供養偈讚文總為歎如來三業滿法界用就中初六偈總歎佛三業在世勝二有一切世間眾生下六三業在世起殊勝德用次如來妙色身下二偈別歎身業次如來音聲無礙下二別歎口業次一切十方無邊佛下二辨佛意業次二偈舉因釋成二樂業光天偈歎佛寂用雙行德文分三初一總歎次十六偈別舉三無數無量劫下二舉因結成三禪有七天淨智有二十二偈總歎如來身業功能初六歎法身次六歎報身次六歎化身次四總歎如來慈悲德二禪十天二十偈總歎佛大方便行及所證法初六偈總歎佛方便行次六歎以法門攝化次六歎八相成道化次二舉因結成初禪有十天頌內十六歎佛寂用無礙自在德初四歎佛身業次四歎佛口業無礙次四歎佛意業次四總歎三業無邊他化十天誦文有二十偈歎佛後得智用初四法身普益生善滅惡次四佛口業用次二意業用次六總歎佛能滅惡生善次四歎佛應機自在而無高心化樂天有二十偈中歎佛三身德初六歎法身德用自在次十四歎報身十四中有四初二辨佛口業次六身業次四歎佛本因次二歎佛攝生自在兜率有八天頌中十六偈總歎佛周遍法界說法自在初六總歎佛用無礙次六歎佛除生三障德次二歎佛能成眾生行益不空次二歎眾圓集顯聖攝力耳夜摩十天頌十六總歎佛三業功德初八意業次二口業次六身業忉利有十天頌有二十偈總歎三世佛權實菩提智門初四辨念佛者得遇聖緣次八辨佛方便被物次六歎佛成勝智身令修入者成勝利益次二結勸念佛滅三障也即惑業報耳日天有十頌中二十二總歎佛智日功初十二歎佛眾德莊嚴次八歎佛勝智善巧次二歎法深廣月天有十頌中十六總歎佛於癡闇中放智教光成其觀行也初十辨佛智光益生成證心不傾動次六明放光智轉相教示成其正觀次下乾闥婆等四眾即四天王是也從所領為名故作此說若從主名者大論云東方天名提頭賴吒此云治國領二部鬼神一名乾闥婆二名毘舍闍南方天名毘樓勒叉此云增長領二部鬼神一名鳩槃荼二名辟荔多西方天名毘樓博叉此云雜語領二部鬼神一諸龍二富多那北方天名毘沙門此云多聞領二部鬼神一夜叉二羅剎此所領即是經中八部鬼神此即二十八天中一天東方天有十謂持國等頌中有二十總辨慈悲方便示法事淨土成利他益也初六歎佛攝生令見法身次有八偈歎佛在淨土化生得果次有六偈歎佛隨處益物南方天有十頌有二十偈歎佛慈悲法門初六歎佛大悲忍苦調伏眾生次十四明佛悲德周遍十方用無相也於中有二初十二辨慈悲相次二辨用離相西方天有十頌中有二十歎佛悲益故令生得法喜初六偈辨佛悲力救生次四歎佛在生死者令入法海次四令在苦者得其淨土次六偈歎佛在淨土中說妙法海成法供養如須彌藏經說龍報有五種形一善住龍為象形二難陀龍為蛇形三阿那婆達龍為馬形四婆樓那龍為魚形五摩那蘇婆帝龍亦名摩那斯為蝦蟇形變形如律說各領所形龍北方天夜叉者輕捷頌中有十六歎佛為拔苦故在世間初八偈歎佛平等慈德次六辨佛智身法身攝生趣正道次二舉因結成上三十三眾中名此為鬼王者八部中唯緊那羅龍毘舍闍是畜生但夜叉羅剎力大故與鬼名此中五皆鬼也金剛力士有十頌中有二十辨佛法身三業難壞初六歎佛身業自在次六辨佛口業次八歎佛意業此上諸類並像現劣而體是勝故大集云諸佛諸菩薩言汝欲往釋迦佛所者當現作梵王等故知也又此華藏界豈有此實類也意如攝論次解第十八菩薩眾說偈歎佛此唯列普賢不列餘名者此形居道位德標普門彰一即一切一切即一故也此文有二初列名歎德次偈頌表三業供養可知上下二眾長行歎德是經家列非當時文就長行有二初總次所謂下別總文分二初自分德二能入如來下入他分德別文分二前八法門廣前自分後二法門廣前他分又此五對十句二二自他利頌中二十偈義分有六初二歎佛住處及眷屬淨次二歎佛土主淨次二半歎利益圓淨次有七偈半化用圓淨次二歎佛果位勝出圓淨後四體用淨就七偈內初三半佛身業淨次二偈口業淨次一切三世下二偈辨佛意業淨後四偈文分二初一辨法身體淨次三用淨即三業用也即為三耳此中釋普賢分齊以八門明因陀羅可以知之一理二土三身四教五法六行七時八事事即塵等也凡論大意約文有二一但有使習煩惱染業及報並入凡境自外入聖境聖中有二謂理量二法此二各有二法因陀羅網境界即理中量也及量中之一分耳此可思準之次下大段第二不動而集眾此上諸眾未必有動但欲顯同體攝故有此耳又顯果位具因法故也就中有八子段一明出處謂師子坐樓觀側二舉數三列十名所以列雜名者欲顯說增微多類法故四設諸供養下列供具五皆大歡下正供佛六隨方而坐七彼菩薩等下歎德八說偈歎佛前地總此樓觀別住也供具有五散華燒香放光作樂雨寶就歎德有十句一自分因行門二勝進證時他分無礙三真佛境中無盡辨才四得佛意業成不思之用五得普門境佛身業普現六總說悉能入三世智地七總歎常無常二涅槃因力具足八方便淨涅槃九自淨常果因十總結成法供養行頌讚有十九偈分為四歎佛三業及坐道樹自在德初三偈歎佛意業用次十偈辨身在樹王自在次二偈口業自在次四歎座莊嚴大用自在次下第三諸王興供養行亦可第二發起序就中分三初佛神力動地等所言動者一方動遍動者四方同時動等遍動者八方動此解十八動出大論吼覺震是聲餘者色也下文有六種動即東涌西沒等是也諸經有異動不出此二準以思攝二明興供養三此世界中佛坐道場下結所得業第二文分四一總二別三結四等餘方諸王德業文有二一正歎此王二等餘世界就正歎文有六句前三自利次一利他次二自他行成滿入勝分初一總說各隨樂所入法及能入方便法門二依證出觀心生歡喜法門三別說方便對治法四通達諸方勇猛利他法門五如來位境勝分已入六諸佛所證無量法海皆已得度結文二意可知釋淨眼品已總有四種生解法以起下文除立破四答善巧翻依等一次第門相形取解故二總別門如六相等從相入實故三攝取門如依言攝義故也四例聲門七種例聲例文取義故自此已下正明正宗文有四門分別一辨名二來意三明宗趣四釋文一釋名者盧舍那此云廣博嚴淨問此品辨依報何故從主名者此土與主為所依正報強故舉人顯土二來意者何故此品來既眾集已次明所顯法故也三辨宗趣者有二一人二法人有二謂能加及所加各有體相用下諸會並一約處會分異耳能加體者以內證法智為體七日思惟慶喜以顯德相加說為用所加助化人體者入定為體蒙加為相起說為用餘會昇沈優劣準之可解耳法者四種淨土為此會宗又亦可法界及世界海為宗也其法用真如為體別德為相益物為用第四分文釋者有二一對會二隨品此盧舍那品果廣而因略故屬果德二名號下因廣而果略故判因行更有別判如第二會初釋二就品分者有三初至光覺等來舉果勸樂生信分二明難下明修因契果生解分三離世間下辨依緣修行成德分所以須爾者為眾生薄少善根信心難發故此品內佛加普賢說淨土依果第二會內文殊承力說佛三業明其正報以此勝依正以起信心既起信心已次須為說法令其起解故明難品下廣辨行相勸依已見法明白次須勸依起行歸有所得故離世間下明依緣成德分亦可依會分文定耳餘義可知又依瓔珞經云第一會明世界及法界海第二會明淨土此依經判大妙文有此意甚須思簡至文當知次第二引證者如維摩經佛國品在先如是非一可知此品大分二一總通釋二別約文辨初總有三一能詮教二所詮法其法義不定廣如四十無礙辨才等中釋二別約文辨有二初大眾生念陳疑二爾時世尊知諸菩薩心下明其答相因初請問料簡八會諸問不同即十門中第四也此略有三一辨有無二明法門廣略前後三辨問人多少不等初有無者初二會後三會初有問也所以者初為通問因果二法故第二所以者復問行法初故後三所以問修行中同異故餘對文辨次依文釋疑問中分二初長行後偈頌長行有三初舉能問人興念二何等下正請三唯願下結請請中有二十三句問又佛作頭成十四句分二初二十一句問得果法次一切菩薩下問因法就果文準下五海十智答文有五子段初十二句明三身果體差別又若依一乘即體德用也餘準之次世界海一句辨淨土依果三眾生海一句辨所化生四法界方便一句辨化生法藥五佛海下六句辨果德攝化作用之義初十二文分三初四辨法身德二佛力下五句辨報佛德三佛眼下三句明化身德此約三乘定文耳佛地者果位出生眾德故佛境界者分局也佛持者法身持眾德也佛行者行業也化身文眼耳等辨身業佛光明等辨口業佛智海辨意業就佛海下六句化用文中初三辨報佛化用後三辨化佛作用就因問分二初一切菩薩所修行海者總也次別別文分二初大乘心等辨地前信樂等種為因也二出生諸度下辨地上行即攝十度波羅蜜即六波羅蜜願即願方便智即力智也頌文有二初長行次偈頌偈有十八偈準地論此名口業也就中分三初六偈總讚請次十一偈半頌上請文次半頌上結請前六文內分三初一自利德圓次三利他滿後二根器樂聞就十一句巧略故不可周盡初八頌三身十二句次一頌世界海下三句次二頌上佛海等六句及因行等二句次第二明答相文分七初辨放光集眾明其序分二爾時普賢即入淨藏定下三昧分三普賢入定已下辨加分四大眾同聲下請分五爾時普賢菩薩承佛神力已下明本分六爾時普賢從定下辨起分七爾時普賢菩薩欲令眾歡喜下明其說分文分二初廣集說儀二如此四天下已下結通平等初文有四初放光二集眾三示眾令知說法者四於彼有蓮華生下顯說儀則次放光有二意一現相表實二起其信心此文二意通下會耳因此放初光即明諸會放光集眾偈頌三義不同此即十中第五番也集眾說偈對文辨諸會序內顯解行法及德位淺深不同但第六七八三會無放光集眾所以第六不放者凡放光表往來眾集等地前世間故有往還地上證體無漏盡其性處無可攝聚在異處也但可共加顯深方說也七八不放者起光本顯為集眾彰法後二法已先顯今依修行故不假也然彼第八會正說中放光者為明果德攝益分齊不為集眾也又第七會證行境界法唯相應辨信非言事能證成故無光及眾集耳又初會光為集眾證經二光覺品顯所依法淺深通下為則三第三會已去三會光為顯當位得理分齊又問第六會放光集眾俱無者欲顯無漏德位不可以事彰故也放光文分二初面門是身業二光中起聲說偈是口業蓮華藏海因人非及故須光加方可見也所以面門放者表正向教道曠被說故言面門者面之正容非別口也所以一一齒者表能對資成功立也就放光文中有五初辨所依次總列十門三如是等下出光眷屬行四後一一光下辨用五顯光攝益光十門分三初六法身正報相次二明淨土依相次二明攝化相頌文十九偈有三初十歎佛德行善能開覺次七勸詣導師興其供養往佛所也次二重歎佛德用內證諦海生物勝欲就第二集新眾文中先明諸會有無二次分文有無四一有無二來處遠近三本處佛號及菩薩名不等四供養多少有無者唯他化天說十地及重會此二無新眾有四意眾集一為表所攝機二為證法三為興供養四明眾圓集如是等所以可知其第八會定後集者表知識方便善巧令自他入於法界不為顯法亦可為顯攝他用非證自義仍是眾集為證法耳二辨來眾遠近者十百千等如文餘義對文釋集眾有四相一處名彰法相二佛名顯解三菩薩名明位始終四座名辨攝法利用此但局新眾餘即通也就十方新眾文有五一圓眾來此二如是等下總結三菩薩次第坐下各顯已所得法門顯有化德四念念中於一一世界下明緣起力用自在化物五明說偈初文十中各有七分一處海二佛剎三佛名四彼菩薩名為某佛開覺五與侍俱來六興供具供佛七各據本方坐第二結文十億佛剎等有十億菩薩來者此是國土海體同不別此眾生土名字不同者為表果德普通攝益現法差別不同故也第三有六一坐已二毛孔出光三光中出菩薩四菩薩方便周遍諸塵五一一塵中有佛剎六一一剎中有佛現此是實事非化權也次第四文有三初辨所化生二以夢自在法門下辨能化之法初辨次結三於一念頃下辨化成益就成益文有六句一益人天二益內凡三益成十果向四益令成十迴向已還五益令得七地已還六益成八地已上五頌文有二初十偈頌前十方菩薩久修勝行赴此後十偈頌前次第坐下及益生文前十中分三初二偈辨菩薩自德次有五偈辨能拔生離苦次有三偈由德成故能遍遊十方佛所顯其殊能後十偈通頌上坐已下所得法門化德等文也餘相可知第三佛示普賢使知說法者令眾敬請文有四一辨放光益意次正放光此有五句可知三光所照處正示四從足下入攝用歸本顯因果二融第四出蓮華及菩薩顯說儀中有三初於場處華出亦可相輪此有七句此顯攝化分齊二從佛眉間出一大菩薩約人顯教三說偈讚歎明教分齊就第二出菩薩中有七初辨處二明所出人三列名四眷屬五出已敬繞坐六退坐有二七成就下歎所出人德此有四句第三偈有二初勝音說六偈歎佛化身應器自在及顯法分齊即顯教聲德二師子焰光奮迅說十七偈總歎盧舍那及普賢能同諸佛及辨轉法輪相也即顯教威耳初頌分三初二明化身充滿法界現生前意次二現用說法亦教分齊次二威德難思第二奮迅音菩薩偈內初三辨盧舍那自在轉法輪次十四偈明三業轉即緣具也此明約緣顯三種法輪初文有四初半總顯二半辨輪體三一行明所應方處隨轉四一行明義相耳法輪有四種一教二行三理四事也問此轉法輪與三乘三轉十二行輪何別答此但一轉成其十行所謂一轉無盡轉廣如下說又佛本行經云佛於箕宿月初十五日內十二日昃過半人影難勝時北面坐於鬼宿及房宿時轉梵法輪也就第二中初六偈明意業化次四偈辨身業化次四偈辨口業化又釋有七初二總辨因果起化分量二有二辨身業三有二明其口業四有二明意業次二重辨身分齊次二重口次二重意二明三昧分法體即敬承佛力受加以發起於內有二一約諸會料簡二釋文料簡分四即第六番也一有無者入定為表法深唯第二會所對機淺法不可深故又是住方便無自位體故不入定法對機位故也二重入不重入者初會義重餘會無也亦可不重為此本分定中說故所以下別釋耳三因果體別者第一第七及八明是佛定三四五六并菩薩定何為者初為無垢如藏是淨體故入淨藏定第七會自利果行成熟故入佛華嚴定此語望化主若就行者修因華嚴果故為修從始故重普光第八法界解脫利他果滿故佛自入師子奮迅定此亦約化主若就修行表因人操境建志立身故又此三會所顯法並通因果故入果定耳中間四會入因定對文方釋四能入人異者七處入定中前六會明菩薩入為彰分契理故亦明踊悅因人第八佛自入定者明法界解脫究竟果體唯佛能窮故亦可舉佛顯法際故又對佛顯諸人所知分齊故餘意在下辨次依文釋分三初辨普賢入淨藏定二照諸佛無礙此中智斷分二也三於此已下辨等諸佛所得定也亦可結通也第三入是三昧下明佛加分文二一因是料簡諸會加被差別即第七番也二釋文料簡有二一辨有無二辨諸佛遠近及多少名字有異有無者二七八會不明諸佛加何為凡加被為果攝益令下位下智得力堪說上法及勝進起行第二辨機初不定防其進退故不入定以表法決深故又人不入定審見法故不加也第七會有二一即此會行所依法與前不異故二明行者起修麁細不定故也第八會辨佛自入三昧法界解脫之果大周圓極故不假加次佛名不同者顯德差別也次依文釋分三初口加與辨及加所為二爾時一切諸佛與下明意加與智三爾時十方下明身加摩頂與其無畏又此文分二初辨入定故加二所謂下辨加所為即是加相初文有三一為加故諸佛現身二彼諸如來下讚入深定有力能說三是皆下明加讚所由也口加文中分三一總次二句辨自他行體次七句明利他行用意加分三初一總次別辨十智三何以故下釋成初十智文前三自利後七利他此與下十智多同何故既說果德佛不自說者此為表勝果下因堪剋故又普賢得定故長子故眾首故盡盧舍那佛願底故本願故也又自善根力故准下於此應有摩頂已即出今略無出下始明出及益意可知耳因此明諸會出定說法不同即第八番也先辨起定不同諸會說法對文方辨第八有入無出表入法界無返故第二會出入俱無初會文不定也亦可真俗雙觀或文家交錯餘會具出入耳第四段菩薩同聲重請普賢即請分文分二初少長行怪不說意生後請文普賢為先唯自眾請未新舊共請請不滿故不說耳頌請二十偈分二初歎德請二下二偈結請前文有五初二辨普賢久諸佛所修諸願行應依大願為眾即說次四辨普賢常見諸佛在塵道中應同示說故今應說次六辨普賢久成定力遍知器海能廣為說應同於彼願為眾說次四辨普賢三業能雲雨利他何故不說次二正舉性報二土是十力修得勸應機為說下二結請所以唯十地內具加請者為成因證行法餘即不爾也第五正本宗答文大分為二初觀五海等明其本分二明十智即五海之智初文有二一明承佛神力顯不自力能入二正觀五海審察其法今此通說興教所為有十義一成佛本願故名諸佛本願經以此準之二成菩薩本願可知三利益時機可知四末代見聞益可知五欲顯本有理及明修成因果二行六辨因果二位增微不同如因中果果中因者是及明初麁次細等七明行位相對辨通局此望同時可知八因果行位前後通局不同九辨修德相成之相十欲顯阿含教輪圓淨及約時事顯真應二行相此可思之依尋下文八會通有十義至下會文可亦準之若橫取文相顯可知世界海者答上世界海為淨土行成眾生住處眾生海者所化生也答上眾生海法界業海者業用也成下法身耳欲樂諸根海者通答上因行二句三世諸佛海者辨佛化用廣周答上三身十二句及化用中六句亦可此六句屬上諸根海但心境界異以相顯根耳亦可相即入業用海二十智者分五一告二列名三結難思四許說五明說意耳即上佛所與十智今歎能顯深法故也亦少有不同者對根別擬故異耳佛子者有五義如論十智者一世界成敗清淨智答上果問中佛世界一問二眾生界起智答上果問中所化眾生海一句三法界智答上能化法藥一句四如來自在下答上三身德十二句此一句即答上法身中佛地佛持等三句次淨轉法輪智答上佛行一句次力無畏不共法智答上報佛中佛力佛勝法示現菩提等三句次光明讚歎音聲智答上佛光明一句次三種教化智答上佛眼耳佛智海等三輪化佛德次三昧法門不壞智答上報佛三昧以果德體故別答之次如來自在智答上化用德中佛海等六句下廣文隨相準釋上五海初世界海十智中世界成壞智亦可通說下廣答也此之十智即三世間智一器世間二眾生世間第三第四智正覺次願轉法輪智說前三世間行六力無畏不共智依法成治行力治魔無畏治外道不共治二乘七光明音聲智以佛事善成讚揚三寶第八三種教化智興隆三寶使不斷絕第九三昧法門不壞智明證智十如來種種自在智即後得智又此說前一海即具十智耳以智法正助各相成故為五海依下三世間轉成十身法相似故如是下三結歎難說聞四我當下顯承力方許說五欲令下明說意又義言觀佛五海十智說自十智又通觀因地五海十智說自十智為起說方便智與本法施設不同故又亦可下別辨文中論土者是知習境也此可思準之亦可唯佛地耳又亦可地前人說是智習境地上菩薩及果人說是證非習也第六起分文分二初辨起益二毛孔讚歎初文分二一正起主伴定有二句初起定二不壞本體二一切三世三昧下辨起定益用有二初內益二動地下外事益有三動地及二益也初用文二一此眾益二如此下他方益此眾益有四一得定二得內方便三得外用辨智四得大悲願行第二毛孔偈讚普賢德文十四偈即是加讚光也分二初八明普賢菩薩自在盡佛源底次六偈明普賢應化及土普應眾生自在成義前八中初三身業自在次一口業自在次一行意業自在次三總歎三業自在盡佛境界第七菩薩令眾增喜敬文即說分有二初令眾喜即授說方便二正與法初文分二初長行明重欲說意二正說偈令喜也偈文分五初十約佛歎德用深廣二普賢菩薩下四明普賢善入能廣利物三無量下二推功在佛四一切剎土下二釋普賢益其功在佛意五有二結德勸聽許說在當初文分四初二總歎次二歎佛功用次四舉眾生界及法難思復能遍攝促入次二舉法利益第二文有二初二普賢善入次二明普賢利物勝能普眼者具五眼自在智故普也又具十眼也理量等知故云普耳次第二正說廣文諸會能說人異者唯阿僧祇小相二品佛自說餘品別人說也依大論說有五一佛二弟子三神仙四諸天五變化此據出聲名句味若望授與即通情與非情又有五種說如下文也就文分二初廣出世界體相即答上果德二十一問二乃往過去下答上二問因法初文分三一總明世界因緣等莊嚴十種事義二爾時普賢菩薩欲分別下明此世界海集起因緣之狀相三法界不可壞下以偈頌上二段文問何故本分觀海說智此說分廢智說海而不具明但論世界海者何也答此為立文者但成信解智而未盡海源又世界由智成說海即是智復此略明顯互為詮相故也又此說由是方便相故即是智也此須思之初文分二一列十名二別解總列十名莊嚴文分四初舉數并引證二列十名三結體四引餘世界塵等莊嚴具成二別十中後一初一列名不釋何故爾由說通餘九今約不明欲成蓮華世界略不明壞亦可成即壞也凡依三乘淨土有四種一性二報三事四化可知若依此部一乘但有二種謂世界海及國土海或十種如下瞿夷說今將此十名對攝論十八相圓淨對辨同異彼文攝佛別住處合有十九也佛別住大寶重閣上已明故此中略無即是彼論別住處也今此起具因緣是彼因圓淨亦通第一色相淨及三量圓淨故偈云眾寶成及無邊際故知文中分二初長行次偈頌諸偈皆爾長行分四可知三別中有八一佛神力即勝進力攝成即佛後智也二緣起理然三是因得四行業果感五普行攝成六共因所得為生取土攝成故七是佛依果八普願所感偈有二十文有三初一總次十八以廣顯略三後一偈結之第二住中三十半偈初八明土相二二十偈廣顯事安住義三有二行半五字偈顯因陀羅安住相第三形偈中有三初三行廣顯形二四字偈下六頌土因三一切業海下八半辨因陀羅住持第四體內十偈以廣顯略可知第五莊嚴中二十偈亦以廣顯略可知第六清淨十八偈中亦以廣顯略可知第七佛出世二十偈中有二初四辨佛出世次第二廣明利益可知第八劫文略無頌耳次第二廣開示成立世界海因緣狀相文中有四一辨普賢重分別意二明淨土因有三謂時緣行等也三辨相成四常說法處結處屬人也此中事狀廣說餘理行教等略說可思之第三文有三初明風輪上香水海辨本末相成二香水海上已下復持世界性顯重成義三彼眾香水中下復持向上十二佛國等七世界性明分齊義就初中有七子段一風等地通是本二寶王地三有斫迦羅下明有寶王映現受用如意四大地處下明地上有小香水海等五明香河遶香海廣作利益六明河中有寶樹莊嚴七有少長行一一境界有塵數莊嚴亦可結分齊耳諸文並有二初長行次偈頌第一風本末中五一風二水三華四世界金剛五金剛山風文有三謂一總二別三結等二別中有十重風耳偈文有二十但明用相略不辨持文有五一有七辨因住持嚴亦頌前文次五佛德圓周十方次一明此土窮因陀羅網體次六明佛事隨心自在大用次一辨具普賢智行得見聞此土次金剛地文有五初寶地二地上海三眾寶四金剛地出生寶五光明頌中十七初九頌上五句由佛力故次八法輪及佛充遍十方即地用也九中初三頌上圓珠地次一頌金剛地次一頌寶莊嚴次二頌海次二頌光明斫迦羅此云輪也八中分二初四身業體次四辨用三摩尼寶王映中有五句頌中二十偈初三就地以明映淨次五頌華四頌雲次二頌剎莊嚴次四明此世界十方菩薩常來不絕下明修普賢行得入無邊佛剎四明地上香海中初總中有十四句別頌二十頌上妙寶香等廣作佛事五河中有二初長行次偈頌長行有四可知頌有二十初十二頌河體及光明次八廣佛圓極自在六寶樹文有五可知頌有四偈有二初二明果行自在次二明因行自在七當知下明世界清淨莊嚴及結也第二風所持香海上別持不可說佛剎世界性住此中有二初長行次偈頌初文分三初總明佛剎二或有下別明住三或須彌下明世界形頌有二十頌前長行中第二文初一頌淨土性相次三略頌住次五頌形相莊嚴次二明約業淺深顯土優劣次三總顯優劣作入深方便次二辨成次四明能成方便功力三明向上持世界文有四子句初牒上香海河等并列名二明所出蓮華三明華所持十二佛國海七世界性四如是下結等餘方此有二可知若依下瞿夷文內除三千界外有十世界一性二海三輪四圓滿五分別六旋七轉八蓮華九須彌十相又義言此十界互為首餘九莊嚴成一百句今此世界或是蓮華或是海餘者共嚴也可準思之世界成相雖有眾多義由難解所以知耶依此經文更有剎名不知是何今依一義此剎非是如上諸相由說佛剎無上諸相高下別故依佛取處名剎名土即無別異高下若約眾生取土即有諸相高下文言常轉法輪處者約眾生說也若依此解文少可尋又大論中第五十卷內復次三千大千世界名一世界一時起一時滅如是等十方如恒河沙等世界是一佛世界如是一佛世界數如恒河沙等世界是一佛世界海如是佛世界海數如十方恒河沙世界是佛世界種如是世界種十方無量是名一佛世界於一切世界中取如是分是名一佛所度之分又大經本中十種世界一世界性是同類義二世界海色類多義復深廣義三世界輪齊用義故四世界圓滿具德義故五世界分別是不雜義六世界旋是正旋義七世界轉側轉義八世界蓮華敷發義九世界須彌是勝妙義十世界相是形貌義何故說十欲顯無量故問何故一中具見一切土答為修行者居自報土各各不同佛攝眾生所現世界及佛土等似彼報土引諸眾生仍攝佛境盡故使然也又問何故大論明世界海與此經不同答彼為三乘人方便漸釋故不同也第三頌上二大段文有七十偈大分為九初二十頌上成壞世界海次二頌上莊嚴及住世界次十八頌清淨世界次五頌體世界次五頌起具因緣世界次六頌形世界次二頌劫世界次五頌佛出世界餘七頌說世界就初二十句內初十一法說次九喻說又此結對染器世界交絡結之所以者為欲引下信心顯入上法方便故此準之次第二文辨得果之因緣答前二十三問中一切菩薩所修行兩問論土因者如經可知文中分四一舉往世佛及土是起因緣二佛子彼焰光城中下辨因人即童子也三明見佛得定即為自分正因四彼佛滅後下明復見佛得定有二可知即為勝進因此文具彰因門理教行事因果三世自他主伴人法因緣本生記別普賢法門等具成可準前取之又此等何以無重頌偈者答凡頌有二一少攝多義二異時為後來者此等若頌即無上二義此可思之初文分四一明久遠劫數二爾時有世界下明土處三時彼林中下明有道場華座四過百歲下明佛出世第三見佛得定有四一時彼童子明得定有二可知二時普莊嚴童子下以定力說偈三爾時善慧王下明王聞偈喜復更說偈四爾時善慧王下明與勸大眾往佛所童子偈文有三初生起二正頌三明音分齊偈中初四讚佛難聞次三頌佛慈光益世次一勸眾詣佛供養王九偈中初生起二正頌偈初一總勸眾詣佛次七教令嚴供具次一教令與眷屬俱供見佛四往詣佛所文分四一往佛所有二可知二爾時如來下佛為說經三爾時童子下明獲益即自分中勝進也四爾時功德下辨佛壽命起後說文三聞經得定獲益文分四一明得定二童子偈讚令眾得益三說是偈時下正明益相四佛說偈印成令發心者心堅固就童子十偈初二讚佛法身次七明佛久修願行今令眾見後一舉佛德勸菩薩修行佛偈文分四初三歎童子有勇猛力次四歎普莊嚴大精進力次一授記由供佛故成佛次一引證勸令勇猛遍諸世界此中因得定其位者童子第一見佛當十信滿心自分第二聞法當十信滿心勝進第三見佛當解位初心自分第四聞法當解位初心增上也所以知者以童子所得三昧用比上下諸位經文是以得知耳此略無頌何以竟會不明得益者有二意一此經佛初成道總顯法輪體但表佛有法益在後時未即利也二如日初出光照高原此八會次第益菩薩令其勝進即是益也由無中下根故不別辨益相耳初會竟訖有四一釋名二來意三宗趣四分文釋釋名者有二一處名普者德普光者智光亦可光普二品名者名即通名號者別號二來意者此有二意一會來意二品來意何故會來前舉淨土為所信境次辨能信心故也二品來意者前辨所依土次土中化主人名故也三宗體者分別有二一約人二約法人者化主及助化各有體相用如文應知但局此會二約法出體者謂十信行法後當分別名號品以化悲德自在相為宗亦可是佛國海為宗四釋文者依大光律師云前會普賢承力說淨土依果此下明因行此意從會判故也此為前會果廣而因略此會因廣而果略故爾也問何故因與果同會者答計行應別今但為顯法依人弘故同一會不分別也就前三品正報中初名號明佛身業二四諦品是佛口業三光明覺辨佛意業又亦可名號品顯土以生信二四諦品彰法是寶三光覺品顯法增微成下軌則也就名號大分有二初辨此會序二是時文殊師利下明其正說序文分四初明住處及佛德二與十佛國土下辨所被機及其助化三諸菩薩作是念下明欲請四爾時世尊下辨集餘方新眾以發起今約長分為定何者長分為八一舉處及化主并歎佛德明顯法因緣二明所被機三明陳所疑事四辨集新眾五文殊歎曰快哉下歎化事甚深成土難測六四諦品下教法甚深諦言設則七光覺品下許說方便顯法漸次彰其淺深八明難品下正陳行儀辨法淺深之狀相也何意樹堂並說者為此堂在樹南同處諸鬼神龍為佛作故爾也就初歎德文有二初辨證性明自利二至無礙趣下辨利他德自利有五句可知利他有五可知二列所被眾此中有四一簡大異小二簡始異終三簡新異舊四歎德就歎德文有十分二初舉二章門二有八句四句對前一門也二二自他利三時眾請文有四十四句問所以此會通問上位及果德者此會是起行初并復對化主文次故爾也亦可此問佛土非世界海可思之問內分三初十問辨法身三輪果即生信之境即先際佛法即此會答之次開示下有二十問辨中際佛法至菩薩住處品已來答之次佛無上下有十四問辨後際佛法訖小相品已來答之大光師但作三十三問即合隨喜等十句總為一問此最好也先際內初五問名號品答次二四諦答次一光覺答次隨佛剎起等者明難等三品等答示成正覺亦光覺答之賢首品亦有答相亦可並盡性起品來答之中際內初三及第五問位法第四十藏十願下有五問行法位法可知十願十自在等從昇忉利天品盡十地品答之次十定等十四句從十明品訖菩薩住處品答之後際十三問佛不思議品訖小相品答之十願十明品答十自在下十無盡藏品答之十頂不見別答十忍品答此十定定即忍也此由品分故爾若通即對文當知第四集新眾文有二初明能集此句文局而義通下會也二辨所集即如其像者一如器像二如器所對境像像者緣集似故影現故也即如其像現神通力者正以果德圓極體融至順冥津無外緣無不在故能隨其行別位殊故顯會相應也所以放光下覺品重明者此為一事表二法故分文二處也一為集眾二為寄法淺深三辨所集土同色者表功德顯外也佛同智者內解元也菩薩同首也進行始也座同蓮華將成果初也所以集眾等先從東方為顯開明之初生長之始故也第二正說文若長分此即第五歎化主甚深所以此會不入定者明法體不住隨器不同若對勝器法深故須審今十信解劣不表法深加勸等準此可知所以文殊說三品為平等妙慧智住勝境方顯法故所以文殊說此品為妙慧善達佛國海故此文有四初歎眾希有二句可知二諸佛子下略牒所問法明不思議三何以故下列名廣釋四是皆如來下結歎攝化益第二有十句可知第三文內初總次別總內分四初責二答三重問四重答此中初一總餘十六別可知諸四天下列十六句所化機相不同證成名號各異此等名是別非通此中正舉詮顯其淨土也二何以故廣文中分二初責次答答文分三一明此三千大千界名號不同二有密訓下明餘三千界三如是東方下廣解盡界名號也此既明一佛土名何以取上下者此為上下亦無方傍亦無際以顯教圓也此意如文耳四門同前一辨名四者數諦者有作無作聖諦實故也二來意何故來者前歎化主此歎所說教法何故獨此會明答此起化初故總歎人法深勝故三辨宗此歎教法諦實甚深為宗四分文釋此文分三初略列此方三千諦名二列十方三千四諦三佛子如此娑婆下廣辨無邊界者凡四諦有二有作無作此中文通意唯無作真實不虛問何故不依一諦而依四諦設則者為通與下三乘人作見聞境成後起信入道緣故又亦可此通有作無作為是一乘共教故一乘有作即空一乘無作不空此可思之也所以文殊說者妙慧善達虛實故四諦義訖四門同前一辨名者如來即化主光者智體明者用覺者開曉於緣耳又覺諸菩薩二來意何故來者將欲說故集有緣眾并顯法分齊也三宗為集同法眾亦顯法增微人法體相用準之四分文釋者此上三品並通下第六會已來增微有異文局義通可思準之此文有十初文分六初佛兩足放光二明光所照處謂此三千世出因果所有法各有二文也三結分齊四由佛神力故見諸菩薩來集有二初總次別別有菩薩土佛三文也五文殊說偈歎佛一乘三乘小乘法是一乘信法方便也六如此處下結類餘方餘九同然略無結文因此料簡諸會放光隱伏同異者第一會放光有十意如文即為證法始名號品初神力集眾顯其位相光覺品初相輪光顯信位所依法分齊次佛神力集眾顯當位中所成德此經中云神力未必放光次菩薩說偈者即明當會所解理事法分齊此法依位成耳問此處顯位集眾何故別品明下四會不爾欲顯攝化所依佛土及顯教諦實入其當位并與下為則故爾佛足相輪放光示十信是行足圓備故也此中放光分齊有二十五重初九別列餘者總結文相如經第二文辨光照現可知第四文內所以文殊在前賢首在後為表智先福後故又明前智行後位故也文殊者此云妙德妙慧行也又此中光覺在於一時而能別見遠近又諸方運集只是一人而令眾異見未必有多又諸方往來者唯見當處集未必見餘方交往者又諸方光及現十方所有者並見當中未見偏處者此為以報法攝化土所有故也又亦前機自變當處自心為本所以諸事隨心為正化者無此別相也此可思之第五偈頌文言出文殊意表餘十菩薩所以文殊說者示法從慧出故偈云總明般若所證真性相同初地行又亦可並漸漸增多故不可偏表其十地及十菩薩頌也又亦十名顯數圓漸多遠者顯法漸深耳大分有三初一辨取相不應真法二有八偈辨離取應實法次一歎解者有勝能也八中初三辨分別無性次三辨依他不生次二真實離相也亦可八行俱依一境觀又今辨增相者約因果各二種一竪二橫因竪約法明淨橫即知法寬狹果者竪即自分非他分橫則得處多少也又下諸集眾嘆德並嘆當位分齊所成知見下可準之第二覺首偈文此下九偈倍為異耳總明知善惡等慈化物益相同二地戒行文分為二初六明佛覺他令離二邊二有四明菩薩利益同佛第三財首偈總辨平等法財資成益物相同三地後智教流益物文中初一明佛德性能無礙利生次九辨幻現八相正說法身第四寶首偈相同四地無攝義此雖未得但解見也偈文中三初五明佛成其無攝次四如自所解利眾生次一喻以顯淨第五德首偈相同五地中相續不異義明不住道慈悲益物偈文中三初五辨菩薩慈悲不住道次一正觀相續不異義次四辨令他成真實淨境文又得十平等淨一行為一義可知第六目首偈相同六地無染淨義偈文中有十七為四初二辨執取不見真佛即辨失次四成如量智者得見報佛此即德耳次六辨得正體智者見法身次五明法深微顯解分齊又此中上下有二文同異一者一中多一數中見十故多中一者十數中見一故又一即多者一數即多而不見一故多即一者多數即一而不見多也此可準之又即事辨一多二異事辨一多可思之第七進首偈相同七地中種種法無別異義偈文中三初六辨空中方便智有中殊勝行即歎德也次十勸觀實性顯解方儀次四明於理量二境入得勝法也第八法首偈相同八地無增減法界義文中初二明佛成理智故能滅障次六歎佛深法益次十二勸攝果性三世用力也於二為一對初一辨智入法次一結成智用又長分為十耳外即淨土攝生內則成其自實也第九智首法門相同九地明大悲利他自在智偈文中初二辨意業次十六明口業次二辨得法無礙故大用無礙又初二總次廣歎用相也第十賢首偈相同十地業自在後智用也偈文初十四正辨業自在次六喻說十四中初五明觀實性得依果因次九明觀業自在故得正果因初五文中二行體三行用九文內分四初三明順真如觀故得菩提果次二修事觀故得法身果次二修慈悲故得化身果次二從佛聞法故得報身果也此品答上第八佛功德勢力及第十示成正覺二問問何故約增光覺集眾答為表法有淺深行有增微故也此文與後為則今略開諸位為二十二門六道因果即為六門聲聞辟支二人因果通說復為二門聲聞辟支所依之佛為彼二機說四諦教及十二因緣教即分佛通因及果復為二門聲聞緣覺迴心入大乘於初教處通因及果復為二門直進初心菩薩通因及果復為一門直進熟教及迴心熟教通因及果復為二門頓教因果復為一門從愚法聲聞總攝諸位乾慧地已上菩薩及佛復為一門普賢位中從信已上乃至十地皆通因果菩薩及佛復為五門此依普賢阿含說五門分別一釋品名及來意明難者有二一約法明十義深微故也二約辭論難顯義情故也明者教難者十義又明者智難者論道也來意者何故來眾集已為說信法成解故來也餘義可知二出所治一瞋障百法明門之障此下生解斷障凡有四義一約生信即初地斷使種二約位即解位使習種俱斷三約行即十信滿心使習種等俱斷四約實即本來不須斷自體淨也可準思之又問斷惑相云何答非初非中後前中後取故云何斷如虛空此是三乘共學義也三明所得得百法明門若約行門即得華嚴三昧四辨所成成其信謂十信心一信心二念心三精進心四慧心五定心六不退心七迴向心八護心九戒心十願心如經初發心住未土住前有此十心名字增修是心一劫二劫三劫乃得入初住位中增修百法明門十心之中心心有十故成百法常發有行無行大願得入習種性中修行一切願依此下文有一百四十事上行願依瓔珞經有二十四行中成願即此品宗此約別相語通義如論應知宗者有二義若約品即以十深義為宗若約會即用十信位法為宗也五辨文者正宗文中上辨舉果勸樂生信分自下第二修因契果生解分即所學法也亦可是第八顯其解行義或辨法淺深之狀相也文中分二初訖小相已來明方便對治修成因果二普賢菩薩品下訖性起品明自體因果釋意可知初為修成者依聞熏修起故所以名性起修顯者本性今成故又圓明因果實覺發中故約三際辨者此明難品訖賢首明始起於先際二忉利天下善修於中際三不思議法品訖小相終顯於後際也次約四成就者初辨未信令信二忉利天下明已信成解行三十地品下已入者成就四不思議下已成就者令解脫餘準可知又約修成分亦好又從此下並是序分第六一會是其正宗前是阿含後名義證故又為第六會中廣出本有修成體相等故知也此可思準初信文分三初一品明依法生解二淨行品依解成行三賢首品明依行彰德以成位耳初文中分二初明問答顯十種深義二爾時娑婆界下顯解行入法界圓通無礙即明法益耳初文有二一文殊問眾人答明妙慧導眾行二眾人問文殊答明以眾行成妙慧文有十義一緣起甚深二教化甚深三業果甚深四佛說法甚深五福田甚深六正教甚深七正行甚深八助道甚深九一乘甚深十佛境界甚深所以初緣起者由菩薩初學應先觀諸法如實因緣故也緣起者黎耶共善等三性及無為集起故也文中問答即為二耳問內有四初總告次立正義三申問四起後難有二意如文共成一緣起相違難問意云何心以無分別為一性云何能成種種事也若能成者不應無分別耳二既諸法並無知者所作云何仍有真俗事也又解但是一問後文是結耳問文十事可知答意但為無分別不住故能成眾事若知分別不可成也問既不分別云何成因果答作無主故反示可見耳偈文分三初一讚請勸聽以許說二有七偈法說譬況以顯理次有三對彼前法明觀行也第二文分二初五舉法答上問次二遣伏執初有二初法次喻所以得知不住故作偈云諸法不自在故云何知作時不知偈云求實不可得故餘可知耳次喻有四初約緣成相續經時喻次一約緣起有為生滅喻次一約因緣騰擊動成喻次一約緣起體相互依喻伏疑云既不分別云何流轉偈云由眼耳故復云既也無自云何有現相偈云示現轉故文言不相知者非謂情知今言有力性作也二自不對故云不相知用自性為知法之始也觀文分三初牒前理對法辨觀成分別無相觀二一依他無生觀三一偈真實無性也所以覺首說者知覺法始故第二教化甚深中分二初問後答何意來前攝心入理此後智度生財是法財問有二初總告次別別中有三初一總次十一別三一結問也第二文有十一句相生問文可知問意云何如上說若眾生無性云何教化若隨教化云何心住無性答文有二初生起二偈答義意但以知境無性雖在緣即離取非也但為無生故化反示可知偈文分二初讚問者許說勸聽二示正義正義文分三初三偈總示正義次四約觀門顯示次有二偈示伏疑初文分三初一總示次一正明約內身示觀行次一以內類外辨化生無取第二約觀門辨者有四一舉因緣無始明所觀法次一勸觀次一明諸法是無即約觀釋相次一正約唯識門以遣三伏疑有二一既世法本然無性眾生何故不知偈云悉虛妄故二若法無者何以種種現偈云從緣起無異相故所以財首說者能以正法財施眾生故第三業果甚深有問答二文問有五初告次立義三問四結五生後第三問文有五對十句可知問意既性無我所云何受苦樂若受苦樂云何仍說無性此是理事相違難問與前緣起難何別答前是二事相違故別也答意為苦樂即性無別體為是不違耳偈文分二初法次喻喻文有九一辨依他離性喻二緣起成有喻三因緣現果喻四緣果離性喻此望能熏五因體無雜喻六受生離作喻七果報無本喻八勝事無根喻此望用耳亦可互彰九有無同性喻此並不壞世間說第一義也所以寶首說者能事中顯理初得可貴故第四說法甚深初問次答問文總別二文別中分四初辨所得法二十句正陳問三而法下結四生後難文有十種相違問意法若非一可隨言並實法若不應言教便是妄此是教義相違難答意所言一者法唯一不住義也亦可一善巧是故能貫眾教仍一義成也偈文分二初讚問者二約喻顯示喻中有九第一明法能荷負萬機喻二緣滅眾惑喻三入器無變喻此望德用四拂動諸根喻五應欲隨潤喻六緣生眾德喻七揀染赴淨喻八應物無往喻九應緣住體喻所以德首說者為初顯法多能故第五福田甚深文相準前可知問中有二初告舉正義二成難難中有四初總告次別三結四生後別有十句問答相可解此是因緣相違難也偈文有十一緣能現果喻二對機隨解喻三權巧令喜喻四應感令喜喻五物感現形喻六緣滅眾惑喻七對治諸惑喻亦可起緣分齊八悲情普被喻九動拂諸有喻十毒滅三有喻所以目首說者初見法明白故第六正教甚深文有二初問次答問中有四初總告二正問三結四生後問文約所知十法為問問意云何若教能斷即不須更後知因果方得斷也若要須知因果方斷者立教有何益也答意有二一進二退退者自無益進者教即有勝用上難是教力相違難也偈答文分三一勸聽開二門立宗次一勸精進以彰教力即對初門次八辨懈怠失對上第二門此文初一多聞懈怠喻二無力懈怠喻三遍修懈怠喻四倒修懈怠喻五過求懈怠喻六少力懈怠喻七少治懈怠喻八無有出意喻也又執我慢高喻所以進首說者初進能顯成勝德故第七正行甚深有問答二文問文有二初告次問問中有四可知第三所陳句有八可知問意云何聖說云聞說法有能斷煩惱云何有聞法不斷惑而惑依心心無所行反能斷惑也此名聖說行教相違難答意教不無力但取不得方故也答文分二初總勅聽略說二以喻況成喻文有九此但舉失以顯德也一不如說行喻二隨說廢思喻三計文迷行喻四自謂非分喻五惡業障礙喻六不解自說喻七辨聰持說喻八廢正成助喻九隱非現是喻所以法首說者能初顯法可軌非邪故第八助道甚深偏執此聖說正助相違問文有五初告二立正義三正問四結五生後答文分二初讚問者許說此讚者通能所二正答答文分三初一總答次四會偏讚意三有四偈明正助相成不可廢意會佛說文有二初總次別文相可知正助相成文有四可知所以智首說者能初善用正助故第九一乘甚深有問答二文問文有二初告二問問中有四初立正義二問三結四生後可知此是因果體用相違難答意我佛因果體用皆同一法謂法性一法亦可一大慈方便法但眾生見異耳偈文分六初二舉因果俱一以答上問次二明自業各異見次一成佛本一無別精麁次一明善行者得見次一明佛自在業隨物應機次三釋伏意意有三可知亦可唯一耳所以賢首說者善開聖法順理得中故上來辨一人問多人次下明多人問一人即是第十佛境界甚深有問答二文問文有五一告二結已說三歎所問者辨德以進問四正問五生後偈頌今所問有十一相何故先文殊覆却難今但直問者為彰長位故也十一問內文分四重初三自利德次四利他德次三所利眾又此三通能所也後一總明所問廣大一佛所證知分量境界二能證境因三問所入處四佛境界內度幾許眾生五隨順境界智六隨眾生所說法七如量智分別知八佛境為分別識所不識九於何境界中能令眾生決定知佛境十智照何等眾生心為境十一如境中說何等廣大義所以文殊說者妙慧達佛境界為始故答文有十偈初一答上佛證境界次一答上佛境因次一答上所入境處次一答上佛所度次一答上何等隨佛境智次一答上佛境法隨眾生說次一答上何等是佛所知境能分別智知次半答上識佛境下半答前何等能決定知佛境次一答前佛境界廣次一答前境界照亦可依問次第答次第二大文明既得信解平等無礙現莫二之相義也文中有二初明承力見此剎無礙二如是下類通餘方齊見獲益此文有二可知初此方利益文中又云初總次別三結別中如所行法者如上第八智首所辨六度行法如所行業者如上第三寶首所辨隨所行業受報亦然等也如世間行者如上第六進首所辨精進速出懈怠難脫亦如第七法首所辨修行出離多聞不得隨身行者如上第二財首所辨隨身隨行見為教化名隨身行隨根行者如上第四德首所辨佛法雖一隨根分多亦如第五目首所辨佛田雖一隨行分多隨其行分多隨其行報所生之處持戒毀禁者如上第一覺首所辨心性雖一隨行不同受報各異善惡等別說法果報者如上第九賢首所辨隨眾生欲諸業及果各令見實名說果報又如向前文殊所辨佛境界法亦得名為說果報矣又此顯現有二一表法順理是法皆真成聖方便二表法體應理功能明淨一切皆見四門同前一辨名此中廣菩薩修行勝妙淨行之相故名淨行品也亦可淨者德無垢故行者體又淨者願行者所淨耳二來意所以來依解起行故也亦可前行次願故也三以諸願為宗四釋文者此文有二初智首問次文殊答所以智首問文殊答者初願相微非智不受隨相發願非妙慧而不明問中義類相從有十一事總分有二前七云何問自分因相二得是處智下明問勝分果相就初文內前一福因行次一福果行次一智因行次一智果行次一法智因行次一證智果行次一修滿成諸度初問有九初三種離三毒次一堅固不退此不同凡夫次一自利成次一利他勝妙此異二乘次三離信位前假名菩薩見又解初三斷對治次三體後三性治也思即知之耳第二問事有十也第三問亦有九事第四問中有八餘文可知第二果內問中勝進果文有四一入果分故堪受物養二為天神等敬護三辨大悲行德四辨位德也就第二文殊答答盡思之可知舉一願答前多問無餘耳文有三初長行略答二偈誦廣答三長行結也初文有二初讚問者曉喻其懷有二可知二佛子下正答答文有三初辨自利次去來今下利他三明達實相下明勝進果行文有二可知第二尊導者佛為一能請故為二也又對普賢因人望果故又自利道滿為初今利他德圓為次耳二偈文初牒次偈釋答願有二種一行前二行後此是行後亦可同時由即行故此總有二意一即轉其見心即成行體二轉求異事成彼願事也此願有十種勢一會事入理如菩薩在家等二以因同果如若在聚會等三以自同他如見無慚愧等四以人同法如見疾病人等五以染同淨如見背恩人等六以世同出世如在房舍等七以境成心如若入僧房等八以體隨用如見苦行人等九相似類成如布施所珍等十以實同虛如若在伎樂等如是準之偈有一百四十大分為二初十一明在家菩薩法不捨世間行餘文明出家行是不住有為行出家文有五初十五明出家受戒法二若入房舍下二十辨住處進以威儀行法三手執錫杖下五十七明道路行法四入里乞食下二十明入城邑聚落乞食行法五若入水時下十七明出離修道行法願有三種一要期誓願二行願三自體無障礙願初未成欲成二正成行三成已是真願即六決定及性起等一切諸願皆有三文初一句自分境次一句及眾生次二句攝同勝事也又問何故瓔珞經對入理處願多此經對事願多者答此經順一乘教在事益大瓔珞經順三乘教在理益即多也可準思之四門同前一辨名者十信已滿位是賢聖之初為凡頂菩薩中初故曰賢首品二明來意何故來行既成立次須廣歎德用成位故來也三宗為歎德四釋文此品有七百一十五偈半文中有三初文殊問二有七百七偈半賢首正答三賢首說此品竟時下有六偈經家所顯諸佛證成問文二初長行經家總顯文殊問意之相也次有二偈牒前淨行成是信因以正請問初一結前次一起後所以文殊問賢首答者十信位中圓通之德非妙慧不受深義淨德唯賢始得明第二答中文有四初十三偈總明信位發心行相二深心下五百一十九偈半廣明信位德體殊能三一切諸佛皆共說下一百五十四偈明所說旨深群情莫曉以喻為況四如我所說諸譬喻下二十一偈校量勸發初總文有三初半勅聽許說次六偈半舉廣義以顯略文次六偈正說發心功德行相二舉廣顯略文初有三偈半明說分齊次二顯廣是深次一成初略說三總讚德文內有三初半舉因緣二門總歎德次一半略辨發心緣及因通辨上二次四表發心意有二初一明所離次三辨所成此三偈中初一開二門次二釋前二也第二五百一十九半中有三初一百三十二偈辨自分因中集菩提具次施戒忍辱精進禪下三百五勝進果中集菩提具三神力於此得自在下八十一偈自他無礙成就功德初文分二初一百一十九辨自利差別相二或有剎土無有佛下有十四利他行事初文有十初十八明十信初位相明四不壞信二若信恭敬一切佛下有十是第二位同二地相三若信堅固不可動下七偈明第三位同三地相四若為一切佛所護下有八明第四位同四地相五若能具足摩訶衍下九偈明第五位同五地相六若得大悲心堅固下有八明第六位同六地大悲為首觀等七若解一切眾生行下八偈明第七位同七地相八若能超出四魔道下十九偈辨第八位同八地行相九若說微妙甚深法下十三偈明第九位同九地說法相十若身功德智慧具下十八偈辨第十位同十地相初位文有二初十六偈辨初位德二是故下二偈通歎十位次第德初文有二初四辨所信境二有十二偈廣歎信德生善滅障義也初境文有二初二三寶次二三種佛性若信不可壞者何故論云善根薄喜捨等也解有二一此明一乘頓入人二明此種子非上心行位也亦可此信滿心一向不退此語住信滿心行十解能成行也故諸經異說準之思攝二是故下結有二初一法說次一喻況二二自分因行文第二利他中有四初八明清淨方便八相成道化次二無染方便化次一明大用體次三結歎自在二施戒忍辱精進禪下辨勝進文有二初九十偈明自利行滿足佛事二說法教誡及神足下有二百一十五明利他行自利文有三初七十偈身業不空二柔軟美聲如哀鸞下四偈口業三眾生苦樂利無利下十六偈意業聲有八種者如梵摩喻經說一最好聲其聲清雅如迦陵等二易了聲言辭辨了三調和聲其聲朗雄四柔軟聲五不誤聲六不女聲七尊慧聲言無憚怯如尊重人如勝慧人言無所畏八深遠聲臍輪發聲猶如雷振初七十偈文有三初十出身業用體謂定次若欲供養一切佛下三十四偈正明身業次欲安一切下二十六偈明現諸法門化亦即所作事也二勝進利他文有三即三輪也初二十八明神足化二若見世間無正見下九偈說法輪三安隱眾生下一百七十八宿住輪化即憶念化此約本因說若望現緣即是記心輪也憶念文有三初總次別三如是等比下結別中合有四十四事各有三一列名及體二光有本用三說本因文中有十種非法語者依下論用經本十七種語為十非法語謂侵惱語麁獷語苦他語令他瞋恨語上四語為一現前語不現前語鄙惡語不斷語上四語為四不喜聞語聞不悅語此二語為二瞋惱語為一心火能燒語心熱惱語不愛語不樂語上四語為一不善自壞身亦壞他人語此二語為一此十非法語生他事惑障其定也又依燃燈經十種非法語一妄語二痛心語三麁語四苦惡語五不喜語六不樂語七不愛語八不入心語九惱他語十結怨語也結文有四初四舉法體二六辨益三有七喻四有三結勸可知次第三有八十一明自他無礙成就功德有三初神力於此得自在下十七明於器世間自在二東方世界無有餘下十偈明於智正覺自在三於眼根中入正受下五十四偈明於眾生世間自在眾生世間文有五初有二十四明自身入定二童子身入正受下十四於他身入定三一毛孔入下四偈明自他入出自在四一微塵入下十偈於外四大入定五是名下結歎無盡自身文十二入即為二十四耳此上三世間且約一相說理有二義一菩薩自身作三世間二菩薩於三世間處示現自在上文即是第二門也第三有一百五十四明法旨深群情莫曉引喻類答上來正答創基建立善根行德義顯於此而位次言之蓋是外凡始起發心之行然經文所辨乃云十地終于入佛境界無上菩提滿足佛事言狀矛盾其故何也如究其實當是一乘通宗行要義興真本而不捨於世鑒徹玄源曠周法界妙絕情卑功顯無外體無不融行無不在先後莫二旨在一味故果無異因之果因無異果之因而因果之稱寄顯於緣其緣乃差殊流同軼虧盈自彼於我無為是以據其所學以彰發軫之迹功成有在而法通行局事顯常儀或有鑒真故須明簡圓宗之致鏡曜玄真勝出言表非思量境界然矣而淺識情滯旨玄難測反於視聽封教守詮益增情惑自非假況以擬導達其心無由取信故舉近事以鏡玄趣耳文有二初二總舉龍神佛等不思議事次今說下廣示喻說有二十事喻一德行深廣相形喻二實德離非喻三持法明了喻四辨才令喜喻五善用令喜喻六縮大增小喻七定用自在喻八變化自在喻九勝德仇怨喻十利生廣大喻十一安生除怖喻十二隨機應現喻十三攝行自在喻十四解脫自在喻十五知法速疾喻十六無礙成事喻十七順法令喜喻十八明了增機喻十九舉下成上喻二十窮源自在喻如我說諸譬喻者第四勸發修行文有二初四辨能說難次七明信者難次十借喻況難有五事結歎勝妙而所說既玄其真趣義興成感應之聖心故次第三六偈明於瑞相讚說摩頂等成說善也四門同前一釋名者佛者化主昇者上進須彌者妙高山頂者居勝尊上也問何故此下四會在天說者答德行位成除障淨勝故在天說耳此答前十住位問也二來意何故來者信故解也此初辨會來意又何故會來既報體成已次須起化赴機故來也因此略料簡教興所表今諸會但不捨離本處即表起行成報體堅固不移也而往諸會即表起用隨機此釋約修行體若望生解起信門即顯行位增微耳又解文中約佛起用赴機以解者即善知識力也若約分位等解者即約自修行解也可思准之又此會已下四會並位相增與前信行少別於三乘一乘法義亦須交絡思准之餘會並同此意品來者前說信法已次辨赴後說所依處耳三宗者約會分別有二一約人二約法人有化主及助化各有體德用但局此會二約法者謂十解法後當辨耳約品宗者若依利他時現處及供養即顯法緣若約自利時此即機感相應機緣體用成也四辨文此會有六品分三初二品明方便發起次二品明正位相次二品明後成滿足行相初二品分二初起用隨物二帝釋遙見下辨機感相應前文有二初辨依正二融即顯前體淨二復顯後用淨自在無礙成事之本也諸會有文並同此釋耳但進勝異也問此文何故不在初會後乃在後會前答若初會後即但顯說法利益義明與後化用體義不顯故在後會前辨耳餘會同此何故不在第一會後料簡為前會兼餘義意在彼釋後第六七八會亦顯別有餘義意耳體中身口意三也二爾時世尊下彰用應物即用淨也餘相可知第二相應文有五序一住處序以動靜無礙無處不至為此說法德也二請佛序三集眾序四放光序五讚歎序若通下住品即八序謂入定加勸及起定也又約品分文亦好也初住處序及請序有六一見佛來用從實起即發心緣二即於妙勝殿下明天主嚴供養故請佛具顯從解成法供養行即成根也三世尊即受赴感施化釋音寂然表息亂應真也五說偈下表從定發慧六佛昇坐下正明化用事成相嚴具文分二初嚴具即成根也二請即成欲也初嚴中有三初總次嚴坐具三結二爾時帝釋下明其請佛即表欲也偈文有三一憶本行二偈讚三結通十方六化成中有三初處坐二辨用相三等通餘方也四門同上一釋名菩薩者是人雲者潤益故又齗齶貌也集者聚集妙勝等者別處也二來意者何故來辨處已次明集眾三集眾歎德順法為宗四辨文者此文有三序一集眾二放光三歎佛今此下三會集眾何故不在初品復何故一一方各有十又放光下何以不漸集眾答前會位相未成但顯行圓故在初品說今此行位具成同彰行位利潤益故共在此品也所以一一方具十者欲顯解相分明圓融數等一方即一切方也所以此放光下不漸集眾者欲顯行位圓成無有增減之相故也於中別有增減義用上准成即得也上下應可准思之上第一會釋集眾光者亦是准義初為後則耳初集眾序內有二初指方辨數此中一一方者或通上會或不通上信行又不成位相為此不通下三會位顯故通義也二其世下列名耳名有三初明十方佛土菩薩三種世間即為二也二此諸佛神力下明集諸菩薩有三淨行雲集依方坐可知三如此世界下結類十方成法界會佛同名月者依月起光故清涼故解法准之菩薩同名慧者解之始故足指放光者表立解位不退故有二可知三讚歎序文有十菩薩相生次第歎解相明白耳可知一法慧偈有二初長行生起二正偈頌下並准之此文有二初七牒眾明是佛力所成即結前品中六段義次三明勝行者得見佛餘莫知者即通讚前難思下諸人偈並約理成也二一切慧偈有六初三明謂見之徒不見真佛次三顯解無生法身常現次一明取著者失次一明慧解者益次一明解佛因緣成即離癡惑次一推功在本三勝慧偈有六初三明妄取者失次一明有解者德次一約法辨觀益次三推功在佛次一能淨慧者見法身次一推功在本四功德慧偈有五初四明迷者失次一示勝方便次三明得法性益次一歎佛利生方便次一推功在本五精進慧偈有三初一彰失次一辨德次八廣辨觀式獲益相八文內前四無相生後四真實性也六善慧偈有四初二明有解能度自他次五明無生故應真性次一半歎解勝能次一半推功在本七智慧偈有三初一明因教成正解次六明迷教理者失次三重成解德八真實慧偈有五初二挍量勝劣得失次二辨所觀境次一舉益勸學次一釋知者名次四示其觀儀九無上慧偈有四初一釋人名次六歎自利次二歎利他德次一推功在本十堅固慧偈有四初四歎佛是真歸次二舉德勸依次二引自勸物令入次二舉勝人顯德無盡以勸依也分別有五一釋十住名即辨來意十者數住者不退位也何故來正說故二明所治是前百障應位斷故若三乘熟教所斷外道我執三所得光增定及頂善根四所成即十解成即是三乘熟教說即此品宗五釋文自下第三品分為正宗此中二品即為二初通道俗二梵行品是出家別行法初品若義分文此初有三序光師云有八序為三初品二合名住處序次品三合名集眾序此品三合起說序又依地品此下三會各有六分初名三昧分二加分三起分四本分五說分六利益分分齊至文應知又此文有二初明三昧序次告眾菩薩言下正宗三昧序加意上已辨定名無量方便定方便是智定成勝智知法故所以法慧菩薩入定及說者如下論應知二加序有三初辨同加此有三一明現身及顯同名即為二也二同讚亦有二可知三釋得所以有四可知二欲令汝廣說下明加所為有十一句一總九別後一結成位也第二九句內初五自分次四勝進耳三善男子下辨加相謂三業也加相文有三初善男子下辨口加二如來即與下明意加三各申下身業加云何意加與法同緣資故也意加文有二初列十智次何以故下釋所以也問何故與智者為智解法故也起有四意一定事訖二得勝力三說時至四定無言說故也第二正說文有四初歎種性深勝并列十名即本分二何者下廣解住相三爾時佛神力故下明地動顯實證成四以偈重頌初文有二初總歎種性義即性習二種性體也二菩薩十住下列十解相明佛同說也即性習二種性相也此約剋性為語若就分位時即有六種性一習種性當十解位二性種性當十行三道種性當十迴向四聖種性當十地五等覺性當十地終心六妙覺性當佛地復名六堅亦名堅信亦名堅法亦名堅修亦名堅德亦名堅頂亦名堅覺亦名六忍信忍法忍修忍正忍無垢忍一切智忍復名六慧聞慧思慧修慧無相慧照慧寂照慧亦名六觀住觀行觀向觀地觀無相觀一切種智觀此約三乘寄位語耳此中十解十行中六決定內但無大善決定十迴向但有觀相善大善及不怯弱餘三併無所以有大善及無餘三者為迴向是方便事中顯成故大善顯也餘三無者為義隱故不說觀相等可知十解行等何故無大善解行自行義顯故無也餘者思之可知初體文有二初總告二別明六決定也第二解相文有三初舉數引證立宗二別列有二可知三引證結也十解名者一發心上期二治地滅惑生自他利三修行定成前二耳四生貴行成生佛家五方便具足自他行滿六正心住得緣起正解七不退理量止觀雙行八童真無生妙解以立身如童無染九法王子善施佛教故十灌頂位滿受職相應故也此即是下諸位行相也第二廣辨文一一住皆四段一問列名二辨解相有三初總次釋三結三明仰修勝進助行亦三立釋結下並同此亦可當位所習四何以故下釋學意唯初及十有六句一牒寄問二辨發心緣有六句三辨行體此有三句一體發心有四緣四因四力四緣者一見聞佛菩薩神通大事二聞法三末世護法四見苦眾生故發心四因者一種性因緣二佛等為善友三起大悲心四不畏眾難四力者自力他力因力方便力如地持說也二所起三不退此有二義若約一乘通教入十住位即四退等皆無二若依三乘十地已來有念退地前有行退位退不進退亦退十信已前有實退已後有示現退也此約位語四明所得五明學六辨前學意又此下諸文並有三一問二答三辨成行勝能也此文有三初責次辨意三明所成德也諸位並同此亦可通釋耳即自開解者通因果其義有三一不由他小教等解二不由他教境成三不由他性外別集也後文所為各同異思之可知耳二治地內初十同二地十種集後十同集果中令諸眾生捨倒住正見等三修行內前十同三地護煩惱行後十同護小乘四生貴內初十相同四地十種法智後十同修道品等五具足方便內初十同五地大慈等觀後十同大悲觀深重苦六正心內初十同六地十平等中第十句後十同前九平等也七不退內初十同七地十種樂無作對治後十同彼障對治亦同雙行分退有四種一位二行三念四應得不得此中無四退等八童真內初十同八地勝行分何等身乃至供養佛等後十同彼三世間自在九法王子初十同九地智成就入行等後十同彼口業法師成就等文十灌頂有五初列名二廣釋三顯勝四進學五除伏疑初十同十地三昧分次十同彼受位分三十句同彼大盡分即入住出也上來依一乘生信為言若約三乘寄位別觀時如經初住中厚集一切善根成四弘誓未度苦令度未解集令解未安道令安未得滅令得滅第二住中修習無量善行謂四念觀身受心法此四皆空第三住中善集佛道法謂觀十一切入四大四色空處識處皆如實相故第四住中一切佛前受法而行八勝處觀內實五陰中廣相略相二勝處外假眾生法中廣相略相二勝處四大法廣略四勝處如是觀一切法空無相故第五住中修諸清白法謂八大人覺少欲知足寂靜精進正念正定正慧不諍論順一切法故第六住中為諸佛所護八解脫觀聞慧得內假外假二相不可得故一解脫思慧內五法外一切法不可得故二解脫修慧六觀具足色界五陰空三解脫四空五陰及滅定觀皆不可得故五解脫如相故第七住中廣正法謂六和敬三業同戒同見同行入此法和必竟空故住不退位第八住中信喜大法所謂三處一切因故無作一切果故無相因空果空空復空故空空如是法如虛空故第九住中住四等法謂化眾生教四諦法三界非樂為苦無明習因受生無窮三空道品無為寂滅四諦無二一合相故即是眾生緣法緣無緣也第十住中好求佛功德謂六念佛法僧戒捨天得一切佛功德念念入不約三昧常前修故此約三乘寄位觀也第三顯實證成文有二初動地顯實二復云佛神力下菩薩證成前文有三一動地二雨華三等餘十方世界等第二文有二初菩薩證成二結會平等廣周法界前文有四句可知二結會中有二可知第四重誦文有二百三偈有二初一百八十五頌十解相二如是十住諸菩薩下有十八總頌十住結歎勸修初正頌文有十初九十頌初住次第二治地下頌第二住餘並可知初文有三初對三十五事廣成發心體二菩薩如是發心已下辨初住用三是說菩薩下結也治地內初四頌解後八頌所學行修行前四頌解後六所學行生貴前六解後六行方便具足前六解後三行正心前八解後二行不退前四解後四行童真前六解後四行法王子前四解後二行灌頂前十德體次二誦住位相下四頌後方便行第二結歎文有二初十四總頌十住難知次四結說無盡也四門同上一釋名者行中上淨故名梵行也要論梵有二謂報及方便始修為淨成就為梵若據報者欲天為淨色天為梵若約自利利他自利為淨利他為梵故涅槃經云三學為勝聖行四無量為梵也二明來意何以來其進道多方從相分二謂一緇一素素從利他無方利物故不住分齊行緇從自利故不可輕壞出世容儀故唯成內觀也故地品辨出家人唯成三昧問前諸會何不亦說此品答有二意一此中行劣二以始通終故也何不十信明此品答此正宗為彰以法成人不以人成法何名人成法者法無高下隨人器物顯法精麁故十信法解未明不可以法成人十信解劣故但隨信根定法若語形局即諸見更增不成正信也問梵行發心明法何故不通下三會答理有以此類彼耳三辨宗者無念理觀當是自體果涅槃圓寂行也即為此品宗又問此中始明十住初發心因何故乃言是果行也答此明自體真發心故契於後際體包無外也又是自體發中果無戲論行耳故品下結云初發心時便成正覺具足慧身不由他悟四釋文者此文有二初問後答所以正念天子問者表定顯理故又正念不妄淨報堪受也問文有四初總問次牒事三自分成出家行四速成下勝進明他分又佛境界又問上淨行品何故在家出家合明此即不爾者上為信根弱故始約緣修相易處雙明此中已去會法明出家相者欲明自體緣起性離非斷故離也此如維摩經說答文有三一答前自分二又復修習增上十法下答前他分問三菩薩如是觀者下結梵行成益耳初文有三初辨尋思二正念下辨正觀三是名下結初文有二初辨尋思二又知過去下明如實初復分三初舉十法明所觀此有二初總次別次應如是下正明觀三當如是下結何者梵行體理實自體發中正智是也何故法慧菩薩說者圓通性德非順法之慧不明也十中前六是行及行緣四所信境故偏說也餘相可知如實文有二初辨觀行二此梵行法下反驗第二菩薩正念無障礙者辨正觀文有三初辨無相二如是觀者下辨依他無生三一切佛下辨真實無性法喻可知第二勝進文有三一自利有四句謂立問答結可知二如是觀察下明利他有句三如幻下喻說前二無體如幻現實如夢起用如電緣聚如響成事如化也第三結利自他文亦可答上速成問也有二初牒次結益益文有二初結前少行多能有二可知二初發心時下成疾所以有二可知言即菩提者有二一約位即十解菩提二約解覺正理也餘信行證等准以知之又即普賢證得自體圓明究竟因果此解約一乘耳此下辨此住勝進德四門同上一釋名發心牒行體功德行所成功德也就二義得名二來意所以來前行已成今辨歎德相故三功德分量為此品宗四辨文此文有四初問次答三證成四偈頌所以帝問者在天故亦即功德自在也又淨解自在方堪受德耳所以法慧菩薩說者稱法之慧方窮功德二答文有二初略此中有三初總次別三許分齊教量難知義深難信思惟難解應教難說欲證難通數極故難分別也次假使下廣答廣文有二初辨十二喻次發是心已下合喻初文有四初喻次徵三答四校量餘文不定十二喻中有五初五戒二十善等此二取所益為況第三身通即所利生處四知成壞知法時也下根悕望等七喻明所利根器厚薄下一明諸行德廣入勝位也第二合文長分為七初總辨德能二何以故下責初非劣成等勝義三答所由四何故下重責始同終五此初發心下以終攝始六悉與三世諸如來等下廣辨七彼初發心下結因勝緣由耳又得證者行證也身證者位證也又得證智相應身證者身相應也此中並是普賢實德也又問何故諸世界等善順菩薩心轉者何也答為菩薩得諸因緣和合自在心是諸法因緣故隨轉也此可思准又上文十欲等者隨有一善欲即具上十德也餘可准之又所以身證通三世者為下文菩薩常不離三世佛前故也第三動地成證等文有五初動地雨華等二諸佛同證有二可知三利生獲益有三耳四別佛同說證成前義有二可知五辨成所由有十耳問何故佛證答為勝進舉果攝成又恐不信又表因與果同一性故餘事可知第四重頌有二初長行生起次偈頌初文有八可知偈文有二百四十一半分四初廣歎發心現成功德二十方世界中下重舉前十二喻述德難思三三世人中尊下辨能成當果四菩薩初發心下結此中不得細科若細即失旨也又住位已去所有解行理事教義等法門並皆常行無間應知又從信位成已去普賢行乃八相與佛已來並無差別此可思之餘三乘行義等並別不疑也四門同上一辨名言明法者有二一約教阿含法照理現故名明法即義也二約行由行增勝後位相現故即用前位法義解行等為明用後位教義等為法也二來意所以興者用前行德更修與後地為方便故也三即行教法義等為此品宗四辨文者所以精進問者若不精進行不能受此勝進法也所以法慧菩薩答者稱法之慧能申此教故文有三初問次答三末後少長行略結流通也問文有二初問次重頌初文有三初先牒前住位中行德為生後次第次彼菩薩云何修習下正問勝進中先際行德初牒文有六句可知次問勝進先際文有十一句分四初六自利次隨其下三利他行次興隆下一住持建立次一成事不虛第三勝進中後際利他分法有二初總次別別文有三初明成熟德此文有二初自利成熟行德二具足佛剎下利他成熟眾生行法初自利分有四句一離障二成體三成德四成用也二利他中有三謂體德用體有十二事准此可解耳第二天王下明眷屬行法有四可知三得善根力下辨自他德滿成就不虛義有四句也第二重誦文有二初生起次偈頌偈有二十二偈初四頌前牒前初發心菩薩前住位中所進德文次云何下七頌第二彼菩薩下正問勝進中先際正行次人雄下十一頌善哉下後際果德利他文就第二云何下先際自分中初有三偈頌上自利六句次二頌利他行中三句次一頌建立文次一頌果行成就不虛第二答中有二先長行後偈頌初文有三初歎所問今時多益有三可知二勅聽許說三佛子此菩薩下正答答文有二初答勝進中先際自分正行二菩薩摩訶薩若得成就下答上勝進中後際果行初文有一百七十句亦可百八十句耳有四初一百一十答上十一句中初六句自利行次四十答利他行三句次十答住持建立次十答成事不虛答自利文中初一百答前五行後十答第六行答前五文中一一皆二十句答之二十內前十自行相應法次十勝進修行法云具足淨慧等者牒前自利行生起後利他令勢相連也諸十文各有四初生起次問三答四結亦有不定者可准思之利他前問有三此答中有四十亦可五十句此初二十答三中初句次不捨諸波羅蜜十句答前第二句次佛子下十答前第三句前二十句亦可三十句也初五知器所宜次十應諸病授藥次十五應器與法言能如是行者則興隆三寶者有十答第十句內住持建立此中有二初總次別此別文中分四前三別第四總前三文初依教道次依證道後依不住道六和敬者身口意業及見戒施同也菩薩如是不斷三寶下有十句答上自分行第十一句行成事不虛有三初十辨行成事不虛次第答前五句二有十以德自嚴即答前不虛句三有十以自嚴故能攝化不虛亦同答一句於中法喻合三文次若得成就下第二答後際果德行中有三初菩薩摩訶薩下答前滅除癡闇果熟德行法此文有二初辨自成熟行二次第方便下明利生行耳二於大眾中下辨眷屬行三成就如是勝妙法下辨行成不虛唯除如來者以下過上也第三行不虛文有三初立次責三答答中有十一句前六因後果行第二重頌有二初長行生起二正頌偈勝進中有二十偈有二初十三頌先際緣起次七頌上答中勝分果德自分行法前中初六半頌自利行次三半頌利他次一頌住持建立下二頌成事不虛後七中初一半自利果及利他果次三半頌眷屬行下二頌行成不虛也四門同上一釋名佛者化主昇者上進夜摩者時天亦云戲樂天者明故自在者遊空無礙也約行准之可知即答上十行問二來意者所以來依解起行也有二意一會來意二品來意並如第三會說准之三宗者有二約人約法同上准思之可知也此品宗為明處及興供養四辨文者此文四品分三初二辨序次一明行體次一明勝進方便也此初序文一同前會但增勝轉上寄法不同耳爾時如來威神力故十方一切諸佛世界諸四天下一一閻浮提乃至無不顯現等者若約三乘教辨時閻浮苦空穢惡厭苦情敏忻上志猛故在閻浮成道佛身非出世若約一乘三乘共教時欲顯閻浮是實即空是似成假為事纏綿聖恒悲愍佛以本願力悲愍眾生應於世處成道佛身現佛故身即出世也若約一乘時此閻浮處即一心法界境界若佛若處俱顯處染無穢之最佛故顯在此方成道也但諸應化事義並皆准此別之第二供養成機中有四初文有二初明興供養即根也二合掌下明請佛即欲也初供養行中有二初嚴次結初有二十三事初辨事嚴次善根下行嚴三如來下佛德加嚴供養顯因同果餘可知也問何故十解讚偈別列佛此即不者何也答解相別知行即通成故也四門同上初釋名自體妙因行集文班教則顯彰故言菩薩說偈也餘義可知來意及宗併同上准也又問若義次第相生意同但所顯別者何故名目不與上同答此但欲交絡顯義意故爾也但增勝及託法為異者可知四釋文者此內第一集眾序中世界同慧者用前解慧即為行所軌故佛同眼者行心見法明白故菩薩同名林者但以此行益物熾燃俱興顯備集之相故也第二段中足指放光與前會何別答況足指有行住二力前彰住此顯行故況別也第三說偈序內十人即各以自已得緣起真如法因歎佛即歸行相也初功德林偈有二初長行生起第二說偈下並准之此文歎法身自在功德有十一偈初六牒前昇天雲集自在之相次五法身自在甚深二慧林偈文有二初二辨佛具德難遇次八釋前具德難遇八中分三初二明上具德門二如來無與等下四釋上難遇三不可思議劫下二校量勸修三勝林偈有四初二喻說微深次一法合次二辨深所以次五歎其勝用四無畏林內有三初二舉體勝次五舉用勝次三勸學初體用二文各有二初舉法深二歎勝五慚愧林偈有五初一總歎佛法勝益次一歎勝用相次六反成勝用所以此中初一總次五別次一重順成人德用五結人難見也反成文內初一愚智性別喻次一同成虛妄喻三二性乖違喻四愚智緣隔喻五用無相感喻也六精進林有三一總歎人勝次八廣舉法成人次一明人法深故難見八中一法體無異喻二法體空無喻三法體無實喻四法體離相喻五法體成真喻六一成多用喻七起用依緣喻八體堅難壞喻准初說之七力成就林有三初四依他緣起觀次五分別無相次一約心歎用也初文分二初二法次二觀八堅固林有二初七辨佛性相二身難議次三歎勝前有二初二喻辨性身次有五喻合并歎應化也九如來林偈有二初九法喻雙顯次一勸學前文有二初五喻展轉答五玄疑一疑法是實初行答之二見生異解疑法離因三疑分別實法離心有之四疑既是心作何為非有五謂心作法有知此可思准次四法合造如來者謂無作佛也所以者乘前來意不得為有作佛故十智林有二前八歎法身甚深次二結歎勸學初文有二初三歎體次五歎用也分別有五一釋十行名及來意二所治一乘如前解三乘終教者聲聞畏苦障三所得通行定及忍善根四所成即十行位即此品宗五釋文一釋名者功德者行體華聚者喻名也歎行勝妙能與果為依眾行集故也眾德聚集能嚴無上菩提果是因故安菩薩也十行者數行之本相故文云譬如數法十增一至無量皆悉是本數智慧故差別從五義得名耳前眾既集次須彰說故次來也四此品以所修行體及位為宗五辨文者此文有七分初三昧分二加分三起分四本分五說分六利益分七偈誦善伏定者行力也加勸序者明此行法其旨甚深分在非已自非諸佛加持道力說之莫由故次明也此內有二初總辨加所為二佛子當承佛下明加相差別初文有三初明佛加讚二十方下明加所以三欲令汝廣下辨加所為初文有三同上會所以中有四句可知所為中有十句初一欲令等者總也次八句廣次一句結差別二加相差別三業可知問何故意加與法答法是正行之本也故與法也又問前會何以不與法乃與智者答法從智生故親能成行智境即通故前會但與智也此約地前非證位故作此解耳二意加中有三可知四告諸菩薩言下即本分文有二初歎十行宗本廣大即體也二列十名即相也六決定同前解但行異耳問何故前觀相約性今此約行業者答前解相非勝故約性此行相即勝故約相也此可思准所以並無常果因者為顯在有流因位耳第二就本分相中有五初問次略答三重問四答五結也第四答中一釋歡喜者施成自他喜二饒益者持戒攝益故三無恚恨者忍息自他恨四無盡者精進獲無窮德五離癡亂者得定故也六善現者智現緣起法七無著即方便度故八尊重即成願九善法者力智善說十真實者得智順理善說五說分中有十可知佛子何等者此初文有三初牒問次釋三結釋文有三初辨布施行相有二初釋次結行相有十七句可知二菩薩修歡喜行時下明行熟廣攝令他喜也此文有四一修施儀二離過三設方便四明所為此文三句謂自因果及為生第三句有二可知三離諸我相下明離三輪成檀度也此有二句自利利他也二饒益相文有三初問次答三結第二文有三初明性成二戒體有八句二菩薩如是持戒時下對緣辨持相此有四初持戒儀二辨方便三離過此有五句初句分二可知四明所成此有二句可知三何以故是我業下舉行離相成戒度也此中有二初問次答答文有三初明觀有五句二未度者下明意三我當下明所起無恚文有三初問次答三結答文有二初辨忍行體有八句二菩薩成就如是淨慧忍下對緣辨忍相相文有三一他不饒益忍此能所分二能中口身分二也二菩薩作是思惟下安忍有三謂立責答可知三復更思惟下辨法忍此中初法次是故下所為有三句三佛所行法下辨疑也無盡相文有三謂問答結答文有三初辨精進體即懃勇進有十一句二菩薩復作是念下加行進有二初明所離二辨所趣三菩薩成就如是下辨難壞無足等也此有二初有二問答辨難壞二釋分齊可知離癡相文有三初問次答三結答文有三初辨入理安樂住定二是菩薩成就寂靜引通定三菩薩聞此能壞下隨利他定此初內有三初辨定體無失二菩薩成就如是等下辨定業用此中有四初總辨二何以故下釋所以三此菩薩下別辨有二初辨次對因明也四如是等下以廣顯略也三菩薩於三昧中下辨觀行成前自在耳此中相性成治分三餘文可知也善現文有三初問次答三結答文有三初辨加行般若二無所依無所住下正證智三分別一切世間法下後智般若初文有二初明智體二無所有下釋成前義正證文有十八句有四初七辨智與理相應二離業報下六辨正證離諸相三無所依住下二句辨所住分量四入離虛妄下三句明觀成分入無性問也後智文有三初辨如量智中如理即顯所知法二安住三世平等下辨如量智中如量即對所化生三是菩薩住此行時下德用自在餘文思之可知七無著文有三初問次答三結答文有三初辨自利方便二初得受記下辨利他方便三菩薩如是觀察下二自他利善巧滿足有二初辨二行二所以者何下辨所以可知也自分文有二初自分位中修二不捨菩薩心下辨勝分位修有二可知自分位有三初於淨法中修無著行有二可知二見不淨剎下於染行中見不淨修三何以故下辨前無著所以有三初問答總辨二廣辨三對生明離過二利他文分三初辨大悲方便觀觀二不著身等下正明不著行此中有十句三何以故下明不著所以初大悲觀有三初辨大悲深重二爾時菩薩見彼生下明增上三爾時菩薩作如是念下明為首耳尊重文有三初問次答三結答文有六初辨所遵法二此菩薩行時下辨所趣此有二初趣二益益有三益一成願二成生三顯理理中有二初法喻合即立宗二有二責可知三菩薩如是下辨所成用有法喻合三文初法中初行行離非二得法為人三成功入法界四而菩薩摩訶薩下明行自在五如是菩薩成就下辨用無二此文有四義第四義答中法喻合三文可知六此菩薩下明行成就有二初自利二利他他文有二初教二申己意以去疑有二初申意二有二責可知也九善法文有四初問次答三結四利益答文有三初舉善法以為佛種二清淨陀羅尼下釋成行體三菩薩摩訶薩安住善法行下約修辨成第二釋成行體文有二初辨行體有二可知二爾時菩薩下明行作用作用有二可知三約修辨成文有二初總次別別文有三初總次佛子下別有二可知三成就如是十種身下結成行用十真實文有二初問次答答文有七一言行相應故真實二此菩薩下行相應此即釋名三菩薩成就眾生下辨行體此有二初立次是故下結勝前文有二各有立責答四不捨下辨行用謂身口意即為三也五菩薩摩訶薩住大悲下辨即位以因成果六是名下結七此菩薩安住下成利益也上來約一乘信行相若約三乘寄位別觀時如經初行之中為自得一切種智故起四精進懃修二善懃斷二惡為求佛果故第二行中為得自身有大力故為四如意足念守境精進馳求定捨攝慧照境得法無生自在故第三行中願無畏具足故謂五根信進念定慧皆無相故第四行中求具足三寶故謂五分法身戒除形非定無心亂慧悟相虛解脫無累知見一切眾生無縛知見解脫故諸法虛空無二故第五行中為化一切眾生故謂八正道從師生慧名正知見得法生思名正思惟出家受道得三道分名正語正業正命入法性空名正定正覺於無生無二觀一合相故第六行中大悲故起七觀擇法念法精進法觀法喜法定法慧法入一相故第七行中為得四無礙故謂五善根正觀煖觀頂觀忍觀三界空第一觀能生十地無相大明慧聖人胎未變第一空平等故第八行中一切佛國中行行故謂四化法法辨義辨語辨樂說辨此四名慧性照一切法無生第一義諦中行故第九行中於一念中照一切法謂三世十二因緣皆假合會以成性實不可得故第十行中為自在轉大法輪故謂菩薩三寶智覺中道一切法無生佛寶則用為法寶常行六道與物相應名僧寶轉一切眾生流入佛海故此約三乘寄位語也六爾時佛神力故者證成所說此文有四初動地雨華等二如是四天下結會平等三爾時各過下明十方菩薩證成以此十方菩薩證成文即知諸會後但此處同名佛菩薩並為證義故來會初十方同名集者但是影響標位分齊未是證法餘可准之四結通十方七重誦文有二初長行辨說偈意問此中佛種性菩薩種性何別答因位菩薩由佛而成即是佛性由菩薩自成即菩薩性也此等可思准耳二說偈有一百一十二偈此中有三初七字偈總歎二別歎三後有四行總結大情思之又此眾德上十行一一位中皆具有也四門同上菩薩者人十者本數無盡分齊也藏者蘊積也良以體非數分行無窮竭而生滅所不易故云無盡一攝一切統含無外故曰藏也餘可准知二來意者所以來正位自分已成次明進勝入後位故來也所以前問在迴向後今答在前者欲顯行通故也亦可迴向屬助方便藏從行本故在初前耳三品以能所甚深功德蘊積諸義為宗四辨文者此文有三初舉數引證略歎列名二何等為菩薩下辨相三此藏有十下結歎也初文有二可知十名者一信即十地第一及攝論中書持二戒即地中慈悲及論中第六教他得三慚四愧即地中行及論中第九獨處空閑等五聞即地中知諸經論及論中第四恭敬聽受六施即地名捨及論中名施他七慧即地第十如法修即論中第十修相入意八正念即地中不疲惓及論中自讀九持即地中堅固力即論中第七如所說一心習也十辯即地中六善解世法即四辨也即論第八為他如理廣釋地論及攝論皆有供養此中何故無者此中分慚愧為二故也亦可此藏與彼一向義別也二廣辨文有二一釋相二是為下結歎行用能成大果初信藏文有四初列名二辨相三結四重歎行用二辨相有三初自性住佛性二佛如是知下約至得果性三此菩薩成就如是下約引出性初自性文有三初入理次辨信堅固三何以故下決疑也第二至得果文初辨信境次菩薩成就下明信解成相第三引出文有三初牒前次不退下即明信境界分齊次護持下辨信行成戒藏有三初列名次別釋三是為下結已下諸文三段准此可知二別釋文有三初牒十名次何等下辨相三此菩薩持如是等下大悲利物用就不諍戒中不非先制不更造立者隨順實際體非集起心常隨順向涅槃者一切諸事即涅槃相不復更滅也慚文有三同前第二辨相內有四初知已過二一切下識生有罪三自惟下上聖知見四是故下離過顯慚心愧文有三同前第二辨相內有四初知已過二復作下知生有罪三上聖見知四我當下離過顯愧耳多聞第二辨相內初列所聞十種事二辨十相三菩薩作如是念下利他十二因緣是無為者婆沙一師云有為不自立因無為故也此中文有六無為又解一空約事相辨二涅槃約位論三數滅約性散四非數滅就事散五緣生約理從事六法界理不對事耳對情即有為所以及餘意思之可解也此等義並是自體緣起參而不雜不可以事相論也是以大乘教相若論方便解入時一切教相要況詮中取也若論正解時要是祕密教詮方得顯大乘義相也甚須得意勿惑其聲無記有六十也施第二辨相夫言施者以捨濟資益為義故文言乃至自受資用無非是施若就事相中明時如文所列若據詮表以明但使解遠窮宗莫問玄想之以正智一開情已乃至三業起動進參隨緣所作無不隨順如實與無盡藏相應故能建立無上菩提根本種子文有二初列名後廣辨前施法中有三種施法准可知餘文相顯可知慧第二辨相內有五初七句所知境前四各有二義一色苦是報色二色集是業色三色滅是分別性色四色道是道共善色第二色苦者色無常二色集生後三色滅即如四色道謂成道具也餘准之聲聞菩薩等者初知人次知所軌法三知道因雜煩惱習故得集名四知滅果也體相如下說次云何知下辨加行觀諸法即自利有問答二文答中有六句可知三廣為說下利他有五句初總二問答明義分齊三問答顯說儀四責五答所由有四句耳四菩薩成就下辨利自他行成相有二可知五此智慧藏有十種下辨慧攝無盡有四可知念藏第二辨相文有三初辨所念淨法云念佛者隨順實覺也云授記者實覺妙軌顯此心懷也云念持修多羅者圓覺等滿相彰於外妙軌備時以為世則故也次菩薩作如是念下辨十念體三此菩薩住是下明念堅強也言妙者妙過餘人淨念者所記分明不濁者不雜闇障遍淨念者於法悉明離塵念者於所念事不生貪染離種種塵念者不生餘結離垢念者不計我能光曜念者廣照無極言樂念樂修不息無障礙者發意即知不得思量等也持文有四初問二辨相三結四歎德耳辨相文有三初辨持人次佛明所聞緣處三聞持一品下辨所聞法辯釋相有四初牒次辨三結四歎德第二廣辨文有五初明後智辨體二廣為下明辯功能三何故下釋成四成就此藏故下廣明辨德所成之事五此菩薩成就百萬下成辦無盡之用事也此文有二初釋次問答去疑云佛子是為下第二結德用能成大果無盡次此藏有十種下第三結歎辯藏深奧生德無盡有四可知也此即答上迴向門四門同上一釋名者知足天約行准之又前第三會但說其殿第四會但論莊嚴第五會云一切寶莊嚴第六會摩尼寶等者欲顯慈悲德相隨物轉增故也二來意者所以來者若不迴向進行莫由故也一會來意二品來意同前准之可知第三會宗者分別有二約人法同有體相用准上可知又因此會宗體更舉上下諸會別宗有二義一舉普賢性起實德隨差別緣以起信心故說即初會明世界海第二會十信第三會十解第四會十行第五會方便迴向第六會明修成本有無漏因果二行法等第七會依法成因果行德第八會依人成位差別德也此並是一乘三乘共學法第二攝差別緣以從本實即初會觀圓明五海十智以起說第二會位信位成就本實因果分量德第三會解位顯證性德普賢因果第四會行位顯證本性普賢因果第五會方便迴向位顯證法界如相普賢因果第六會證位顯證性普賢因果第七會依法以顯通教普賢因果行德分齊第八會依人顯證普賢因果緣起理事德位分量差別義也四釋文者此文三品分二初二前方便序後一正宗此初品有二初體用二融體融內有三謂身口意又因果相應為後方便也上皆同此耳第二時彼天王下赴緣攝化此文有六一時彼天王下從體起用為攝化緣二即於下辨王修供養具即成就根三爾時世尊以佛莊嚴下明佛受請昇座明機感相四爾時佛神力為天王故下明勝力加被息亂住靜五爾時天王下明從靜定發智偈歎也六爾時世尊昇一切寶殿下辨佛法身平等攝益成事不虛第二文有二初成根二爾時天王為如來敷坐竟下天王出迎世尊辨敬儀也即根熟成欲初嚴供具文有三初總嚴立宗二所謂下別廣辨修入方儀三如是四天下結歎同等顯機應法初文有二初總明嚴座二過去修習下辨因緣因緣有十三初一總餘別次第除疑可知也就第二所謂下廣說在殿修供養行成方儀中大文有三初辨器世間莊嚴自在行二百萬億諸天神王下明眾生世間莊嚴自在行此能供養人第三百萬億諸大菩薩下智正覺莊嚴自在行此分證理故有異解云此中有五十八眾可知初器文有二初外塵莊嚴具二百萬億神力自在下明內法莊嚴智正覺中初十三辨人次二十句行德諸大菩薩者入道場會人華手等信解位也第二迎佛文有三初出迎辨敬儀有二謂初結前二生後也二設供養三正申請二設供文分三初明自分行供養有二初外二內可知二佛神力故下明勝進分行供養三爾時一切諸天眾下辨二行入佛界也二勝分德中有三初總二別莊嚴虛空三出華供養如來也三爾時一切諸天眾下明入佛界中有三初辨利他二時諸天見如來身一一毛孔下自利德三爾時如來下辨自他平等圓極自在就前段中初知利他德二如是正念下十句結觀解益初知中有二初人雄等報身德二順眾生根為現佛身下化身德報身中初身業德次住一切智下辨口業德三佛智慧月下明意業二化佛中初身業二常以法施下明口業三皆由從心起下辨意業此等上遠佛境即是迴向因人用事可准之二自利德中有六句初辨放光相二自然下辨光說偈三顯現阿僧祇下明莊嚴相四顯現不可思下出化身說法五又佛身中下出寶光明顯其因行六又覩自在神力下明說法教化三自他平等圓極文有四初牒前慈悲德二欲令無量下隨機攝益三成就如來下入佛界德成四如來顯現下結歎難盡第三赴緣攝化文有三初正赴二等餘方三辨益可知第五智文有三初長行憶念即是智體二說偈明智相何意歎一佛德者為彰迴向多方便歸一慈悲善巧也三等通餘方第六攝化成事文有四初辨赴機二正攝化三成益文有二初二句順理次順事所以但辨具德不廣殿如來處者為顯方便別莊嚴也四等通十方也四門同上一釋名者有四義一處二人三身儀四口業或六句可知二來意同前但所為別耳三宗亦同前准之但迴入此品歎方便佛行為異耳四釋文者此品三序初文集眾序內先舉佛神力顯分齊次辨所集眾後如此下結所集眾第二內三世間可知眾生世間中有五句初列名次依本修行三俱來四依方而坐五歎德歎德有三初明自利行二一切眾生觀無厭足下利他行三此諸菩薩下辨自他德用自在第二放光序中有三初辨光出處二明所照處三彼諸菩薩下光所攝益即歎德也兩膝放勝光者法身行中入佛境界增長勝妙相也膝者表進方便相也歎德中有三初總次別三結別中有三初自利二教化成就下一句利他三勝進可知耳讚佛序中金剛者因行堅也幢者行成高出也亦有攝伏義耳又十菩薩中初名金剛幢者明自體真實能消殄相累超世之道標別勝負故名金剛幢也餘相可知此中諸偈並約迴向方便顯其佛德即以此教為詮善巧相也餘准思之諸偈文若有二初長行生起第二正說偈初偈有三初五自利德次三利他次二勸修也堅固偈有三初三歎佛自利堅固次四歎利他堅固次三勸修也勇猛偈有三初二辨法界海深次五辨利用廣大次三結體用圓極也夜光偈有二初四歎法身自在次六歎化用自在智偈有二初一歎即位德次九辨所見勝所見文有二初一總次八別別文有三初二歎佛德次四明佛離數相次二辨離世相耳寶偈有三初一化身次二法身次七報身又問何故科此經文多依三乘者何也答所為人三乘者多故爾也一乘義文准之可知精進偈有二初六通三身自在次四約四喻辨成離垢偈有三初七歎智身次二歎法身次一總釋真實偈有五初二歎化身自在次二法性身自在次四重成前化次一辨趣方儀次一結成身離相法偈有四初二辨明策修者意次三總舉損益釋成次四廣辨損益相以歎德次一顯德相也又亦可此十菩薩德歎不須別科一一句義即一方便法也此約一乘意取文也分別五門一釋十迴向名及來意二辨所治一乘如前准三乘除獨覺捨大悲障三所得無間定及世間第一善根四所成十迴向行位即宗體也五釋文一釋名者迴向者迴前行向菩提亦可通眾生及法性金剛等是人迴向等是法就二義得名也來意同前耳但法體異前耳今此論所治及成得等並約三乘說之若約一乘別教辨者即或治或不治等可准思攝四宗者總相可知廣在下文五釋文者此文有七分初入定三昧分二加分三出定分四本分五說分六利益分七偈誦初云入定者顯法體非思境也明智定者顯行無惑照明故也亦可方便淨智依止能成淨智加序有三初總明讚加因緣相此文有三初總諸佛現身及同名證法有二可知二時彼下正讚述三善男子下得入現定所以加入定有五因緣一諸佛力加二盧舍耶本願力三盧舍那今神力四金剛幢自智淨力五餘菩薩善根力也二欲令下辨加所為中有二十二句初十二自分德次十勝進今此二十二句內所有諸文及上下意加內所有文相不可一一具解但准下地品初加分內論主所判約分此文意即可知仍此中文相或通果及因或初總後別或自他利異或同異成壞如是一切及上會諸文並准地論初六相取之無不明了餘相可知三善男子汝當下辨三業加相差別就中初口內有十句可知意加亦十句初一總次別問何故此意加與雜法者為方便事不定心境及理事非一法故也准之可知本分正說文有二初總辨體二列名辨相初文有二初總歎二辨方便體即六決定於中但有觀相大善及不怯弱所由上已辨也二相文有五一問二舉數及引證三重問四列名五結及證成不思議大願者是地上願因亦即十迴向願也四列十名者一救護一切眾生離眾生相迴向化事離二我也迴向有三一迴向眾生與物同成故二迴向菩提捨諸世有故三迴向實際用歸極體故此三相成所以知有此三下彌勒令善財見菩薩修三種迴向也般若經中亦說此也下並通此意二不壞者自行堅固也三等一切佛者自他等入佛境亦可量等四至一切處者分得佛力故五無盡功德藏者修用出生不窮盡故六隨順平等善根者亦名堅固德用無盡獲得三堅固隨順涅槃也七隨順等觀一切眾生者得大涅槃而不捨世間故八如相者行依如修故九無著解脫者理等離縛脫無脫相故十法界無量者稱性用也此十相成共有二一以十門攝諸行迴向約此門即是行二以行依十門明迴向也迴向有三所謂實際菩提及眾生迴向實際有二種一現修諸行即是真如二為顯真如故修諸行也眾生亦二種一為度生故修菩薩行即是眾生道具二菩薩所成即眾生所與菩提亦二一所修諸行為成大果二菩薩眾生諸行即是菩提芽果一一迴向併有此門具述總意准以思之第一中有四初問列名二辨相三是為下結四以偈重頌二辨相內有四初明行體二摩訶薩復作是念發菩提心寶下迴向眾生及菩提三菩薩復作是念如日天子等下迴向實際四以如是等善根迴向下結歎勝妙德用自在初辨體內有三初以六度四攝等為濟眾生法二修善根下明救護眾生三此菩薩為怨親故下明託依起行此中有二意一為離眾生相故得成三迴向二由離眾生故是三迴也此可思之二正救眾生文有二初令生不墮地獄等二復作是念下得法身樂於中因果分二也三託依起行文有二初以善迴向眾生不揀怨親有三初立次問答釋疑三常以愛眼下對緣成行展轉有四辨疑第四疑文有三初立次責三答可知二菩薩不為一眾生下顯意廣大有二可知第二迴向眾生及菩提有五一行等諸佛及起心究竟即為二也此二子段中復各為二可知二菩薩以諸善根迴向時下令生得清淨趣三復作是念以此善根下為生得見佛獲益七財淨滿足者謂信戒聞施智慧慚愧四此菩薩復作是念下代受一切苦此文有四初對物生心次何故下除疑三以大下明善巧有二可知四復作是念我悉當為下正明為生受苦此中有三初代受苦二除疑此文有三第二文中有四第三文有三可知三是故不以下結可知三復作是念我當以下辨所成也有二可知五菩薩以是無量下令生得具助道因緣有三初起意二喻況三合可知也第三迴向實際文有二初簡擇前二迴向二令一切不著等下正迴向實際此文有三初辨分別無相二不起虛妄因緣下依他不生三觀察一切眾生平等下真實無性彼不生諸法不滅諸法以如是等善根迴向者即第四總結文有三初總次修行下別後菩薩下結歎別中初修行對治法等結初行體次觀一切結迴眾生及菩提後於彼善根不作二相下結實際餘相可知重頌有二初長行辨意次偈頌有五十六偈有三初十二總結次別此別有三初十一結行體次十三結迴眾生及菩提文次十五結實際第三後六總結之可准取解二不壞者有五此中初問次答三結四歎德五偈頌答文中有五一辨行體二欲令一切眾下迴向眾生三諸佛成就無量德下迴向菩提四菩薩如是捨離癡下迴向實際五如是菩薩成善根下結歎德用體文有五一對緣成信有二初立宗二何故下除疑二如是安住下依信成行因三菩薩如是等善下辨行所成果四菩薩如是精懃下結興行益五菩薩善根迴向已下辨依行成願事此有二意一為不壞故得成三迴二為不壞故是三迴也此可思准二迴眾生等文可知實際文有三初簡前二迴向二觀察平等下正迴實際三常為諸佛下功感聖念四結歎內有五初結行體次摩訶薩如是下結眾生次究竟清淨下結迴菩提次得平等下結實際文次菩薩行如是下通結勝妙偈文有二初長行次偈頌有五十有五初二十一頌行體次二頌眾生次二頌菩提次十頌實際文次十四頌結歎文等三等一切佛者有五初問次答三結四歎德五偈頌答文有五初辨行體有二可知此迴向有二意一為等故成迴三種二為先應三迴故得等也可准之二此菩薩得如是樂時下迴佛菩薩及眾生此文有四初向佛二迴菩薩三迴眾生四菩薩攝取行等行下明儀式也菩薩文有二可知第三迴眾生文中有三初迴儀式此有二可知二滅惡三生善三菩薩若在家時下辨起心分齊此文有二初釋次如是菩薩今集下結初文有二初在家攝生迴向二菩薩作是念乃至小大下大悲深重初文有四初起心二對緣辨攝有二可知三明成行無間即顯智堅固四結第二深重文有二初離苦二得樂可知四復作是念如彼下迴向實際文有三初牒前二迴向二而無所著下正迴實際三摩訶薩下結同佛迴正迴實際有二初約入觀智迴二常樂習行普門下出觀智以迴向第五總結中初牒前行體次第一迴向下通結偈有二初長行次偈有四十八初二頌體次三十四頌迴佛眾生等文次四頌實際次八頌結歎四一切處者有五初問次答三結四歎德五偈頌答文分四初辨體二如是莊嚴下迴向菩提及眾生三菩薩如是善根迴向了無所下迴向實際四菩薩如是善根迴向下結歎德用初體中分二初明行體有四一法二喻三合四辨所成此有三句法喻合喻如諸天者第一義天餘相可知也此有二意一為順一切故得迴三二為順三故得至一切處也二菩薩復作是念下廣明行相此文有二初明所依方土及佛二菩薩於諸如來下廣明行相此中有二初對境興心即為二也前對境明心次辨心德二復作是念下對境成行則復為二耳如是莊嚴下迴眾生文有二初開理事二門立宗二令一切等下別辨得成至一切處所以有法喻合三文可知三實際文有三初牒前行體及二迴向次了無所有下正迴向三如是菩薩樂觀下結迴成益正實際有二初約入觀智次如是菩薩圓滿下出觀智辯也一切法眾因緣地者依因緣解證一切法故四總結歎中初結行體得佛自在下結菩提次教化眾生結眾生次菩薩如是下結實際偈文有二初長行次頌偈文二十二初八頌行體次六頌菩提及眾生次六頌實際次二頌結歎文五無盡功德藏者此有三義一出生無盡二所成三自體以此三准之初問次答三結四辨德五偈頌答文有四初辨行體二菩薩諸善根皆悉下迴向菩提及眾生三菩薩以如是等下迴向實際四菩薩如是善根下結歎勝用此初行體文有二初辨行體有四一懺二勸請三隨喜四迴向也隨喜有四一成佛二說法三涅槃四流通等文有二初悔過第二勸請隨喜迴向也此三義由是有為德義分相交故同處合說此文有二初總舉二別辨別中依隨喜四義即為四段耳此有二意一為行順三迴故得成無盡藏二為成無盡故迴三處也此可准之二菩薩作如是念下辨行相有二初嚴土二嚴成人嚴土有四初成世界土二菩薩修勝善根下莊嚴佛國土三彼諸世界中下三世莊嚴四如一世界下結成究竟二菩薩復如是下嚴人有二初辨次結辨中有四一人二此諸菩薩下略具顯德三成就下別顯德有二可知四成就等下結有三可知二如一佛剎下以結略顯廣可知迴向菩提眾生文有二初以法界方便迴向二處二如是菩薩善下辨方便分齊實際文有二初牒總迴向趣向薩婆若際二菩薩行如是下別迴實際此文有二初入觀智以迴向此有二可知二菩薩如是起下出觀智迴生死非雜亂涅槃非寂靜者此有二解一就破相生死體空故非雜亂涅槃體如故非寂靜二寂用解生死體寂故非雜亂何者是體近說空是深則不空如來藏是大涅槃能建大義妙用繁興無所不為故非寂靜今依後釋此二佛境佛所行道名境界道無別生死故非他作生死涅槃體無定相故曰無法諸聖同依名為同止如義同先解第四結歎文有二初牒結前文次菩薩初發下總結初文有四初牒前行體結成迴向菩提及眾生二以如是等下牒前迴眾生結成實際三菩薩如是迴向眼終下結所得益四菩薩如是迴向時下行德勝妙第四歎德用文有三初舉數二釋三結可知偈內有二初長行生起次偈偈有五十偈初十八頌行體次六頌迴向眾生及菩提次十四頌實際次十二頌結歎文也第六隨順一切堅固善根迴向者有五初問次答後是名下結四歎德用五說偈第二答有四一施門中辨行體二菩薩善根迴向令一切眾生下迴眾生及菩提三菩薩摩訶薩以此善根迴向時下迴實際四菩薩以一切善根如是迴向下結歎德用初文有二初舉輪王位捨歎成行德體有二可知二若施飲食下辨行相此文有四一略列所施諸物名二作如是念下辨修行意三若施飲時下廣辨施儀則於中或四五六不定四者一人二所有事三迴向四結前五者第三增田六者第三增歎事德又有成施心四此菩薩以如是等無量下結利益也初列所施名文有三初列六十章門中所施財二心不貪著下辨施心無染三若諸眾生下辨所施田第二意文有二初辨施迴向意二菩薩如是迴向已下明迴所成三廣文雖有一百二十事無不皆在六十門攝也此有二意一為順三迴向故得順堅固二為順堅固故得三迴此可准之又今此所捨並通三義一是分段依正二變化依正三是變易依正可准思攝也地前具五生身故四輪乘者運度八難也一住正國此度三惡道北單越及長壽天二正士度佛前後三本功德度諸根不具四平等願度世智辯聰又正國輪者真如法性土也依正士輪者般若正觀也本功德輪者施等五波羅蜜也平等願輪者菩薩十種無盡大願也菩薩淨行由斯滿足又字肆者恣也第四結歎中有二初歎益二菩薩爾時下慶得成益此二文各有二初釋次結成究竟也二實際文有二初牒前行體二於身口意業無縛著下正迴實際於此正向中有五初約入觀智辨行成二菩薩如是迴向時不著內下明所離三菩薩若於此法中下辨利益四何以故下釋成五菩薩如是見法下結說是非此文有九句相生可知前文言禪頭者眾生有形有體名禪頭今無此想也四結歎中有四初菩薩等總釋體用二迴向者何義下結迴向名義三菩薩若能以此下歎行迴向德四菩薩如是迴向已下結益偈有二初長行次偈偈有八十二初四十八頌行體及二種迴向次菩薩觀下三十二頌實際文後二頌結歎文了達菩提從緣起於法真性無所壞者用不違體也七等心隨順一切眾生初問次答三結四歎德用五偈頌第二答文有四初辨行體二菩薩離垢清淨下迴向眾生及菩提三菩薩修行如是善根下迴實際四菩薩行如是下結歎勝用初體文有三初辨行體二菩薩行如是等下辨行用有二初離惡二生德也三不求生天下辨修意此有二意一隨他眾生所作善根不逆善令進故二菩薩自善根隨眾生根性三品授與故此可思准之二眾生及菩提文有二初辨修行二菩薩以此善根下正明迴向初文有二初自分二修習平等下增上修也初文有五初辨所依之緣謂善根也二菩薩復作是念下明依緣起心於中分三可知三菩薩如是下顯心具德四辨時分五復次菩薩下廣辨所施之物第二增上施中有二初辨施心二菩薩復作是念下明心具德二正迴向中有二初正迴向二如是菩薩下結德自在此有二初自分二以如是等下勝進可知也實際文有二初牒前利益二菩薩如是等下正明實際初文有五初離垢二明所得三明無等四對果校量此有二初總次別五結成具德也二正迴法界文相顯可知四結歎文可知偈有二初長行次偈頌偈有四十二初二頌體次十七頌眾生及菩提次七頌實際次十六頌結歎文八如相者有五初問次答三結四辨利益五偈頌第二答中有四初行體二菩薩以此下迴向眾生及菩提三菩薩善根如是下迴實際四菩薩如是迴向時下結歎勝用初體文有三初集善根體二菩薩如是下攝助成正行亦可攝因助果也此中有二初攝次辨觀相二菩薩以如是等下成三業大用自在也此大用內有二初明心所趣即略也三業即為三也初一句身次一句口次下並意耳二一佛世界下結略顯廣也此有二意一此善根是如家相故迴三處二以相等體無礙故迴向三也二迴眾生及菩提文有五初總明迴向二菩薩如是迴向修下辨行廣究竟三復次菩薩下對事辨成行儀此有二可知四菩薩善根如是下辨修意也五如是菩薩長養下迴向功力所成三實際文此中迴與上下何異者諸迴攝相從體此中攝相從相此可思准之有三初明迴向體用二善解迴向下成勝所以三如如下約法廣辨初門有三初辨體二順如來道下明用三觀察寂滅下結前二第二勝用所以中初舉意次如是菩薩下釋三如法門下約法辨成第三廣辨中有一百句文初一句所軌則下諸句依迴耳又廣辨文中三種言說初取無著第二取施設法第三正取言說教事文中三種時者初唯法耳二揀時論法三時法雙論耳此等依文次第捨之即知所由過去非同者非同一滅也未來非故者非現後故也現在非異者非異前後二世及自同類法也此亦反外人見思之可知四結歎中初三句結歎迴眾生及菩提次等觀諸佛無有二下結歎實際德用第四成益文分二初辨德二結可知第五重頌有二初長行次偈頌偈有二十九初二頌行體次四頌生及菩提次九頌實際次十四頌結歎利用九無縛無著解脫心初問次答三結四辨德五偈頌初答文有四初辨行體二摩訶薩以無縛著下迴眾生及菩提三摩訶薩以如此無縛下迴實際四摩訶薩如是迴向時下結歎勝用初體文有二初總辨不輕眾善二菩薩常樂攝受下由不輕頓故於行攝成自在此有二意一為善根無縛著故迴三處二以善根順三處故無著也二迴眾生及菩提中有二初辨普賢三業二從此生盡未來際生下廣約別事顯成自在初文有四初總次身三口四意可知二廣顯內有三十二一得因果位二得方便三得身業四得口業五得意業六成根七得神力八於佛剎自在九得家十得因陀羅智十一得時自在十二身容受十三入果位自在十四入世界自在十五知想十六知心此等中各有二文初知二歎知德十七知處十八知業十九知法二十知聲二十一說自在二十二知根自在二十三智方便知微細此文等有二如前可知二十四行方便知微細二十五知入解位菩薩微細二十六知初地微細二十七知生性微細二十八知世界微細二十九知法界智微細三十知劫智微細三十一知法智微細三十二知出生雜法微細也上知微細中何故知智而不知法者為智能顯成法也三實際文有二初入觀二約出觀可知耳四結歎勝用文滿足等者滿因果行也約位如此若約行即通一切耳偈文有二初長行生起二正頌偈有一百二初六頌行體次七十頌眾生及菩提次如是一切諸法王下十八頌實際次八頌結歎文十法界無量者此文有六初問次答三結四歎勝用五證成六偈頌亦可此二段從會初科第二答文有四初所成行體二復次菩薩以法施下迴眾生及菩提三復次菩薩安住法界下迴向實際四菩薩如是迴向時下結歎勝利問此第十迴向與前八九何別答第八趣理第九約修成第十二俱通含及所作事也初體有三初總除障顯德此文有二初受記辨位次明益用也次菩薩行法施下修行所趣三菩薩於彼善根下辨行廣大所成自在福智莊嚴也此有二意一以行體迴依法界至於三處二所有行體即是法界故可迴至三處也此廣大文有四初總明行智莊嚴二諸佛菩薩所讚下別辨莊嚴行三何以故下辨成自行所以四復何以故下釋自成能得利物所由也第二迴向眾生等文中有二初明恭敬無間三業恒行故也二菩薩以此法施下三業起用不空初文有三初意業隨智慧行二令一切眾生皆悉具足下口業不空三令一切眾生得淨法身下身業不空初意業中有十門知法等可知一令自他得佛無盡法門此文有五初立宗二以此下總辨其德用三悉得下得佛法四於一一下述自能於中有二初總開十門於此文中其十海者一名生法立義相二引證相三方言語則四施名於義五文教成軌六說則七所依門八能入智九境智資成相十義住立不動也五菩薩善根如是下明所成也次廣辨文可知耳第二復次菩薩下明自迴向所成德三菩薩復作是念下令同己等得四復次菩薩以此等下緣成性德五復次菩薩以此善根下行成得佛隨喜六菩薩以此善根如是下辨迴向所依此文有二謂佛及法界可知七復次菩薩下辨所趣意八菩薩摩訶薩下得用自在也九菩薩以此善根如是迴向下以行成位有二初明所離二明辨所得可知十菩薩如是平等心下位依成勝進行用此文有四初辨迴行體二令一切眾生下明迴意此有二文一自分二勝進可知三菩薩善根如是下明所離此文有三初立次責三答可知四菩薩如是迴向時下明起行益也第二口業可知第三就身業文分三初辨身體二明身德三辨身用此有三初總次別三結二三業起用不空文有二初復次菩薩修善下具辨三業第二如是菩薩下不空行成初具明三業文有二初辨寶莊嚴二廣說香華等下類辨十門莊嚴初文有四初辨所供境謂佛等二彼一一剎下供養具三菩薩復作是念下以略示廣四是為菩薩等下結初供境中初總次別別中依正分二二供養具有四初明百句別寶供養二寶身莊嚴下八句明三業行三寶眼下六根妙用四寶身業下後以三句成三業智用二三業不空行成中有二初令生成自分行二菩薩復作是念下令成勝分行此上各有二段應知三復次菩薩安住法界下迴實際可知也四利用文有二初牒前諸行也二安住法界等無量淨身下依行成勝三業大段第三是為下結文可知四歎德文有二初明已成就普賢廣大眾德二於念念中下明別歎已分成自他勝用一切行事也上來依經是一乘法通而非局次明三乘寄位法者如經初向心內一二諦正直所謂學習第一義諦觀一切法相如不可得故以慈悲喜捨教授六天人剃頭被三寶衣出家菩薩共一切僧佛法無二第一清淨故第二向內第一義智五神通是慧性差別用即以六通為觀境也第三向中於無生慧內四不壞淨於佛法僧戒中信不可壞故於第四向中量同佛力所謂三相諸法本無故假名生已有還無假名滅不空有法假名住是故一切通達空而不二名世諦相空空一諦相故第五向中善計量眾生力所謂五陰色者異空色集成大色分故色相空剎那剎那成心故心相空受想行無集無散一相無相故第六向中佛教化力所謂十二入外六境內六根為識所入處故名為入其慧觀者不在外不在內不在中間一切法無自他故第七向中趣無礙智為十八不共法六境六根六識一合相一切法亦爾第八向中隨順自然智所謂因果善惡名因苦樂名果所由為因所起為果因果二空無生無滅皆一合相也第九向中受佛法僧故謂二諦空因緣集故謂之有非曰有是有因緣散故謂之無非曰無是無故有無無二相也第十向中以自在慧化一切眾生所謂中道第一義諦般若處中而達一切法而無二相轉增入聖地名相似第一義諦觀非真諦觀初地已上是真觀此是三乘寄位說所以知者為經中明已前三十心並凡夫法非聖位故也初地已上經本無通三乘立其教義文相多同故不須料簡也爾時佛神力故動地等下第五明證實顯成此文有二初動地雨華等證成次云十方菩薩悉雲集者第二明諸聖證成勸信流通也於二文各有二謂辨相及結通餘方也偈初意後頌頌文有九十四初十四頌行體云無相妙智觀法真相者末用依體也世行窮故最妙次菩薩法施下六十八頌眾生及菩提次譬如如下二頌實際次如是殊妙下十頌結歎就菩提眾生內初八頌三業隨智行次十方一切下二十頌身業不空次恭敬下二十二頌口業次眾生數等下十八頌意業等也此會答上迴向問耳此會初四門分別同前一辨名者他化自在天會從處得名也十地品者數義以彰名也二來意者有二初會來意前是阿含次入證故來也二品來意者前方便迴行向於菩提今行相增明轉入十地義次第故也第三宗者有二一會二品會者有四一明所治謂正使煩惱業報及性三障上心種子二能治謂正無分別智及普賢性起智三所成德謂有二所謂人法人有二種謂正化及助化各有體相用並通性起等法者謂理教行果並通性起及修生等也准以思攝可知四明所成位謂十地位及普賢性起無漏法門等也若論品宗四義准上唯取修生為異耳又此品以不說為說義即證普賢德位以說為三乘宗第四釋文者問此會共上二三四五會何異者答且有四異一漏無漏別二本末別三共不共別十地人天聲聞等共採故地論云亦能生成人天道行餘則不然可准之四位別如是一切問何故此會獨不顯別處及彼體用二融放光往來集眾嚴具者何也答欲顯此會是證了法無二體用遠近並無別異故不須表顯別處等也又此會等是證法不可以事別標玄趣但得總相顯耳准上思之此會有十一品大分有二初有九品辨緣成德用次有二品明性起體用以為諸會所學法也初九品內大分有二初有六品辨因行滿足次不思議品下有三品經辨因成所得果問何故果不別處說答此經上下顯法盡理推高佛地不可說為正也此中說者為彰同證略為舉果顯因故說也就初六品內有二初一辨行位體次五品辨德用就體門有三或復為六或分為九或判為十或復離為四十八又此中所辨通解論中難文所以然者為此釋共論合成一疏故也三者所謂序正流通就此三中所辨之法要唯證教證教既殊三分亦異就教三者初至起分是其由序以此起發正說故也本文已去是其正宗於中雖復有廣有略同說地法判為正宗地利益下勸信傳持津及末代判為流通亦可分四後分重頌偈就證三者初一序分判為由序入三昧是證正宗因入三昧正顯實證故地論言此三昧是法體也流通之義釋有二種一以已德流被信地說為流通若從是義加分已去皆是流通以說自得令信菩薩證入地故二流末代名曰流通若從是義地利益分名曰流通言為六者隨所行以分初至起分起化之由為生物信第二本分略說地法歎其殊勝起眾樂欲第三請分彰地出言令生正解第四說分廣明修相令物起行第五影像分寄喻顯德第六地利益明德既成契證地法故地論言以得法力大地動等言為九者始從序分乃至請分則以為六說分已去判為第七地影像分說為第八地利益分是其第九亦可分十增其重頌就此十中所辨有三一就化相通為起說二就化意通為顯證三隨宗要證教雙辨言起說者如來將說先託時處現相集眾發起所說以之為序由序既興將為眾說時金剛藏默入三昧顯己自證能為眾說又為受加故次第二明三昧分由入三昧十方諸佛讚歎與力故次第三明其加分既得聖力欲為眾說但定無言宜從寂起故次第四明其起分從定起已略宣地相起後廣說故次第五明其本分然彼本中略說地名不廣分別大眾渴仰聞名欲義相與稽請故次第六明其請分眾既請已正為廣陳故次第七明其說分乃至十地通亦是說法難解宜以喻顯故次第八明地影像分為說既竟宜顯勝益勸信傳通故次第九明地利益分顯其法已宜以偈述故次第十偈讚結前言顯證者為化之意宗為顯證於中初分顯證由序後九正顯九中前三就相顯證次有四分就說顯證次有一分就所攝化顯證利益次有一分重述證德前三之中初三昧分寄入顯證第二加分因加以顯得證之相故地論言以何故加由得大乘光明法故第三起分寄出顯寂說必宜起即顯所入寂滅離言故地論云定無言說是故宜起次四之中初本分者略說顯證第二請分拂相顯寂說及影像寄相表德說分之中寄修表德地影像分借喻顯德地利益分就所攝化顯地利益故下文言以得法力動地雨華偈頌同前此等差別同為顯證言隨宗要證教雙辨者此品之要無出證教九中初一是其由序後八正顯證教之相八中初一入三昧分顯示正證後七次第明起言教言次第義如初門所言十者隨地不同分為十也已上三會並同此准可用思攝也言四十八者初地八分二地兩分乃至十地八分差別一品合有四十八分也此經文與地論經本多有增減就不同文中以四法簡之後至文當知一諸文內漏少者當增左相安竪畫脚中點少句數記之諸文背而意順者句中第一字間點之諸十句中與論前後者當句左相齊等點數記之諸句多增者左相上下相拘之此並約論取定耳若論不辨者諸亦不論又論中增者依此知之又此四十八段文者但一地即成四十八餘地類然如是准之所以知者其論主自分諸地前後隱沒廢興不同以義推之理合俱有也就初序分四一明說時二辨化主三明說法所栖託處四辨同聞就住處有二一明通處二摩尼寶殿下明其別處四明同聞中有六一簡定其人二此諸菩薩下嘆其人德三其名曰下列德者之名四無量下辨名者之數五明來處六標列上首經脫第五句前中有四一簡大異小二於阿耨下簡終異始三簡住異退四從他方下簡新異舊前中先定所列之人次明諸經辨人之意人者汎釋有二一聖化所被當機之眾如論所說信地人等二聖化所對影響之人如此所列諸菩薩等辨人意者諸經列人凡有四意一彰化所益如涅槃經辨列無常諸學人輩二為對人顯說決定故經說言雖於空地多有所說不得名為真師子吼今於如是大智人中有所宣說方得名為真師子吼三為寄人彰別其法如說十信廣對諸首等四舉同聞證成可信今此列眾義兼後三也簡住異退者汎論退有三一者得退謂先所得後還退失二未得退謂於勝進退住不入三習行退先習多行同成在已後一現時餘則不現所不現處名之為退今以此三准約地位非無斯義解行已前分未堅固隨其所得容可退失具有三退初地已上盡於六地次第修道不能頓起故有習行及未得退七地已上位分未窮有未得退退相如是隨所離處即是不退然彼三退廣分為五就初得退隨義分三一是滅退謂外凡夫所有善根為彼邪見所斷滅故二是失退善趣之人信未成者容可退失起二乘心如舍利弗等雖不退滅作一闡提而菩提心不復能顯三是廢退種性已上或時暫起煩惱業跡廢其所習不令現前名為廢退以此三種通餘二退合說為五此之五種外凡具有善趣信位唯無滅退得有餘四以不斷善作闡提故種性已上無滅無失得有餘三初地已上無前三種得有餘二七地已上唯有未得餘四悉無第十地中剋就因位五退悉無若望佛果由有未得退相如是不退可知也又若依此經信行及解位已去但有未得退餘者並無也此約一相也若約普賢自體並無諸退准上思攝地法深密非麁智知所以然者為地教法託彼諸乘及世間善事以顯阿含法義分齊雖託顯一乘理仍三乘小乘當宗自住不失自宗如鹽成羹鹽自住性而羹義得成下之文義應准此知之菩提有三種一入性地名得菩提二初地三佛地故涅盤中說須陀洹八萬劫到乃至辟支佛十千劫到謂到性地問阿耨菩提在果何故通因答此亦不定故大品經說五菩提所謂發心伏心與明出到無上菩提也一乘有十菩提如下離世間說生者五種一法性生六入殊勝無始法爾二實報生謂從先來修善所得三者生滅變易法身所謂緣照無漏所得四分段身謂彼凡時三界業所得五應化身隨物現受此等並約三乘解非一乘也何故此會首多約三乘明者為地品通三乘信向故就歎德文有二一別二總菩薩功德不可頓彰故先別歎非別能盡故須總結別中復二一者略歎二善能化下隨德廣歎菩薩廣德非可頓彰故先略歎非略能具故須廣歎略中有二一歎自分二諸佛如來下歎其勝進二廣歎文有二十句前十二句廣上自分二有八句廣前勝進廣自分中攝以為二初六明其行修具足次有六句明德用圓備行修具中初三利他後三自利前文初句是總後二是別依經二中脫一句二自利文中有三初願次修後明成行第二圓備文中有六句前三利他後三自利利他之中初明身業次明意業後彰口業第二自利中三一行修殊勝二諸德圓備三諸所下妙用自在第二廣前勝進文句別有八前四明其殊勝三業攝修所行後四明其廣大三業備具諸德前中初三明勝三業後一明其攝修所行後四亦爾初三明其廣大三業後一彰其備具諸德初殊勝三業之中初明身業次口後意就後四句文初有三句明廣三業其身普現是廣身業其音遍聞是廣口業其心通達是廣意業第四一句備具諸德此處感果者感是根果是欲也又下地人果決能成耳餘如論辨又明不共者一外道不共二二乘不共也又二法喻金剛中法前是能破後是堅也喻即前樹取心堅孕子取子能破也三昧分中承力入定有三一為推化在於如來故現承力二雖自得對佛勝人不得自在必須仰承三於此定雖分得證窮滿在佛今此欲為佛之勝化故須承力科文可知就加分中有三一入三昧故諸佛同加二欲宣一切下明加所為三金剛藏汝當說下示現加相初文有三一諸佛為欲加讚同皆現身二同聲讚下諸佛同讚應前入定顯證能說三如是十方下佛彰已加應前入定為受佛力又釋得加所以又顯示多佛故者多佛同證此法也餘文如論應知二所為文一對地法明加所為二所謂入智慧下對所化人明加所為又見智得證者前二觀解後二行解見始智終得始證終也又信樂得證者亦同前但為未得向得故安信樂名對人明所為中有二十句前之十入是自利行後十始終是利他行何故自利名之為入利他之行說為始終答但入始終義一無別語入其必從始至終論其始終必有所入為分兩行各隨一義就入及始終二十句內各初一總餘句別第七中復有善根能為出世間因者地中加行善根等也又始終內經脫第二句又論言阿含者有九種一行教相對音聲言教名為阿含一切功德說以為證猶下說中字義兩藏是也二位地相對解行已前依教修行名為阿含初地已上說之為證猶下解脫第二請中歎眾是也地前所起聞思修等名阿含淨初地已上一切行德通名證淨三修成相對一切地中聞思修慧報生識智此等四心緣照之解名曰阿含真智出言說以為證故下論言聞思修等是則可說以可說故名為阿含地智離文名之為證四真偽相對一切地真偽合修名曰阿含捨偽契實名之為證猶下所明義說二大說大阿含方便修也義大是證行成就也五相實相對世間修中得彼證相名阿含契本實相名之為證猶下所說增上妙法光明法門增上是證光明是教也六體德相對就彼離相所成行中無始法性本隱今顯名之為證依本所成方便行德依教修生名為阿含猶下文中鍊金所況金體喻證環釧嚴具喻於阿含七體用相對前體及德相從為證依此所起隨順世間教智之用名為阿含猶下文中珠光明等所況法是珠輪等淨喻於證體光焰等喻於阿含八自分勝進相對自分所成體德及用皆名為證能受佛教稱曰阿含猶下文中歎金剛藏二力是也妙智及辯名為證力於佛教法念堅淨慧名阿含力九約詮就實相對真智之體說以為證即此證體約言分十名為阿含猶下文中虛空跡處所況法是虛空平等喻地證智故下論言字身住處證智所攝空中之跡喻地阿含故下論言非無地智名句字身名句字身是阿含法也此之阿含及證通上及下可准思攝餘相知之第三加相文內謂口意身口則勸說以增力意則冥被以加威身則摩頂而令覺何故先口次意後身乘前諸佛顯加所為因則勸說故先明口身摩則起理宜在後意無此義據中而說口加中有二初總次別又身淨中經脫佛盡一句第二意加文有二十句初之十句正明意加後十解釋偏加所以何故就意解釋偏加餘不如是意是加本故就釋之又前口加有其自他二力辯才意加亦爾前十正加明其他力後十釋加顯其自力故此釋之就前文內初無畏身亦總亦別通攝十句為無畏身所以通是總別於中別分初之一句顯色身勝是故名別餘之九句一向是別又此中論法成者依相續解脫經中有四種成一以有成因緣名相言說諸法得成二所作成一切所作各有成辦三者法成一切諸法性相成立四者助成以智言說助成諸法今言緣者是彼以有成也以有因緣諸法得成故名為緣法者即是彼中法成作者是彼所作成也成者即是彼中助成也又三種同相智者釋不一種依金剛仙論知一切法皆無常苦及與無我也依別翻論知一切法自相同相不二相謂世諦真諦一實諦也又知空無相願也又六正見者是能知智依金剛仙論一真實義正見能知理法二行正見能知行法此二教旨三教正見能知教法四離二邊正見知前理法不同情取五不思議正見知前行法成德出情六根欲性正見知前教法說隨物心也第二釋所為中初何以故責次答文有二初一總後九別又佛法欲壞時假餘尊法誦持者隨壞時何尊教也第三身加文有四句一不離本二以神力三申右手四摩頂經闕初二句就釋本分文內有二初告次述第二文有三初明願善以為地體二列十名顯其地相三舉佛同讚顯地要勝此三之中皆各有二初地體內初一句總二無有過下別餘如論辨第二相中文別有二者初問次答文有三初立有二次列有二三結第三段文別二者初我不見者舉佛同歎顯地要勝二何以故下彰地要勝釋顯諸佛同歎所由此文有二初問次答答文有四句初句舉此證行釋佛同歎第二句非但是彼出世所證亦是世間方便所行三所謂一句顯前第二光明法門四諸佛子下顯前第一增上妙法此約論中經本科也餘文可知又論云決定者依地持有三種一種性決定為定佛種二解行決定定發心三證決定定得法故此即第三也又善決定者初辨善決定隨來次決定者辨決定義善字隨來就善釋決定義也三勝善決定中依論合有四義釋初一總後三別三中謂證助不住也又解初理次智第三位及教法四約相即無漏亦即助道准思攝也依大品經論有三乘十地名一乾慧地二性地三八人地四見地五薄地六離欲地七已作地八辟支佛地九菩薩地十佛地此十地是一乘所用是三乘所入也此中本分依自義阿含說也就請分文中大判有二一金剛藏說已默住菩薩及佛咸皆共請二觀察下示說分齊令眾正知前中隨人分請為三一解脫月請二大眾請三佛加請就此三中初解脫月請內文別三對皆初說者默違不說後明啟請第一對中初金剛藏說已默住後解脫月知眾心疑為之問請仁者堪說大眾能聞何故不說第二對中初金剛藏乘前請問顯已默意以為酬答以法難說證信難得故我不說解脫乘此歎眾重請我謂仁者更有何意乃云證信難得不說今此菩薩善淨眾集有證有信仁者宜說此第二對上來兩對歎人以請第三對中初金剛藏乘前請言舉損以違雖此眾淨餘樂小者聞生疑惑長受衰惱有斯兩損故我不說解脫月乘此歎法重請仁者但說莫慮眾疑諸佛護念令人易解有說多益勿懼衰惱然解脫月請義有餘彼金剛藏違請理盡於斯絕言但為重法默待餘請初對經中初金剛藏說已默住是時一切已下明眾心疑解脫為請前中兩句初金剛藏說地名已牒前起後二默不說正待後請下眾對此生欲生疑就下請中初明大眾聞名欲義覩默生疑時大菩薩下明解脫月知疑為請復就前中初對說名聞已欲義各作是念下對不分別覩默生疑何因者對彼說人以生疑念言何緣者對其聽眾以生疑念第二解脫知疑請中句別有三一標請主解脫菩薩二知眾疑為之啟請三舉請辭請辭偈中文分有五兩門分別徵請分別徵者徵默拂遣眾疑請者請說遂眾心欲偈中初二徵問默意第三一偈請其宣說後之兩偈略無徵請理應齊有二就所歎說聽分別初偈歎彼說者堪說為遣大眾何因之疑後之四偈歎眾堪聞為遣大眾何緣之疑就聽者四偈中初之兩偈歎同法眾次有一偈歎異法眾後之一偈總歎二眾然此亦名同生異生又論云有非現前決定無現前等者證教二決定非現欲決定也又第一行慧字當論中覺也第四行中瑕字即論不欲也穢字即論中威儀濁也實者即除論中異想也餘准可知耳就第二請內有二初金剛藏乘前啟請顯已默意後解脫月乘言重請前文有二初長行生後說意第二偈釋偈有六偈初之二偈明法難說次有二偈彰法難聞次有一偈喻難說聞後之一偈舉難結默又喻中文意者空喻證地體風畫喻字句言說風畫住處喻所說差別十地問此與下喻何別答下取鳥跡處為喻況之以證此中宣說動筆之畫飄忽之風以為喻故況之以說有此左右耳又此畫及鳥足并下悉曇章喻及下普賢品總為一類是言顯證十地下鳥跡處等以不言顯證十地為己許說十地名故此亦可准解之所以故十地總名亦可是三乘熟教名故前二偈中法有四重一總舉法難二第一等顯其難相三菩薩行出難法體四微難見下彰難所以此依論經可准取思攝也第二解脫乘請文中有二初長行次偈頌長行有三一解脫月聞違重請二是大菩薩眾直心清淨下廣歎眾淨三是故下結請令說二廣歎眾淨文中初總次別阿含淨內別經文中第二句在論第四句經中第五句在論第二句亦可依文定仍須思准二重頌文內有二初長行生起第二偈頌偈中初一頌上結請次有一偈頌上請文第三請內初金剛藏舉損以違後解脫月歎益重請初文分二初長行次偈頌初文有二初領前所歎舉得兼失二其餘樂小下簡所不歎舉損以違此文有三一敗善之損二是人下長受衰惱失樂之損三我愍下結默所以二重頌文初明說意二正頌此文有二初一行半結牒前文次一偈半結上彰失第二解脫請中初長行次偈頌長行有三一自宣己心彰欲重請二願承佛力下正請令說三是故下結請令說就初段中可知二正請文有二初立宗請說不思議法二佛所護念下辨諸佛法應護念此文有四初護然有三可知二何以故下辨要勝三譬如下喻況四如是佛子下法合第二重頌文有五初一半明頌請說文二一偈頌前第一護次一頌第二要勝次半頌喻次半頌第四合喻第二大眾請文上來解脫為眾先請請雖言眾堪未知虛實大眾宜須自彰己能成前請辭又為起說顯法尊重故下共請請文有二初同聲生起二正偈諸偈文有五行半初四行半歎人以請後一歎法就初段中初二歎其說者後二半歎眾堪聞初有五句歎金剛藏自成證力及阿含力下之三句歎金剛藏能令聽者入證及阿含初文有二一有四句歎成證力次有一句歎成阿含就歎聽者中初一偈半大眾自歎具智斷德及先有根次有一偈歎堪思持第三佛加請內上來雖復菩薩眾請率感由微顯法未極故次佛請又菩薩請顯法未勝故須佛加請此文有二初明身加後明口加身加經中有五一釋迦放光普照十方二十方佛放光照此三此大眾尋光見彼四彼大眾尋光見此五光臺說偈光臺說偈應屬口加何故在此然所出聲口加所攝今此正取能發聲業判屬身矣若依經本無此見彼及彼見此二俱無又經脫第五降伏業也又此光為顯佛力分齊及加說者不為集眾等餘文如論就第二口加文有二初長行生起第二偈頌偈中有七偈半於中有二一教請分別前六偈是其請說後之一偈半是其教說請彰法勝令人重敬教顯說真使眾深信二加請分別就此偈前六偈內有三初一偈半正加二有一偈加所為三有三偈半彰得益此文三初一聞益次半修時益次二轉生益又此轉生文中偈迮難解文意趣者其經法勝力加其聞者乃至若火劫盡時由得聞經論言等者等餘二災並得聞也問彼云何聞答彼天先從佛聞今為說也此在極為言非局此時也龍中先有經故引之耳又三漸次者即加行正體後得三智也此可准思攝之亦可教證不住耳第二爾時金剛藏菩薩下示說分齊令眾正知就此經中初集經者明金剛藏將說之相并顯說意後正明其所說偈辭就前文中初示說相觀察表說內心照察名之為觀亦可目眄說之為觀顯已無偏故觀十方下明說意可知金剛藏有二意故說偈一自顯有智堪說拂遣大眾何因之疑二彰已不畏大眾不堪聽聞拂去大眾何緣之疑問眾有何益答有二義故益一義大益彰實出言唯深是樂所以獲益二說教大得聞在今是以歡悅深生正信就偈文內有十三偈半初七偈半明其義大後有六偈明其說大就義大文中文分為二初三偈半顯其佛法次四行偈舉彼佛法顯地出言今為明地何須顯彼佛法微妙以地在因辨深義隱佛法在果彰深義顯故明佛法顯地深微因之與果高下天殊云何相顯然此雖復隨人高下法體不別其猶虛空約尺分異異即是空地法像此就初文內初一偈半直彰法微後之兩偈出微體相謂二涅槃初文有二初總辨微二唯智者下釋相也初文有四一者是微二難知之道三非思量論名非分別四名無垢濁經無此句下三句有又無垢濁下有四義亦可難得屬上無垢向下又二向並屬可思准之初觀解清淨二智者下行證契真三自性等下體性清淨四不滅等下德用自在此依論辨經亦同然也又有世間智慧隨聞明了知下舉世智隨文顯真智不隨聞也又論結云觀解甚微結不濁二依止結智者等理與智為依耳三清淨甚微結自性滅等功德等結不滅不生等又第一出世故不同世間定也第二實成故不同外道第三本淨故不同始淨尊者第四即靜恒用故不同聲聞等也餘義可知就下兩偈出微體相文分有二初有兩句是其同相後一偈半是不同相不同相有二一何處脫謂離諸趣二有五句是云何脫五句即分為五一觀解入如所謂等同涅槃相也二對治離障三明體德圓備四是其法身常故出矣五有一句是其解脫自體無礙又論云非唯初中後前中後取故者此約智義非約智事義言智起惑次滅耶又智生惑滅耶同時耶此名中耳又惑滅次智成耶此悉不可並有恒生恒不生恒滅恒不滅等過故初中後如緣起性取也又如是觀智等者次第結前不同相方便壞涅槃五義可知也二舉前佛法顯地離言內於中有四偈初一偈半舉前二種涅槃以類地法次一偈半正明地體難說難聞次有一偈喻難說聞前中三句牒前佛法寂滅出言下有三句顯地難說又復難聞又論云地者境界觀者或名分齊或是所緣耳第二說大文中有六行偈義分有五初之一偈三句彰說分齊次之三句彰已無過勸眾除失次一偈半顯其說相略而非廣次有一偈勸眾敬聽彰已善說生眾敬愛次有一偈顯已得力結說分齊又論云但說一分者謂因分也地有二分一因二果因謂世間方便行修即加行智分齊也果謂出生離相真證即正證分齊真證出言因相可論今唯說因故說一分又亦可約位也因漸成者謂聞思等非頓漸成故云也又約資成之義此有二義一資成其因二資成其證教說修中有二者一真心究竟成德滿足故云也二者觀修者真心離妄內照法界故名也此二與後得正說相應故名教說也不相應義屬義大耳餘文可知就說分文內六門分別一釋名二明所除障三辯所顯理四明所成行五所得果六釋文諸地同此一釋名者初名歡喜成就無上自利利他行初證聖處多生歡喜故名歡喜地二所除障者依地論名凡夫我相障依攝論名凡夫性無明又分二障一法我分別二惡道業又治二種業及一種報謂方便生死也云何治如虛空等廣如論釋三明所顯者謂顯法界遍滿義四明所成者成檀度及十願等五明所得果者若局取果唯通達障空義得一切障滅果及地位等若通判果則得唯識三無性理及得奢摩他毘鉢舍那等六釋文者有二初長行後偈頌長行有二初結前生後二若眾生下辨地體相此文相二初辨說分二菩薩如是安住下校量勝分說分文有一百句初四十句名為住分次三十句名釋名分後三十句說為安住前四十句如論應知又初十句中經脫淨心集就釋名三十句中初十多喜此中經脫慶喜文依論中云心喜者心體非喜攝喜從心也體喜亦如是根喜者以體成後為根非喜根也次十念當得後十念現得就念現中有二第一正明所念現得二何以故下廣釋遠離五種怖畏亦可就第十中分之就釋怖畏文內有二初責次答答內有三初明所離果二何以故下釋成離相三如是菩薩下總以結之又論云前說身畏後異身畏者前總明後別辨故云異身也非身外耳就安住分文有三一總明安住二所謂信心下有三十句別明安住三菩薩成就如是下總結安住就廣辨三十句中初十信次十修行次十迴向餘文如論第二願校量文有三一願校量勝二行校量勝三果校量勝言十願者一供養佛願二護正法願三攝法上首願四知眾生心五名化眾生六名知世界七是淨土八同心行九三業不空十成菩提依攝論有十願一供養願願供養勝緣福田師法主二受持願願受持勝妙正法三轉法輪願願於大集中轉未曾有法輪四修行願願如說修行一切菩薩正行五成就願願成就此器世界眾生三乘善根六承事願願往諸佛土常見諸佛恒得敬事聽受正法七淨土願願清淨自土安住正法及能修行眾生八不離願願於一切生處恒不離一切諸佛菩薩得同意行九利益願願於一切時恒作利益眾生事無有空過十正覺願願與一切眾生同得無上菩提恒作佛事又此十願與前十願義同不別也就經文內有四初結前生後二正明願體又初願脫二句第九願中脫如意寶身也三諸佛子乃至大願等明修願方便四以十不可下總以結之若依論本別明十無盡成前大願若依經本即是第四結願無盡就此文中有四初舉法及願立宗二何等為十下列十盡法有二可知三若眾生盡下將法對願逆顯成盡四而眾生下順結無盡又第六願中論云辨麁細中並云隨何意識身色心麁細故土亦麁細也餘相如論又三種三轉者就十盡句別中眾生界世界空界及心緣界等四是世間轉法界涅槃界佛智入界此三名法轉佛出世界如來智界此二為智轉就第二行校量勝文有三初牒前起後二正釋行體三諸佛子悉知已下總以結之二釋行文內有三一大願薰心成利安等益二如是則成下人成信者三樂以信分別下廣明信相此文十行即為十段初信文有三一總立宗次別釋三舉要言之下總以結之第二釋慈悲文有二初舉三門為所觀二對起慈前文有三如論應知又論云辨遠離第一義樂中三空離三障者謂分別相取捨等即三性障也餘行如論可解第三果校量勝文有四果如論應知初調柔果內初法次喻後合法中有四一見多佛起行之緣二心大歡喜下明能練行三多以二攝下乘前練行明別地德四是菩薩下明所練淨二發趣果內文分為二初釋後結前文有四一法二喻三合四結法喻合中皆有四句一問地法二是菩薩善知下明知解法三諸佛子下明能行行四得諸地智下明其能到喻合四句同此三攝報果文有二一在家果二出家果在家有二一上勝果二能以大施下謂依王報起勝行也願智果如論應知第二偈頌中四十五半初二十二頌上說分次菩薩如是下二十一半頌校量勝分次二總結歎初文之內初十一偈頌地方便及住地文次是菩薩下五行偈半頌彼釋名及五怖畏次常行下五行偈半頌安住文次二十一半偈文內初五偈半頌十願結及無盡文次六行偈頌信等十行文次智者於日夜下十行偈頌果校量於中初一頌調柔果次三頌發趣次五偈半頌攝報果次若以願力半行偈頌願智果第二地內六門同前言釋名者離能起誤心犯戒煩惱垢等清淨戒具足故名離垢地二明所離者依地論邪行於眾生身等障依攝論依身業等於諸眾生起邪行無明又治二障一微細犯過二種種相業行又治二業障及一報方便生死三所顯者顯最勝義四所成者成戒度五所得果者若通達法界最勝功德得於一切眾生最勝無等菩提果通果同初地六釋文者有三初偈生起二長行正釋三偈頌結前初偈有二初三偈文大眾獲益三業供養即為三也次有二偈解脫月請生後地文第二正釋文內有二段經一發起淨二自體淨發起者趣地方便生後地中三聚淨戒名發起淨三聚淨戒地中正行故名自體淨就初文內有三初金剛菩薩結前生後二何等為十下正釋發起三菩薩以是下結成利益二自體文大分有二一明行體二辨地果初行體文有三先解律儀次釋攝善後辨攝生此十地內科文不定初及第十同分為八此地為二三四九地為四五六同三第七地為五八地為七各隨一法耳此為地法甚深故方便影顯非唯一地有斯一門也就律儀中大判有二第一明其性戒成就頓離諸過第二菩薩如是下畢竟護持就初文內復分有二初明自性成就二遠離一切下頓離諸過又論云此二種朋者憶二家語往其二家詐為親朋也又經云此聞不向彼說此壞故等者此辨持意恐彼此相壞故不說也又第十邪見中七種邪見異相者一異乘邪見依別出世行次二依似法起仍記無記分二也次一依無中妄計次二依隱伏法生仍一用內一用外分二也次一依世間法生也經脫第一第三句等文又決定深信是異乘罪福因緣是覆藏見如文應知宜須思准也餘文如論第二攝善法戒文文別有五義別有四要攝為二言文五者如下文中五處舉經論別解釋義別四者一智二願三觀四行初思眾生隨一切惡皆由十不善道是其智也我當自住等是其願也此文有三可知也又深思惟下乃至如來是其觀也是故我應下是其行也要為二者初二一對智為方便後起正願後二一對觀為方便後起正行餘文如論第三攝眾生戒文大分有二一廣明攝生二諸佛子是菩薩如是下總結攝生餘義如論又問殺生等得二種人中果何也答此之習者非是氣習此名殘習順人道業者在人中別報受正報隨斷等者仍是人中不定報也宜可准之若以名言求之二報亦有憂劣有無不定此可思之逕歷三道義亦不定廣如大論說也又二倒惡意專念行者伺緣名意常樂二倒緣中現起故名意也違理名惡是起煩惱作意而生名專念行二倒惡心非專念者根本集起是其心義我淨二倒望前常樂根本集起故說為心我是常本淨是樂原此二性成非作意生名非專念也又追後報中經脫障中第八句共中第一句也又界差別內第二別句內經中第一句是論中第三句也第二地果文內三果同前調柔中有三一調柔相二菩薩爾時下別地行相三佛子是名下結說果相前中有三初法次喻後合法中有三一見諸佛起行之緣二能練行三所練淨行能中有三初明供養次明迴向後受十善法行依經略無迴向攝報同初地依攝論中二地已去有八種清淨此見多佛即彼見佛淨此中衣被乃至恭敬心即彼信淨此中淨戒即彼波羅蜜此中作王即彼第六成熟眾生此中念佛即彼心淨此中為首等即彼慈悲此住千劫等即彼生淨此動地等即彼威德餘地准此三重頌文有二初明說意第二正頌頌有二十六文分有四初二頌發起次十六偈頌自體淨次有七偈頌果利益次一結歎自體文中初有四偈頌離戒淨次有四偈頌攝善法次有八偈頌攝利生利生文內初有三偈頌願行集等次有五偈頌集果文果利益中初二頌調柔次四誦攝報次一頌願智第三地內六門曰前一釋名者隨聞思修等照法顯現故名明地二所離者依地論闇相於聞思修等諸法忘障依攝論心遲苦無明聞思修忘失無明復有二無明一欲愛無明二具足聞持陀羅尼無明有二業障及一報方便生死三明所顯者顯勝流義四明所成即成忍行及四定也五明所得果通達法界勝流文句功德得無邊法音及能滿一切眾生意欲果及三地位通果如初地六釋文者有三一偈頌發起第二正明住地體三偈重頌初偈文中有二初有六偈大眾三業敬讚前說此中有三初一喜次一雨華次四歎德二四偈生起後請此中初三偈是大眾請次一解脫月請就第二地體文差別有四一起厭行分二厭行分三明厭分四厭果分初文有三一結前生後勸修起入二何等為十下正辨起厭三菩薩以是下結行能入就厭行中有三一修行護煩惱二修行護小乘三修行方便攝行初文有二初十辨無常次十無救者就護小乘中有三十句初有十句明求佛智護彼小心後二十句念益眾生護彼狹心前文有二初總次別二護狹心中初十起悲後十救度度是悲益亦可初十是其悲心後十是慈心於前中初總次別於後救度十心中初牒前起後總明度心第二別明度心別中九句初三度處次二度行次三辨前後一度果三方便攝中此內有五一起觀方便牒上三心起後觀求二即時欲具下標趣方便標其佛慧彰其所趣三作是思惟下觀求方便觀察推求度眾生法四即時知住下正知方便五菩薩如是知已下轉修方便修聞法行攝取正法第四正知方便者前念眾生墮在煩惱業苦之中以何方便而拔濟之令得涅槃畢竟之樂即知不離無障礙智者是如來智智由何生即知不離八地已上如實覺起覺由何生即知不離四地已上無生行慧慧由何得即知不離三地禪定定由何生不離聞法是故菩薩先求正法既聞法已靜處思惟思已修習入禪無色依此禪定觀法無生起出世慧依無生慧如實覺依彼實覺得無礙智既得智已便來救生知相如是第五攝生方便文中有二初明求法生難遭想能捨外財此文有二初生難想二但於說法者下重人輕寶中有五句此即為一句為求法故是第二句為法捨施又為求法下為法走使為第三句破除憍慢無苦不受為第四句於上不恭為憍慢於下執我名為我慢於等自大名為大慢若得一句已下得勝財心即為第五句此中入校量總成有三句此初成一句得聞一偈下第二校量是菩薩若有人來下是第三校量餘文可知第二又如所聞下隨文能行釋厭分中文分有三一牒前聞法靜處思量以起後說二明厭體三明入意為順法行而不樂著第二文內初禪中即離欲惡不善法者是離障也釋有四種一總相釋除欲界惡不善故名離欲惡不善法也二依龍樹遠離五欲名為離欲斷除五蓋名離不善故龍樹云趣向初禪遠離五法斷五法矣三依毘曇五欲離故名為離欲斷十惡故名為離惡除五蓋故名為離不蓋四依成實斷貪欲心名為離欲亦捨殺等名為離惡不善法也有覺有觀者是對治也麁思名覺細思名觀故龍樹言譬如振鈴麁聲喻覺細聲喻觀離生喜樂是其利益慶背欲惡是故生喜離過倚息故名為樂入禪行者是其定體一心支也何故獨此名為禪行一心禪體故名禪行就二禪中滅覺觀者是其滅障滅障之中覺觀有三一即定心二出定時三識身中麁動覺此二並是動亂之心二禪勝靜同皆滅之言內淨者是對治支若有覺觀濁亂不靜此禪勝靜離彼外亂故云內淨言一處者彰其治相彼內淨心住於一境更不餘緣故云一處故彼舍利阿毘曇言欲界地中心行六處以六識身取六塵故初禪地中心行四境以四識身行四境故以初禪上無鼻舌識故但云四耳二禪已上心行一處唯意識身緣法塵故又復相續無間不斷亦名一處下論釋中具此兩義無覺觀者顯其能治能治覺觀前滅覺觀直彰離過如說滅諦以為無漏今就能治彰無覺觀如說道諦以為無漏定生喜樂是其利益前初禪中創背欲惡慶離故喜今此禪中法從內生慶得故喜樂同前釋入二禪行是禪體一心支也就三禪中言離喜者是滅障也二禪喜心分別想生動亂多過此禪定心轉寂故滅行捨念慧是其對治言行捨者是其捨支行心調停捨彼喜過故名為捨此是捨數簡異捨受故彰行也言憶念者是其念支念前喜過守心一境故稱為念念與憶俱通伴而說故云憶念憶能發悟助念力強所以通舉亦可即說念以為憶如四念處體性是慧而名為念此亦同然言安慧者是安慧支分別喜過說慧慧靜名安身受樂者是利益也釋悅名樂言身受者受有二種謂身與心分別有二一約根分別五識中受依色根生故名身受意識中受從意根生故名心受二約所益分別身心下品之受釋暢在心名為心受上品之受釋遍身心就所遍處從末為名故曰身受今從後義樂處心法此處增上遍滿身心故說身受顯樂增上樂是心法心中受之義不待言論言諸賢聖能說捨者此樂深勝唯有賢聖能說為過堪能捨離非凡所能彰此樂深言念受樂入三禪者是其禪體一心支也謂念自地受樂之過以入一心就四禪中斷苦斷樂滅憂喜者是滅障也革絕四受明禪不動言斷苦者苦實在於二禪中滅為欲禪彰此是不動免絕四受故此說斷亦可指彼三禪之樂以為苦故斷三禪樂即名斷苦何故如是彼三禪樂望麁心人說之為樂望後靜心即是大苦如似世間指手打木於彼寤者說之為樂睡眠之人用為大苦此亦如是故說斷樂斷樂者斷三禪樂彼樂麁動故此斷之先滅憂者初禪滅也先滅喜者三禪滅也並在前滅是故言先既非此滅何故論之亦為顯此不動禪故若使憂喜前地斷故彰先滅者苦亦先滅何不說先釋言彰先理亦無傷但此為明苦雖先斷對苦之樂此中斷故對樂之苦不得言先若當說言先斷苦者人謂彼樂亦是先斷故不彰先憂之與喜能對所對並是先斷故云先滅不苦樂者是其利益餘禪之中皆先明治今此何故先說利益乘前所明斷苦斷樂對之即明不苦不樂彰益義便故先論之行實在後此乃捨受不同苦樂是故名為不苦不樂何故不名不憂不喜釋有三義一以此禪正斷樂受而復無苦翻對彼二是故名為不苦不樂二前文中先斷苦樂故此偏對之明不苦樂三五受中憂喜名別三受分別憂喜二名攝入苦樂苦樂寬故捨受對之名不苦不樂捨念淨者是其對治捨是捨支念是念支前三禪中有樂故捨念不淨今此無故捨念淨也入四禪行是其禪體一心支也四空定義廣如別章此應論之四空定文如論分別順法行者為依禪定順起無量神通等故入諸禪定非愛著也餘文如論釋厭果中分文有三一明無量二明神通三總結自在餘義如論應知又四無量中經脫不二又清淨并無念中二句也又身通中經脫第六注水句他心中經脫第七妄行正行句就釋地果文分有三三果同前調柔果中大判有四一調柔行二忍辱行德三明別地行四結說相前中初法次喻後合法中有四初見多佛起行之緣二供養下明能練行三於百千劫下明垢障薄四不復積集下明所練淨餘文如論第三重頌文有二初生起第二正頌頌有三十五偈初二頌十深心次二十四頌厭行文次二頌厭分及以果分次六頌調柔三果經文次一總結就厭二十四初四頌護惱次六頌護小次十四偈頌方便攝也第四地中六門同前言釋名者不忘煩惱薪智火能燒故名焰地二所離者依地論離解法慢障依攝論微細煩惱行共生身見等無明復有二種一三摩跋提愛二行法愛又滅二業障及一種方便生死三所顯者顯無攝義四明所成者成精進行及道品等五所得果者若通達法界無攝功德得如所應一切眾生利益事果及四地位通果同初地六釋文者文內有三初偈頌生後二正辨地體三以偈結前初有八偈一有兩偈菩薩供養次天女供養次三天王慶遇以興供養次一大眾請次一解脫請所以此有王及女請彰此地正體智及外用俱成故也就體文中大判有四一清淨對治修行增長因分二清淨分三對治修行增長分四彼果分初文有三初牒前生後勸修趣入二明行體三菩薩以此下結行利益又論云處順行者地前方便思量正地而未證得正在地中名曰已證此二處行同依所說故名順行也餘文如論清淨分有三初總次別後結總中有三一明佛家轉有勢力二得內法三謂十智教化成就又論云如來自身所有諸法以是諸法顯示如來者人法互顯佛證得法還以勝法顯示如來也修行增長文有二一護煩惱是自利行二護小乘是利他行此二各有初總次別又護煩惱中就身念中先觀內身次觀外身後二合觀何者內身而復云外若當就彼十二入中分內外者若自若他六根為內六塵為外今四念中自身名內他身為外何故初別而後總乎釋有兩義一破病不同有人著內情多著外情少如人為身棄行妻子及諸財物著內多故須教觀內有人著外情多著內情少如人為欲財喪身為欲沒命著外多故須教觀外有人內外俱著故須合觀二隨觀始終行者本來於自身中取有淨相故先觀內內求不得謂外有之故須觀外向者觀內不及其外觀外之時復不及內是故第三內外合觀觀內身者標別所觀循身觀者明其觀相循猶順矣其身相審悉觀察名循身觀精懃一心明其觀儀行者今欲破壞身相非懃不辨故須精懃故龍樹云離別常人易離別知識難離別知識易離別親戚難離別親戚易離別自身難行者今欲離別己身必須精懃懃由專意故云一心除世貪憂彰觀所離何故此中偏離貪憂如龍樹說行者此中多生貪憂故偏除之云何多生始棄五欲念本所愛是故生貪未得道法所以生憂是故但言除世貪憂又復貪者凡夫多起著境難捨受生之本三毒之初故煩惱中偏說除貪憂心一向貪欲者起障定最重禪中先離故五受中偏說除憂若說除貪結餘法隨之若說除憂諸受隨遣譬如破竹初節為難若破初節餘節皆隨貪憂亦爾下觀外身及觀內外類亦同然就受念中亦初觀內次外後合十二入中受唯在其外法入攝故今四念中自受為內他受為外又復意相應之受說以為內五識相應名之為外亦得定受說之為內散受為外於此內初別後總就心念中亦初觀內次外後總十二中心唯是內意根攝故今四念中自心名內他心名外又復意識名內五識名外又得定心說以為內散心為外就法念中亦初觀內次外後總內謂心法外謂非色非心不相應行及三無為第二正懃義者初二斷除惡法後二攝善前離惡中先斷未生後斷已生斯乃說時非是行體亦可已生是其先成無明住地細故後斷未生是其四住現起麁故先斷未生惡者舉其所斷為不生者懃之所為欲生進者懃方便心發心斷者正明懃體已生之中類此可知已生謝往云何可除此乃斷於已生種類在未來者令不相續非謂斷於起已滅者後生善中先起未生後廣已生善非本有習之方起是以要須先起未生後廣已生未生善者舉所修也為生故者懃之所為欲生懃者懃方便心發心行者正明懃體已生同前已起謝往云何可策此必策彼已生種類在未來者令其續起非謂策彼起已滅者第三如意義就此文中初總標舉後別釋言欲定者直舉行體欲能生定因從果稱故名欲定亦可定心由欲而生舉因名果故云欲定斷行成者辨其功能以此定行能斷眾結名斷行成亦可名彼涅槃名斷斷家行成名斷行成修如意者就前欲定明其修也依止厭下明向第二斷行成也於諸煩惱初方便道觀過厭背名之為厭無礙正斷說之為離解脫證除說之為滅趣向涅槃名為向捨若隨位分見道已前說名為厭除見諦惑說以為離斷修道結說以為滅得涅槃果名之為捨此乃諸行治結次第不須別對念處行等餘行類爾何故念懃不明此者得定成就方有此能故前不說精進可解心定者餘經論中為念定繫意住緣故稱為念專心守境故說為心思惟定者餘經論中名為慧定慧心籌慮故曰思惟餘廣如論耳二護小中五行內經脫第三句彼果勝中初明行果次別地果行果有六始從離惱盡第六本心界滿經中略無第二業染餘義可知又離惱中文雖背異意亦得足耳又論中業染者有二義不作一敬佛故佛所呵即不作二畏惡名失利他生煩惱失自利故不作也增上欲中第三離過別句內脫第一句發懃精進中經論似有不次但依論文次第消息意亦無失也本心界中亦如是地果文內三果同前調柔果中文分有四一調柔行二摩尼珠下明教智淨以此地成就淨證從體起用故有教智不同前地三四攝下明別地行經本略無此句四是名下總結說相前中初法次喻後合法中有三一見諸佛為起行緣二恭敬下辨能練行三是菩薩樂心下明所練淨餘義如論應知第三重頌中初辨說意次正偈頌有二十九初二頌增長因次三清淨分次七頌對治修行增長分次九增長果次七頌調柔攝報等三果次一總結歎也第五地內六門同前一釋名者得出世間智方便善巧能度難度故名難勝地二所離者若依地論離身淨我慢障若依攝論下乘般涅槃無明又有二障一生死涅槃一向背取思惟二方便所攝修習道品又治二業障及一報因緣生死三明所顯相續不異義四明所成禪波羅蜜及學四諦五明所得果通達法界相續不異功德得與三世諸佛無差別法身果及成五地位通果同前六釋文中大判有三初偈頌生後二釋地體三偈結前初十五偈一有二偈菩薩順修供養三業慶喜次二天王讚佛菩薩無染功德次十天女讚因及果大慈悲用二位圓備次一解脫請顯入後證就天女文初七歎因次二讚果次一顯行成因證矣地體有三一勝慢對治二不住道行勝三彼果勝前文有二約慢二種一自地慢二他地慢他地者前四地中得出世智取彼勝相名之為慢下以十種淨心為治二自地慢於此十中悕求勝相復以為慢下以隨順如道為治此二文中通名勝慢慢治同故初文有三初牒前生後勸修趣入二辨十心三菩薩以是下結成利益又同念不退轉心者方便淨心與不退證心同緣正理不異也又文中七淨者一戒二定三見四度疑五道非道此五大小名同後二名異小乘後二者一行淨二名行斷以彼宗趣滅故大乘名者一名行斷二名思量菩提分法上上淨以此宗依行斷起勝求故行雖有七文有六句第三句中有二種淨謂見行淨及度疑淨餘相可知位者若依小乘戒及定見道前次三見道次一修道次一無學道大乘三位論之行斷及行在修道中餘悉同前所由如大疏也二隨如道行有三一舉前起後總顯如行二得大願下別明隨順如道行相三生定不退下總以結之就初總中法體有三句別有四法體三者一是四地所修道品二此地前十種淨心三此地中順如道行文四可知不住道中經文有二初列四諦實法分別是護煩惱自利行也第二化眾生分別是護小乘利他行也前經有二初列四諦實法分別後就此四明十觀門即化生分別此文有二初列十名二次第解文四諦門中義含法界菩薩於中窮照無遺隨智異論曠別難窮今此且就一數之圓略為十門然此十門菩薩自知知相難明故寄化生以顯其異斯乃約化顯自知耳以此通名所知法中智清淨故言開合者此之十門總唯是一化生分別若隨所化大小分二前九化小後一化大隨化所起分以為三前五化生令其生解次四化生令其起行後一化生令其入證約人不同離以為七初諦化於根未熟者第二化於根已熟者第三化於疑深法者第四化於謬解法者第五化於離正念者第六第七第八第九化正見者第十化於大乘可化隨法不同分以為十若廣分別數別無量言對實法辨通別者此之十門望前四諦一一皆通初世諦者通觀四諦法相差別第一義者通觀四諦體性空寂言相諦者通觀四諦非有非無言差別者通觀四諦有無各異說成諦者通觀四諦緣起集成相狀事也言事諦者通觀迷四諦成苦等事也言生諦者通迷四諦起作集也盡無生者通解四諦得證滅也言入道者通解四諦得成道也菩薩如來地成諦者通窮四諦緣起實性清淨界成大乘道之因果也又此諦者前四諦直明法界體性無非四諦也下事等四諦是有非四諦也中間五諦是方便修相解觀次第後之一諦明正稱周法界自體因圓通妙道無障礙德備也若約教緣法相差別時初四諦直明法體次世諦第一義諦明於相次相諦者明一實諦相次差別者明法界法相成諦者明如此法界相以凡夫迷倒故菩提為煩惱三界繁興熾然於世眾相集成也次明事四諦顯正修對治方便行也然此有非四諦乃是菩薩正修方便法而但以法通無局故二乘亦得於中修進下至人天善業亦於中行也今但此菩薩正修對治方便道滿故能顯發稱周法界自體圓極無障礙道故欲明於菩薩地次第入如來智諦故也此觀意如論信解智非無盡智知者釋前如來諦文謂因智知非果無盡智知也又可說文字阿含信智知非不可說義無盡智知也此文約解簡耳下離世間品中重更簡文者約行簡也釋云鏡像智者三乘見道前依定成事如鏡中像成事自在也其位不定或見前煖等四善心或光得等四定或地前四十心或十行十迴向等或世間修慧乃至得定已去即是其位也二護小乘懃方便文分有二一觀有為虛妄誑詐惱於眾生起悲慈念二得如是智慧下別明悲慈此文有二初明化他願二如實觀一切有為下明化他心此文有二先悲後如是苦惱等下辨慈悲文有二初起悲方便二知眾生下正明悲觀於中有二一觀如實苦知苦體性二又作是念下觀深重苦就人顯過明其可悲就深重苦內經文有二一觀眾生怪生受苦不知厭離二無明癡故下明諸眾生可怪所以於中有二初明深苦二如是生死下明其重苦二釋慈文中大判有二一為眾生修習善法二如是思惟下隨其所修發願饒益初文有二一於眾生念惡無始此經文脫第三句第五句第六也二唯我一人為集善法二發願饒益中初一總後九別此中經文亦有不次依次消文義亦無失釋果分文大判有四一攝功德勝二修行勝三教化眾生勝四起隨順世間智勝前二自行是上所知智清淨果攝功德者自分所成修行勝者勝進所成後二利他是前利生懃方便果化生勝者化他之行隨順世智者化他之智餘文可知四隨世智中初總辨意二知世所有下別釋化智別中有十一知書等二知石性等三治病方四作論等五日月等六持戒等七不惱生事八安樂生事九憐愍故出十漸令信入無上佛法經第三中闕二句第四義中無一句餘文如論又論中難解吉凶入等隨時變相遍身相者是報定相隨時變相有八日一月二星三星謂五星東方歲星南方瑩或西方太白北方辰星中有鎮星以為五星四宿者二十八宿謂角亢等五星於中止宿故名為宿也地動為五夢六想七吉凶為八狐鳴等並吉凶攝也又七曜者日月五星是也入者順也過去世八相之業又順未來八相所表之果也又遍身諸相者定報愛非愛果相也又五行對五染者持戒治破戒四禪治貪欲神通治邪歸四無量治妄行殺生祭祠求福等四空治妄修解脫外道邪修等就地果文中三果同前調柔分四一調柔相二又如日月下明教智淨三別地行四結說相經闕第三句初文法說次喻後合初明見佛為起行緣次能練行後所練淨能練行中初供養次修迴向後受法行經多不足又四五地中出家果在調柔中所以者四地已去得出世無漏行出家義顯故餘義如論應知三重頌文初辨說意次明偈辭有三十九初十一偈頌勝慢文次十三偈頌不住道勝次有七偈頌不住果次七頌調柔等三文後一結之初勝慢內初二頌平等次九頌順如道行不住道內初四頌智淨次九頌懃方便利生文第六地內六門同前一釋名者般若波羅蜜行有間大智現前故名現前地二所離者依地論本微煩惱習障若依攝論微細相行無明此文寄在七地復有二障一證諸法生起相續即迷俗也二相想數起即迷真也又治二業障及一報因緣生死三所顯無染淨義四辨所成成般若波羅蜜及解得緣起五所得果者通達十二緣生真如無染淨功德得相續清淨及能清淨一切眾生染濁果及六地位通果同前六釋文者此文有三初偈頌生後二辨地體三偈頌結前初有十八偈前有二偈菩薩讚歎次二諸天三業供養次二天王及以眷屬讚歎地義次有十一天女讚地體及諸別行次一解脫請入後證女文分三初一伎樂供養次九正歎果德及因後一默然觀佛就前九文中初四歎果次五歎因因文有三初一大悲行次三六度行次一結成德用地體文中大判有三一勝慢對治二不住道行勝三明彼果勝初文有三一牒前生後勸修趣入二辨相三結行成初明勝慢對治者明十平等法有二種意一解境二行境言解境者即此十門為所軌法不住道下明所依行觀門方便言行境者即十平等是觀解初不住道下明觀成相又依論別定其文亦好也就十平等釋相有二初一總次九別九內有三初七以無破有次一以有破無次一有無雙破初文有三初一空解脫門即無相觀次五無相解脫門即無生觀次一無願解脫門即無性觀行次第者此舉解成行外疑云若諸法無云何住持久立決定為答此疑故經云無性故言無性者無實性也又云若諸法無云何現見實有為破此疑故經云一切法無相平等又疑云若法無相者有處法生有處法滅取心隨見不由自意云何無相為破此疑故經云一切諸法無生平等此下自體空不如無相等故異前也言無生者一切諸法並從念生無有自立云何云有如論念展轉故又云若法從念生即因緣非一念等諸緣我盡不見唯見所成安立之法念等不見自可是無所成之法應說是有為破此疑故經言無成故言無成者既法從他生汝不見彼從緣而發既許法從他生汝不見此相當知所見即是自謂不得實境妄見所成故論云無成平等此二迷苦諦又云若諸法從他生無自生性我許非有能成之因既得成他此有力能應說是有為答此疑故經云一切離故一切法平等依經在第八句言離者但所執境情謂是實論彼所見即無所從一非先有二無實理所以知若從緣生即似非實故知所見即相非有故論云染相故此即計集諦問若是集諦即心聚攝解既在境云何應集答論能取體乃應緣似煩惱業用計謂境中境即是無義歸取相故說是集又云諸法因緣尋彼本末俱不可取究其此意染法依實迷真而生染可說無所迷真俗滅道二諦順理應有答汝謂真俗順理是實此義不然滅道真俗乃是梵行正智境界云何乃云如謂是實為破此疑故經云本淨平等若如謂是實即雜染心生不可言本淨故論云淨相故此迷滅道二諦又云若法不如所見是實有者即不應起世間言說現有名種種不同即驗所目之義非無答如言所執名非一者是世謂施設非先實有所以知但見世間得義不得名得名不得義故知諸名不定從義汝謂義實起名等此即戲論非實有也為破此疑故經云無戲論故名不實有賴義而生義不自彰依名而顯此即驗是戲論因緣又觀義因不見名果又觀名果不見義因此似戲論亦無故論云分別相故所以唯說分別者為顯即相空也此迷四諦名上已無生觀說又云我已知相是無了生非有即驗如實決定可趣答汝謂自見為妄非有別見離念為可取者還是分別故經云無取捨故無取捨者本為情謂是取所見並皆不真今還見離念為所趣即同前妄故論云出沒相故所以唯言出沒為出沒即空上來以無遣有又云我尋相生是無又知離念非有當知染淨真俗等法並無其體不可進趣答汝見染淨不可進趣謂無法者此義不然為破此疑故經云如幻夢等若法並無者云何有處夢有處不夢驗此即知一切諸法不定是無故論云我非有相所以為破我無唯言無我者此為離我不住無我故緣成幻事此不同上見此即以有破無又云所以前起八種見為不盡理以無破有復起一見又不盡理已有破無我今體尋不可偏有無取今具成二義此可當理答如外所見由不越情所以知如所見境無義非有義有義非無義據其理也即無是有有無是一為破此疑故經云有無不二言不二者法不自住應緣成起復不是緣故成果法尋其諸法不越自他自他不住即事辨空若如見有無此由不越自他兩際故論云成壞故所以但言成壞者謂成壞即空故不別求當知不二平等之法非除滅有無說為不二此即如實即驗所謂有無名為戲論亦非有無二法之中別立一法以為不二不俱取同上以因緣法有無同體各非自性說彼無法以為有故有即非有還即說彼有法為無無則非無有非有故無外更無別有為二無非無故有外更無無法為二故曰有無不二又復說彼有無之法為不二故亦無不二自性可取此破有無雙計第三結文有二可知義相如論耳上約十二入明所軌法下約十二緣生辨所依觀門問上明法唯約十二入下諸觀門何為偏在緣生答攝法取寬故約十二入以通依正今約觀門攝外從內故局緣生此文有二一就初住以明不住即總立宗二作是念下約彼正住以開觀門即別釋也前地劣故正住地中方名不住此地勝故初住地中即名不住初文有二一觀法相等牒前起後言法相者牒前文中十平等法隨順牒前得入六地此依論經可准之二復以勝大悲下正顯不住於中通下六句分別一釋其名對前觀故說此為復大悲首者念眾生心拔苦為悲悲增曰大大悲增者求心愍至稱曰增上亦可求於增上果故名為增上為求佛智利眾生故名曰大悲言滿足者離有為心厭有為故觀察緣起觀之窮盡名為滿足此即經論二處不同若依論文為有四句即以第四生滅一句依前三門以成行相若依經本第三即生滅即用生滅為滿足觀據經論二處即有二意釋生滅門一依論者所謂眾生菩提因緣並是有為今以智知故云觀生滅二依經者因緣之法順生逆滅本為救生故云大悲又若依經成四句亦得可知也二明三心次第之義乘前觀空法便念眾生虛妄所纏故先起悲以悲念故求佛智慧欲以利益故起第二佛智必由離過所成故起第三三就自利利他分別前一利他後二自利四護煩惱護小分別前二護小後一護煩惱五就因果初後攝因第二求果六不住分別初一利他不住涅槃後二自利不住世間二就正住別辨觀門初通經論科簡觀門第二釋義初門有三一就經科二就論科三將經論相對分文就經科中初別明十觀二重結之十觀是何一因緣分次第二三界虛妄下明一心所攝三無明有二種下明自業助成四無明令行不斷下不相捨離五無明愛取下三道行六無明行是過去下明觀先後際七無明行乃至六入下明三苦集八無明因緣行生下辨因緣起九無明因緣是生縛下辨因緣生滅縛十無明因緣是隨順有下是隨順無所有盡觀於中並各有順逆觀即為二也經文如此二次就論科論家就此十番觀中三門分別一就厭離有為心中觀十二因緣此即是前滿足生滅門二就深念眾生心中觀十二緣下說為悲隨順觀言隨順者此即起悲隨順緣生即是前悲為首三求佛心觀十二緣論文名為一切相智分別觀此即是前悲增上觀問前初住先明悲首次說增上後彰悲滿今此何故先滿次悲後說增上前初住中生心次第故先悲首後論悲滿今此是其正行次第故先悲滿後說增上是義云何前初住中乘上十法觀法空寂便念眾生妄有為法之所纏故故先起悲悲欲拔苦須得佛智次起增上佛必由離有而成故明滿足生滅等觀今正行中離過為始先厭有為因自離過便念眾生處之不出次辨隨順前二攝因理必在前一切相智是求果行理須在後此三門中各有十種觀因緣集即為三十一一門中各有逆順即成六十上來分別但依住地明六十番對下果分有一百八十因緣觀門所以知然尋果分文以三空門分別緣集據此門下各攝不同故經云依空解脫得十空三昧無生無願亦復如是據此三空便有三義若以空三昧觀十二緣即十二緣皆空所以知已論主將分別無相配空三昧若以無相門觀十二緣十二即似若以無願門觀十二緣緣生即實論中又說無相觀門為真實性由真實離相故以配之以無願配無生為依他無生無所願求故用配之此等因緣同異法門准下十空三昧思之可解第三以論對經文分齊者更有別意前依經本十番即成厭離有為因緣等觀故據前後經本十番成一百八十門又問若依經論無有六十門觀相云何得成一百八十門答由經初開三觀門後論主仍許經本二十番而更別辨三門四門九門等今以前開三觀門驗後經中觀體即知定有六十門也今以論對經攝十門為三番意從一觀厭離有為此意下更分別然論攝經分齊者就厭離有為觀中攝彼經內十番觀門以之為三十中初門即以為一名成答相次有半門復以為一名第一義後八門半合之為一名世諦差別第二大悲隨順觀中攝十為四初門為一名觀眾生愚癡顛倒次一為一名餘處求解脫次三為一名異道求解脫後四為一名求異解脫一切相智分別觀中攝十為九初有半門說之為一名染淨觀次一門半復以為一名染依止觀次有五門各別為一次有兩門復合為一名無始觀次一為一名種種觀通前為九此三門中文之前却後當分釋二釋義者依大經本法界緣起乃有眾多今以要門略攝為二一約凡夫染法以辨緣起二約菩提淨分以明緣起約淨門者要攝為四一本有二本有修生三名修生第四修生本有言本有者緣起本實體離謂情法界顯然三世不動故性起云眾生心中有微塵經卷有菩提大樹眾聖共證人證前後不同其樹不分別異故知本有又此緣生文十二因緣即第一義言本有修生者然諸淨品本無異性今約諸緣發生新善據彼諸緣乃是妄法所發真智乃合普賢性體本無分別修智亦無分別故智順理不順諸緣故知修生即從本有同性而發故性品云名菩提心為性起故問本有修生既是新發義非是舊云何乃說從其本性答此品為是新生之義說是修生與本義親故從性起如今穀不別劫初順本穀親對今緣疎故不說新得此思可解三修生者信等善根先未現前今對淨教賴緣始發故說新生故論云彼無無分別智故四修生本有者其如來藏性隱在諸纏凡夫即迷處而不覺若對迷時不名為有故無相論云若有應見又依攝論云有得不得見不見等故也今得無分別智始顯法身在纏成淨先無有力同彼無法今得成用異本先無故不可說名為本有說為修淨問若說始顯為修起者名曰修生云何說顯答只為是顯修生門中義成本有先在迷心不說體用今時始說有彼法身故知與彼新生是親先有義疎如論云離不離無常既言無常不可從本有上來四義於此緣生理實通有若對經分文此十番緣生唯有二門一修生二修生本有餘二在性起品第二染法分別緣生者有二義一緣起一心門二依持一心門緣起門者大分有三初真妄緣集門二攝本從末門三攝末從本門言緣集者總相論十二因緣一本識作無真妄別如論說依一心法有二種門以此二門不相離故又此經云唯心轉故又如論說真妄和合名阿梨耶唯真不生單妄不成真妄和合方有所為如夢中事知與睡合方得集起此是真妄緣集之門二攝本從末者唯妄心作故論云名種子識及果報識對治道時本識都盡法身流轉五道名為眾生隨其流處成其別味法種眾苦如此非一故知攝本從其末也問當隨染時為即染也為由是淨答體是淨本復是淨不可名隨故知染時不可為淨若爾者不應說言依如來藏有生滅心應但是單生滅今言相依如此說者是有智人染淨雙證故作是說非局染門三攝末從本者十二因緣唯真心作如波水作亦如夢事唯報心作以真性故經云五陰十二因緣無明等法悉是佛性又此經云三界虛妄唯一心作論釋云第一義諦故也問攝末從本應是淨品云何乃在染門分別答此攝末從本理在淨品緣生今為對染顯染如幻故在染門問義若如此一切淨法並對染顯妄云何獨辨攝末從本在染緣生答凡論淨品緣起有其二種一為對染以顯妄法故經云不如實知諸諦第一義故也二但顯淨品緣起即是顯理之門即如普賢性起品等是也餘義准此可解此攝末從本即是不空如來之藏此中亦有空義為自體空後當分別二依持一心門者六七等識依梨耶成故論云十二緣生依梨耶識以梨耶識為通因故問與上緣起一心云何取別答上緣起一心染淨即體不分別異此依持門能所不同故分二也問如上諸義並一一門別云何得成一證境界答上來所辨並約緣別顯即是證境方便道緣欲樂既別即今所依觀門非一若尋證境如上十平等說上來第二釋義門訖次對文釋觀門別相就經本十觀內初明順觀次辨逆觀餘皆同此其逆觀相後當釋初因緣分次第者三種分別一明所治障二辨觀體三釋經文餘皆同此言治障者治我見執謂言十二分是我作也即是身見邪見遍通若分文別但治人見此惑通彼三空所治治相云何實無有人相見實人相即空門所治緣起似我生不如所取生計為似相即無生所治所以得知有彼似我故論云自他差別識從我見薰習生故得知也成似生及實法相即無願門通治前二執亦可治彼無我空及成八自在見相所以得知故論云自體空者有故此成無性性也即治惑門二觀體者即顯因緣理次第生義以空及似實等三性為順觀體逆即成一緣起空無性性觀即用緣起次第理為此觀體即依經辨也若依論辨但准以思攝三釋文者就因緣分者即因分也次第者漸次也觀者照達義就此以題章也此文有四相從為三要則為二總攝為一門別四者一舉彼解惑顯成無我門二依論愚癡下依經一切凡夫下責情顯理門三依論無智下依經常隨邪念下辨相顯實門四不知諸諦第一義諦下依實辨相門相從三者四門中初一名成釋成無我中二名答答顯無我後一名相謂依二諦立因緣相要攝二者前之三門宗顯無我即因緣性後一總顯因緣之相總為一者總為第一因緣分次第就第三辨相顯實中只由癡愛起諸業行乃至老死非由於我於中初順次逆後結順中初言無智有無經云常隨邪念是無明支無智是癡求是愛求常名有求斷曰無也過去唯癡實即過去備諸煩惱癡愛力強所以偏舉恒隨下是行行有六句前三行過後三行體依經行過三句亦是無明支以闕論中無明支故以是行下是其識支初以是行起心種子乘前起後由行熏心令心生後故說為種心者是梨耶二有漏下對後生死顯前種義有漏是愛取想是見依經取心心即通想所謂業為地下復生後有是名色支生名色等有七句一業為地二識為種三無明覆四愛水潤五我心溉灌六種種見綱七名色牙生問如熏習義應業為種識為依地云何今識為種子答凡論業種分別有二一熏習成種時二引生感果時若熏習成種時業為種子以識為地為識未被熏時未辨有種今為熏習始說種生即與上心能熏義親與識義疎故識為地種為能依即屬業也二引生感果者以識為種用業為地今言業者是臨生時中陰求生業心為正業種猶在本識未發今此上心求生中陰是種子用相此用相既非業體但能引業感得識支如地引種令得成果說業為地種在識內與彼本識同無記性先造業識上心已謝今種現與本識俱成與識義親與能薰疎故判從識合為種子此有二義一是即體二是異體此義如上料簡中說問業力無明及諸見等現今求生用識為依應從識為種云何別分為所依地答理同依識但有別義不如種子以種現同識無記性一體二相俱一不分求生無明雖與識同現變成其色心等別不如本識體相二義不可從識為種子也餘文可知二依止一心觀者即十二緣等能依也心者即梨耶心就此以題章以梨耶緣起為此觀體三門同上初所治者治彼外境自性執謂一切境別治但以惑自性差別積聚等三通治可知二能治所依觀體者還以三空空似實無生性相為此順觀故論云阿梨耶識為大空故無生似實無願如論思之應知逆成一觀同初門唯識者有二種一梨耶識持生諸法離識即無二明意識唯識生死涅槃染淨等法現在意地離識即無梨耶唯識始是解境非行所依意識唯識此終即是正解所依心終意始反前可知觀相云何如行心見法為境若無觀心覺境染淨等法縱任現前今知意言所作取謂之心不起知識作時名用依他遣分別境問依他與識云何取別答依他約相所以知分別體空相能起識其識隨緣不守自性此應成空乃現似相故知約相二唯識約體三界唯心顛倒分別即空故得知也識望無性即似非實體相相成故通說耳問如境依心即是果法似而非無云何對識辨境即空答但從心生非分別境屬能緣心依他性攝所以知當見境時但見實故故論主以二諦等文作一依止觀也問後知唯識還是所知與前謂境有何義別仍判後境屬依他性答前見境時不知緣集說唯識作作義非性見識作時分雜謂染緣集作理違分別性故知別也遣實境滅時即得一分空無相性無相現故唯識想境並則不生名得無性性此是行門唯識觀法若約生解則三性後辨無性性問唯識想滅為知無相境遣唯識想為識想自滅答更無別知無相觀心但唯識想兼知無性取想則自不現在前又亦依前勢而得後心不生也今此文內通二唯識三界唯心作即本識唯識如經下偈但從貪心有即意識唯識此是順觀此依經辨三釋文者經本有四初句立宗二十二緣分下引聖教證三所以者何下責四隨事生欲心下答隨者眾多義事者上心作業生欲心者心是梨耶心問既言欲心即是意識云何言本心答欲心有二義一識現起作用分別二即此識因緣發起作用義邊即屬其事能見取邊即屬意識因緣發起即屬梨耶為起時同處不可分別如行誑心名為無明欲心取境即是不了豈可欲心之後別辨不了故知即欲名為不了但成文故語有前後事是行者上心分別事即是業行行誑心名無明者其行現成分別實相今梨耶識變成不了名為意識取其實事故名無明餘文可知此依論辨問此與經本何別答經通論局也三自因觀者自者揀他異之名唯揀邪因不揀正因今此觀內攝四種因因緣增上緣緣緣次第緣以四緣理為此觀體自此已下至因緣觀並用三性相為順觀體用三空門為逆觀體但義別分有此諸觀於分別性內揀異妄計三門同上言所治者治異計因緣執如修道貪瞋癡實非發業計具因緣能發生業即戒取見如自性非因為因及心煩惱分同此治二所依觀門者明此自因具四緣等能生諸法此具因緣親疎二理名俗諦觀妄計不生成一分真也此經文辨之三釋文者今言無明有二種作等者一親因緣二是疎緣一緣中癡是親因也二與行作因即疎緣也此中攝三緣餘文類可知又但取疎因此約論辨第四不相捨離觀者三門同上不相捨離者無他別時相離生也三性分同上自因觀初明所治者因果異時計謂因滅果後生此即因不生果失更有餘失思之可解是戒取見二所依觀門者以同時生果理為此觀體此親疎二因俱同時此約經文辨觀相云何無明有二種一子時二果時彼二種時非是前後依子取時名曰子時依果取時名曰果時其義云何子者令行不斷果者此子時中所成行果依此取時名曰果時問果因同時即別體過若前後生因不生果過答我立因果異彼二失由是同時異第二失為是因果異第一失此非逆觀去情說也但顯俗諦理非第一義所以知同時故論云有二種義故緣事示現云何二義一是因義二是果義緣事示現者依緣二種義示現二種時如是餘因緣分自生因二種義緣事應知又論引中論偈云眾緣所生法是即不即因亦復不異因非斷亦非常者明因果兩義各非斷常行是無明果不即無明因由是果故不異無明因因義反前可知非斷亦非常行由是果非斷是果無方非常即此時中無明是因非斷是果因故非常此義論主削去外情作逆觀說非順緣生俗諦門所以得知論主後自屬當經云自生因緣觀義如前說故知也此約論辨五三道觀者三者數道者通生義以煩惱業報及通生義為此觀體三門同上初所治者對治因緣廢事計理執謂計諸法通因緣理即廢事執理失故論云若因緣生者一切法俱生故得知也問如論文此語屬後三際云何從前以為所治答論主別有異意科後八門半觀以為俗諦明執是過故從後說論主用三道為攝過觀即體是過不可別有所治今依經本三道是德故有所治將在前論所以知論主別有異意如前依止一心觀分為兩門豈是十番意也亦有解者作外人與論主成失若作此釋義轉難解所以得知疑云若因緣生者一切法俱生論答云過去業有二種一未作業二已作業只可未作者非一切生已作者應一切生為如是故今成論主與外成失屬前治也又一因生諸法如計宿作及自性等分同此治是戒取耳二所依觀門者對三性分同上自因觀因緣之道通生諸有依煩惱道生諸有故同在有流也依業生諸有六道不同善惡有異依報生諸法相續不斷故得三有成其事業諸相不同此理事相應理故法齊生由事隔故不互相生若但因緣理不藉事生者即三有不成此依經本辨三釋文可知依論辨之可知第六三際觀者三者數際者顯無始分齊即以三時因果理事為此觀體三門同上一所治者治無因執即常見也謂執諸法不從因生復言未來無生老死即斷見也二能治所依觀門者無明行等是過去世治現在世執身常見愛取有等是未來世對治外執斷見過也此依經辨三釋文者於是有三世轉者謂展轉生諸後有也此明過患耳餘文可知此依論辨七三苦觀者三者數苦是義三門同上初所治者謂樂淨執是因緣身具有三苦迷者不了謂有樂淨即見取攝分有戒見二明所依觀門者三性同上理實通論諸因緣分通三苦今約相分無明行等以為行苦觸受二支名為苦苦愛取有等以為壞苦行苦漸增治身常住計有樂淨苦苦治身自在有樂淨執壞苦治身究竟計有樂淨此名順俗觀但以三苦及知苦智為此觀體此苦何得通三性答如經說不生不滅是無常義等又云是苦是諦是實又廣如中邊論准之思之可解此依經文辨釋文者所以五支名為行者諸分漸增未對苦具但行相增所以觸受為苦苦者為此二支對外苦具增所以愛等名壞苦者是未來世生因緣故違現在身顯其現在非久住世愛取有體非是壞相顯他壞增名為壞苦餘文可知此依論辨八因緣觀者三門同上初所治者謂計單因有力生果如執自性因能生二十五諦此身等因緣生迷者不了謂自性作即戒取見二所依觀門者三性同上因緣生理因有決定用緣有發果能方得法生若但因力無緣發果能者其因六義不現在前何者為六義一念念滅此滅是空有力不待外緣所以有力不待緣為因體未對緣事自遷動故二俱有是空有力待緣所以者為得外緣唯顯體空俱成力用也三隨逐至治際是有無力待緣所以知為隨他故不可無不能違緣故無力也四決定是有有力不待緣所以知外緣未至性不改自成故五觀因緣是空無力待緣所以知者為待外緣唯顯親因非有無力能生果也六如引顯自果是有有力待緣所以知得外緣時唯顯自因得自果故問此因緣六義分齊云何答今言賴緣者但取因事之外增上等三緣不取自因六義互相發所以者其六義者同是理法對因事顯廢生因事六義不能自互發成但外三緣各有理事故得對顯因果之義若爾六義不應總別相成答六義六相共成者六相有二義一順理二順事此二義中順理義顯順事義微其四緣事二義同上但順事義增順理義微所以知因緣生果法起迷義顯為此論主別將六相照令入理故知四緣順事增也所以知總別順理義增者為辨六相令見心入理問何以得知但總別六義得順理增不取於事答論主簡事不具六相唯約義辨故知也上二微義思之可解今因緣內各有六義故說別有勝用能感於果問如論說非他作自因生非自作緣生故既言非他云何但取勝力生果答此舉不生形取勝力若不形奪勝力不成令此奪中偏取一邊勝力屬上論主自因觀今此通取二力不能生義分在其中准上六義思之可解有一別空入後觀門至當分別此即治前獨因感果執業藉緣造後感果時不賴緣發此執何失答若廢於緣自因勝力並皆不成此即俗諦觀即以緣生理事及智為觀體此依經辨三釋文者因即通親疎四種緣也故云因緣能生行故知也釋名可解此依論辨又依小乘六因四緣若依三乘即十因二十因等若依一乘即隨法辨因為一一因緣理事各別與法界等今六因義唯一乘能窮此約別教說也第九因緣生滅縛觀者因緣牒成俗諦所依生者所生果法滅者即離因緣生力縛者即順縛從俗諦依經本闕無因緣二字三門同上初所治者此下二觀但治心惑通義可解謂因緣共力能感果執又言因緣法各有少力共成一果其緣起理通有諸義若見因緣有力共生即名迷理事分別執即法我所見二所依觀門者此用三空門為順觀體逆成一生縛無分別觀餘意下更分別諸緣生法成俗諦相不屬一緣但諸已生法隨去一緣果不得立不簡親疎故論云無知者故作時不住故若因緣能生不可不住問若因緣不生而有法者先因未集亦應生果又此縛果法因緣生果二相何別答因緣生內有二種義一無自生義故空二因緣有力故生得果法此緣縛內亦有二義一是俗諦緣起二離緣生力故空因緣生法若無生力果即不成此緣縛觀若無空義果即不成云何是空相答因內求疎不可得又求生力不可得前因緣生果生義是增空義是微為因緣法順生迷增故今緣縛法空義是增生力義微為緣起法順生無分別智故故下經云緣起之法離有無也此雖無生力以空力成故離自性生經云無住為本故問若緣生順迷增者此義可爾緣縛順空增應當真諦攝答空有二種一為空故得有俗成二為空成無分別今取成俗空故不入真諦問若觀生縛當見法時為有能縛因力以不答無能縛者若有能縛即是他義縛義不成此義思之可解今以俗諦無分別理事為此觀體此生縛觀不分因果此依經文辨三釋文者無明因緣諸行生以生縛說者無明因緣牒俗所依以生縛說者正斥觀體生縛同前釋所以言說者為欲依言得平等俗故何者以此縛字通目生不生為縛故非親生為縛故非無俗諦不可以二相取此二義故以一說縛字印定其義若廢其說恐別取二義故觀依說以取義也理在說中餘文可解又經通取空力多有力少論即不說因也此依論辨十無所有盡觀依論名隨順有盡觀三門同上初所治者此局心惑亦可通諸使俗諦通攝故為執因緣但有應俗相自體空義不現在前故是障也何者但因緣生法即自體空理不自住順成俗諦成俗諦果時仍以不同因緣以此義求有不偏增若迷謂唯有俗者故是過失即法我我所見二所依觀門者三義同上生縛意趣有異後自分別諸緣生法不起即已起即雙現如彼渴鹿見陽焰水乾濕並彰又如鏡像染淨雙現此是正理問其所現空為是真諦為是俗諦又此觀法與前緣生及以生縛云何取別答因緣及縛唯成順有今第十觀空有俱順又此空有並是俗諦汎明真俗此有多義一體相相對二空有相對如此分真俗其義非一若空有分真俗有則為俗空即為真即證智所知若體相相對空有可以相論故若約此義俗諦通空有此空是自體空非事空也故論云是心真如相能示摩訶衍體故知雖是真如得名俗相不是體也此即空有同為一相以緣順性理事為此觀體故上文云十二緣生是無為也此依經辨三釋文者隨順即空隨順於有盡者為空隨順即有盡滅也此順論主後釋不順經文若依經無所有盡觀者無所有者所順盡者能順俗相即空順於滅理以俗相求法即盡其性此是周盡之盡亦有解者以盡字為逆觀此不應經文為文中別有逆相又若此盡即是逆者諸觀並應置其盡字文云無明因緣諸行生是隨順無所有盡觀者因緣無性即相辨空空故隨順無所有理盡其性也十觀亦有相生次第為知諸虛妄過故故有第一既識妄已未知妄法依何得生故有第二識知所依未知有何理故有第三已知生理未知依何時故有第四識知時已未知約何義故明第五知其義已有何本末故有第六知本末已未知有何過故有第七知其過已云何對事成故有第八知成已未知有何相故有第九知相已疑謂乖理故有第十依經十番訖二依論分別者有三一厭離有為二大悲隨順三一切相智初厭離有為者解則為順行則為逆解中以三空相為順大分為三一成答相二第一義諦三世諦差別為知世無人成世有為過故須第一既知過已未知趣何理故有第二雖知所入法未知依何而得故舉俗諦辨所依觀門故論云隨順觀世諦即入第一義初釋文如前問此相即俗諦何須第三更明俗諦答此辨俗諦為取過失二第一義諦釋得脫所以就彼因緣觀第一義得脫因緣此取依止觀中上半門也世諦觀者世即時也諦者時中法實此合經中後八門半為六門觀初半為一取二為一次三各一後三為一初□是染染依止觀染者能依也依止者所依也此六門中初一門明染依止次二建立染相次一就染彰過次二正觀防非後一辨觀分齊又云何染故明染相染何所依依第一義何故說依妄法依真為欲就之求真故也二言因觀者觀染所因問論主合本二觀為一因觀經本初為自因論主云他因經本不相捨離論主云自因此義云何答經主言自簡異外道論言他者就四緣內簡取增上緣成十二因緣義準論主意消彼經文即舉親別疎取其疎緣不取親者為不順十二因緣故也云何不順十二支中但行有二支報因義顯餘者略而不具又別取增上緣故簡之所以名疎緣作他因者為增上緣對親因為疎望增上自果為親今對親因說彼增上故說他因亦可反之取其他也經名不相捨離如前觀釋亦通親疎論言自因者增上緣中取親因緣即互為因等由互為因通諸支故三攝過觀者攝十二緣以為三道觀察唯是苦集過也四護過者護彼凡夫邪見過也五不厭厭者防離二乘慢心過也微細之苦二乘不厭菩薩能厭名不厭厭六深觀者觀行窮深因緣之理妙過情趣故名為深觀相云何論主分本三觀以為四法趣其深理一非他作自因生故即成自因具有勝力離無因計二非自作緣生故即顯疎緣具有勝力即離單因生果不藉緣失此二種義離自性執由順俗諦見心不息問何故不言各有少力共成多力答若少多則不成三非二作但隨順生此則去前見因緣相隨順生者有無不可取為隨有故不可無隨順有故非自有復隨順有非定從因生故離有無不可取也四非無因作隨順有故即離意地謂無分別其法如上十平等攝此即深觀之妙趣也問此觀為是逆觀為是順觀答此通逆順隨順觀世諦即順也即入第一義諦故逆也此觀通治諸惑不別明所治以一緣起無生唯識為此觀體問如上諸義並是順觀逆觀云何答真俗二諦非分別知但對見情故分二相欲知逆順者唯越見情即逆順相應云何作方便如諸觀門互相形奪即體其理得滅諸見餘義可知二大悲隨順者大悲隨順因緣亦可因緣隨順大悲論主合十為四一以第一為愚癡顛倒二以一門為餘處求解脫三以四門為異道求解脫四以四門為求異解脫第一辨過為所離第二所求理三為所依道四為所求果此四門中一一對番邪為所治正為能治初愚癡顛倒者隨所著處愚癡及顛倒此事觀故以著我故一切處受生遠離我故即無有生即以顛倒治法我相用知過心治執我心餘處求解脫者凡夫愚癡顛倒常應於梨耶識中及陀那識中求解脫乃於餘處我我所中求解脫此義云何應於梨耶緣起法中求及於妄我境中求解脫即用識境以治我境以唯識智治我智矣云何異道求解脫於顛倒因中求解脫此義云何應因緣理中求道所依及於妄因自性等中求解脫道則以自因理治自性為因生二十五諦理法為自性因不平等故須治也何者為二十五諦五知根即眼等五根五作根即手脚及口大便小便根并心平等根為十一根五大即地水火風空五唯量即色聲香味觸加前十一為二十一憂喜闇亦名染麁黑即是貪瞋癡合名染心諦為二十二慢諦亦名我心為二十三覺亦名智為二十四自性為二十五人欲死時不能作業故先五作根壞變為五知根肉眼壞變為火大耳變為空鼻變為地舌變為水身根壞變為風五大壞變五唯量地變為香水變為味火變為色空變為聲風變為觸唯量變為憂喜闇憂喜變為慢慢變為智智變成自性今壞者非滅壞但無現用還歸於本故名壞也成反前可知不相捨離以治梵作為梵天與眾生相離故三道治苦行因為苦行非樂因故三際治無因前中後際因生故用四智心治邪智此有二義一以緣起為正道體以修成智為助道體自因等為正道體二以無分別智為正道諸道品為助道即舉法取能觀智為道體也求異解脫者汎釋解脫有三種一顯緣起第二生智第三滅惑今於我我所中求解脫妄計常樂我淨三義即俱不成論以四義顯之一用三苦治彼樂倒顯緣起理真實樂德行苦等遷動無故二用因緣治彼我倒即顯我德有為不自在故三用生縛觀治彼淨倒即顯淨德縛非自在淨故四用隨順有治彼常倒即顯常德為隨順三有不常未出故又用常樂等次第配之餘義如論三一切相智觀者一切即所觀境智者能觀心一取有分觀內半門為染淨分別觀染者我慢煩惱染淨者無我慢淨分別者差別而知仍依止觀取十番內一門半觀為依止觀前次第半門真俗二法與迷心為依後一心觀與俗諦為依二依義齊故通一依止一心依止通生依止及境界依前半門內唯境界依三以一門為方便觀方便者因緣二力方便發果四以一門為緣相觀緣相者因緣生果之狀相義也亦可增上緣狀相義也問此一門與上方便何別答前取因緣力後取成事狀相又前位後欲明有支無作唯有緣相義也五以一門為入諦觀入者觀心諦者所知苦集諦也六以一門為力無力信入觀者如無明行生識等果名為有力識等不感後果名為無力以此因果分齊令人信入故名信入觀七以一門為增上慢等者聲聞人未斷行苦謂為究竟故名增上已斷麁惑名非增上舉此深苦令人信入八以二門為無始觀言無始者無彼無始也為成因生故非緣作為成緣生故非因作此二處求無作者始復求二作非自成故無自性始名無始觀所以二觀為無始者答因緣相形不可說始以生縛觀表法有終若法無終不可但說言無始觀問縛云何終答若縛是果不可說有終為縛不定果一相故說終九種種觀者但俗隨順因緣非一故云種種此九觀門是種智境治無智障能觀法體即為能治非理觀智境亦有逆順逆者煩惱滅順者得法體三彼果勝者文分有五一對治滅障勝者是前勝慢對治家果前修十法而為對治此地滿中更以甚深三脫為治名對治勝前治五地染淨慢障今此更治微細我心及有無等名滅障勝此中文亦有背向消息無違也二修行勝者是前不住道行家果依前不住更起勝修名修行勝三三昧勝者望前治勝以說果也前修三脫而為對治彼治轉增名三昧勝此中文用論比之可解耳四不壞心者望前滅障以說果也以滅障故三昧之心不可破壞五自在力者望前修行以說果也依前修行上進無礙名自在力餘文如論二修行勝中初明修行之心二菩薩作如是念下明修行勝此文有二初明修行二即得無障礙下明修行勝餘文可知就三昧有二初辨空門二無相下等餘二空餘義如論後二果中各初一總後句是別就地果文內三果如前調柔分四一調柔行相二月光喻下明教智淨三別地行四結說相前中初法次喻後合就法說中多見諸佛為起行緣次能練行後所練淨餘文如論三重頌有二初明頌意次正偈頌偈有三十九初三一句頌十平等次十九三句頌不住道行三次六偈頌不住果次有九偈頌調柔三果次一歎顯說分齊不住有二初十七一句頌十種觀次二半頌結文不住果文中初三頌三脫次一半頌修行次半頌三昧次半頌不壞心次半頌自在力第七地者六門同上一釋名者善修無相行功用究竟能過世間二乘出世間道故名遠行地二所治者依地論文細相習障若依攝論麁相行無明此文在六地又有兩無明一微細相行起無明即迷俗也二一向無相思惟方便即迷真也及二業障有一報障因緣生死三所顯者種種法無別義四所成者成方便波羅蜜五所得果者達種種法無別功德得一切相滅恒住無相果六釋文者經文有三初偈讚生後二明地體三偈頌結前初有十四偈初十三大眾三業供養次一解脫請初文有二初十二正讚請次一結供養攝行入上位初文分二初三偈諸天總修三業供養身口意三請也次九偈是別別中有三初一當處天王供養次有一半明餘天王欲聞法益次六偈半明天女等承力歎佛三業勝用二偈半身也次一口次三意也二辨地體中大判為五一樂無作行對治差別治前地樂空心二彼障對治差別治此地有相心三雙行差別行成相也四前上地勝差別校量也五彼果差別純熟也樂無作中經有三初總生起二正釋三結利益第二文有二十句攝為十對一一對中皆初明其境界無量後句明佛無量德業亦可初句為空中方便智後句為有中殊勝行也又論文云有四障如五地說者取彼不惱生事安樂生事憐愍故出漸令入法對四化行說四障也又書論等四障如論耳餘文如論就彼障對治修行勝文經中有二一明菩薩觀解方便此方便中論有六問初問所益生二問所依世界三問何慧者其法界法中兩句難可別問故就能知智慧以問四以何心者問根心也五以何行者問起行心也至下解中合舉辨之有通二義故耳六問所乘也二菩薩如是下正明修行也有五句初所標二辨意三明分齊四出體五成對治義也雙行文中有四一二行雙無間二信勝三能作大義此文有四初立二責三略答四廣辨四菩提分差別此中經文脫四家一句餘文如論彼前上勝文有二一勝前六地二何以故下明勝上勝上三地前中先略辨相成解脫月問二金剛藏答答中初先通對諸地彰此為勝二何以故下別對諸地顯此為勝此別答有二初問次答答中分二一總次別二釋勝上中有二一明此地勝過於後二解脫月下因前所論乘明諸地染淨之相初中分二初責次答答內分三初法次喻後合餘文可知二乘明染淨中有二初問次答答中有二一通辨二約七地別明分齊初通中有三謂法喻合三文可知二別辨文有三立責答也就彼果勝文中初一業勝文有三初總次別三結此經結文中脫一句別文有四如論二三昧勝中初總次別三總結之經脫總句餘如論也三過地勝中分文有三一行修善巧故過二作業廣大故過三行修勝入故過初中分二初牒前起後二別解義第二過中初正辨過義二解脫月下顯過分齊此有二初問次答答有三法喻合也餘文可知得勝行文有二初明三昧勝次發起勝初文有二初問次答答文有法喻合三文發起勝中初結前生後次正明發起勝行又此論文中總為八句初一自利行現身世間是殊勝行深心涅槃是方便智下利他中初三順凡次一轉小次二隨魔後一轉凡眷屬圍遶是殊勝行心常遠離是方便智諸句例然願取有者為首之化必由願也家不斷者示有愛染之事也遠離使者離使性也入行者能轉二乘上入佛知資生行者示有飲食睡眠等也退行者示老病等也言轉行者轉諸凡大煩惱心也見貪轉者轉其見惑也障礙轉者無明不了名障礙今轉滅也五明智治之耳貪轉者轉貪結也菩薩現受勝五欲處而不著令諸天等捨自所欲故也地果文中三果如上調柔果中文還有四一調柔行相二教智淨三別地德四結地相調柔行中還初法說次喻後合法中初多見諸佛次能練行後所練淨餘文可知三重頌有二初明說意次正偈頌偈有四十二分文有七初九頌無作行次三彼障對治次六頌雙行次十一頌前上地勝次八雙行果次四頌調柔等次一結歎也第八地者此下名出出世善法因此料簡上下諸地一乘三乘人天起信生解漸次同異法門初地中十願是一乘三乘共行法信等十法是三乘別行法及人天所依二地戒行是三乘小乘人天所依三地禪定是三乘小乘人天所習四地道品等是三乘小乘所得五地四諦是一乘三乘小乘共行法六地緣生是一乘三乘小乘共行法第七地方便雙行等是大乘所行法八地九地十地是一乘大乘所習法此等若望見聞修證通說即等無別若約相別論則有此殊分又諸地調柔果是行門發趣果是解門攝報果是報門願智果是德用門亦是一乘三乘共行法以此準之十地善巧圓通廣攝故得藏名故崔光云十地經者蓋是神覺之玄苑靈慧之妙宅億善之基輿萬度之綱統理包群藏之祕義冠眾典之奧積漸心行窮忍學之源崇廣住德極道慧之府故也今此地中六門同上初釋名者報行純熟無相無間故名不動地二所治者依地論文於無相有行障依攝論文於無相作功用心無明又有二無明一於無相作功用二於相行自在有二業障及一報障有有生死三所顯者由不增減義四所成者成願波羅蜜五所得果者若通達不增減功德得共諸佛平等威德智慧業果及得法身果六釋文者大判有三初偈頌生起二明地體三以偈結初有十五偈初十四諸天菩薩讚請供養次一解脫請初十四內初二天王諸天菩薩慶法雨花供佛大眾次十二天女歌歎佛德此文有三初一樂供養次十偈頌讚佛德次一供已入理觀察第二十偈中有二初一天女讚佛次九佛力令菩薩等供具出聲讚佛功德及三世間自在初三偈器世間次一偈眾生世間次四偈智正覺次一偈結歎無盡智正覺文中初一歎佛口業次二身業次一意業地體有七一總明方便作集地分為遠方便有二初總告次釋可知二得淨忍行分近方便此二俱為趣地前方便三得勝行分初入地行四淨佛國土分五得自在分此二安住地分六大勝七釋名分此二地中滿足餘文可知第二淨忍分有十五句有三初有十句明無生忍次後四句明其忍淨後一總結依經不足脫自性無生句及遍一切法相句也餘文如論勝行分中有二初勝行次發起行初有二初總後別別中先法後以喻法中七句相從為三初三明此地中境分殊絕次二正行廣大經中脫修行深一句次二離障寂滅喻中從後向前次第喻之發起勝行內於中有二一明此本願故住諸佛勸發若不與下明勸利益初明本願力住又諸佛下由住勸發此文有二一總明諸佛法水中與起智門二善哉下別明與相依勸能成第二別中先歎所得無生忍門後彰未得勸之修習此文有七攝以為二前有六勸舉多未作轉其住心後一明其少作能成增其去心復前六中分為三對自利利他前初對之中前一明其自德未成後一顯其所化未出此中經脫一句第二對中前一明其化願未滿後一彰其自德未勝第三對中初一明其化業未廣後一彰其自己所得法門未窮此中經脫一句餘文如論二明勸利益文有三初法次喻後合法中有三一明諸佛與起智門二於一念下明由勸故起行速疾三所以者下問答解釋餘文如論國土分中有三一器世間自在行二眾生世間三智正覺初文有二初總標舉二知世界生下別顯之此文有二初知法分齊有二初知次結初文有五初知世界生者明隨心欲二知以何業下明隨何欲三經脫隨時欲四是菩薩下明隨闊狹欲五是菩薩入如是下隨心幾許欲二善分別下明自在儀式此文有四法喻合結也餘文如論釋眾生世間中有四一總明自在二若於沙門下別明自在三辨現意四所有不可說下總結自在亦可二別辨中及意內初化同物身二以聲聞下化同物心智正覺文初明第一義智所以明此者為成世智法相由所以也二是菩薩善知下是世諦智此中隨所化攝有十身通已有十一身有三初舉數二辨相作三出體釋義可知問何故明器世間乃辨三世間者何也答為三法相參難識欲別故須明也此中多漏諸句比論取之大勝中有三初明智大二業大三彼二住功德大餘文如論釋名中有二一地釋名二智者釋名餘文可知智者大分有二初正明不動二以不轉相故下總以結之前中合有二十五句初十五一向不動二是菩薩入下十句一體不動地果文中三果如前調柔有四一調柔行二教智淨三別地行四結地相前中初法次喻後合初明多見佛起行緣次起能練行後所練淨教智中亦初法次喻後合餘文如論三偈頌中文分有二初說偈意二正偈頌此文有四十四偈初三頌方便集次三頌淨忍次十五頌得勝行次十二頌淨土次一頌自在次二頌大勝次二頌釋名次五頌調柔等次一舉略顯廣以結前義勝行中初五頌勝行體次六頌七勸不頌第五第六勸次四頌舉勸彰行勝利益淨土中初四頌器世間次五眾生世間次三智正覺也第九地中六門同上一釋名者無礙力說法成就利他行故名善慧地二所治者若依地論不能善利益眾生障依攝論於眾生利益事不由功用又有二無明一無量正說法無量名句味難答巧言自在陀羅尼障自利二依四無礙解決疑生解障利他有二業障并一報障有有生死三所顯者由定自在依止由土自在依止由智自在依止義應知法界四所成者成力波羅蜜五所得果者若通達土及智自在依止得應身果通果同前地六釋文者大判有三一偈頌生後二明地體三以偈結前初有十九偈初二明說前地利益也次有十七辨四眾讚請初一菩薩供養次一梵王設供讚歎次有十四天女讚請後一解脫請天女中三初一半偈總歎佛德次十一半歎菩薩等具白他德就此第二文有二初三半總歎自因殊勝次有八偈別歎利他果用次第三攝亂從寂就別八偈內初一身業次六口業次一意業就口業中有二初總歎說自在二約根辨相次一約身喻顯此文有四聲聞緣覺漸頓等分四亦可一乘三乘分四也第二地體中有四差別一法師方便成就二智成就三入行成就四說成就初文有三初牒前起後二正辨釋三結入地相餘文如論第二智成就中初牒前起後總辨二有漏下偏廣善法第三入行文中有三初總十一門二別辨三總結之餘文如論初總門中論主云依共者心稠林是眾法共止故也名共依者依此而知耳次復共者根欲性深心等四類同故名共也經文使難內何處文脫第四句生難中經脫第二句習氣難經脫第九句餘相可知就說成中有二段經初總明說成二是菩薩化眾生下別別辨中義三經文有四義三者一智成就二口業成就三法師成就經文四者依論分文又第二法師深妙義一段經文亦入智亦入口業思之可智口業文有四初立宗二是菩薩下明辭堅固三列名四歷法別釋餘文如論應知耳法師成就有四事示現一持成就有四一立宗二釋三結四以廣顯略二是菩薩於一佛所下說成就此有十句可知三是菩薩三千下問答成就有四句可知四於是中生不受持成就此有一句也問此受持與前持何別答前持是臨說時後持是初受時耳二地果文中二果如上調柔分四同前一調柔行二教智淨三別地德四結說相前中初法次喻後合初中見佛即起行緣二能練行三所練淨餘文可知三重頌者初明說意二正偈頌頌中四十二半初四頌法師方便次四智成就次十二入行文次十四半頌說成就次七三果次一結歎說成就內初一智成就次四口業成就次九半法師成就此內初二持成就次一說成就次一問答次五半受持成就也第十地者六門同上一釋名者得大法身具足自在故名法雲地二所治者依地論於諸法中不得自在障依攝論同地論又有二障一六神通慧二入微細祕密佛法有二業障及一報障有有生死此在初及住心中復有二障一於一切應知境微細著二於一切應知境微細礙有二業障及一報障無有生死此在地終心三所顯者由業自在依止陀羅尼門三摩提門自在依止應知法界四所成者成智波羅蜜五所得果者通達業依止得化身果通果同前六釋文者大判有三初偈頌生起二明地體三以偈結初二十五偈內有五初二首陀會天興供讚歎為此地行滿故色究竟歎也次一菩薩歎及供養次二諸天天王共歎及供養次十八天女歎及供養後二解脫請天女有五初二總舉樂音供養次五歎報佛次六歎化佛次三歎法身體次二勸行初一勸入體觀次一結益歸本二體文中大分有八一方便作滿足地分二得三昧分三得受位分四入大盡分五地釋名分六神通力無上有上分七地影像分八地利益分初文有三初總次別三結三昧分有三初牒前起後二正義三結所成受位中有六初座有三謂主眷屬及結身有二眷屬有三相有六座初文中十德內經脫第八功德一句及脫第三結文出處中頂光文有八段可知六受位文有三初釋覺第二辨相第三結結文有三可知第二文有三謂法喻合也法中有三一九地菩薩供養有二可知二同位加威有二可知三佛正受職此文有三謂釋光第二等餘佛三結初文有三第一放光二歸處有二句三辨益初光有八業可知光入頂有三一約事入事頂二約行入行頂三約實當果現入行心也可準之如論應知大盡分中如論應知又此大盡已後一乘頓教三乘小乘等成佛果分齊可準義消息之於中諸經句亦有增減以論準之釋名分中大分有三一能受佛雲雨說法名法雲地二佛子乃至自從願力起慈悲下能注法雨滅諸眾生煩惱塵焰名法雲地此文初釋次結可知三復次佛子乃至菩薩住法雲地從兜率下能同果德大注法雨生物善根與雲相似名法雲地初文有二一總明念力能持佛法二能於一念至十方無量佛所下別明受法別中有三一於佛所聽受多法二譬如大海下於多佛所聽受正法此有喻合結三文三解脫月言乃至於一念中能堪受幾所下問答明前二種分齊前中初法次喻後合第三問答二種分齊中文相有二初問次答答中有四初立義二假說問答舉略顯廣第三顯其實義四結可知神通力無上有上分中有六一依內二者依外三者自相四作住持五令歡喜六名大勝就此六中初之一門義貫前四此處文無次有一段貫通下四所以爾者論主善知文含多義欲交絡顯法故作此科也餘之四門文義俱有餘文如論第四住持中外內分二此二內各有二可知耳第五令喜文有六初問此有二謂念請分二也次舉定事答三明定業用有二可知四攝業依本五結讚有二可知六問答顯定分齊此文有二初因後果各有問答初因內初問次結有二可知初有名用二問答果答內有四可知大勝分如上地調柔等三果釋可知廣如論辨地影像中如論應知上來依一乘圓通佛法約教分齊記今更約三乘顯其兩位如經一名等覺位二名妙覺位等覺者於第十地金剛無礙道中入法界心謂勇伏定法光三昧依此定中修行十法一學佛不思議變通二集菩薩眷屬三重修先所行法門四順一切佛國問訊一切佛五與無明父母別六入重玄門七現同如佛現一切形相八二種法身具足九無有二習十蹬中道第一義諦山頂此位在第三禪說若約外相當補處菩薩亦示成微細八相經百勘萬劫變化如佛菩薩見佛佛知是菩薩由得金剛三昧故變現自在唯生滅為異廣如瓔珞經妙覺位者經指第四禪說義相多同故不料簡問此經何故不說等覺妙覺二位者答若約三乘別行義門由約分位取相為正故等覺妙覺相形分成兩相若據此經圓通自在不以相形定法為正故攝在因果二義之中地利益中文分有五一正顯地益二如此世界四天已下彰地廣益三以佛力十方菩薩下明諸菩薩雲集作證顯成可信四金剛藏說如來喜下明其所說上順聖心如來隨喜下愜下四頌第四功德也餘文可知四門同上一辨名者十者數明者用從二義得名月此下五品為明地德勝用分齊故次來也此即第二明來意三宗者此通釋五品次第及宗體所以先明者前既得體次明依體起用自在故次明也明用不自起何以成為證理法故次辨十忍即理用也大果因行非十數測量故次明阿僧祇以數行法也既廣德已成非小時而得遷動故次明壽量品既德無方隨緣依現故次明菩薩住處耳初十明者德用相也即答上十自在一問亦可地中答也此通答上問耳次十忍者即答上卜定一問十願在初地答次十頂及隨喜心等十句僧祇後三品總答之亦可通前二品答也問此下五品屬前十地何以不剛藏說答若德體難明須託人寄事以說下五相寄別義顯也所以明忍普賢說為表勝德大用廣高也四釋文者初十明文有四初總開數次第二寄問三辨德用四安住已下總明結歎第三文分六通以為十明問明與通何別體一義異無壅日通識根由日明也十中第一他心通第二第四天眼即現未等分之第三宿命通第五第七天耳亦可第七意法塵攝也第六第八神足即身通第九第十普是漏盡智所以知為此二並達性故知也第七聲與第八色可見不見分也又第十是滅盡定又辨六通三明是三乘教十明十通是一乘教不可相攝深淺分齊不同故初他心內有三初問次辨相三是名下結名餘九皆爾耳第二文有二初明知此界二如是等下攝通餘方初明中分群機大眾同欣五佛在下總以結之此依論辨依經有三初總歎第二說是品時下約事顯地勝第三以佛神力下菩薩為證初文有三初總歎第二有二問答顯勝義第三結勝義第二事文中有五初動地二顯所由三雨花等四大音讚地德五等通餘方第三菩薩證成文有六初菩薩來此二歎地德三顯同為證第四舉多說為證第五推證所由第六等同也依論初文有二初法益二事益法文有三初反顯二順辨三結順文有四謂問答責釋可知經文略而不具第三重頌中初明頌意及現頌相生起後文二正彰偈頌此前有二初觀法二顯意此文有二初為利生二示不思議下為欲顯理初文有三初歎人德次示菩薩下與自利益三隨眾生下與利他智斷用二顯理文有三一總顯示二示相三辨說意二正頌中有九十偈初六十九正頌法雲等地次為得佛智下二十一偈頌影像分餘略不頌初中文有二十九頌方便集地亦可前二十六通頌前九地次三頌滿足地分文也次二頌三昧分次十頌受位分次七頌大盡分次六頌釋名分次十三偈總頌無上有上等文次二金剛藏總結亦可此等文通頌十地準思科釋可知方便集地內初二頌集起功德知慧行相修行佛道等文次二十七頌同相及別相文此文初別後同也別中初六三句頌初地相次一偈一句頌二地次一頌三地次二頌四地次二頌五地次二頌六地次二頌七地次三頌八地次三頌九地次第一妙下三頌同相三道亦好影像中初十九頌影分後二結地德無盡初中十一頌第二勝功德次四頌第三功德二初直知心知法差別有二可知二聲聞心下約凡聖報類辨智用殊能此文有二初隨行方便次天心下辨隨類方便智二天眼中初釋次結初文有二初明隨報別不同知次菩薩以無障礙明下知造業成儀境界三宿命有二初釋次結初文有二初知自他下位境有二初總次別次別又憶過去下知佛上位境也四未來智明有二初釋次結初文有二初知善惡下位人法有二初總次別二知未來無量下知佛上位行法五天耳有三初立次釋三結第二文中有二初辨天耳聞持德此有四句二十方遠近下明天耳用事此中有三初總次於東方下別三如東方下類九方也第二東方別辨中分三初佛次辨法體三善解無量下對人說法第二法體中出理行二教所說等辨理教二所制下行教也法略有十句一教體相二起信相三示義宗相四解釋相五制學相六受學相七舉事勸進相八聞軌九思軌十修軌耳次第三對人中有三初理法機次所得功德下行法機三廣說下教機此文意難得思之可解此並歎天耳明德也六身通內有三初立名義次釋三結第二文有三初身業體二若聞十方下辨業體用有二可知三悉自了知下結業分齊耳又此通約威力第八約現色也七分別言音知明有二初釋次結初有二初知聲二菩薩隨其等下辨知所以初文有□初辨知眾生報音聲初總次別三結知次善分別知下知二諦教法及根器也八出色身莊嚴智明有二初釋次結初文有三初達色性二菩薩入深法界住持下辨緣集成色即明用也三佛子菩薩入無色法界下辨通成用相所以耳第二現色文有三初明自行色體勝二大慈色下明利他故現淨色三出生如來下辨因果色相大用成就普賢色總別有一百一十句此色有體用凡愚二十五色即空故也九真實智明中有二初釋次結初文有二初約所知理顯智明體二菩薩知如是下辨智巧用即明其相前文有二初約無相境二知一切法別異下約無生境也二用文於中有二初牒前所知二不著下辨智巧用也用中有三初明用自在無著二不捨一切下釋順寂成用相三觀察諸法下明用自在十一切法三昧正受智明中有二初釋次結初文內有三初辨住寂名體有二可知二亦不捨下即寂常用三菩薩於一切法滅盡正受文下辨分齊第二結文有三初結次歎定行德用深廣三仰推知者大段第四結文有一初結次明德量可知也四門同上十者數忍者境與神會情諦可也餘二意前已辨四釋文此文有三初總列名二釋三偈重頌初文有六初總告二歎成忍因果勝相因果即為二也三問四列名五是名下結六引諸佛同說證成第二釋文有二初辨次結此十忍前二加行攝次無生忍正體攝後七後知攝約位即順音聲三地已還順忍即四五六地無生忍即七地已上後七忍九地已上若通時即齊等也此忍前三心境得名後七從喻受稱別釋初忍有三初舉次釋三結也二順忍三句同前三無生有三亦同前就第二釋中有三初立次問三答也後七忍相生次第如論此義云何疑者云若法無云何現經如幻也疑云幻法不生取識世法不爾云何同也故經如焰亦生渴心疑云其焰不得受用世法不爾云何同答如夢疑云夢則覺者不聞彼聲世法聖凡共得此云何同答如響雖共而非實也疑云響即前得無益世法不爾此何也答如電光無有作者而觸照有用疑云電若有用即是實法答如化益生豈是實也疑云若一切是無誰能作化答如空成諸色豈是有也四幻文有三初問次答三結答文有二初辨所觀法此文有三初總舉二菩薩等下辨觀相三譬如幻化下廣辨幻相此有譬合二文第二菩薩觀察下辨忍行此文有二初加行忍二出生下後得忍也五如焰忍有三初問次答三結答文有法喻合及辨觀相四文可知六夢忍文同焰忍可知七響忍有三初問次答三結答文有二喻各有法喻合三文前是自利後是利他也八電忍有三初問次答三結第二文有四初法次不行菩薩下喻三是名下結四若菩薩下辨益勝用第二喻有二喻初向理體第二向事用各有法喻合三文可知九化忍有二初問次答答有五初一法說次喻三如是菩薩處於下合四是為下結五佛子菩薩成就此忍下明用利益耳初法文有二初明行體所知二佛子是為下結所知起用自在合中有三初總合二不著世間下辨相亦可約法譬顯行儀耳譬如化下法喻雙結勝用益也十虛空忍中有二初問次答答文有五初十句明忍體一一句皆有法喻二佛子如是菩薩下七句結成忍行三譬如虛空下復以喻況行體以合喻成前忍德也四是名下結五若菩薩成就無來身下辨忍行用利益初十句中一總九別可知第三廣喻況忍行文有二初十一句明行成二何以故下釋成忍行也此答文有二此意難解思之何者疑云若法如空者此有二疑一空體是無物法亦可如是二如世事空別物依現法亦如是別有異空也答相可知第三重頌文有一百二十九偈初十頌音聲忍次十頌順忍次十頌無生忍次十頌幻忍次十頌焰忍次十五頌夢忍次十七頌響忍次七言二十行頌電忍次十頌化忍次十頌虛空次七總頌結歎文彰忍利益也四門同上僧祇者十數之始名也此品從三義得名二來意三宗上已辨四釋文者所以心王問佛自說者上來由是大果之因非果人莫能辨其際故佛自說法依心成故心王起問也又為因果互顯耳亦可數法是知事通果故佛自說耳故文云如來等正覺佛智之義也此品有二初問後答問意菩薩行德盡其數極未知菩薩數法云何亦可問云聖境既寬菩薩盡了未知以何數法得窮其分量以示下人也答中總舉一百二十數以答大數有十一阿僧祇二下名無量此云不可量三無分齊四無周遍五下名無數此云不可數六云不可稱七名不可量此脫不可字八名不可思議如下在第七九名不可說十名不可說不可說此問文有三可知就佛答中有四初歎心王問二勸聽三忍可四佛告下正答所問就此文有二初長行後偈頌長行即能數數法偈頌即數所數也此即交絡顯數義德用耳長行中有百二十番數法門初一百成僧祇二僧祇下次第成十數以答前問又一百二十數分齊者從初拘黎句為因次不變已下別有一百句為滿數次有二十句者從受等十句為因從僧祇等十句為滿數句也第二偈中唯取上第九數法以校量德行不頌上文此中有二百四十五偈此中諸偈總長約有二種意一總二別總者或事或理或行或境或因或果或文或義等乃至顯發釋等文相自彰也此可思之二別者有二一約境有三一智正覺二眾生世間三國土世間二約心謂正助也此文有三初十四行明能數於中有十重積數法即為十文二對事辨所數此對事所數中有二初用第九數量法二攝取不可言說轉已下轉取第十數因用以量法所以爾者但欲明增數之法非只如此三後一行總結問所以不用第十數者第十數屬佛故文中雖明佛果法欲取能迴善根因位法也所以爾者為果相通因二處顯故此可思之此即數於無數耳四門同上辨名者壽者命根亦可命壽無二依大乘即陰相續依小乘別有不相應性二來意三宗上已辨四辨文者此下二品心王自說者為命處不定隨心成故也亦可唯因位有種種義自在也即壽於無壽也此中何故舉果土此為舉處取能修行人故下云普賢充滿其中也此文有三初總告二舉所依土三普賢下辨能修入因行也第二文中初略十土二廣校量耳四門同上一釋名者人義及所依三義得名可知二來意三宗上已辨四釋文者約相同下位故辨處也此即住於無住耳又雖同人而無生為生無住為住此文有二初不住有故明十方清淨八住處二辨不盡有為故寄四海十五染處也此下答第二會中三十二問後十三果德問耳然問答辨義者為明圓宗祕教顯於時聽修相方便彰在心目致使說法被益者無隱宗趣發心崇遠者不翳習求是故經言於正說中置隨語義於正義中置隨義語隨語之義義非別體之義隨義之語語非別詮之語此是語者之正則不可執名詮以定法體是以此經正宗中因果相從問答連照不隱失一意此即大聖巧也方便修成因果中上來答因行訖次下三品答果初不思議即法身德次相海即報身德次小相即化身德此依三乘若依一乘時初品是體次品是相第三品是用也四門同上一辨名者佛不思議法者此由果故標佛為初果非下地測量也法者因人所軌也亦可自體也就三義得名二何故品來由因行滿已次行成得果耳三宗此品三身內以法身為宗若體相用以分即果德自體為宗亦可初體次相後用約三身通此三耳四釋文者所以青蓮花說者果不自彰寔由因花顯也青蓮花勝也所以告蓮花藏者非因淨藏無由攝受勝果也此文有二初序二爾時青蓮華承佛下明正說序文有三初會眾疑念此文有二初總生念二出所疑法二爾時世尊下加威與力三爾時青蓮華即入下明入定審法亦可不入定所以者由是果法已自深微更入定顯退信解故為以法深故但審法界下二品從此耳因此料簡上下文中法界者是何觀境答依此經文及地論有二義一若依地論判即是第一義諦理觀境此約三乘判二若依經上下文即通理事二觀境其法大通非局仍位在無為耳初問中略念十法為是果法非思量境故皆不思也此十句義有五初一辨依果次二問因行次一問正報果德次三問佛法身音聲智慧三業德相下三句問神力自在第三審法中十句內初五自利下五利他也二爾時青蓮華下正說此品遠答上十句法身德次相海答不動一句報身德小相答上佛六根佛智二句化身果此告青蓮花藏者深奧之勝器也答文中分二初十句總亦則是別從此句下別別中略舉三百二十種功德法門以示也有五初五十句答上剎土一問二十種出生住持下五十句答上淨願及種性二問三有十種佛事下六十句答上佛出世一問四一切諸佛有無礙住下九十句答佛三業相三問五十種最勝力下七十句答上神力作用三問初五十句中初十辨行德所依妙住次十實性隨緣以成十種行德次十以稱法起行成十方便智次十巧用隨緣自他德備不失時次十不思境明境界巧用應機無失故超果獨絕初十句中初二辨自分相應行德次七利他攝化行次一自他契實平等無二第二十句中有三初七明法身功德六根作用次二明依正二法神通自在次一明佛因圓等諸佛所證也第三十句可知第四十句有二初二自利後八利他第五十句可知第二五十句中初三十答上淨願後離惡下二十句答種性初十從正智出後得住持願智之用此有二初三自利後七利他第二十以外用依內成即內德法也於中初三三業德備次七三業攝化功德第三十由前內德成實用外彰獨勝莫加故也於中初二自利行次二利他方便次一自利德滿次六利他德備第四十德彰故淨也初六自行無染次四利他處無著第五十淨決定故究竟也初六因行滿淨次四三身果滿淨四中初一化一法二報第三六十句初十明化德後五十報身德皆此法身德也佛事者能興大用化身攝益相也初五利他方便次五利他正益後五十中初十一無盡智用如海初一明所依法身次十能依德用初四自利行後六利他行體第三十常法初四自覺行滿次六覺他行備第四十無量說佛法可知第五十常作佛事初四明於淨土三業施化攝益次三現色等住持次二現寶等莊嚴次一入定益諸菩薩亦可但默非定也第六十堅固初五自分德圓次二勝進行迴向次三修成化益第四文九十句有三初三十答上法身一問次三十答上音聲等口業下有三十答佛智意業初十無礙住初三自行無礙次七利他無礙第二十最勝莊嚴初三三業體嚴次六三業用次一利他德行滿第三十自在正法可知言非不先覺諸佛正法亦不住學地而成正覺者此有二意一簡文中義此中佛者非同小乘佛為是共教因大佛也二者將普賢義簡異生信別門其佛假使前後現成並同先覺並同在究竟離其學地及以不覺為普賢法攝三世自在故也此意思之第四十一不思議成正覺初四因圓次三利他行成次四三身具德滿成佛也十巧妙方便初四自行後六利他十佛事可知十法王初七自利德次二利他行次二自他二果相攝無別耳十住法初四利他德次六起悲等用無盡十悉無有餘初三知法界等無餘次二知染器世間次六知出世因法等也第五文有七十句初十答上神力一問次五十答上無礙住次十答上解脫初十勝力初列次釋初四自行成次六他行備第十中四住義佛所住即最勝我是佛住次無礙即真空定即聖住次無礙心即天住次大悲即梵住也十定可知十法初五得世間善滿次五出世行成十清淨法初六入因行後四入佛三身境界十一切智住離障相應不動也初二知器性次一總三輪化下七別別中初三神通輪次一正教輪次三記心輪化十不可思議三昧初二利他方便次三自利方便次一利他純熟次一自利行熟次三寂用解脫自在究竟十無礙解脫初五於一塵中現諸佛轉法輪教化次五於現在攝三世佛於一門中現也又大乘同性經中佛有十種地善丈夫佛地有十一切菩薩及聲聞辟支佛等所不能行何者為十一名甚深難知廣明智德地二名清淨身分威嚴不思議明德地三名善明月幢寶相海藏地四名精妙金光功德神通福德地五名輪威藏明德地六名虛空內清淨無垢焰光開相地七名廣勝法界藏明界地八名最淨善覺智藏能淨無垢無邊無礙智通地九名無邊億莊嚴迴向能照明地十名毘盧遮那智海藏地善丈夫此是如來十地名號諸佛智慧不可具說善丈夫佛初地者一切微細習氣除故復一切法得自在故第二地者轉法輪故說深法故第三地者說諸聲聞法式故又復顯說三乘故第四地者說八萬四千法門故又復降伏四種魔故第五地者如法降伏諸外道故又復降伏敖慢及眾數故第六地者教示無量眾生六通中故又復顯現六種大神通故謂現無邊清淨佛剎功德莊嚴顯無邊菩薩大眾圍遶顯現無邊廣大佛剎顯現無邊佛剎自體顯現無邊諸佛剎中從兜率天下託胎乃至法滅示現無邊種種神通第七地者為諸菩薩如實說七菩提分無所有故復無所著故第八地者受一切菩薩阿耨多羅三藐三菩提四種記故第九地者為諸菩薩善方便故第十地者為諸菩薩說一切諸法無所有故復告令知一切諸法本來寂滅大涅槃故此應三乘耳四門同上一釋名者佛相無窮故如海也今寄同人說三十二耳勝諸天故說八十好也亦可應神耳此約三乘解今此文是一乘相故如海也所以普賢說寄德無邊故也問上不思議法品別告一人今何故不也答上法是體顯勝故別告耳二來意者前體後相故來也三宗者依三乘用三十二等諸大相為宗亦可增廣不同三十二相也即如文辨相德為體耳四釋文者此文有二初誡聽許說二廣辨此文有二初略辨九十三種大人相次下總明十蓮華藏世界大人相也前文初七頂上相次名圓滿下二十二嚴頂相次三眉間相眼鼻各一相舌有四相齗齶一相大牙有四相齒有一相肩有五相胸有一脇有一腹有七下分有二手有十二馬藏有三髀有二󰈷有二毛端有一足有十三一一相文有四初列名二出體三光四光照被益於緣分齊也四門同上次第等上已說小相者相形別德也所以佛自說者化身之用唯佛方窮故亦可化身隨物劣令生信有實德故佛自說也此文有二初總舉形好被益次如來足下有千輻下廣辨隨功攝益初文有四一列名二明用相三辨眷屬四舉往因辨用益影成如來小相德用難盡此有四文思之二廣中有六初辨形好攝益二汝等應當下教往報恩及識因果三諸天子聞是音聲下興供養行四是故諸天子下教發心悔過五說是法時下辨獲益轉更迴向六爾時諸天子下得益故傳通不絕也初文有二初辨相輪光照攝益此有二可知二生天上已下勸成勝行勸中有二初正舉下況勸二諸天子盧舍那下舉勝利以示初文有三初正勸二天子讚美三重示重示有二初總舉德勸二如我下引喻以示有六喻中各二文可知第一法性無我喻二無有來者喻三無方住處喻四離作成善喻五法無方面喻六法無諸過喻第二教往中有四初舉益以教勸二天子其有下舉損示勸三汝昔下舉恩以示四諸天子下示法以勸也第三興供養文有六一興供具二往三不見四天重示五重生敬念六爾時天妙音下重敬也於其內外各有五百煩惱者十使十惡自相乘即成一百於內五塵迷生五百於外五塵迷生五百也二萬一千等者可解也第四教發心中有三初教發心及悔過天子得益略有三句二時諸天子下重問有二句三爾時天聲下答答文有四初示悔儀有五句二譬如明淨下喻況有三句三譬如幻師下釋伏疑四若如是下結教誨義第五獲益文有二初明得益有二句二猶未能見下結答分齊六爾時天子下展轉修行教軌不絕有四初以香華等修供養行二爾時彼香雲下自行熟已復教攝餘人有四句三摩訶薩安住如是下行益成故復轉益四左手持下舉喻以況成觀境界也文中有四初舉喻廣大彰法難信有三句二佛告寶手菩薩如是下法合成其德用深廣三佛告寶手菩薩譬如千億下廣增喻況四佛告寶手菩薩譬如定光下舉喻分齊結法深廣此文難須思之且釋迦佛為菩薩時有一相益於一生益一眾生其一眾生展轉利益一切眾生並一生至離垢三昧如是一切眾生復利一切眾生如是盡窮後際下至遍傍化作如意珠亦利益盡窮後際菩薩一相既如是用當知佛相德用不可說佛一小相德既如是佛大相海准之可識文意如此餘相可知四門同上一釋名者行周法界云普體順調善稱賢菩薩是人行者明因行體從二義得名二來意者何故來有二一疑者云向前因果以何為體依何以成為決此疑也此即第二自體因果此品是因性起是果此因果與上修成云何取別若約緣分齊取即屬上離性泯始終即屬此問上地中廣明離性此云何也答前欲攝別行為趣體方便故也此中所明正是順理之行性也而無二體義不相是耳以緣盡緣以性即並性也問性起絕言離相云何有因果有二意一為經內因中辨性起果中明性起故二也二性由不住故起起時離相順法故有因果也問起時離與緣修何別答緣修離緣則不成性起無緣即不損故別也其普賢行亦如性起分順修生也何故下文云多法所成出現於世也答此望解知非約性體也故下數云若如是知也問若不知云何辨起答餘觀異見故緣修即不爾也第二又解攝前別行成其普德以發性起故來也若作此解由屬修生性起已下文入本有也問普賢行何位成答實即不依位就彼解位已去成為上經文在解已上說故餘准思攝三宗者二門分別約人約法人體德用修生離始廣大異前耳二法是普賢行法亦有體相用具有理教行果等也但義異耳問此二品無定及加集眾云何有體相答此二品體表在玄為彰法體極深廣故加集眾等如地品初釋也法寄人顯故此人說也四釋文者此文有四初序次正說三結會證成四偈誦序文有三初舉略顯廣辨說分齊二何以故下嘖三答答文意前對緣故局少也此體通緣非緣故寬也亦可前緣修舉體從相故局此起依相入體故寬也有此品攝本有修生修生本有又前對一品二品機此即普也此總約五義一位二根三事四病五行等也文有四初總辨上說少意二愚癡眾生下別辨隨說意三為如是下結四佛子若菩薩下略出迷惑過失此廣文意者前教既大云何局無一機答為煩惱功力其大小成大損上雖非小所治不輕故若望普賢法界不名為廣也此約嗔惑功能辨失若約一切惑體時唯是皮肉心三惑也此中有六一總辨失二嘖三略答四廣釋五結六重廣顯廣有三可知百障約位有六初十信二不樂佛法下十住障三離菩薩行下十行障四誹謗佛法下障十迴向五不樂菩薩住下初地已上障六不順三世佛即佛障此在十地終也理並通耳二正說中有三可知第二文有六十句初五十因行次十因中果前中初十十信二十十解已上三十初地已上次二十九地十地也理即通耳初十中前七自利法中修信次三利他中修信也第二十初六自行次三利他行淨次第十因位淨第三十智次第配十地也第四十巧隨順可知第五十直心前七九地相於中初二知根次二知藥次二知順正證方便次一除障後三十地相可知第六十巧便初四法身果次四報身果次二化身果次是故下結勸修行有三可知三證成可知有四初動地雨華此有二可知二等通餘方三十方同證四復總結也第四頌中有二初長行舉說意以生起第二正偈誦偈文有一百二十二行初二總頌因行所說分齊次廣歎普賢行德非誦前文又亦一行一句即是一德不須更科也此可思之文云與諸如來等者因果俱無相因緣作及無作二發果力等故也過去即未來二世等者因此集果義但三世一相故十信即諸位也如是一切但世相入者即一一世法入現世不證位成比也此約三乘別行成又亦九世自在攝受皆證也此約普賢自在故爾因果等法並然准之若臨時變化相入等不在此限宜可思之四門同上一辨名寶王者攝德自在為王可貴名寶也如來者如實道來成正覺性者體起者現在心地耳此即會其起相入實也二來意者前普賢明能起之緣次辨所起也三辨宗體者分別有二約人約法人但本有異前法者如文耳問性起分齊云何答此有二義一始終相對二闊狹相對明分齊初始發心至佛性起終至大菩提大涅槃流通舍利也闊狹頓悟及三乘始終出世至聲聞緣覺世間下至地獄等諸位也仍起在大解大行大見聞心中文義俱在下辨至當指釋問若聲聞等有性起者何故文云於二處不生根答言不生者不生菩提心性起芽不言無果葉若無者微塵中不應有經卷准喻可知若細分別地獄無果葉有體聲聞有體及果葉也四釋文者所以性起問普賢說者顯器善勝法曠周也此文有三初序二爾時普賢菩薩答下正說三爾時十方下結說證成序文有五初眉間放光發起有二可知二爾時一切大眾下疑念生起三爾時如來性起下明對佛欲請四時如來口中下口中出光以示說者亦通加耳五爾時如來性起問下正問發起初放光中有八業一請業二因業三敬業四覺業五止業六降伏業七示現業八卷舒業有一流星身也第三欲請中有三初長行示現請儀二偈陳己意三結偈有五初六偈歎佛德三善學下陳己所謂三大眾皆淨下歎根勝妙四歎所說法五正覺下成所欲意第四光示文有三初辨光同前二明所歸三爾時普下明益相也第二正說文有三初示名總答即本分也二爾時如來性起問下重請即請分耳三爾時普賢菩薩告下即說分也初本中有三初舉先事二結說三辨益二請中初長行次偈請長行中有四初總請二歎眾器熟三仁者下歎說者堪能四善哉下結請歎器熟中有三初舉眾集二歎德三結集德中初自利德二大悲下利他德三說者堪能德中有二初自利二於諸佛法下利他德二偈文有二初長行生起二正偈頌偈文有三初二總歎說聽者德以請二有十三半正別請三十方下四歎眾會希有請別請中有二初十半問果次三問因果中初七半陳事次三歎德耳三說分有三初總歎二所以下嘖三非少因緣下廣答答中有二初由多因成故不思議總歎二以十種無量下辨相有二初酬因問二佛子云何知見如來身下答上果問此初即答上因問此文有二初總明十門二別解初分有四可知二別解文有二意一釋上十門二上十門中一門即有二初長行次偈頌長行有二初辨因體二佛子菩薩又復應知下辨性起德用此或在知人或法也初辨體中有十幡初有二初釋次結釋有二初喻後合餘皆同此初明眾緣共起喻二大機堪受喻三緣成離作喻四勝智善達喻五大用現前喻六機感隨現喻七有二喻初名勝緣先濟喻二隨欲所成喻此釋疑耳八成自大事喻九體用相依喻十成益非虛喻此十中前二第四依緣辨緣餘七約自體辨緣第二重頌中有二初長行生後次偈頌偈中分九初二總歎性起無上次八別歎校量性功德次十舉法以況也次二結成體用自在次二示教知者次二勸聽辨說分齊次二舉事許說次三十五正說次二教勸也正說中初五結頌初喻二四頌第二次四頌第三次三頌第四次三頌第五次三頌第六次二頌第七中第二喻次四頌第七中第一喻次二頌第八次二頌第九次三頌第十耳第二辨身此次第答上果問有二初寄起發二此菩薩知見無量下答答中初長行次偈頌長行有四一總答二嘖三略答四譬如下廣釋略中二可知廣內有二初辨法體二菩薩具足成就下辨德用此用或屬知人或攝在法也餘十文相同前一密身普攝喻二在緣離無住喻三辨事利生喻四中有二一勝緣先濟喻二機感隨現喻五潛用資成喻合中有三一正合前喻二引光證成三辨光利益六隨根殊現喻七一身多感喻八無思成事喻九大寶攝德喻十攝治從願喻第二偈頌初生起次正頌偈有四十二初四頌第一喻次四頌第二次四頌第三次五頌第四次四頌第五次四頌第六次四頌第七次五頌第八次四頌第九次四頌第十問上來所辨多與初同義云何也答由能德顯即屬初因今此舉能取所依止也三音聲有二初寄問二答答文有二初總次別別中有二初長行次偈頌長行有二初辨法體二菩薩知見音聲十種無量下明德用亦二通謂能所也法體有十初文有五初法次如呼響下喻三知見下合四譬如世界下重喻示五如來妙音亦爾下合前喻無性故順理後喻無性故具德第三合內初歎知見勝次對法成解以合上喻耳此名聲無本性喻二聲無自質喻三有用益生喻四隨根開解喻五隨機感見喻六依緣異現喻七用無所依喻亦可大用遍資喻八審根受藥喻九大音具德喻十隨益非虛喻第二偈頌有二初生起次頌頌有四十偈四行頌一喻可知四菩提性起心有二初寄問二答答內初法次喻問心意識非即佛者何也此通二故故文云智無量故心亦無量凡即可知喻中分二初長行次偈頌長行中分二初辨十心法二菩薩如是下結知利益此初喻名智無所依喻此何故約智辨答有二意一為一心體通染淨故不約之二今論性起智即是心約淨辨故也故文云智無依止也一智無所依喻二性無增減喻三興用益生喻四智寶攝德喻五智用殄非喻六智堪含受喻問詳其文相似言獨佛是性起何也答須知大意但菩薩從他受教即是其果佛及菩薩能授他教所有行德即屬其芽也此思准之七堅固隨益喻問樹生芽時諸樹生芽所況義云何答此不異何者但在一心中本有新生異耳若爾與前眾生不了而有性起異義相違答此各別門所以知為前義中聲聞凡夫不知本性亦是性起今此不知即非性起得知別是異門此約性起芽說故異前耳又問二處相違因何不成矛盾答一切善根有邪有正但順菩提者無問人天善根等並是性起不順菩提者即非性起此約果處分麁細是以不違耳八智用遍資喻九巧不盡有喻亦可巧便留惑喻十性通平等喻此文有三初法次喻後合餘文可知第二偈中有二初長行生後次頌偈有三十七有二初一總示識佛心餘結十喻初三結第一次三頌第二次四頌第三次四頌第四次三頌第五次三頌第六次五頌第七次三頌第八次四頌第九次四頌第十五境界有二初寄問二答答文有二初長行次偈頌初文有二初辨境體二饒益眾生下辨利益用初文有三初法次喻後合初法說有四初總舉佛境二非境界下辨佛境分齊三佛子一切眾生無量下辨境深廣四佛子菩薩知心下約法定體以明深義二喻有三初佛境分齊喻第二境起因緣喻第三境界深廣喻也境界有二一所緣境二分齊境此通二也第二偈文有二初生起次正頌偈有十分四初二頌前法說次三頌初喻次一頌第二喻次四頌第三喻也六佛行有二初寄問二答答中初長行次偈頌長行有三初法說次譬如法界下譬況三佛子菩薩如是等下結德業用喻中有五各有譬合初一至絕三際喻二業性無礙喻三用窮法界喻四起業濟生喻五無功成事喻第二頌中有二初生起次偈頌偈有十分五二偈頌一喻可知七菩提文有二初寄問二答答文有二初長行次偈頌長行有三初法次喻後佛子菩薩以如是下結其業用初法說有二初辨體二知處等下辨用亦可初自利次利他二就喻中有二各有喻合初名現機定器喻二至寂離性喻初合喻文有四一正合上喻二佛子一切佛下辨菩提離言三佛子成菩提時下辨離言相四佛子如來身中下釋離言用事三辨相文有三初釋相二佛子隨如來下類以成法三如來具足下結成四用事中有三一辨用事二皆悉一性下釋所以耳三如是下結第二合喻有二初辨法二復次佛子於一毛道下辨依法成解初文有二初辨法體二佛子如來成正覺已下成身業用此文有二初辨次結初法體文有二初辨次結初文有二初正合上喻二佛子設有下有二初問答假設類成二成解文有二初建萬像通體二復次佛子下解自他無咎有三結可知二頌文有二初長行生後次偈頌偈有十二分六初二結法說次二頌初喻次二頌第二喻次二頌假設類文次二頌成身用次二總歎德用也八轉法輪有二初寄問二答答文有二初長行次偈頌長行有二初釋次結釋文有三初總辨體二譬如下譬況廣辨三佛子若如是下結定損益初總辨中有六初辨體二辨分齊三明所離四譬況五釋成六類釋廣辨中有二初約體辨二復次佛子下約用辨成初有二譬各有譬合初大音無盡喻二大響遍周喻第二合文有三初立二嘖三答可知二約用辨成有五可知二頌文有二初生後次頌偈有十分五初一頌總辨文次一頌第一喻次二半頌第二喻次三半頌約用辨成文次二總歎也九涅槃有二初寄問二答答文有二初長行次偈長行有二初辨法體二復次菩薩如是知涅槃下結知業用初文有二初法總辨次喻廣釋初文有四初總約法勸知二出涅槃體有三可知三佛子如來下明不說本涅槃體但辨性起文有五可知四佛子但如來下明說事相涅槃文有三可知二廣辨中有二初約喻以辨二如來示現涅槃時下顯事用隨緣分齊相也文有二釋結可知前喻有三各有譬合結三文初現局體通喻二化窮盡滅喻三赴用隨機喻第二偈文有二初生後次偈頌偈有十二分五初二頌第一喻次二頌第二喻次二頌第三喻次四頌用隨緣文次二總歎耳十見聞得益文有二初寄問二答答文有二初長行次偈頌長行有二初辨現未見聞流通益二爾時諸菩薩下問經得名辨經文義持利儀式初文有二初釋次佛子是為下結前文有三初總法說次譬況廣說三於如來下辨見聞功行廣大難說此有三初立次責三答初法說中有四初總辨成益不虛有二句可知二辨有中殊勝行三成空中方便智四明窮其果位具足勝德譬況廣文有二初辨現在體益二若有得經下未來住持用也此有二可知初現在益文有三喻初二喻譬所得福慧堅固行德後一喻性德勝用前二喻者初喻行窮堅實難壞喻二名小智能焚大惑喻此等各有譬合也三者性起善巧資成喻二問經名義及儀式等中有二初問次答答文有五初示經名並經義用二如是經典下明所為分齊三是故菩薩下舉益勸持四佛子菩薩雖無量億下顯經要勝此文有二初辨損次明益可知五佛子菩薩聞此經已下明教修益方儀二所為分齊中初法次喻後合頌中有二初生起次頌偈有八分四初二總次二頌第一喻次二頌第二喻次二頌第三喻第三爾時十方下結說證成有二初長行次偈頌亦可此偈是廣說中第二重頌耳初文有五初動地并雨華有二初辨次結通二佛現身亦二可知三成行益亦有二可知四明得力所以五菩薩雲集為證亦二可知二偈頌有二初長行明說意二正頌頌文有七分三初二總辨法深難以喻顯次三歎聞法利益次二舉益勸持有三可知也解行法相動靜無礙此會成也四門同上一釋名者離者行體淨義也世間者所離之法世者時聞者中但在時中者名世間也二來意者有二一辨教興會來由此下第三依緣修行成德分所以來者上既得法次須依法就緣使修成行德故也故下二品文中皆有勸辭故知二品來者前聖性現前欲得不與凡共分齊故次來也三宗者分別有二一約人人有正助二人各有體相用問此人與下知識人何異答此是能宣教人下知識是教所詮法人也准取之二約法法謂行法即一乘道品也三乘及小乘名數雖同三十七而意異也廣如諸經一乘之行學亦有始若依定學明始分齊者若約迴心人即用非至定及初禪定等為學始若據直進人即用光得意言定為初學始若約一乘不共教據行即寂靜勝三昧為初學始若約行解即華嚴定為初學始若約行位即十行位定為初學始若約人知識軌則用師子奮迅定為初學始若約解信等即用淨藏定等為初學始若約正解用性起法門為初學始若約解位即十解位定為初學始此等約歸向本實為言頓悟人意言無分別定為初也餘可准知耳四釋文者此下有二分初品明託法進修分二入法界下明依人入證分問何故對法不明入證下約人方始入證答法是所依善巧由智若不依善達機儀勝人雖自有法未可得證也故經云知識全梵行也問上來法及此成行並無聲聞下法界知識即通辨聲聞何也答上法是頓此行亦頓為此無聲聞下法界中有二意一為人有勝巧引小成大為明人德故說小也二顯法界發心始通二迴故此二品何故分二處說答祇桓重閣攝化之始普光堂起行之初故也故上來明菩薩起行發於普光下明文殊教化起於重閣也所以知此重會別本云乃能重啟斯義問故知也此文有七初序次入定三起四請五爾時普賢告下正說六品末證成七偈頌初文有四初時二佛三處四同聞眾處中有二初辨處二依處成佛德何故於此歎德以因果淳熟功歸化主故也又行相可責故德文有三初總辨二自分行三能與一切下利他行四同聞有二初總列數歎德此初文有四初舉俱二略歎德有二初練始異終二練新異舊三具足成就下別歎德四具足如是下結三別歎德中有二初自分德二於一念中下他分德自分中初自利二善攝眾生下利他第二列名歎德中有二初列名此略列所以此文菩薩名同普者為行體順理成無異相故也次歎德中有四初總二隨諸世下攝法為首行三悉能受持下護持正法行四隨諸下示成大事行二入定中有三初入定二列名三明定力所以此名華嚴定表行嚴果故三明起定同前可知四請問中所以獨普慧為法先問彰今但以慧導行也復顯機廣大故但慧發於體故普慧略問二百句巧行隨緣故普賢廣答二千句也此中已下有十意故行教興一由為與勝人同行故二佛護念故三成就不可思議諸善根故四具足菩薩根故五生佛家故六得善知識力故七一切諸佛神力持故八盧舍那佛本願力故九善根熟故十堪受普賢菩薩行故也此文正在善知識義通此品耳此可思准之問中有三初總告二正問三善哉下總結請也所以普賢答表行廣故此文有六即六位也初二十句十信位次何等發普賢心下二十句十住位三何等為持下三十句十行位四何等寶住下二十九句十迴向位五何等身業下五十句十地位六何等觀察下五十一句問果位差別故別本云願解說菩薩行從始至終令無疑也就爾時普賢告下第五說分廣答上六位也初十信位中有三初九十句自分行滿二十種入下八十句勝分行三十不可壞智下三十句利他行初九十中初五十自利行二正希望下二十利他行三十戒下二十當位因成果滿初依果者汎有四種一國土等依果二習氣依前果生三習因習果四因體相依因果此中不說前二也亦可說同第一此可思准此文有二初八自分後二勝進可知此等文中十十皆有四一舉數二列名釋三結四舉利勸學唯除佛地及共法行更無異果等法學故因果既立能解非勝智不成故明十奇特想此中初八自分次二他分也既有大解須起大行次明十行修行之來必須依善友故明十知識初一安固菩提心次三依道心成自利行次四依心成利他行次一依心成普賢行次一依大行入法界若不策懃無由進道次明十精進欲明精進合理明十悕望前八自分後二勝進離偏名正耳依正悕有力故辨十種成就眾生初一布施攝次二愛語次二同事次五利行由利生故惡無不離善無不積故明十戒既前德成故明十授記二有八十勝分行有三初二十自行次四十入利他行次二十入利他因果中既自行成次入勝境也行勝故入十如來境也初一示成菩提次八三業利物次一入涅槃八中初四口次二身次二意用既入勝用須識器性故明十入眾生心行既識根次明所安處故明十入世界既得依處須識時脩短故辨十入劫雖時自在說示不明理亦難可故辨十說三世既識時次明時中法故次辨三世間文言入世間者一知三法現時中故二入語法通義力故又有施設通情曰道故三入語義體性故四入語義隨方施設故五入知識語義想故六入語言因故七知語言分齊故八入言義互轉無盡故九知時中離染言義亦如是故十知時中性淨故言義亦如是既達時中法得法解益故第八十捨離憂惱心無厭悔初四自利次五利他行次一自他俱行第三利他內初成作事無悔其心堅固次明十利他智不可壞初二利他次八自利既有智故能持法次十陀羅尼前九持因法次一持果法以持成就分解果法故次第三辨說十佛化被於他初三報佛次三化次四法佛此但一相解耳若依此經即並通攝也第二普賢心下答十解位問有三初五十句明解方便二十清淨下七十句解位正修對治行三十說法下八十句利他行初中大心為本故發普賢心初三護眾生心次三趣果智心次四厭離有為心既大心成次成大行第二十普賢行初九自分行法次一勝進行法大行既備次辨悲濟物第三十大悲悲心既具次依悲明發心之具第四十發菩提心因緣既大心成已次須依善友令增第五近善知識前八起因行次二起果行解位第二有七十句為三初二十明方便修二隨順覺下三十明解成就三十明所知法門差別以近善友故能遠諸惑第一十清淨既離障故高昇彼岸第二十波羅蜜既行體成於所知中隨順覺達第三十隨順覺知既隨知已成知精立第四十決定知既決定多有堪能第五十力既智力堪能第六辨十平等既得理觀須起智用第七辨十方便佛法句就第三利他八十句復為三初四十正對緣說法顯辨才德備次十無著下三十辨無著智成次十句辨化德備足初既解已須起言說第一辨十說法既說法已次須受持故第二十受持方法前七持因行次三持果法既受持已諷誦須第三十才由才無滯德相殊出第四辨十勝法前八方便修勝次二自在用勝正以德起勝能於境緣無執第五辨十無著以無著故成平等證第六辨十平等心前八自分行中平等次二勝分行中平等心既得平等依證起後得智第七辨十出生智從後智起用第八辨十變化第三十持下三百句答上十行問有三初六十句勝入佛境障盡清淨二十不思議下九十句辨對治道成行德清淨三十園林下一百五十句當位修成滿足也初中有三初十辨行體次二十入佛境界下三十句行成除障初持有四一因持果如種性持二果持因如地持加持等三住持力益四心境相持如論此中通也既種性持成於法悕望不厭第二辨十正悕望正以悕法智成心徹無礙第三辨十深入佛法初四約器世間明佛法次二眾生世間次三智正覺次一總法界為佛法既入佛法緣無不實皆是起行所依第四辨十依止既有所憑於緣無懼故第五辨十無畏心正以於緣無懼自知得決定故第六辨十無疑心初三自行次四利他次三自他俱成第二子段九十句治行成中有三初三十方便對治行次十正受三昧下三十行體等無礙次神通下三十行成作用正以無疑於深法中智能解達故辨十不思議又亦可無疑入深法故不思議也既得深智解巧隨生故第二辨十巧方便能說微密語既得密語復巧知所入故第三辨十巧方便分別智初二約器世間明智次六眾生世間次二智正覺即常寂靜故第四辨十正受三昧從定起通慧無所不達故第五辨十一切處正以處無不在體遍無礙故第六辨十法門起用自在故第七辨十神通正以神通自在緣無不達故第八辨十明以明智起無明縛盡故第九十解脫園林下第三行德具足一百五十句有三初四十明報相具足二十不動心下四十辨實解為行本三十無垢下七十句大用成滿初行用所依智遊境界故辨十園林前七方便行次三果德既外遊已復須內安故第二辨十宮殿以勝妙能出生道利為物忻樂故第三辨十樂樂心成已德發法身故第四辨十莊嚴前八方便行嚴次二淳熟行嚴第二四十句中德嚴身已行德堅固故第一明不動心以行體堅於勝理中心能窮達故第二辨十不捨深心既深至難壞善能得理故第三明智慧觀察既達無遺於法善能揀別故第四辨十分別法第三七十中有二初三十明離障淨次四十行德成就初辨十無垢智故智行揩定故第二辨十智印問文云知如來法是文字智印者約何義說答菩薩及佛各知法無邊若用二聖相對時菩薩即不及佛佛即過菩薩所以者為法性體上二門具足法爾故此約一乘解也既行不壞照用無礙故第三辨十智光明智光無礙旨無不契故第四辨十不可稱量住以行體難勝勇猛無間故第五明十發無懈怠心以策成大心決定正向故第六辨十須彌山王心正直心以正心於內決定不動於世間中利他果成故第七辨十深入大海智慧成三菩提前八自行後二利他也第四十寶住下二百九十句答上十迴向有三初一百一十明十迴向行體成就離障二十自在下一百二十辨行相自在無礙三十遊神通下七十辨行用究竟初有二初四十句行成高棲彼岸二十信下七十對治道成離障清淨初行稱理成無住名寶住既行與理合德位堅固故第二辨十發金剛心大乘顯彰果位圓備故第三辨十發大事初三自利次三利他次四菩提果滿正以佛事滿足眾行圓備故第四辨十究竟大事但前明發行後辨究竟有此異也前八自分行成次二他分行熟耳第二七十句中初三十明迴向行體次四十能生出世間行初十不壞信初三三寶所不壞信次二同行人所次一眾生所次四於法成不壞以信成就生在佛家故第二辨十授記既道種成就向果必然故第三辨十善根初四迴向菩提次四等諸菩薩迴向眾生次二迴向菩提迴向位成智用自在故第四辨十智慧初四自分行自在次六他分行自在耳以智用照明曠周法界故第五辨十無量廣心前七自分因行次三勝分行智用普周體包無外德窮海奧故第六辨十藏前七自分行後三勝分行既積德備滿剛󰎣斯盡故第七辨十調順初四勝分境中調次六自分行中順第二十自在下一百二十句辨行相自在於中初十總辨自在二有一百一十句別辨自在初中初五自分行後五勝進行此自在六位通有但約生信勝劣為異耳下一百一十中初別立十章門二依章釋門初中有五初二就依正以辨自在次二約人法次二約境智第四約智用第五對力用以顯二別辨釋中初釋次結初一眾生二剎三法四身五願六境界七智八通九神力此唯約色耳十力自在第三七十句中初二十行周殊勝下無畏不共等五十明行德究竟初十遊戲神通明善巧轉變無礙以智用遊化即體殊妙故第二辨十勝行其德殊勝智力有餘故第三辨十力前七因行後三果滿智力功強外無所懼故第四辨十無畏智斷具足二乘不同故第五辨十不共法不共異小能與淨土為因故第六辨十業由德行堅固第七辨十身第五十身業下五百句答上十地因位所問相有四初一百二十句辨正修行體寄在初地二十方便下九十句辨造修離障二地已上三十離生下九十句辨修淳熟德四地已上四十足下二百句辨報相具足八地已上初文有三初二十句辨身業次四十句辨口業下六十句辨意業初身二十句中初十體次十別用相第二口業中初十辨體次十辨口業因行初四自利次六利他口業善故得諸神加護次十守護由護成內德能外化故第四辨十大事第三意業六十句中初十意業體下五十辨意業作用初體中初三利他次七自利行既得體已須順理造修故第二辨十發心發心行成終於法界故第三辨十滿心由正智能生後得信等根故第四辨十根既行體立解心當理故第五辨十直心既理觀開明契窮實際第六辨十深心前九自行次一利他第二九十句中初三十句明自行二十入眾生下三二十利他後十趣下三十辨自他行成初因行巧修故明十方便以善巧方便而能忻求諸行故第二辨十樂修由樂修故障累斯亡道味漸現故第三辨十解脫由解脫故深知物性故第四辨十入性由深入性道味漸細故第五辨十習氣道味漸增成其大用故第六辨十熾然即熾盛修也不動勝進無所不至皆合聖趣故第七辨十趣既依正趣德行外彰故第八十事具足佛法既得佛法須識退過故第九辨十退失佛法初四利他行不成次六自利行不成第三九十句中有三初三十句明因行體次十名號下二十句辨行用差別三十無量道下四十句因德成就初十離生者方便生死障盡也以順無生行成堅固故第二辨十決定法初五自分後五勝分行以自體堅固故第三辨十出生佛法以行成故德彰於時故第四辨十號以圓德顯彰壅滯斯盡自體虛通故第五辨十道此即約增數以明道體前道自體辨道境無量故第六辨十無量道即明分齊正以所觀道境界無量故能觀道法亦無量更無別法亦可道之數也道法既成次明能成之因即第七也第八十修道者一圓數故也即辨策修方便第九十莊嚴道者由別策修顯德故也又言無量道具者起道因緣又攝在己能資於道故名具也無量修道者攝法在己堪能進達故名修道無量莊嚴道者眾行互相莊嚴故也此等始末真如所流緣起共成故一處舉次第明之此等若從所見則道法之道若攝在己即道行之道故也十足下第四二百句中有四初二十辨八地已上根行淳熟外方便用二十腹下六十句辨報體差別三十眼下六十句辨報相差別四十行已下六十句辨報用差別八地已上同佛身業等故也初十足者運報根本進發之初造用方便授受自他故第二辨十手第二報體六十中初十腹者總能容攝故復能蘊積故第二辨十藏行用緣起斯從本實而立故第三辨十心以德業成就互相嚴飾營發法身故第四辨十莊嚴行德自嚴防殄諸過故第五辨十器仗降諸魔等也眾行集起德成最勝故第六辨十頭次十眼下六十句辨報相差別初行德淨勝照了緣起故名十眼也初五即五眼後五作用得名大論云無常肉眼畏風大故不見他方此常肉眼自在見他方色也二天眼見二世法三慧眼見信等根四法眼見一切法真實相五佛眼見十力此等諸經亦不定次五可知既有照用復能攝諸聲教故第二辨十耳十德備故行受戒香故第三辨十鼻眾德聚成能宣示軌故第四辨十舌行堅自在形無不現故第五辨十身既色相外彰明心內發故第六辨十意前九因行次一果行第四報用六十句中以法身成立德用殊能威儀具足故明四威儀行也造修方便須進發不住故第一辨十行法方便進修則有自分成立故第二辨十住行既立安固不動故第三辨十座初四自行德次六利他德進行平等眾相永夷故第四辨十臥眾行既備必有相應之境故第五辨十住前能住此明所住法有所依法其行無不故第六辨十行法前行始修故約聞等此約終成故念等為行也又名行也次第六觀察下五百一十句答上第六問因圓果滿行德圓備義有二初三百二十句辨因行究竟障盡清淨二十住兜率天下有一百九十句辨果德究竟此中等覺及妙覺合明也初文有三初一百四十明因行成就二十義下八十句辨方便修順勝進義三十魔下一百句辨因行成障盡清淨初一百四十句有三初四十辨行方便二六十句六度自利行體次十慈下四十句辨四等利他行體初十觀察者凡辨行相必須善達通塞故也初四自分行次六他分行法一往不盡故第二辨十周遍觀察所觀周悉行無不建威宿勇健故第三辨十奮迅勇健無畏能決定說故第四辨十師子吼既能宣說若自無德無由利物故次辨十施下六度自行體次第如攝論一施二戒三忍四精進有三初四是懃勇第五是加行下五不下難壞無足精進五定六慧次十慈下四十句利他行體初十慈與樂意先故初二平等普攝次三令離障後五令行成次第二十悲第三十喜第四十捨次十義下第二八十句辨方便勝進有二初四十自分行成次四十句勝進修成初十以義成行也前七自分次三勝進如來義者順如而來也第二十法以法成行也第三十功德具者辨行因緣後明成智慧因緣故第四十辨智慧具次四十句者初十明足解心遊履諸法門既有進趣方便必於三乘等法無厭故第二辨十求法行得法在己善解明達故第三辨十明了善法行成趣無上道故第四辨十迴向法第三辨因行障盡文有二初五十句辨見佛行成入佛境也二十慢下五十句入佛境界為佛加護初五十中有三初二十明道障現前次十對治除障次二十障盡見佛初十魔者於道有障故次第二十魔業前是體今此是力用有十一句前七自行不成次三利他不立次一果德不滿然道障交競不除而自滅故第三辨十捨離魔業前七自分行成後三勝進行立體礙既盡行入佛境故第四辨十見佛前信始但解今行成故見也既得體相應大用無方故第五辨十佛業後五十句佛加被中有三初二十句對治勝分障方便行成次三十後障復起攝行在障三有二十句果德加入佛境界初慢業者軌道相迷於勝分故在初也識障不起敬理重法故第二辨十智業若不識道相即隨有為不免羈縛故第三辨魔所攝持以正達道相即正覺開明故第四辨十佛所攝持以契如實即法被於己故第五辨十法攝持次第二佛住兜率天等一百九十句辨果德滿足中有四初四十辨因行勝進與般若法門相應二十生下五十句明勝行自嚴建立自在三十出家下六十句勝治行成障盡清淨四十覺如來力下四十句明果德滿足佛事究竟初住兜率十事業者自他俱利後邊行滿耳自他行滿已將欲處緣攝化若不捨無有生死大果無由得達故第二辨臨命終十示現事示現已次十事下降神母胎就中初五句利他後五句攝因果相應所現難測旨趣精深故第四辨十微細趣無生為生故第五辨十生自下五十句第二從母出生現世也就初十種生中初六自分次四勝進德相外彰故第二辨十莊嚴眾德備集道超世表其行曠周功無不建故第三辨十遊行七步其道始立清淨無染故第四辨十現童子身若不在染何能顯其清高故第五辨十現中宮處世不著緣所非礙故第六辨十出家此下六十句明對治行相以性離相違緣不礙洮練身心熾然不懈故第二辨十苦行捨離二邊隨順中道故第三辨十往詣道場隨順中道攝果相應故第四辨十坐道場攝果在己超昇獨絕故第五辨十奇特善覺三昧等是後如來力中令將此欲超群惑顯智用圓明力故第六辨十降魔有為生滅不斷而自息大智真用不拂而自明故第四段辨十如來力下四十句明之此即解脫道中頓得十力也此善覺三昧即奇特中九也真相內顯次正軌彰時故第二明十轉法輪以教被機無緣不益故第三辨十白法入眾生心同化既畢息影歸真故第四辨十涅槃即初十文耳亦可涅槃是常依緣現沒故次明也即後十句耳佛子是為大妙法門下第六結證述成有二初總次別別文有三初結勸修行二佛子此經出生下辨經名歎經德用有三可知也經名有四義一行二解三所離四利他如文應知耳三說此出生下明雨華等證成初文有三初結法歎德二佛子若眾生下辨修行益有三可知三佛子是故下明勸修三說此出一切下證成有三初牒經名二動地三十方佛同歎有三可知同名佛對示普賢者明大行不虛也第七重頌中有二初長行生後次偈頌頌文有二百三十一偈有二初二總舉誡聽第二下廣辨廣文有三初一百四十九半總頌普賢二千答意二常依如來智下四十三正頌二千答三菩薩修諸行下三十八半頌結歎文初有三初有十四歎德深廣非言可盡二持眾生下六十七菩薩德深故廣舉事況三一身無邊際下六十六偈半正歎因果行相德用自在二事況中有三初五十六半舉三十餘事喻因行差別二菩薩等如來下六偈況訖總明行相三菩薩悉成就下四半結德勸聽一身無邊際下第三六十半為二初三十六偈半歎因行攝益二菩薩一念中下三十歎果德攝益自在前歎因行有二初十一半歎自分因行入佛境界二示現種種下二十五辨因行利用就二十五偈中初十八明他行自在如是眾生下七明應機授法菩薩一念下果攝益三十文有三初十四自他果德攝化二觀色如聚沫下十一辨菩薩道善達真性三廣入下五結成功行利益其旨深奧寧可悉宣聊以一塵之說以況玄趣耳次半常依如來下第二有四十三頌上二千答有六初四頌上十信位次四頌上十住次六頌上十行次六頌上十迴向次清淨身業下十頌上十地因位次觀察下十三頌上因圓果滿佛事究竟次菩薩修諸行下第三有三十八半頌上結文有二初三十二半結因果德自在下六偈舉以勸修初文中初六半略結歎行用自在下二十六廣辨行用自在二十六中初十六歎因行自在二淨身等虛空下十歎果行自在因行中初二歎意業次四半歎口業下十歎身業果行中初二正歎果德三業成就次八喻果自在第二勸修中初二總舉因果行德次喻況難盡下二勸修同會莫二也此是第八會在祇桓重閣說所以在祇桓攝化始故所以在重閣表悲心在正智上重生故此即第二依人入證分四門同上一辨名者何義故名入法界答其法有三種謂意所知法自性及軌則也此中通三也界者是一切法通性亦因亦分齊也入者得此法門二來意者何故來上雖得行解法若不依知識加持無由進會故來也三宗體者分別有二約人及約法初人者正化及助化各有體相用准思攝之二法者人法也有二謂約人二約法人者謂因人及果人各成師及伴知識并有同生及異生亦有五生之身此可思准二約法者有十一因二果三約行四理五教六義七事八人九法十解前人是弘教人後人是所依法人也此可思准之入法界分齊云何答有二義一始從初發心終即不定若依經文但至金剛心已還若義求即通果德耳依文為定果位不可說故又望機即不通果約知識自行則通因果為用通果因又果位無求相此約三乘說若約一乘時亦通果如離世間品說所以准之可識也二闊狹者唯在大乘心小菩薩聲聞凡夫不說入法界問性起即通此品局者何也答性起宗欲明約法辨分齊故通此明約入心辨分齊故局耳性起約法假使不證不名不起餘義對文分釋四釋文者此文有二初發起序二爾時世尊欲令諸菩薩下辨正宗此宗明何義意明知識力也已前諸會並先放光令餘方知顯說法淺深集眾增微復以音聲為正說此會不然但如來放光顯現三世間令大眾入即為正說也更不別有言下諸知識通耳今約初明意知識有四力近善知識聽聞正法繫念思惟如法修行下文具有此意耳復有四能如攝論說初序文有九一說時二化主三住處四同聞五大眾疑念六佛入三昧七十方新眾集八說偈讚歎九普賢重開發三昧德用也前諸會並集新眾已然後入定此何在前答前即入來趣化主說有別人人欲說時方始入定今此不然佛自授機佛若不入定諸人來即無由故先入定顯相後方新眾集也即是因人果人設則不同又為下文二重顯法至第二重方始下趣人入知見故也此何佛自入答今為成行人法若不果人自入顯法是真無由引彼因人令成大果故也何故入師子奮迅定欲令菩薩得故復顯表勇健授教令使修者伏妄顯真故也四同聞眾有三初菩薩次聲聞三天王等何故菩薩在先答諸經從相取親教以通漸故此經約理以辨由是頓教故也所以此眾獨有聲聞此有二意一為顯法界攝相應故二為迴小入大行故菩薩眾有三一舉數二列一百四十名有十五位各顯別法可思之三歎德德文初總次別別有二初七自利行後三句利他行二聲聞中有三初舉數二列名三歎德五疑念請中初請次結初有六十句有三初三十句辨所請法二有十句歎眾堪聞三二十句歎佛堪說法中有三初正辨所請果法二十句辨因人未窮三有十推功在佛初所疑法中有三一辨疑人二辨念三明所念法三歎佛堪說中初十句明因圓二有十歎果滿六入定中有二初入定二入三昧已已下明顯淨土相即定力也初文有三初辨方便二正入三欲令下明入意所為此何故唯依大悲為前說通解行此唯存行令其去危得樂故也第二入定力顯淨土中有五初莊嚴重閣二嚴園林三嚴虛空四何以故下釋成五如此祇樹下結通十方初文有二初總次別別中有十種莊嚴可知下諸園空十句可知五結中有四初結次佛集三菩薩集四重嚴空亦可大文分三初莊重閣等即器世間二如來集即智正覺三菩薩集即眾生世間耳所以因果俱集顯因果實成故也七集眾文有三初辨十方眾集二是諸菩薩下歎德三爾時諸大聲聞下辨不共相初文十方皆有八初遠過塵數界海即從量也二列世界名三辨佛名四列上首菩薩名五辨眷屬六供養具七來詣佛所八各化閣而坐餘同爾耳所以菩薩名王證法界行用自在故也第二歎德文有二初歎二皆是如來下推功初文有三初總歎二成就下別歎德三此諸菩薩下結歎集也別中有二初自分德二於大眾中即師子吼下他分德初中有三初辨自利行二能於一切如來下利他行三具足十力下辨俱成自他分德滿也第三辨聲聞不共即顯法界是深文中有二初正不見二譬如餓鬼下譬況初文有三初明不見佛真常行德二何以故釋成不見所以三是故雖與下結初文有三初列名二如是等諸大下不見法界果德此即與上十句所問法大同也文有三可知三亦復不見下不見圓通大眾因行第三不見因行境界中有三初總舉二正辨三如是等下結第二釋成中有二初責次答答有二初總二本不修習能見如來下別辨不見意此中二初明不修大行故不見二亦無三昧清淨智眼下正辨不見相初文有三初由不修故不見二是諸功德下不共故不見有三可知三是故諸大弟子下結初不修文有二初不修果德二不求菩薩下不求因行第二正辨不見有二初明不見二何以故辨所以初文有二初總次別別中有二初無自大果失亦不樂說下二無他恩德失餘者可知耳第二喻況中有十喻初名惑障勝境喻二不窮源底喻三求下失上喻四無所攝取喻五臨光失眼喻六修得異果喻七同居異見喻八不行同一行喻九深淺相形喻十住位息求喻第八歎德中有十人說偈初人有三初五歎土體二有四歎眾集次有一結歎二精進勢王有十分五初二總歎依正二有二歎眾會勝三有二明來者神力四有二歎佛德五有二辨覺分齊三普妙德王有十分二初三法明佛德次七喻四無礙妙德藏王有十次第歎佛可知五善化月王有十初四示報身令菩薩同入法界次四顯淨土令修入者成就觀智次二辨佛轉法輪利物六法義慧焰王有十分有四初三總歎下人非及次二歎德廣大次二顯其德相難知次三顯德是勝人境界七一切眾魔智幢有十中有三初五歎法身次二歎應身次三歎化身八淨願智幢王有十分二初九歎修因行次一明果成滿餘相可知九智慧勢王有十分四初二總歎二業利益次二別歎身業益次四歎口業益次二歎意業益十智通王有十一分三初一總歎見佛益次七歎佛慈悲德次三辨見聞得益慈悲中有三初一明出世意次五正歎慈悲相次一辨所以耳第九重辨定德用有二初長行次偈頌初文有六一明重意二辨定三昧德用方便分齊法三略列十一門方便所況事初一總餘十別事耳四為諸菩薩下明所為機器對法相擬耳五何等十下辨三昧所成事用則正照明六佛子此師子下結略顯廣此第五段中依一方便說十種法十一方便即有一百一十法十法何差別一明佛興次第二明常說義分齊三辨成佛此上攝入智正覺四明眷屬即眾生世間五明化身無礙六辨住持自在七辨功德所依八明神力作用清淨九辨願音聲十具明三世間轉法輪義後六名德用又於中初三從所依意一身一口一又初身次用三位地餘意依文准之可知第二頌文有二初十句辨頌意二正頌於中有十半總頌上十法門於中有三初六正結前義次三半明信入分齊次一結成利益所以前中有六偈初一眷屬淨次一說法淨次一顯行淨次一雲集淨次一顯理淨次一照明淨第二文有三初一總次一半釋次一辨所以可知問所以普賢重照明答果人入定顯法是真若因人不證同修者不進故普賢因人照明引初修者趣入耳此約體入若約用時則重舉用以顯體也第二正說中有二初明如來大悲攝化令修行者入其法界即正說體二爾時文殊師利童子下廣約善友明入儀則也問何故加入法界不依位得何也答理實須自他二力今且約一相耳自力依位他力佛加持也亦可初辨依三昧得自利德二彼諸菩薩下成利他德三爾時文殊童子下辨利他行相也初文有二初明佛入定攝人入法界故有四可知也二爾時祇林大眾下明諸菩薩因光入法此文有六初牒入人二悉見一切下蒙光攝益三如此間如來下結會平等有二可知四而不壞三世下辨所見益用有六句可知五其有眾生下辨得益所以有五句六逮得如來下廣明其益相二攝益中有三初辨顯器世間攝益二諸大菩薩現坐下智正覺自在攝益三或見在天下眾生世間攝益此文有二初辨處二顯種種下明顯身相亦可但是智正覺十身也若依下結文但是國土世間及眾生世間也六廣益相文有二初得自利行二時彼諸菩薩下明利他德初文有二初舉德二爾時文殊下說偈讚歎初文有三初舉身座體二顯大自在下明座及身德用三爾時彼諸菩薩深入下既有內資外顯益相隨分利他也初文有二初舉德成身二彼師子座下明歎德顯座初文有四初總出三昧德體二次列十門以為德用即上十門也此文有二可知三所謂種種下辨德所依四得深入菩薩三昧門下廣辨上三昧門耳亦即所成也亦可上十一門並是總功德門此有三初總次別三以廣顯略也第二別中略明一百句三昧門第三中有二初結成廣說二入如來海下結觀分齊證行圓滿也此文有二可知此中定三昧法門者並通一部為起法所依所有解行分齊並皆准此思攝也二座中有二可知第二明座身德益有二初辨相次如是等下結成德相歎不可盡初文有三初十三句德自利行二安住莊嚴下五十七利他行三決了如來下二十自他行滿可知第三外益於文有三初立次釋三結第二文殊偈讚祇林顯證真實所以文殊說彰淨慧證也所以不在利他後說彰利他起後說便故也就十三半偈中初十二別歎佛及祇林即果也二普賢等佛子下總結莊嚴普集即因也第二利他德中有三初辨果德被益二彼諸菩薩下利他行體三隨其所應下辨對緣攝化此第三對緣攝化中有四初辨機器亦可機緣相擬二明同生益三現不可說下辨現法門被益四或現天宮下明現三世間攝化三現法門中有三初現無常等忻厭門二為一切眾生下辨十度行門三以如是下結第二十度中初六可知後四中為一一身方便度悉能供養下願度悉能顯現下力度知一切下智度下結法界非一耳第四三世間有四初現器世間二或名號下現智正覺三或現聲聞下現眾生世間四或現種種色身下對三世間起用方便餘文可知也爾時文殊童子下第二依其善友辨修入儀則此望機辨所軌若望知識自行即前依果人得法今對機器起用也今略取此經上下有五相不同持是五相以科此文何者五相一顯位修行相二會緣入實相三攝德成因相四智照無二相五顯因廣大相也今此中意以德彰人以人引修行者入於法界故廣驗諸教有二知識一人二法分齊者有三一初人者教為言詮處為方便門人為旨問等彰德二若法者言為教詮總別同異等為觀門智眼所得者為旨通明等為德三人法合明即觀教為詮見處及人為方便得法為旨見說往因及仰推等為德也廣如別章約時位等別人有其四中五文殊重也今寄顯法相故有若干若約正助即一百一十若約實行即三千大千微塵等也所以實約三千微塵等者欲明附引三乘別機故也若依一乘不只若干耳此文分有五初四十一人顯位修行相次摩耶一人會緣入實相三彌勒一人攝德成因相由行會理成正因故四重會文殊一人寄智照無二相五普賢一人寄顯因廣大相後二人述因勝也今約此意若別位位皆差若通行行皆有也位即為相通即為體耳初四十一中初一寄十信次十寄十住次十寄十行次十寄十迴向次十寄十地所以文殊初智光導故也今以五門料簡一明緇素等別若約行相並別不同若總約相有十六種一菩薩二比丘三比丘尼四長者五優婆夷六童男七童女八天九外道十藥師十一船師十二婆羅門十三王十四仙人十五母十六婦二明修入徒眾唯初文殊所具諸眾次下唯一人三辨往不往異者初文殊往善財所欲明初機不請自往餘四十二明善財往彼為機勝也次有摩耶及普賢二人不去不來摩耶會相故普賢廣大故四歎發心不歎異初文殊後普賢文殊此不歎發心意可知亦可此亦不定諸知識中有不歎者五結會有無者餘四十四無結會顯化未窮故普賢有結會明化位滿故也所以不現佛位化者為表至果離相故也此約所成自行若望緣境如前可知耳此初知識菩薩字文殊入菩提心法門初文殊文有三初明文殊及眷屬辭退南行以為化緣所以辭從佛往為明果悲下被故二爾時尊者舍利弗下對緣攝化三爾時文殊知善財下明自位滿足進入勝境初文有四可知二攝化文有三初化引聲聞即迴小入大也二爾時文殊菩薩建立下攝諸龍眾三時覺城人聞下攝化人眾初文有四初舍利弗表從化之智二此六千比丘下表所攝機器三爾時尊者舍利弗下明覩相迴心四時諸比丘白尊者下求勝進入也初文有二可知二機器文有五可知三覩相發心中有三初覺察大眾二示其事相三爾時尊者讚說下明從化得益二示相文有二初示自功德力二海智乃至一切如來下辨上人加持也四求勝進入中有五初明見勝求進有二可知二文殊現象王迴下勝進中緣器相應有三可知三爾時文殊告諸比丘下明對機授十信行法四彼諸比丘下聞法獲益五爾時文殊勸諸比丘等示教大解行有二初總令得普賢行及位二彼諸下別辨可知三授法文有三初舉益開十數立宗二何等下別釋三若善男子下舉益勸修耳四獲益文有三初總得三昧門二悉見下依定所現事三得此三昧下廣辨利益二定所現事中有三初見佛依正二見佛轉法輪三又能知彼下知見三世果德差別事此等由文迮不得依次可知之二攝龍趣就中有四初結前生後二明處勝三說法四赴機攝化可知三攝善財文有三初覺城人聞赴化二列人數四眾即為四也三爾時文殊知眾集下明對機授藥此文有二初總令生信二觀察善財下別屬勝機此文有二初歎德二文殊菩薩下為說勝進佛法文有二可知初文有二初問次答答文有二初歎顯德二此善財者下歎過去行德第三進求勝境文有三初文殊南行引生勝欲二善財隨從文殊下明願欲求進三爾時文殊如象王迴下赴欲讚教令入勝位此猶在十信內也二願欲求進文有二初少長行牒前生後二正偈頌頌文有三十四偈有二初四明自無始迷輪二有三十偈請求垂顧初文有二初二辨惑體次二明過失後三十偈中即為三十事於中各二初三句歎德下一句請導三赴欲讚教中有二初長行次偈頌初文有二初讚次是故下教初文有三第二文有二可知二偈頌中有二初長行生起二偈頌頌有十偈分五初二正歎善財能有大心次一舉餘菩薩顯成次一重總歎善財次五舉五義歎善財德次一舉益以歎也此下進入十住位總作三門料簡一方所有順因果通局初文殊有東有南次功德雲等二十七及第二十九大天乃至彌勒二十九人並云南方第八迴向云東方第十迴向及十地不云南方各別有所摩耶後文殊有示無方普賢無示無方所以然者南以表正東表發覺前文殊初信覺理故有東勝進順正故有南次功德雲等二十八表未證理故遠有相應故云南次十一得理及應行相故表隨緣現次一會相入實故不云方等對方便相故示也次一表結因位順果故示南也次一表勝智境故示離取故無方次一大故不可示遍故不可局方也二辨教問遣辭得捨修明進昇之相不遣者利益義微復彰己獨善有此失也善財不辭即失異聞進昇之美初文殊自往故無人教問亦無辭向普賢中亦無辭向意可知三辨分量深淺推不推異前四十一皆有結有推後彌勒等無結無推意可知也就一一知識中顯法多門不定對文當知今此初功德雲比丘當發心住位入普賢光明觀察正念諸佛三昧有三初勸教勝進即聞慧也二時善財下依教趣入即思慧也三時彼比丘下得其法故名證法界即修慧也此中處及人名等並從當位義相得名至文宜隨義消息之初文有四初南方等處二有一比丘下人名三汝詣彼問下教得四彼比丘下歎德此出離始故現比丘形二依教趣入文有六初辭往二正趣勝境三於彼山中下依教簡擇四見彼下依教見理得比境五馳詣下依求趣入辨敬儀六請問三正入法界此文上下有四種證一阿含約位證二教解證三正證四上果下加證復有十種證入如離世間品說思之可解文中有三初總歎能問二我於解脫力下為說自分所得法門三豈能了下仰推勝分初文有二初總次如是事下別歎能問別中有九句此初句即上教問第三句此第二即上第二句此第三即上第五句此第四句即上第六句此中第五句即上第十句此中第六句即上第四句此中第七句即上第八句此中第八句即上第九此中第九句即上第七句此九通歎上總耳二說自分中有三初辨法門體二或見東方下辨法門用相有四可知三我唯下結自分齊初文有四初總辨體二逮得下明有所成三普照下辨益相第四一切佛化下成前起後也三仰推文有三初總辭二諸大菩薩下別辨勝相三得虛空界下結別中二十句念佛三時也問仰推有何義答有二義一明他位德高二約他顯自德分齊深廣耳第二知識即治地住菩薩比丘名海雲入普賢法門初教勸勝入二時善財下依教趣入三爾時海雲下證法界初有四初示處二人名三教問四歎德二依教趣入中有八初辭退二南行下依入三念持所得四海門國所依處五詣下見相六頭面禮下敬相七白言下說已所得八而未知下請問問中初七自分行次五句利他行三告下正證法界中有三初歎能問二我住此下說自分行相三豈能下仰推勝德初文有二初總歎有三可知三得普門下別歎善財德有二初自利二大悲救護一切下利他餘相可知二自分法門中有四初明得法因緣二時彼如來下為果德攝益三其有十方下明利他德四結法名字初文有五初正尋思有三可知第二句中一句總十句別此別即迴事海為十地相也二作是念已即見下見緣起法門三百萬阿修羅下外護行四寶華佛下因行集起五見彼華上下見其勝相外護中有二十句人寶二耳見勝相中有二十句二果攝中初正加攝二得益有三初歎經德二受持三假使下校量功德耳仰推文初總次責三別廣辨可知第三知識修行住菩薩比丘名善住入菩薩無礙法門勸教等三同前初文有三初示處二示人名三教問二依教趣入中有七初辭次念所得法三進入方便四依教簡擇五見知義相六爾時善財下敬儀七問及歎有二可知三證入中有三初歎發心二我已成下說已所得自分法三云何能說下推勝說自分中有四初辨法體二我得此神通變下辨其作用有三可知三若有眾生明攝化行四我唯知此下結分齊初法門中有三初辨體二我已修習乃至得慧光下辨德三何以故下辨成推勝分中初二十辨上德二菩薩有如是等下以略現廣第四生貴住菩薩良醫名彌伽入所言不虛法門即初教勸二時善財下依教趣入三良醫下謂正入證初文有三無其歎德二依教趣入中有七初辭進二爾時一心下念前法門令其成滿三漸至下進向勝分四入祝藥城下依教簡擇五見相六敬儀七請問有二可知三正入中有三初歎發心二爾時良醫稱揚下說自分法三云何能說仰推勝分初文有五一審發心二明答三禮供養四敬重下歎發心功德五當知菩薩下通歎菩薩化德四廣歎發心內有四初總歎第二善男子若有下通歎發心功能三佛菩薩加護天等供養四彼為安慰下辨護念意第二說自分法中有四初明口放光集眾二時彼良醫下廣辨智慧法門三所應作已下攝儀歸本有三初歸次說法門名三明德用第四結仰推中有二初總次彼諸下別也第五方便具足住菩薩長者名解脫入如來一切無礙莊嚴法門有三初勸教趣入二時善財下依教進入三時解脫長者下辨正證法界初有三初示處二示名三勸教問二進入中有八初信德而辭往二念前法門三如是念下進向方便四周遍下依教簡擇五見相六敬七念也八白言下請問問中有三初明已所欲二白言我聞大聖下歎德三唯願以下正請初文有三初十五句求果法次欲與一切下十四求因法三欲滿下自分所修行法三正證中有二初說自所得法二何能下仰推初文有三初明得法門二得此法門下辨法門所現事三我唯下結解分齊初文有三初辨入定及因緣二入已已下明定功德三從起下辨法門名字二法門所現事中有二初約自他相對二知一切佛及與下心境相對前文有二初略次廣各有三可知二心境內有二初約真次善男子當知下約俗亦各有二初立次勸可知也仰推中初總次別可知第六正心住位菩薩比丘名海幢入普眼捨得法門亦名清淨光明般若波羅蜜境界有三初勸教趣入二時善財下依教進入三三昧正受初文有三初示處二示人名三教問二趣入中有五初敬儀念德二念前法門有二可知也三漸趣下進向勝分四見得方便五周遍下依教簡擇三正證中有二初明自分法二云何能說下仰推勝分初文有五初舉法門體二善財嘆未曾有下歎功德三此定名何等下問法門名有問答二文答中有名義因果二文四唯有此下辨功作用有二可知五我唯下結初文有四初辨法門體二從其足已下明現身攝身光有十五處化彼諸如來者頂上佛耳三善財一心下辨攝法相應四捨從定起第二歎三昧功德中初十一句歎定德二大聖乃至入此三昧下歎其作用仰推中初總次別三結問菩薩既有具德何須仰推答此有二意一寄位不相是故須推也二寄三昧門別發生勝欲故也第七不退住菩薩優婆夷名休捨入離憂安隱幢法門初勸教進入二時善財下依教趣入三答言下正入初文有三初示住處二示人名三教問二趣入信量中有八初獲益辭退二念前法門三漸漸下進向勝位四得方便相五見普莊嚴園下見相此有三初見依麁相二爾時休捨下見正細相三其有下歎德六爾時善財下審法有二句七往詣下辨敬相八白言下請問園中有十二事垣樹等三正證入中有二初明自分法門二諸大菩薩其心如海下仰推勝分初文有四初辨法門作用二發心為久如下問因緣久近三此法名何等下問得名有二句四結初文有四初我唯成一句明證分齊二若見聞下明功能益用有三句三東方下辨佛果德物被益有二可知四我此大眾下辨眷屬行成有二可知二因緣久近中有二初問答得法因緣二久如當成下問答成佛久近久近答中有三初明不依時節修二欲化一切下稱法界修三結初中十四句皆是分局也稱法界修中有十三句仰推中初總舉次別三結可知第八童真住菩薩仙人名毘目多羅入菩薩無壞幢智慧法門有三初勸教進入二時善財下依教進入三時彼仙人下辨現量證初文有四初示處二示人名三善能下歎德四汝詣下教問二依教趣入中有八初辨敬辭退二念前法門有義教分二可知三漸漸下辨方便進向四周遍下依教簡擇五見園林依報麁相六爾時見彼仙人下見正報細相七往詣下敬儀有三可知八白言下申請問三正證入中有三初歎發心二明自分法門三仰推勝分初時彼仙人等歎發心功能此中文有三初十句歎善財利他德二大眾各持下大眾散華供養讚歎善財三告大眾下結歎發心功能第二自分文有四初辨法門體二善財白言下明法門自在用分齊有問答二文三放善財手下歸住自分有二初放次問答審法四我唯下結法門名二法門自在分齊答中有三初知識手加見在十方佛所聞法修行有二可知二或自見下修行時節不同三善財為無壞下明為十法照得十三昧仰推中有三初總次別三我豈能下結第九法王子住菩薩位婆羅門名方便命入菩薩無盡法門有三初勸教趣入二時善財下依教進入三答言下正入證初文有三說處人名教問等二進入中有六初辭進二明念得前法門三明所到處四周遍下依教簡擇五敬禮有二可知六申請問三入證中有二初明自分法門二明淨法王下仰推初文有六初舉自分現法門勸修二善財作是念下明對法生疑三作是念時下諸佛菩薩等加勸除疑四童子聞奇特下聞法歡喜悔過除疑五登刀山下如說修行有二句可知六我唯成此等結法門名字第二生疑中有二初十二句於自分法中生疑二將非魔下勝分法中生疑第三菩薩等加勸中有三初現色界天勸二現欲界六天等勸三現龍等八部勸初勸有三初總止莫疑二此是大聖下歎德三時諸天下舉他益以勸天者初禪天自在者色究竟天四悔過文有三初於婆羅門起善知識心二頭面下明悔過三婆羅門說偈為其受懺悔開導偈中初一偈勸順教除障次一勸令成行又此諸知識內三人是反道行一方便命現癡相婆須蜜現貪相滿足王現瞋相問何故此處倍增勸法答行相局無記故餘二即二通又在初前故也又所以登刀山投火聚者約何相順也答約實是法並悉廣通若局非不有別何者刀體相續增成其斷法之用由有破能故火體不續增成其顯常之用由有照能故此依何理如有無二名說有能令離斷成解妙常之用說無能令離有無成其證會妙無絕相之能火即用無理會妄照玄之用刀即用有理破無成信實德之解也故有破義增成義微由成解顯故無即成義增由顯證理故此如起信論說也又今定宗唯取詮相由約事故也又准所得三昧名其義亦可解耳又問何故刀山須捨後得法火即得時獲益何也答由有教捨而方順無教相即非違故也仰推中有三初總次別辨三總結第十灌頂住菩薩位女名彌多羅入般若波羅蜜普莊嚴法門初教往二時善財下依教趣入三答言下正證初文有三初示處人名教問等二進入勝分中有八初辭進二念前法門之用三到其處四周遍下尋求有三可知五善財即入下見依麁相六見彼女下見正細相七見已已下辨敬儀八白言下請問三證入中有二初自分法門二諸大菩薩下仰推勝分自分中有四初辨得法門體二童子正念下問法門名有三可知三境界云何下問作用分齊四我唯知此下結初文有三初勸觀二見一一下定所現事三皆是下推起因緣第三作用分齊中先問次答答中合有一百一十六門此等法門並通一部為軌為此是解窮故也仰推中有三初總次別三結次下十知識當十行位此初即歡喜行菩薩比丘名善現入隨順菩薩證明法門有三初明勸教往詣次時善財下依教趣入三答言下正入法界初文有三示處人名教問等可知二依教進入有七初辭進次念前法念法中有十三句三進入四於城墎下依教尋求簡擇五見勝相六往詣親近禮敬七白言下請問發心三正入法界中有二初明自分法門二金剛菩薩下仰推勝分初文有三初辨法門體二不離此下明法門作用三我唯知此下結名初文有二初得法因緣二彼諸佛所下辨所成體仰推有二初別辨二總結第十二饒益行菩薩童子名釋天主入巧術智慧法門有三初勸教趣入二時善財下依教進入三答言下正入法界初文有三示處人名教問等即教量也二信量有八初成前法門二念人辭退三與天龍下明所到處四周遍下依教簡擇五時空中天龍下方便知識示導即助道耳六見釋天主下見其相七即詣下親近禮敬八白言下自說發心請問三正入法界中有二初說自分法門二諸大菩薩下仰推勝分初文有三初辨所住法門因緣二我因下辨法門德用三唯知此下結自分所知第二德用文有二初總明相黶子算印功能德用有二初總次別二我亦了知下別辨算數德用有三謂一直算二乘除三功能可知推勝中初辨相二結第十三無恚恨行菩薩優婆夷名自在入無盡功德藏莊嚴法門有三初勸教趣入二時善財下依教趣入三答言下正入法界初教量中三如前二依教趣入中有八初念法獲益辭退二爾時善財於善知識下歎德攝益有二可知三漸漸下明所至處四周遍下依教簡擇有二可知五尋求進位六進入下正見勝相七辨敬儀八白言自說發心六正見相中有三初正第二依三眷屬第三正入法界中有二初自分後仰推勝進初一句明自分法門二一器下辨法門大用三結名第二法門大用中有二初為說大用法門有二初施二辨益可知一汝見我此下攝令同益此文有二初令見內眷屬二此諸下於外作業初文有三此第二有五可知仰推中初釋次結第十四無盡行菩薩位長者名甘露頂入如意功德寶藏法門初勸教二時善財下依教進入三答言下正入法界初文有三同前二依教趣入中信量有七初辭二念三到四尋求五見甘露下見相六敬儀七申意請問三正入中有三初歎發心能問二汝見我下說自分法門三諸大菩薩下仰推勝分自分中有四初約眷屬以顯法門有三可知二我成就下明法門體三隨其所須下明法門大用四我唯知此結法名大用中有四初眾寶等明財法二攝二且待下明所化眾生三仰視下顯虛空器出無盡財攝四滿意歸本仰推有三總別結也第十五離癡亂行菩薩位長者名法寶周羅入滿足大願法門初勸教二時善財下進入三執善財手下正入初文有三同前三依教進入中有七初念德敬辭二念法令增三至處四尋求五於道遇見六禮敬七自說發心請問法門三正入中有二初說自分法門二諸大寶下仰推自分中文有三初以自分法門攝益二爾時善財乃至白言下問得法因緣有三初歎次問三答可知三我唯下結成自分初文有二初歎以手引入家觀方便耳二正觀觀中初依報攝益有二可知後正報攝益正中有十重第八重中初神通等三世間八地德次詣一切佛受持等明九地德第十重如來滿中等此即因中具果法門也仰推中初別次結可知第十六善現行菩薩長者名普眼妙香入令一切眾生歡喜普門法門初勸教進入二時善財下依教趣入三答言下正得法界初文有三示處人名教請等也二進入中有七初禮辭二思前法門三漸至處四起勝進行五見普門下見相依正分有二可知六辨敬儀七白言下請問三正入中有三初歎發心二我知一切下說自分法門三諸大藥王下仰推勝分自分中有二初辨攝益二我唯下結名初文有四初治事中報障有二可知二然後下除其定障三稱揚下教發心除其細障令諸行成此有二可知四善男子我又下明有異巧便也有二可知仰推中初別辨次結也第十七無著行菩薩位王名滿足入幻化法門初勸教進入次時善財下依教進入三時滿足王下正入法界初文有三如前二依教進入中有八一辭二念念中有二初總次十六句別也三至處四起方便導之有問答二文五見下見相有三初見依正二見治國法三覩生疑可知六作是念下諸菩薩等導誡除疑有四可知七聞天已下敬儀八白言自說請問也三正入中初辨自分二諸大下仰推也初文有四初方便攝受二見我此報示其行相審之三我成就下明法門體用有三初體次用三反以顯成耳四我唯下結分齊仰推中有二初廣次結也第十八尊重行菩薩王名大光入菩薩大慈幢行法門有三義同前勸教中有三如前二依教進入中有八一謂辭二念前法門三至處四興念自知必見勝法初問次答三作念生欲五入善光下見依麁相六爾時善財於此下見正報相七五體下敬禮八請問依報中有十謂塹牆巷人眾樓閣寶帳蓋幢幡王住處樓閣第六善財觀生無著等正報中有三初成前起後二見王身三彼殿前下申其利物相也二十八相者顯因行未圓故三正入中有二初說自分法門二諸大下仰推勝分初文有四初舉法門名及得因緣即為二也二我住此下明利益用三此城眾生下舉三昧功能以證現事四我唯等結自分所知二利益用文有五一總辨攝益二令諸下明攝成三善男子下正辨攝用四各見下明所感各異五以正下明會屬往因也三三昧功能證現事中有三初說入定時除他障二且待下正顯入定功能證成前事有二可知三從定起仰推中有三初總次喻顯三結也第十九善法行菩薩位優婆夷名曰不動入菩薩無壞法門三義同前初教勸有三如前二時善財下明依教進入中有七初辭二念念前法門中有四段明義初尋思法門令得增勝二復作是念辨知識功能三悲心念時下入定如來使者方便教示令更進趣四爾時善財定訖出定三漸至四推問下辨尋求五善財歡喜下見依報淨用六前詣其所下恭敬觀身作用七自說發心請問敬觀中有五初形色勝獲益有三可知二宮殿等體勝三眷屬勝四其有見者下除障勝五見彼女人下牒前勝德偈讚耳即為二耶三正入中有三初歎發心二我成就下說自分所得三諸大下推勝分也自分中有四初辨法門體二白言得法因緣三我入此下引現定用成行勝相四我唯下結自所知得法因緣中初問修行勝行及問德用下答中因緣德用合釋答中有三初略答次重問三廣辨中有六初見佛身相發心念求二時彼如來下更教發十心三我於爾時下問法求果智四我發是心已下行成離障五於爾所劫若有眾生下辨利他德用六我初發心來下總結也三引現定用文有五初歎德二審定三答四成事五出定仰推中初舉六喻明行深廣二結第二十真實行菩薩位得至一切處行法門知識外道名隨順一切眾生三文同前初教勸中有三如前二依教進入中有八一辭退二念前法門三漸到四周遍下尋求五於中夜下見依相六爾時善財下見正報相七往詣下敬儀八請問法門三正入中答言下有三初歎發心二知已安住下說自分所得三諸大下仰推勝分自中有四初辨法門二以平等般若下明法門體用攝化三復次善男子下以親近利益用證前行有三可知四我唯知此下結第二體用攝化有三初舉智光二觀察下觀其機器有三可知三以妙智下說法被益仰推中初別明下結此下十知識當十迴向位初即第一救護眾生離眾生相迴向菩薩位長者名青蓮華香入香法門初勸教二時善財下依教進入三答言下正入初教中有三如前二進入中有六初辭二爾時乃至不惜下念修前法獲益有二可知三漸漸下至其處四詣青蓮華下隨進得實五頭面下禮敬六自說發心請問未聞三正入中有三初歎發心二我能下明自分法門三諸大下仰推勝分自分有二初辨所知二結初文有三初知香法二彼香下知香起因有十種因初一立二所為三法成四諸分具五無過六德成不動七善巧相發八分齊九成前事十來處也三人中有香下辨勝力仰推中初辨次結第二十二不壞迴向菩薩位海師名自在入大悲幢淨行法門明教勸等三義同前可知初教勸中有三如前海師名自在二依教進入中有七初辭二念有二第二中有三立責答也三漸至四尋求五見勝相六詣彼禮敬七自說發心請問三正入中有三初歎發心能問二我成就下自分法門三諸大下仰推勝分自分有三初一句辨法門二在此海邊下辨化用利益有四謂一解脫法有二可知二知世事法三迴世成出世四結成大用可知三我唯下結自所知仰推中初別次結也第二十三等一切佛迴向菩薩也長者名無上勝入至一切趣菩薩淨行莊嚴法門初明勸教二時善財下依教進入三長者告下正入初教中有三如前二進入有八一辭退二念修增廣三漸至處四周遍下尋求五城東下見勝妙相六時彼長者下彼眷屬相七爾時善財下敬禮八白言下斥己請問耳三正入中有三初歎發心二我成就至一切下說自分法三諸大下仰推勝分自分中有三初總舉法體相二何等下廣辨義用相三我唯下結自分所知第二廣辨中有二初問次答此文有二初約此方二等類餘土此有二可知初文中有二初身業至趣二於中說法下口業說法於此二文中知法合藥及諸佛自覺聖趣即意業也仰推中初身業勝二逮得下口業勝三分別下意業勝四我當下總結第二十四至一切處迴向菩薩也尼名師子奮迅入菩薩一切智底法門初勸教二時善財下依教進入三善男子下正入法界教中三如前二趣入中有七初辭進三漸至略無念前法門三周遍下尋求有二可知四詣彼下見依報相有三初辨果體二明因三辨自在此有三可知五見比丘尼下見正報相六五體投地下辨敬儀七白言下請問正報中有三見身遍在眾座二見處一座下為眾說法三善財見下結所見奇特為說法中有六初為八部等天王說法二聲聞下為眾說法三初發心下為十地人也四金剛力士等說五見處如是下廣類結益六何以故下釋所由也初淨居天等總有二十九門見正報第三文結中園林等結上樹等經行坐等結上遍坐等大眾眷屬結上大眾等諸妙功德下結上說法等諸奇特事者總結殊勝又聞下結歎上說法熏資令身心柔軟等三正入法界有二初自分法門二諸大下仰推勝分自分中有四初說法門名二大聖如此下明自分法體初問次答三大聖此智光下明法門大用分齊初問次答答文有四可知四我唯下結自分所知仰推中初別明次結可知第二十五無盡藏迴向菩薩位女名婆須蜜多入離欲實際法門初明勸教二時善財下依教進入三答言下正證教中三義同前二進入中有八一辭退二念前法門三漸至如前四明尋求有四可知五善財聞此下見依報相六善財見彼下見正報相有四初身次口三意四莊嚴可知七禮敬八自說發心請問三正入中有二初自說法門二諸大下仰推勝分自分中有四一句辨法門名體二若天見我下明法大用有四初總同生次現勝三對生獲益四結阿黎宜者此方名本欲阿眾鞞者此名正欲三昔何所下得法因緣初問次答答中有二初勝緣次發心四我唯下結自所知仰推有二可知第二十六隨順堅固善根迴向菩薩位長者名安住入不滅度際菩薩法門三義同前教勸中有三同前二進入中但有四初辭二往三至四自說發心及請問耳三正入有二初自說所得二仰推勝分自分中有三初辨法門體二自言下明法門德用有三謂問釋結通等也可知三我唯下結自所知初文有二初列名二住此下明見佛行相有二初佛次法也各有二句仰推中初釋後結第二十七隨順等觀一切眾生迴向菩薩位也菩薩名觀世音入大悲法門初明勸教趣入有三同前二時善財下依教進入三答言下正入二依教進入中有九一辭進二念前法門三漸至四尋求五見觀世音依正相六善財發念諦觀以興念七時觀世音下讚歎善財八詣所禮拜九自說發心及問法門三正入中有三初歎彼發心二我已成就下自分法門三諸大下仰推勝分自分中有三初明法門體相二我行大悲下明作益用三我唯下結所知初文有二初辨名體二辨功能第二益用中有二初辨令離十八障二復次下教令發心仰推中初總次別三結第二十八如相迴向菩薩名正趣入普門速行法門初辨勸教二時善財下進入三我已下明正入初文有四初示來方二歎德三審見可不有問答二也四汝詣下教請問何故此一知識言東不噵南何也答此第八迴向如相離分齊故揀前耳但有證見覺初故說東也問所以住金剛山上及至觀世音者何也答由地前位是未證真如流至比境難壞故復下赴利生悲際故也二依入中有五初禮敬諦觀二念前法門三往親近四禮拜五自說發心請問法門三正入中有二初說自分所知二諸大下仰推勝分初文有三初辨法門名二問答辨得法因緣等此有三問三我唯下結所知答因緣中有三初舉難知二唯願下重請三正答因行正答中有七一剎二佛名三從得法門四發求遠近五辨速疾六供養行七悉能了知下應機授法通答上三問亦可別也仰推有三可知第二十九無縛無著解脫迴向菩薩位天名大天入雲網法門初辨教進二時善財下依教進入三爾時大天下正入勸教三義如前二依進中有八一敬辭二念前法門三漸至四尋求有二可知五往六禮敬七自說發心八請問三正入有三初以水洗面散以金華及歎其知識難遇二我已下自說所得自分法門三諸大下仰推勝分第二自分中有三初辨法門體二白言下顯法德用境界三我唯下結已所知德用中有二初問次答答中有二初教財施二復次下教法施初財施有五初積寶二積香三現女四教善財五及他人第二法施中有四可知仰推中初舉五喻即合次結耳第三十法界無量迴向菩薩也神名安住入菩薩不可壞藏法門初勸教二時善財下依入三安住地神告下正入初勸教中有三如前道場神名安住何以此下不辨南為世間淳熟離諸相故也二依入中有七初辭次趣摩竭也三依入略無念前法門四一萬地神下歎善財德此文有四初歎德二淨界三應法四審問可知五爾時善財下敬禮六申意七地天顯淨土果報令同見益有二初果次因及勸取可知三正入有二初辨自分法門名體因由二諸大菩薩下仰推也自分中有四初出法門名體二我於燃燈下明修行差別大用境界三乃往已下明得法因緣四我唯下結自分所知仰推中初釋後結可知自此已下有十知識此一歡喜地菩薩也天名婆娑婆陀入光明普照諸法壞散眾生愚癡法門初辨勸教二時善財下依入三爾時夜天告下明入法界勸教中三如前加毘羅城國名舍夷是佛生處表初地生如來家也所以此後皆是夜天欲彰此下得理自在輝光大夜處深闇化故也餘前已明二依入中有七一辭往二念前法門三至處四從東門下漸趣尋求有二可知五見彼下見相有二初見二觀德六見聞此已下明喜禮拜七自說發心請問此有三句可知東門者開明之初也三告言下正入中大文有三初歎發心順知識教二我已成下說自分法門三諸大下仰推勝分自分中有四初辨法名體次我於善惡下辨用三白言下明得法因緣四我唯下結自所知用中有三初於眾生起慈悲方便二我常如是下依前方便對緣化也三說偈勸修二對化中有十七文初總救二救海難三陸難四為依五救山難六救曠野難七救苦難八救著國土九救著五陰十救著聚落十一救著六入十二救迷惑十三救惡業十四救厄難十五救苦等三障十六救邪三業十七普賢行攝也三偈中有二初長行生後次偈頌偈有二十一偈初一頌前法門次四頌初入地四無量行勸令究竟次十三偈六入勝用勸修究竟次三偈總歎所得法門勝用前十三偈中法身等宿命通我心等二他心我以神等二身通清淨廣智一偈漏盡通第三得法因緣中初問次答問中初問發心時劫二問得法門久近答上二問各有結會二文可知仰推中初廣次結也第二夜天名甚深妙德離垢光明即二地菩薩位也入菩薩寂滅定樂精進法門初勸教有三可知二爾時善財下依入三答言下正入二依入中有七初十偈歎前知識德十偈中初六歎報身德次一歎本因行在身中現也次三歎利用難盡二辭往三念念中有二可知四漸至五到六禮敬七自說發心請問三正入中大文有三初歎發心二菩薩成就十法下明自分法門三諸大下仰推二自分中有三初辨法體相有二初辨體相此文有四可知就此第三十門內初四自利次六利他也二我已下結名二悉見下明大用此文有四初總辨用相二亦不著下對用成行體有四謂立責答結答可知三分別了知下明二用雙行四我如是常下廣辨用相餘相可知第三我唯下結可知仰推中初別釋後總結第三夜天名喜目者即三地菩薩也入離垢喜幢法門初明勸教二時善財下依教進入三見彼夜天下正入教中有四初示處二示其人三教詣問四爾時甚深下以偈頌勸詣偈中初十二總頌前十法次一教勸善財詣後知識前中初二頌初四法次十頌後六法二依入中有四初辭往次念前人法用耳三時喜目天加被善財令往為讚知識有二初讚次得法門初文有二可知四善財往下正往第三正入中有二初說自分法門二諸大下仰推前文有四初明法體二一切毛孔下辨法門大用三白言下得法因緣四我唯下結自分名也大用中有二初現德二爾時善財皆得見聞下獲益初文有三辨現十度行德有二略釋次結類廣可知二喜目下明過去世行德有三謂總釋結三身雲下現身攝益此文有四一現身有三謂總釋結也二為一切眾生下辨所顯德三如是等下辨能詮言教音聲四彼一一身雲說是法時下辨說獲益耳又即初身次意三口業也初十度身雲中一一皆有四義謂一所依二身三所作事四利益可知二過去行中方便波羅蜜有五句初行體二善巧隨方現依正三所知作用四自在無礙五方便所依事願有五句准方便可知力有四句初行體二成諸法因緣德三成法善巧海四所依事智中三十句初體二顯現相即立教義三智依止四智辨才相五分齊六種類相攝七智勝能八所依事九差別十所窮源底十一執取隨用十二不違可軌十三智因十四所依剎土十五知依報時十六知正報時十七果人顯現十八知果人智十九知因人二十知因人智二十一智知因人位二十二因人功德二十三因人轉易二十四能扶行願二十五授行分齊二十六知說分齊二十七法因陀羅二十八同法二十九知法契道三十知所趣二善財獲益文有二初獲益二偈讚歎初文有四可知也就十偈中初七歎知識身業化用次一歎意業化用次一歎口業化用下一總歎化用廣大三得法因緣中有三初結前起後問二夜天以八十九偈半答三結會古今答中初二十五答發心久近次從是後下六十四半答得法因緣也仰推中初別釋次結耳第四夜天名妙德救護眾生即四地菩薩位也入教化眾生菩薩法門初勸教二時善財下依教趣入三爾時夜天下證也初勸教中三同前二依入中有三辭念前法往見略無禮問耳三正入有二初說自分二諸大菩薩下仰推初自分中有四初天為現法門令善財得自分法體二即得此三昧下明三昧力用三白言下明得法因緣四我唯下結自分所知初中有四初辨所依菩薩法門二現身光三辨所趣四得益二三昧力用文中有三初明所化眾生處中自在此中有四一依二處三知四益此文中有四一六道二四生三約相四滿足大願下釋成化意二善財見彼下善財得益起敬三即捨相好下化窮息用引動行心令善財偈讚也長行及偈二也此偈文有二十偈半有三初十半略歎夜天化用自在二喜目下三偈歎得見因由次七廣歎夜天化諸眾生成其勝行三得法因緣中有二初善財略歎法門即作三問二善男子下天神廣答答中初歎法深二諦聽下正答得法因緣及時劫久近名在第四結中答也初文有三初總歎二一切人天下非小心境界三何以故下釋成有二可知正答有二初長行次偈頌長行有二初誡眾聽二辨辨中有二初值一佛得聞正法二其後劫已下有五百佛出世作種種形而往供養此文有二初釋次結利益也初值一佛文有八初時劫中佛出二時彼城下明所屬王三彼有女下明本身修行四時彼城北下明佛施化五時女即解下明受化獲益初緣六爾時妙德乃至於大眾中下正明得益此有四初佛說經二女得定三得勝心四獲勝法門七復於是前下轉釋往昔緣起八爾時明淨妙王等下結會古今有四句可知四施化文中有二初明佛普化說法二爾時普賢菩薩下別為當機初文內有四文初辨菩提樹莊嚴二最初佛成道放十二種光養眾生根器即十二住也三滿七日下知受道時動地出聲及隨所應器為轉法輪即為三也四何以故下釋成也轉法輪中有二十句初二利外凡夫等次一利小乘次十利十信四立無量下利十解五立無量住菩薩下利十行六無量清淨下利迴向令迴向入初地七乃至九地入十地八立無量眾生已下使十地人入安住分究竟處九成普賢行位也二當機文有三初普賢察機二王人等知說偈正告三興供養具也聖王十偈讚佛中有二初長行次偈偈中初一歎佛勸眾往詣次六歎難值遇次二示光令喜次一勸人速往二天重頌中有二初長行生起次偈偈文有三十八半有四初二勅聽許說次三十三半略明百一十佛總頌上塵等諸佛次二依佛得法門下一勸發善財應速修滿仰推中初釋次結第五夜天名寂靜音即五地菩薩位也入無量歡喜莊嚴法門初勸教二時善財下依教趣入三夜天告下正入法界教中三同前二依入中但有四初辭退二往三禮四舉行地而問三正入中有三初歎發心二我成就已下說自分法門三諸大菩薩下仰推勝分自分中有四初辨法門體二白言下明法門德用二白言天神下得法因緣四我唯等結自分所知德用中初問次答問有四句初問攝化德用二問法門境界體相差別分齊三問造修方便行四正行也答中還四可知答初文有三初明觀修二我為下正明攝化三善男子下總結初文有九心可知二正攝化中有五初總為苦眾生令離苦二若見在家下以十度門等化三無色界下化著正報者四為園觀下化著依報者五為貪欲下以五度門攝修勝行三結中初結上初句總告次句結著依正者次一句結十度等門又亦可但有三意而通結上文也文有二初總次別二答上境界文有四初辨因行所觀境二又善男子下明果德所觀境三起非下泯相入實有三可知四佛子此菩薩下結三答上方便造修文有三初一總次別三結可知別中三十一句可知四答正行中有二初問次答答有五可知也三明發心久近中初問後答答中初長行次偈頌長行中有六初佛得法二彼道場上下以法力故常見諸佛三經佛剎下復以法力見賢劫四佛四以此法界下復重得無量法門五汝所問我下結會廣大真實無增減相六是故下勸修行第二偈頌中有二初長行生起二正頌有十分三初一勅聽勸修次四頌上所得法門因緣下五頌上行成利益眾生義仰推文初別次結也第六夜天名妙德守護諸城即六地菩薩位也入甚深妙德自在音聲法門初勸教進入二爾時善財下依教趣入三夜天告下正入法界初文有三同前二依入中有七初善財將辭先以偈讚報恩十偈中有二初生起次偈頌頌中初三歎由教故離諸取著得見法身次二歎菩薩離三障故得解脫自在次三歎菩薩攝益下二令時眾離取著也二正禮辭三念前法門四往趣五見勝相六敬禮七問三正入中有三初歎發心能問二我已下說自分所得三諸大下仰推勝分自分中有四初辨法門體二是故佛子我為下明法用三白言夜天下得法久近因緣四我唯等結當分所知二法門用中有四初二十三句明觀修攝化方便有三初一句立次於一切法下釋三佛子我等下結第二文有四一依法二依世界三等心下依眾生四佛子我常下成心德用二復次佛子下以十種行觀察法界行稱法成有四可知三我如是念下二十三句正明對緣利他攝化四我已成就下結三就對緣利他文有二初辨利他方便二我深入下結用廣大初文有二初辨能持德舉數釋結三文也二明所攝持法此有二初釋次結耳得法久近中初問次答答中有四初說往世得法因緣二佛子下會古今三佛子次有下復值無量佛得諸法門四復次佛子下復更值無量諸佛獲勝益也仰推有二略廣後述己非分可知第七夜天名開敷樹華即七地菩薩位也入無量歡喜智足光明法門文中三義同前初勸教中示處人名教問偈重頌等四也夜天重頌中有三初長行生後二偈頌三結第二文有十四偈初二歎法門深妙次十半頌劫中值佛得法門下一半頌後值佛出世獲益轉勝二依入中有八初善財得法深入大用二偈讚報恩之行善財十四偈中初三歎自利證德次三歎利他下八通明自他二用三禮辭四重修前法門五往六見相七禮八述問三正入中有二初明自分法門二諸大下仰推勝分自分中有五初總明法門德用有三初令得世間樂二令得出世離苦行三令成善法行二我已成下正明法門名體三善財白言下明法門大用四白言天神下明發心得法久近因緣五我唯下結也三大用中有三初問次答三結第二答中有五初辨相二推功在佛三尋往因四依起勝行五舉佛為證可知四發心久近中有二初問次答答有二初明深遠難知二佛子乃往下正答此二各有偈及長行初長行五文可知初偈有二初長行生二正頌頌有二十一半有五初一歎法門深勝次四頌上非凡小乘等知次十四半頌唯大心菩薩能知即通頌上業行也次一勸善財懃修下一推功在佛許說生後也二長行正明往因行中有二初長行次偈頌初有六初明往昔佛世因緣二佛子彼世下明往世起化因緣有四可知三時彼會中下歎王化德有二可知四時彼女人下說偈顯王大行成就五王讚女言下讚女及眷屬福智德成六善男子下結會古今第四女偈歎王德中有五十二偈有三初生起次偈讚三顯敬儀第二偈有二初二十五偈歎王化德二王父名淨光下二十七偈歎王眷屬勝初文有三初六明王未生時具有諸惡次十二歎王出世豐樂斷惡修善次七偈歎王說法利物第二歎眷屬中初三出王父母所正法治世次九歎王出世豐樂次三歎王遊池園觀次十二偈池華中童子出現為世歸依第二重頌中十偈有三初五以五通自在知諸佛出世事次四以漏盡智通知出世法下一勸修仰推文有二可知第八夜天名願勇光明即八地菩薩位也入隨應化覺悟眾生長養善根法門三義同前初教中有三句可知二時善財下依教趣入有四初辭退二詣三見相故下文云向所顯現者即指此相也四敬禮三正入中有二初說自分法門二諸大下仰推耳自分中有四初得十種心下於知識十種心等即法體亦可十種心由屬前第二依教趣入第五文即當請問也但為顯八地無相故不言請共法已下始是法門體宜可思攝耳二偏袒右肩下說偈讚歎三白言下請問法門名及久近成道因緣四我唯下結初文有二初得十心次得應共菩薩法十法有三舉釋結數雖有十列唯八句句別先舉次釋可知二共法中總有四初總次所謂下別有一百句三得如是下結四辨益共有三義一師與弟子共二位中攝法共三緣他共法故得共行也上來善財行窮至此無功用地故廣辨獲益二偈文有二初長行明說偈意次正歎偈中有十行初一於知識起自己心攝也次六明由知識得法請為廣說下三念德難報三辨答久近文有二初問有三問可知次答答文有三初答法門名二我入此下明法大用三如汝所問下明答發心久近又亦可發心久近答第二問大用者答第三成佛問即因廣大隨機上下故未定作佛也第二答大用中有五初總說入此法門得平等離染著即理智也二解一切色後智了色性也三於念念中現如是下總結自在神力四或見等下廣顯行相品類等也五我住此下結歎佛事廣大利益三答前發心得法久近中初牒問次答答中有二初一句總次別別中有六初辨法深此文有二初法有五句後以五喻次第合之即隨結也一智門圓滿究竟喻二智體本淨無惑喻三智門離障益生喻四智用隨機難壞喻五自在遍周無害喻二菩薩智下以世間言說其久近初許次說二文可知三結會古今四佛子我於爾時下轉報見多佛也五次有劫名日光下轉劫值見六十億佛勸發修行此文有二可知六偈頌此文有二初長行生起二正偈頌偈文有三十六偈文有六段初一頌上法深承佛力說次十三頌過去太子代受獄囚救生等文次五頌初佛聞法發心出家等次六偈頌從是已後值諸佛修法門等次八明法門大用次三歎法門德備勝妙難思也餘文可解第九天名妙德圓滿即九地菩薩位也入無量境界受生自在法門流彌尼者生太子處也三門同上初教進三義同前二時善財下依教趣入中有七一辭二念增前法三漸至處四周遍下尋求五見相六敬禮七申問三答言下正入法界中有二初說自分法門二諸大下仰推勝分自分中有四初辨法門名體二善財白言天神下明法大用三善財白下得法久近四唯我下結自所知法門名體有二初辨方便二出行名體初文有三初長行次偈頌三結益長行中有三初舉十名歎德二何等下歎別釋三住是下結此有十句初文有三初舉十數二歎德三何等為十下列十名有二可知第二別釋中十門各有三初列名二釋也三結重頌十偈次第頌前十受生法可知二法門大用中有三初問二答三我一念中悉知下結知自在耳此有二可知二答文內有五初天得具足受生法門生此林有四句也二時此林下現十瑞相初立宗次問三釋四結五明初利益也三佛子摩耶乃至生太子時下因行智光以相顯體有三句可知四畢利叉樹下大用自在攝德無礙有三句也五生菩薩時如空下顯清淨無染文有三初為益現身二順法成似三成而無作初有四喻朗曜挺特如空中日即現群機喻若電光布慈漸益如山起雲像現除迷若闇中燈三得法因緣中初問次答答中初長行次偈頌長行中有四初時劫佛現二彼世界乃至王都下明受身因緣三於意云何下結會古今四我從是來下辨修行廣大頌中有二初長行生起二頌偈文有三十三半有四初一勅聽許說二有八頌前初所得法門次十三半頌上經諸佛修使增廣次一結難思也仰推有二可知第十瞿夷此方名明女即十地菩薩位太子有三夫人此是第三夫人耶輸陀羅第一夫人第二夫人名摩奴陀羅此名意持此佛宮中但聞名不見其形也此明女表慈悲行究竟也入分別觀察一切菩薩三昧海法門三義同前初教往三義同前可知二依入中有八初辭退二念增前法三往四至菩薩會堂下明至所即總集地分五爾時彼天下顯方便行勝剋位自然即眷屬行勝六爾時離憂壞下彰其行具入勝境界即三昧分七敬禮諦觀八自說發心請問五具方便行勝文有六初眷屬行集二白言下歎善財自分中具自他行三我觀仁者下歎善財勝分行中具自他利行四復我觀人者下勝進中通三世法此文有三可知五善財答下述同利他佛事有二初總次別顯此文有三初緣違順二境調心此文有四初法次喻三合四廣成此文有三也二若菩薩如是行者下述成業用也三天神下結也六善財將昇法堂下明一行一切行俱現顯勝妙相此文有三初將昇即趣向正位二彼離憂等下顯熏資義三偈頌顯善財懃求示成佛義也所以往天所為此已下知識位勝故表藉多方便成也偈有二初生起二偈頌頌文有十行分三初三自利行次六利他行次一歎能近善友得見諸佛六入勝境中有四初總辨勝境有二可知二尋求三見勝相四悉於下明德行清淨三爾時瞿夷作是言下正入中有三初歎能問許說二若菩薩下自分法門三諸大下仰推勝分初文有三可知自分中有五初舉業自在修觀方便二善男子下明法門名體三此法門下辨法門大用四大聖發心下明發心久近因緣五唯我等結當分所知初文有三初明十法界行五句也二佛子十值知識中若諸菩薩下明十值知識方便行有六句也三以偈頌有二初長行生起二偈頌中有十三偈初二頌上一句次七頌中間七次四頌下二句又亦可合通讚前人法方便也三大用文有二初問次答答有四初明此界用二如此娑婆下遍餘十方十世界也三盧舍那本願下明前教意異有所因四我悉深入乃至何以故等已下釋知寬廣所以此有四句可知初文有二用初知有漏因果二彼諸劫下知無漏因果有三初知佛二知小乘三知大乘也四得法發心因緣中初問次答答中有六初辨本身及始得法門二彼佛滅後轉得勝法門有三可知三佛子我得此下辨修分齊四佛子我若下明修行本意此中有二初辨次釋所以可知也五我於下修增諸行六猶未能知下辨行增微彼諸本身及始得文有十一段一明本身感佛化導二時彼女人聞是下化同眾生故往太子共為眷屬三爾時太子下為犯邪行故問彼女依正法有二文也四時彼女母白言下歎德勸受五太子答言下共其立要有三初立要二偈頌明有所期三女隨受六爾時太子聞彼下以衣施報恩顯德七時彼女母即為下歎女自慶起隨喜心行八彼太子與女俱下見佛得道九詣父王所下勸父王見佛令彼大王知見於佛得聖道耳此文有五初詣告王二王審問三王喜捨位四佛為說法五王出家得道可知十爾時太子月十五日下太子作王廣成攝化十一爾時太子下結會古今也六行增微內此文有三初總辨次責三答答中有四初立次釋三廣辨四結分齊第三廣文有三初立次責三答答文智正覺眾生世間分二也又問若取上下諸文普賢法行似從十信解位已去即得究竟今約此文時其普賢行勢似難成位到十地方始可得者何也答其普賢行體實不可依位得之何以故為附性起法故今約三乘起信位論從初信解位乃至十地皆非究竟何以故依位相取故仍於此中間念念剎那盡普法也何以故為得性起故佛即可知耳摩耶夫人者此方云清淨妙此下第二會緣入實相所以將夫人表此為性實能成究竟覺故相即如實大幻不住智悲故入大願智幻法門有三一勸勝進等三同前初勸教中有四初示處二示人教名三教問四瞿夷重頌頌中有三十三偈初十八偈長行中脫無大論引此具有亦可過頌前事未是脫也此文有三初一總明攝修行人次十七廣述多劫修行因緣三下十五總頌上文此中初三頌上日光佛所發心次七頌上逢後佛發心次四總頌上得菩薩自他勝法下一總頌上修行增微也二依教趣入中但有七一辭略無念前法及所至處無意可知二作是念我當云何下明善財念後方便三善財隨順其教下明見依報相四見夫人下見正報相五見摩耶有如是下善財同彼即表行修入實六敬儀七述本因由請問法門第二方便文有三初善財念求二時有城下有三知識開導三答羅剎言下明顯求知識法此有二初領恩問次答答中有四句一信二思三精進四會理也初文有三初總次歎摩耶身德三結此文有三初辨分齊二仰推三仰求方便二有三知識其意云何初表所知法次表能知智三表方便相又初約性起辨義二約智辨詮三約方便辨資成餘意可知初知識內有四初供養善財即方便資成相二作如是下教其行法三菩薩若如是知下結觀成益有三可知四佛子下明得法者見一切真知識顯法有可成名善巧也教行法中有二十四句摩耶者此名幻化方便智教唯心觀即正知識是正唯心幻化不疑此即以實顯相故也第二知識有四初天神歎夫人二光照諸佛依正三智光入善財頂四善財獲益第三知識有三初羅剎華散善財二語善財下教行法此文有二初親近次見此二文並各有四文可知三若有菩薩下結能親近知識十法中前八可知善對治下第九句順善知識下第十句三見依報有四初見華臺二見樓觀三見寶坐四明眷屬行相四見正報有三初見身體二爾時善財乃至隨應眾生下辨化用三善財見如是下廣辨見利益相初文有四謂為益現色二順法成似三相實說空四勝二乘故現色初文合有五十句可知五善財行修入實文有五初見夫人牒前所見身相二即變下正同此正會相入實三敬禮下勝分相應四獲益得定即行體也五從三昧起三答言下正入法界文中有二初說自分法門二諸大下仰推自分中有四初辨法門名二得此法門下辨法用三白言下明法因緣久近四我唯下結也第二法門用中有三初局文分有四初得大幻法故生太子時能現不思神力有二句也二善男子下菩薩退生時光觸故得受生法門自在有四初光觸二得受生莊嚴三見現未事四見過去事也三又善男子下明容受自在有七初光觸二身寬有二可知三容依報四受等行菩薩五受異生六容下位菩薩七受作用四念念中下明化用容受自在二於此下通十方有五初明分量二決疑三決一疑四責五答可知三善男子我為盧舍那下與千佛等為母也此文有二初辨次結也三得法久近中有三初問次答此文有三初本身獲益有二釋結也二彼道場神下結會古今三善男子我從下廣明修法門德用三復次善男子下舉廣顯略也仰推三可知此世界忉利天上下明第三攝德成因相為彌勒是因故也人名彌勒入三世智正念思惟莊嚴法門有三初教勸進勝二爾時善財聞如是等讚下依教趣入三爾時彌勒觀察大眾下明證法界初文有五初示方便知識二又作是言下示正知識住處三彼園中有菩薩下辨知識名德四汝詣下教問五何以故下歎德以勸求初文有二初示天以表淨女以表內智慈悲顯妙法身此文有三可知二明二童子等表見化用修成方便資成依止即寄福慧也亦可前摩耶示以實應實此童子等以相應相也有說此中失次此意未詳且作此釋又作是言者是摩耶言案此即以理成事不虛若爾前正念天及女寄是妙法智身云何答正念即體相成此寄依體成相耳二示依報住處文有四一示方二示國三示園林四示樓觀并因也所以云南為事因位順正果故三示知識名中初名次辨德四教問中有十句初五問修方便相次五問正修行相五歎彌勒能說德有二初歎能說德次汝不應於下廣歎勸求初文有二十句分二謂問答二可知答中初知識自成德二彼菩薩能成善財勝行二廣勸求中有五初一百七句勸修諸相行此初文有三初十句總勸教二何以故下釋成求法相三善男子略說下九句結略顯廣初釋勸修諸相中有二初釋次結初釋文有三初四十二句自利行有三初勸二責三廣辨二照無量法下利他行三詣諸佛剎下四十一句勝分行二是故善男子下正勸求知識三復次乃至則為慈母下引十喻歎知識釋結二也四發大地心下辨求知識益此文有二初明轉受法藥儀二辨藥病相擬法耳此文有三可知五善男子詣善知識下結行成益此文有三初辨自分二明勝進有二初責次答可知三善男子下推功在友耳此文有三初總顯德二以略顯廣三攝德屬人也第二正勸求中有七十四句有三初正勸進二何以故下四十辨成須求三復何以故下辨知識有力之意爾時善財問如是等下第二依教趣入中有八初聞歎知識心生信二正念思惟下念前法門三漸進也四以過去際下為見勝境故起大方便五善財如是下得大慧眼觀大法境無辭退文第六五體禮敬下見依報相七爾時善財讚歎樓觀下見正報相此即是證相以人成德此則是證以德成人此從後說八頭面敬禮白言下明禮敬請問第六文有五初見樓觀敬禮二作如是念深察賢聖住處三未起間下敬法轉深四合掌諦觀下廣歎依正五以偈頌第二文有三初見土相即恩敬緣二又復下泯相入實即緣實觀三深心信解下以實成相五重頌中有五十五偈有三初七頌上樓觀住處二有四十四頌上第四具德聖所住處次四結德歎窮亦可分五初一歎彌勒次三十四舉人德以歎室此有三十三事三有十八歎住室利益四有一恭敬住室人五有一請求攝授也第三文有二初一歎在室人次十七正辨利益有十一事前長行舉室成人此偈歎人成室耳七見正報相中有五初起方便求見法身三遙見下隣而未即也三與無量天龍下辨其眷屬四從外而來顯眾行緣集也五威德特尊下歎德也三爾時彌勒觀察大眾下辨入法界文有四初廣歎發心德二汝先所問下正入自體法門三大聖此行下辨法門名四白言下窮緣顯實也初文有五初歎具功德者二告善財汝可往詣下會位從實三善財五體敬禮下攝其勝德也四重指大眾由善財具德故偈讚善財五告善財善哉下領問歎德耳初文有七初示大眾總歎善財德有問歎二文二此童子下歎成希有有四句也三何以故下辨成四諸善男子下廣歎勸學有四一謂發心二能進三修行四勸學故也五此童子下重成德用六善財汝今下廣歎值遇善友益有六初總通法見二推歎文殊力三成其證行四歎行力增上五勸學六曉喻其壞有二句七善財當知下勸知行分齊有三句餘相可知耳頻陀伽羅城者覺城也經由一百一十知識者通正助也上四十二等寄位故來耳歎善財云無量菩薩廣劫所修善財一生得者教法中得也故離世品云於文字教法等故此約三乘教釋若約一乘時亦可普賢行證證彼普行及別行也此即非教得亦可上果下加得問何故此處廣歎功德及發心等答此為位窮行滿足處故也餘准可知耳二會位從實文有六初教問二悲泣顯成位難因此辨諸知識內數有悲泣者但諸位中勝進玄越而今得者荷恩難離慕戀悲耳三文殊授瓔珞即表福智嚴德之位四善財得已供散彌勒正辨福德莊嚴會成其位也五彌勒摩頂讚歎根行相應六善財偈歎此等表意可知此有二初長行次偈頌偈中初一慶見彌勒次一願見文殊本師三重請彌勒即舉德成位亦即攝勝德也中有四初敬禮二自說發心請問三大聖下歎德四唯願下結請四偈歎善財文有三初長行總示大眾能發心人二偈歎善財德三長行結偈有六十八行有四初十一歎其善來次十八歎其自利得次二十二歎成利他德下十七歎自他德滿五領問廣歎發心文有四初總歎二善男子汝得善利下歎能見知識德三何以故下有二百一十八句廣歎菩提心令修趣入四是故下結第三文有二初一百一十五歎菩提心能生萬德德等諸佛二譬如自在藥下一百三歎能成大用得彼大果及不捨世間也初文有二初辨次結結有三可知第二有二初釋次結結有三可知二自體法門文有三初牒前方便攝入樓觀現量境此文有三牒勸趣入二生其勝欲三顯方便可知二善財即入下正入三昧三彌勒攝神力下明出定也二正入定文有三初入二見淨土三汝見不下審其見解第二文有五初見嚴相即信境二爾時善財下獲益禮敬三禮已下現自身即當法機器有二可知四又見下現因果法相即修行者所依法此文有二初因次或於樓觀下現果法耳五爾時善財諸下明差別異現即顯一果互彰立教儀則此文有二初現果八相有二可知二鈴中等現因中差別事也前即初因後果即修行次第此文初果後因生信成解次第耳鈴下有六初鈴現音聲法門有二可知二鏡現形相法門三柱現住持法門四珠瓔現莊嚴法門五樹現建立法門六半月現住位起行法門也三審見聞有三初問次答三譬況歎見無礙歎文有七初超出妄境喻二迴觀勝法喻三善識諸相喻四延時謂短喻五真德善現喻六境現隨心喻七觀法無礙喻此有三喻一見色無礙二現色無礙三隨作無礙也出定文有四初大聖攝用歸本二復以身口加令出三正出四出已彌勒重問觀中事審觀虛實有問答二文也第三答法門名體有三初正辨定體有問答二文二一生菩薩下明攝一切法門三大聖此諸奇特下問答顯處以彰實耳答中有二初開二法門二以二喻現及合也初喻成就菩薩起事喻第二起學菩薩願成喻第四辨法門大用即名窮緣顯實耳有二問答即為二一問從來所趣處二白言下問生所初第一答中有三初舉實無來二但為教化下約緣集有處三汝所問我下為引物故現所出方二問生處中有二初辨因行體生處二我於此閻浮提下明化身現來生處初文有五初辨生處二以般若為母下十九句別明眷屬行三超凡夫地下校量優劣四生如是家下十句辨位勝五我淨法身下十句辨報體相應即體勝也二化身生處中三處即分為三謂一人中二天上三下生人中並是最後生也第四智照無二相人名文殊師利入普見順知識教法門亦云菩薩寂靜法門文有三初善男子汝往文殊等辨勸勝進二時善財下依教揀擇即趣入也三爾時善財下正入法界初文有三初示人名二示教問三何以故下歎德此中略無處下文云到普門國也歎德有六初責次答即歎德三善男子下重示以勸四是故下結勸也五重責六答耳依教趣入中初敬禮次辭退三經百一十城漸至處四揀擇也普門國是文殊一暫化處也亦可智所依普法耳第三正證入中有二初見二獲益所以不云說法證無言說故所以此中普見為表見大智普照不二故所以不言見文殊顯普照離見相故不違其教者通諸知識順忍故二增長等者證益在己此中有四初成利他次安住下成自分行三入佛甚深下隨順勝分四現入諸趣下明自他德成入普賢行也此下第五顯因廣大相人名普賢入十不壞智慧法門有三初善財聞普賢名者教勸勝進二一心欲見普賢下依教趣入三善財即見普賢下正證法界初文有二初聞普賢名即示名也二行願下即歎德也此無示處辭等意可知耳言聞普賢名者上聞四普一教量中文殊分具普賢行二趣入中至普門國三現證中普見諸知識四證後智修普賢行也故言聞也歎德文有十一句初行願諸地者總次具下十句別總中初顯地前願樂行次歎地上所依位功德也別中地具者成地因行也地法者十法界是地體故地得者攝之在己證得也次第者地地始終也地修者四五修等也住者當地修滿也地境界者三性三無性亦可分局也是地所緣境也持者境持觀心也亦可因持果共者信悲慈捨等十行等通成諸地也正道者根本智也二趣入中有二初一句起正希望二虛空界等下辨趣入方便此文有二初善財總念淨土法身二起是心時下瑞相應現此文有三初辨見之因緣二即見下正見相也三結前生後現相文有二初十淨土相次十法身相又亦可初十顯淨國土及淨眾生世間次十顯淨因陀羅網境界成智覺分齊欲明普賢分齊耳三證入中有五初明普賢德用攝化二我於過去下重述普賢本因勸修勝行三善財經由親近下校量顯勝四善財能自究竟下歎善財行勝五說偈歎佛結終於後初文有四初總見勝妙等諸如來二善財見普賢下見法界行用三普賢即申手下加令得三昧四普賢告下審問定事有三初問次答三歎德也初文勝妙有九義等諸如來亦十也二見行用中有四初明外用化二重觀普賢下內用攝化三十方下結會平等有五句四善財見普賢下明善財得十不壞智門益初文有二初釋十九出生用次結二內中有二初釋次結四善財得益文有二初總牒十門二別辨三摩頂加得三昧中有三初摩二得益三如此下結會二摩頂益中有六可知勸修本勝行中有七初由久修菩提心故得上自在德用二我所修下明德難窮三我得如是下引已所得勸修行也四汝且觀下勸觀現事文有三句可知五若有眾生聞我名下顯德深廣有五句六聞修習下明大心大行行應同得生有二句七汝復觀我下勸觀三身大用前第六中生淨世界者生報土也生我清淨身中者生法身中耳文云普賢身相猶若虛空依於如如不依佛國耳第七中有二初勸次觀具見因果第三校量行德有三初正明校二何以故釋成有三可知三不此世界沒下歎善財自在難思顯其勝義第四歎善財行勝文有二初因圓次不久下果滿果中初總次別可知五偈頌歎佛所以歎佛者明普賢菩薩在座前承加攝化其行究竟成功在佛故歎也亦可約果歎因位力即是述前偈中有二初長行生起次頌偈有九十九偈半有三初八略舉如來菩薩功德勅聽許說次八十九半別歎如來三身化用三有二結勸修行初文有三初半勅聽次四半略歎如來三身德三有三歎普賢功德所說不虛勸物生信也前三身中初一半歎法身滅德次一報身智德次二化身恩德也二廣歎中有三初二十半歎報身德二或見釋迦下六十三歎化身德三如來淨法身下六偈歎法身德問何故重結乃歎佛德者何也答此是顯發釋舉果顯因分齊故餘可准之報身中有五初三歎理量二智善巧二或見如來坐下四明德普周唯大心境界非小智所緣三或見盧舍那下七明諸佛德等具法身淨土及勝眷屬四或見一毛孔下五半辨無方大用五如是下結說難盡化身中有三初二十半歎佛身業大用次安住無上道下有二十二歎佛口業教化三諸佛尊導師下二十半歎佛意業巧攝益初身中有四初一釋迦身化次七示種種因行八相成道化次五現餘佛昇天等化次七半能現授記等種種隨緣益口中有三初五明所說法有大威力次十二明一音隨機赴感次五辨成德用所以前十二中初四明一音隨聞各異次八結教差別意中有二初十二歎用善巧次譬如下八半喻顯喻別有五一隨益應成喻二在物心現喻三隨順像現喻四為生護持喻五為物生德喻此五是攝化大網餘文可知法身六偈中有三初一半歎法身具五相次譬如夢所見下通約喻顯三有二偈法合喻文有二初一半約理辨成二一約事彰法耳初文五相者初一句白淨相次二句不可思議相三性離有為無為為相第四句無染相第六不去而遍至者即第五常住為相下二結勸中初舉四喻況德難窮四者一覺心無限喻二事法難窮喻三數深廣大喻四虛空無際喻通即可知反成佛德深遠耳次一舉益勸修也此即流通分也此經本有十萬偈此釋但有三萬六千偈說餘意可知耳
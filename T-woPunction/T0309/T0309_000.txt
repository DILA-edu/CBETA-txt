聞如是一時佛在毘舍離城㮏氏樹園與大比丘眾八萬四千菩薩十萬四千人俱普皆大聖玄鑒通達獲致總持辯無滯礙三昧常定慧無畏難解了纏縺十二行本以逮深要不起法忍周流五趣觀察訓導以佛弘智覆蓋眾生隨其根源而救濟之執持威儀不失禮節其名曰常淨菩薩寶積菩薩寶士菩薩寶印首菩薩寶藏菩薩趣意菩薩轉法輪菩薩除陰蓋菩薩施蓮華行菩薩師子菩薩日光菩薩見正反邪菩薩不置遠菩薩無損志菩薩持地菩薩持魔菩薩造化菩薩水光菩薩施相菩薩應聲菩薩金瓔菩薩慈氏菩薩濡首等十萬四千人俱爾時地主四大天王釋提桓因將諸忉利天焰天兜術天化自在天他化自在天第一梵天王將諸梵眾來詣佛所及諸天龍鬼神揵沓惒阿須倫迦留羅真陀羅摩休勒人與非人悉來集會爾時如來與無央數億千之眾眷屬圍繞而為說法弊魔波旬不安本位復將官屬前後圍繞來至佛所頭面稽首在一面立此賢劫中一切大聖諸正士等皆悉雲集是時如來復以舌相光明普照三千大千剎土見光明者各相謂言今日忍土釋迦文佛放大光明引致十方高行菩薩於光明中演出此音能仁如來至真等正覺在娑訶國土放微妙光與諸大人演說十千三昧正定非是緣覺聲聞所行我等各各齎供養具詣彼忍土興致禮敬承受奉覲於時東方去此九萬二千諸佛世界國名盛妙佛號殊勝如來其佛左右有菩薩名曰執志通慧大士住不退轉光明遍彼勸進菩薩尋自往詣盛妙如來至真等正覺所稽首長跪而白佛言唯然大聖欲至忍土奉覲釋迦文佛至真等正覺稽首問訊諮受未聞其佛告曰宜知是時便往勿疑又謂執志雖至忍界即當奉行五十五事戢在心懷無令漏失何謂五十五事施與不施等於戒犯戒等忍對不起等進退強意等亂心禪定等深智淺愚等怨讎二親等見罵若空等三乘無高下亦無若干想亦不見善亦不見不善亦不見佛土淨亦不見佛土不淨若見眾生生惡趣者不懷恐畏見諸上士觀如眾祐亦不有二常若一心若見有殺盜淫泆妄言綺語嗜酒愚亂嫉妬恚癡鬪訟彼此心執邪見非常言常悉當平等無增減心莫見戒具受上福報施受大福亦復莫云我今護殺延壽無量亦莫相輕我相好勝教誡殊特彼人卑穢凡夫朋黨除去七慢十二無記是為五十五事當念修行佛言執志若有族姓子族姓女心志質直等住定意可遊彼土設百千劫於吾之土建立梵行不如忍界彈指之間無高下意是為殊勝億千萬倍於時彼土五萬菩薩各誓願言我當具足心意清淨侍衛執志菩薩得詣奉覲能仁如來至真等正覺執志菩薩即與五萬菩薩譬如力士屈伸臂頃斯須之間於其佛土忽然不現尋在忍界奉覲能仁稽首禮拜退住一面爾時世尊觀眾來會集坐已定告四部眾汝等見此執志菩薩乎對曰已見佛言諸族姓子斯大士者超越三有分別深奧辯才通達慈哀感動神足變化導引勸進所遊居處多所饒益是時座上有菩薩名曰最勝承佛威神即從坐起頭面禮足白世尊曰唯然無著志性愚癡願欲所問若見聽許乃敢陳啟佛告最勝恣汝所問如來當為解說爾時最勝菩薩以聽所啟即白佛言唯然世尊如來至真入何三昧放大光明踰於日月若有眾生觀如來光必至所願不失人根此何變化神妙乃爾佛告最勝快哉問矣誠如來言光明威力接度眾生多所開化如來隨宜入億百千諸三昧定遊於恒沙無量佛土塵數姟兆性行所趣有淫怒癡強梁自用貢高放泆者如來觀察具分別之爾時最勝復白佛言何謂菩薩從初發跡至成作佛一地二地至于十地為斷幾結消除幾垢何謂菩薩解了己身內外無生何謂菩薩自稱廣施不除斷滅何謂菩薩行戒具足終而不犯亦不毀戒墜墮本位何謂菩薩忍而不起於忍退還為凡夫行何謂菩薩精懃不懈復有慢怠從始積業何謂菩薩入定意法天雷震動心不錯亂云何菩薩初發心行無能斷者云何菩薩意識安隱不可捨離何謂菩薩其心獨尊與眾超異云何菩薩心之所趣無能知意爾時世尊告最勝曰善哉善哉乃問斯義多所饒益多所成辦今當為汝敷演其誼菩薩所行不可思議智無邊崖亦無等侶乃能興心於如來前而師子吼諦聽諦聽善思念之最勝則曰受教而聽佛言菩薩發心求無上道先斷妄見身邪戒盜分別苦智建立志願具足禁戒每自思惟我之所行願樂遠離凡俗之法以五陰性不可得故道亦不可得況於在道外者猗色痛想行識求度眾生佛復告最勝五陰亦無觀行眾生亦無觀行亦復不見所可度者無言教法非羅漢辟支佛所能及也爾時最勝菩薩白佛言世尊不從五陰無觀行得道不從眾生無觀行得道寧可從四禁法得乎佛言非也最勝復白佛言設不從四事得者復可從空得耶佛言非也爾時最勝菩薩復白佛言不從空得不從四事得者今日如來及眾會者不成無上道亦不得果報乎佛言成無上道耳但不住有性亦不住無性而成等正覺最勝白佛言云何色痛想行識及內外法善惡法有漏無漏法有為無為法如來所說名號之法云何以名想字體教授一切乎佛言行亦無名復無想念不見入出之二來往周旋故號一切智菩薩常當以十法了十地事云何十法了十地事以苦習義盡道之義滅盡無生一切遍義自識己身及他人義於六邪本及六十二見皆知空無義菩薩行是時當除有跡無跡云何除有跡無跡道是跡非道無跡來往是跡無來往者便無有跡菩薩當念修諸住地當行苦義斷淫欲之火瞋恚之毒愚癡之刺悲慈之心遍滿四方雖有愍哀意亦不有想已所惠施終不為己普及眾生亦無所悋施不見施不有受者及與財物念與善者周接常當下意無生貢高說法之時不見有法出生窠窟無法之想出家之日與愛欲別以空無法斷除顧戀求佛成道莫著相好亦復莫念吾先成道某在吾後設欲分流法教終不敗法毀法進趣果證不為塵欲所牽心常懷念滅於貢高自用不求法報及財寶物所授諦說無言教想持身如空空無想念是為菩薩以苦智成辦淨一地迹復次菩薩復以苦義習義行百千定若欲得佛心定意三昧者不以色想亦不以種好亦復不以本宿行故而致一住亦不希望作是致是不作是亦不獲是常建是志不念過去當來之著亦復不念今現在世生死所趣不從五陰六衰而剋此法亦不離五陰六衰復當思惟六無根本六無根本者眼耳鼻口身意從所起生從所起滅復當分別六衰所興了知尋察色聲香味細滑之法亦復不用見聞念知心意識法得淨一住不以巧偽生滅之法有常之想淨於一地無正無邪不造等意無所希望亦不是是亦不非非而淨住地亦不從一二三四至百千定亦復不離百千定意而淨住地不因心意而曉內外眾念望想是非之事亦不色痛想行識而淨其地亦不用戒聞定意慧解度知見十力無所護四無所畏諸佛所寶十八法本不可以意想知見我想無我想不以五陰六衰生滅之處亦無所住亦無不住是謂菩薩淨一住地亦無色痛想行識之屋室亦不眼色耳聲鼻香舌味身細滑之處所何以故不可目視而見眾想解不起不滅之法無終無始是謂菩薩於初地中而淨其跡悉具足成道慧備滿如來所宣無有差別若干之念便能解暢亦能為人啟受諷誦普能周悉諸佛深藏佛復告最勝菩薩復當具足六度無極念捨形色無所希望不生三念染著之法是則名曰施度無極欲知根源不念佛身達了本無當知以備戒度無極不自想念我得成就三十二相計挍諸法假號名句相貌無盡住不起法是故名之忍度無極一切諸法普無觀行亦無聞見行道士法見善不悅逢惡不慼意無適莫是故名曰進度無極心不興念起於亂想寂怕自守意識永定是故名曰禪度無極解色相空敗毀色空亦不自高不懷自大諸法之相達知為一亦非有一是故名曰智度無極復以權道應適眾生隨緣拔濟使不漏失是故最勝發意菩薩以苦聖智治初地行便能具足諸三昧門陀隣尼門智慧自在復次菩薩得是十千三昧住於欲界當以苦智等智果報分別十法欲恚慢癡狐疑身見耶見內見戒見盜見法已知已了不除不盡亦不令生復以苦智等智於有形無形曉了十八結母雖分別結不盡不賜最勝當知初學發意復以習義等義於三昧定住於欲界形無形界思惟十九怨對之災瘡痍之患滲漏無首盡滅等義復於三界觀察十九迷誤之法道在三處有二十二亦當思惟三十四無漏聖意具諸功德悉為成辦觀于無常苦空非身解知無二乃於一地而淨其跡也爾時最勝菩薩前白佛言云何菩薩於二住地而具足行必果所願無有中錯佛告最勝菩薩於二地中常當思惟念淨其戒識其重恩勤行忍辱謙恭卑下常懷喜悅先笑後言行大慈悲孝順師長篤信三寶崇習妙慧無生染著計有常存夫計常者謂生死業解有道常常道非尊尊出非常乃謂為尊尊既無尊何言道尊是故最勝菩薩了道亦無尊卑亦無相像虛空猶常言有形質真道號字不可覩見其心坦然無所縛著所修德業不離諸佛無能中道而得斷絕一切諸惡悉盡無餘其心永定不可動轉志如金剛亦無伴侶皆知一切諸法之本已除眾垢消滅闇冥其法晃曜靡不照明心懷質直亦無諛諂性行平等無彼此意發心已來常懷鮮潔由本淨故得去諸垢沐浴清淵蕩除眾穢其信堅固無所遺捨施意廣大無有邊崖心若虛空亦無窮盡含受下劣將養使度所以然者其慧純淑無所罣礙心之所規無所不容大慈無窮不盡之藏得識辯才常懷羞恥堅固之行心不可沮覺道之力無所不入辯才過眾無不渴仰得諸總持亦不忘失初不演說不急之事於百千定終不狐疑聞善惡法不懷憂喜不自貢高復不自下進趣安詳不失威儀十二行本曉知五陰六衰所起復以苦習盡道分別十二緣起癡行生死靡不貫達觀察五根具滿思念不復往來生死穢著乃以八十四智消滅諸漏誓留化身一劫教授如我今身必當入於無餘泥洹不永滅度亦復留化在賢明土將無數眾前後圍繞說微妙法最勝當知賢明去此北方度十三億恒河沙等諸佛剎土彼有世界名不動轉有佛號照意如來至真等正覺現在說法不動轉界亦無聲聞緣覺之名純諸登位大乘行人布施戒忍精進禪定以神通慧而自娛樂無極之智纏絡其身隨時分別章句深妙慈悲喜護等如虛空觀前眾生知其志性為雨甘露無極法味其服食者無瞋恨結行三三昧空無想願拔濟生死立無為岸降魔塵勞懷害之毒彼佛神足感動變化周旋往反無量佛土彼受訓者不知是化謂為真佛過去恒沙諸佛世尊皆留化佛接緣眾生使獲無為是故如來隱形適化不可思議方將來佛慈氏等輩亦各有化如來之像開導眾生我雖滅度彼化佛身亦不滅度是故最勝化亦無化佛亦無佛解知空寂亦不二三若干之相二地菩薩常當修習幻化之法觀了慧地誠信之地見地薄地終成之地緣覺聲聞所居之地雖療其疾不取其證假使最勝二住菩薩欲取聲聞緣覺證者甚無有難譬如有人手執華鬘及明月珠仰擲虛空未墮地頃於其中間斷結除垢諸漏永滅無生老死憂患之苦但為菩薩雖知斷結終不取證所以然者未察眾生上中下意堅固其心永處究竟興無蓋雲擊慧雷聲降甘露藥宣真諦寶不斷三業意念鮮潔如水清徹恒用禁戒而自莊嚴復以眾德修飾形相奉遵上妙賢聖覺道至後胎分一生補處覺現諸佛所造本業覺意總持悉無處所先念興意嚴淨道場隨時進止行安般念在眾強志御無所畏心便勇健而得自在發心願成甚可愛敬為諸眾生說喜樂法其心特尊與眾超異若能執持空無之相外道奇術無奈之何聲聞緣覺常所宗敬是時世尊復告最勝二地菩薩達知本無遠離身行去口殃禍除意亂念消滅三穢抑制三災閹塞五弊推尋十二癡行之本上下五結散在三界以漸除却無令增多思惟十一苦惱之瘡捨諸四大耽著之病分別諸物惡露之法當避家業息諸習俗斷其愛欲瞋恚貪垢淨刈根本不使流馳常念思惟計無我想堅立四信住四意止成四意斷稱說五根布現五力無缺減志曉知七覺諸寶之藏修行八正賢聖之道八大人念初不廢捨如是最勝二地菩薩執心調意不若干念解知悉空而無真實乃得上位受菩薩記不動勞行亦不離行學於上智雖有尊貴意不貢高觀知諸法一法不二不計三想亦復不興無益之想不有限際有無之想了想無處不住無處惟正覺淨諸佛亦淨善御於心正住不邪等一善惡審知俱空空不疑礙亦復不見有爭無爭有觀無觀本無為一亦不見一知一除一不住於一復不從一而起眾想等習勝意無習有際不見有際有勝有負不聽心散越內外法善防御識定而不轉雖在三有不著於三深察諸性了知無根知無根者所謂淨地二住菩薩自整其心觀諸法本悉同無常常無所入不見出生無善不善好惡之名利衰毀譽稱譏苦樂調正心意無有憂慼在所入處開示大藏入大法海念求七慧煎熬三愛善制四流修六重法成果證行如是最勝菩薩大士具諸法已知無形貌而不可見是謂習學淨於二地爾時最勝菩薩復白佛言云何菩薩於三地中當淨其行世尊告曰進學菩薩無出入念雖多學問義無厭足不入文句字體本末分流法施謙下於人修治國土無國土想建立善業亦不貢高初發心行無令有斷成功德願志如安明觀諸眾生說喜樂法從初發意以為道本由是得至永寂道果心念廣施遍及一切建立志願具足禁戒開意精進行無懈怠無所喜樂惟道為務無歸趣者與作將導因為分別大智之法從初立心永無所住用極大慈不可見故欲拔根原立大乘迹當行悲哀愍其未度設見度者當懷悅豫於諸眾生平等其心雖遇苦樂亦不為動將護一切引入道門為諸如來所見扶持念順十方諸佛教誡當度一切五趣之難興隆道化無損三寶無所違失便成道果將順禁戒為眾人則暢演智慧無窮之寶猶如虛空不可窮盡其一切智亦不可盡如來心識亦復如是無有生滅著斷之二定意三昧智慧解脫度知見身無有近遠亦不可見最勝當知一切諸佛深法之要亦不可盡亦無端緒去來現在三世合散亦無所有不見有集有所成辦復無散落變易非一四大所造地水火風亦無有對而不可見用智了別眾生心行本願不斷不可思議皆無所生亦無髣髴一切諸法尋不可知以是之故故無所生亦復無法可有生者生已無生何者是生是故最勝發菩薩心而無窮盡不設心意形相諸法復無諛諂僥望諸法其心質直在眾殊特修息心法自觀身法觀他人身皆悉空寂不生想念觀身無染而不可得亦無授者分別為一行步進止探察三界受形之類皆由癡愛遭諸苦惱了知無二而不可見痛意行法內外虛空無有生滅復次最勝進學菩薩觀息出入長短遲疾身中毛孔氣息所經靡不了達出氣為溫還報為冷解知寂寞都無形質菩薩觀身分別識知亦無處所用清淨故平正無邪柔軟其心不懷麁穬篤信真要未曾變改志常堅強而無動轉無能憎嫉而嬈害者何以故爾以其行際不可逮及有所建立無能誹謗何敢興造無根無罪心垢為消願令法輪常轉於世使一切人疾得妙慧光照幽冥如日貫雲立道善本自觀無我生無處所於內外法俱亦如是亦復不見生死所趣起滅之處乃至羅漢緣覺及佛皆無見聞有想見者為非見也無所想見一切清淨不止淨想乃為非想是為空見為無所見復次最勝心不在內亦不處外不於道法不住於俗亦不住有亦不住無不見起滅動搖之處心無崖畔廣普無底亦無音響本末悉盡如是最勝當作是觀觀無所觀當作是見見無所見習行菩薩為空為滅為無所有三住菩薩以諸法定使意專精計念成淨作是計者為應泥洹應無所生是法無法無亦無無強為生名字為法性曉了法性無來往緣習意斷法哀世現名惡法未生精進御止攝使不起以興惡者御意令斷未生善法精勤使生已生增多不使漏失三住菩薩行神足定得樂喜定止所作行總其神足持身心意以精勤定除所作惡復總神足攝持身心復以意定除其所作統攝神足持於身心以智慧定除諸所作統其神足亦持身心漸進修根信精進根意定慧根便得入要佛法空盡無彼無我亦無因緣復無纏縛貪有計常生死苦斷一切無跡人多相猗見著性名於無數世當復精行憂惱相隨如影隨形往來不停如輪在轍莫知端緒行定無猗正觀不著貪盡想滅結解清淨於行不惑意無憂惱生老病斷無復往來慧眼大明普照世人拔十二緣無黠慧惑復次最勝菩薩大士復當修行神力之德夫神力者莫能沮壞天魔外道威力之神無侵暴者信力精進意定慧力是謂菩薩每修行者遂應漸進七覺意華以意覺花行十五心斷慳悋心履菩薩迹成深妙慧而不退轉法覺意花無為無作除去穢惡不善之行精進覺華合受戒慢有放逸者抑使不起歡悅覺花應三禪地攝諸亂想寂怕無為猗覺意花無所貪著觀了諸法亦無所習以信覺花其志牢固暢說微妙而無悔恨亦當思惟無著覺花斷百八瑕染著心者復當修習八賢聖道等念等定等語等行等業習等意等定超過八難越度六衰亦復分別三三昧法具此行已乃得稱為淨三住地如是最勝菩薩大士習行慧門挍計空無不可得覩無有形想相亦無相與人說法恒用中正所言至誠終無有異設有所與無所希望不求名稱為人所歎咸共戴奉興致供養有所造作不自為己先求彼安後乃恤己所以自致獲安隱者所施功德不懷懈惓有所施為苦無厭足用愍一切眾生故也用無極慈拔濟老死為懈惓者而興精進所以勇猛興精進者欲以養育眾生之類常當自念我由眾生得辦道果諸功德業亦復具足所可陳力不希望報所以然者以心淨故蒙法潤澤是故無求世人有求為除利求以是慧力護一切法願令群黎各寧其所使上中下悉無怨恨所作事業安隱審諦由是菩薩無能制者亦復無能抑斷之者如是最勝菩薩宿誓弘普難量其慧無邊不可窮極猶若天金而無點污所以然者用無瑕穢消盪塵蓋永無貪欲其諸惡心不能復亂又其意猛不為惡屈守護邪念亦不使生瞋恚愚癡所有貪著汲汲五欲貢高自大諸所不可皆悉除盡三住菩薩常護是心曉了內法而不可見亦無形相假使有相則毀法性捐捨重擔及諸垢濁當建是心不令懈怠尋其心識悉無處所而不可見無若干想有憒亂者護使定意無智慧者育養成辦計於一切受形之分有功德者無功德者悉欲度脫至于大乘思念大乘亦不有跡訓誨一切履行法者畢志堅固淨於三地成於道果諸在厄難皆令建立無極功德雖獲其報知無所有心亦如是永不可見所以然者用慧觀知無去來今如是最勝菩薩常學修于大慈若有苦難自投歸命欲求救濟全身命者寧喪軀體願受苦惱先度前急不負要誓其行慈者平等如稱若有增益不以喜悅設毀謗者不懷憂慼是為菩薩隨時行慈夫行慈者常以三事淨身口意終不傳惡亦不念邪雖在愚癡塵勞之間獨步無畏亦不自大所學之法不捨普智諸神通慧攬諸佛法隨人所求不逆其心爾時世尊復告最勝昔我遊學淨三住結功齊德整共同友者不可稱計其中退轉在吾後者不可陳說吾從一住至于三住建立弘誓心不移轉於其中間所作功德亦不可量且捨珍寶奇異妙物國財妻子不在其例但念願施與其前人九千九百九十九頭最後遇虎飢羸窮急伺捕群獸竟不剋獲便欲噉子以全其命舒身張爪前欲搏撮吾與慈氏柔順為伴顧謂二人今正是時誰能建心勇猛特出以身自投施彼餓獸二人各自還相視面口雖不言心懷退轉吾尋觀知彼有悔意即於山頂投于深谷首陀會天尋下接持即化甘露狀似吾身飤彼餓虎使得滿足母子俱全吾亦不損思計彼身乃充萬頭是故最勝進學菩薩修成三地亦有悔還心不堅固正使我身入虎口者虎亦不食亦不親近所以然者由其立根得神力故於一切法而得自在當習悔過未曾藏匿用無量施勸助功德菩薩修學班宣道義奉習勤學大士之法其意牢固不捨弘誓無極德鎧用自纏絡佛復告最勝進學菩薩修治三地常當專心無令變異不以所見為動眾心於諸煩勞恒知遠離於己止足無有僥倖不於想著心不流馳不求榮冀尊豪高位令一切人如法習法宣開上智使同其原彼我為一然無差別隨其因緣而示現之當不以生非不有生無生不生乃淨其地以為不惑終不以惑惑出塵勞乃謂為惑惑不見惑無惑不惑深知眩惑乃應真空如是最勝菩薩之行分別空無引致入法具在苦痛皆令普安是謂最勝進學菩薩於三住地而淨其行是時最勝菩薩前白佛言何謂生貴菩薩於四地中而淨其行佛告最勝生貴菩薩於四地中常當不捨奉真人法念在閑靜不離燕坐於淫怒癡恒以少欲意趣知足亦不貪著不捨苦行十二法要執持禁戒如防蚖蛇見欲穢惡如被火燃除愛欲意亦不使生興意視眾如泥洹想惠施所有不惜身命不懷慢惰於眾貢高不慕所有亦無三礙修行開士心識之法於大眾中念行法施訓誨眾生果其所願積功累德為無上道習在閑居山巖獨處所有多少取足而已行諸德業而無厭足博學多知諮受不惓所演智慧不以為勞挍計身中思惟本末智慮通達所念具足離於眾惡修行脫門其解脫者是菩薩教了諸法本思惟微妙當別五陰成敗之相觀知四大地水火風覩見六衰所起根本十二因緣深無邊際生死變易不可窮盡苦言忠諫念持不忘不計我人壽命長短寂寞無為行非常業解知一切虛而不實復次最勝四住菩薩當護佛土分別道俗悉不可見菩薩之行智不可窮辦一切德修治國土隨其次第成就處所慧海無邊所受無厭多所救度一切眾生其所修行常為先首最尊最上無能及逮所念總持強記不忘各獲善本令不缺漏所以然者用尊貴法得遠緣縛因斯受決入正士室亦因專勤意不退轉自致具足無上聖業所願輒成亦不見成若見成者則為非成其所修行永無所見行其定意攝攬諸法所為之行無令有短制伏心意是其道業修行自守無若干想所以者何乃離諸惡不與從事專精行施良祐福田菩薩發心於一切眾生不以身心有所貪愛轉增上妙無極之哀專精奉戒如護雙目教犯戒者使不為惡亦當專精修行忍辱夫行忍者亦為甚難雖在尊位財富極樂不輕貧賤羸瘦之人如是最勝忍辱為難勤加精進亦不可及坐佛樹下正身正意結跏趺坐亦不動轉若有人來言避吾處我欲坐此當建牢固勿為彼伏先取佛道具諸相好降伏魔已即捨與處是謂精進為難得及專心定意亦復難及生貴菩薩入定意時天雷礔礰萬響俱震欲得動亂菩薩心者不能轉亂如毛髮許是謂最勝菩薩定意故曰難也菩薩以慧修諸功德不以懷勞於諸眾生出入行步和雅安詳威儀備悉法服齊整是謂菩薩修其智慧功德堅強無能危者曉知本無鈎玄致遠博覽微妙其明極照無所不達專精其心無有流馳常念一切無所依者為設方便令得其依有闇冥者使覩大明無所歸者為受其歸處卑賤中與作善友行姦偽者教修質朴見強梁者為是忍辱於飾好中不為綺雅見無反復教使報恩處在天宮令行十善在懈退處修奉業德設見貢高不懷自大有求其便不能得短不思念惡不說缺漏若在邪業輒住將護使入安諦眾生之類來到其所歡喜承受無瞋恚心有諫喻者示進退法此當應爾此不應爾可然不然心無增減篤信罪福知有報對設在城郭遊近人間如在曠野巖居不異不貪利業不惜身命心懷清淨無是非意常護口過言無彼此不求供養望其奉敬明知節限止足而已心常柔和不由弊惡度於生死息諸患苦由是永致成大乘迹菩薩慧心亦不可見生死往返亦無所有以權方便明了訓誨隨時適化斷於終始終始無來亦無去者解知悉空而無處所菩薩計有便為著有於布施中亦計無有亦無所有復不可見所以者何六度無極復不可見亦無所有如是最勝菩薩布施悉無科限有科限者則非真施設當選擇當施與是不應施是分別高下意生是非施不周普不應為施若能惠施不生染著無種種念乃謂為施受施之主得全其命便能安隱坐起誦習身體得定氣力強盛周旋生死常不渴乏所生之處神足飛行在所到方為人所敬得神通眼見十方國耳聽遠聞無極音聲逮致妙香戒定慧解度知見身為被種種德勳之音身體香潔莫不悅豫常得餚饌甘美之味宿福所殖而致奇相清淨無垢為人所護隨其所乏而施與之身常無病不生不死無有眾患恒獲安隱一切具足備悉成就三十有二大人之相得八十種眾好之容敷開法藏不生貪欲充備道慧無所匱乏有來求索而不愛惜輒能盡施逮一切智諸通聖慧廣濟無窮得深經典樂法之樂於佛樹下坐于道場降伏魔兵及諸官屬不以色故有所施為知色為空色亦自空色不自知乃知色空如是最勝菩薩解知色性空者便為一切道法之首成就法眼為一切道三世特尊獨步無侶斯由具足諸通慧故佛復告最勝生貴菩薩終不信邪顛倒之法若見眾生各有所奉祠祀求福心不動轉以食向口見有生類正立無上獨尊之行終不動轉捨就小道知是深法無與等者勤心進業亦無他想雖有他法雜異之儀常以法性觀了別知雖共周旋意終不轉就於他道正使遭世有佛出世及般泥洹遺法教授復遇滅盡聖眾遊化又值中斷心常一定亦不變改雖無三寶不隨邪念恒習深妙無量經文用十二部遍見一切善權方便無所不入不貪名譽現身變化不自稱譽如是最勝生貴菩薩執行正見知空不真無正不正正無所有明解此者是謂正道復次最勝菩薩大士修習智慧分別有無曉知真空亦無所著復當修行諸慧句義亦無所有苦諦滅苦習結已斷盡斷愛習道果受證等智照察息淫怒癡法智除垢達上中下以遠思智上觀二界知他心智普了眾生心中所念無生智者不受生死胎分之穢行滅盡智曉斷五陰生滅端緒思惟三根所應行本未知已知無知之根至竟成道當學斯根從三白衣至須陀洹修未知根從斯陀含至阿那含學已知根從阿羅漢至成作佛學無知根復當習定觀了禪智初禪總攝有覺有觀次禪中間無覺有觀後從二禪至無想定無覺無觀其心寂滅亦無動搖常念篤信入於正定如是最勝菩薩晝夜不作是念吾知奉戒真人之處亦知無戒行惡之人無有異心分別之意悉知虛寂無有一二前後中間亂念之想菩薩精勤念不離佛法及聖眾戒施天念安般休息身苦死念亦知無處思除五結敬六重法行四神足育養大眾端心正意奮振無畏設有沙門外道異學或天梵魔及餘眾輩亦無有難詰問之者不見若干起吾我想以是之證行常安隱亦無所畏得精進力立第一處在諸大眾而師子吼轉大法輪沙門淨志梵釋魔眾一切外道所不能轉唯佛能轉如來身者金剛所成諸漏已盡而無塵埃正使恒沙億姟眾生無敢言佛諸漏未盡如來所說言真無二善惡之報不失本願一切餘眾離內法者不見敢能違佛言教所說賢聖至道之要行是得道犯惡入罪亦無有能非如來教亦不見教有所出處無教不教教無所有深知教誡是謂真道如是最勝生貴菩薩求成佛道行無缺漏欲聽法者捨諸不要先說微妙使獲所起悉遍志願各得具足若有所施不恐怖處心未曾變無有狐疑不別好醜興二見心亦不思惟善惡差別所行法性亦無希望菩薩不念受其功報普為一切有形之類不習聲聞緣覺之心亦不生念有所成辦令一切眾不離佛藏知一切空佛法亦空以因緣想有所興發由斯觀察而不可見亦無形質言有形者則毀法相相亦無相相不自生生無根芽何由有相相一無形而不可見是謂正真無上之道如是最勝生貴菩薩於四住地淨修其行不離諸佛神通之慧有所施為應適前人所說輒成無有不應從佛法教不捨本誓其心堅強完具甚安所可施為皆達無願為諸願者作善因緣其在三界無能逮者願令其德周遍一切菩薩之業其志常定一切智心無所不入以是之故名曰空寂所作施與過諸想著降伏眾魔令不自在如是最勝生貴菩薩常念修四無所礙慧於真諦法亦無所礙於聖要義慧無所礙於辯才智慧無所礙所說明達慧無所礙是謂菩薩行無礙智與眾超異決斷心疑得至無為及無央數不可稱計眾生之類普使濟度永處安寧除計常想思惟無常便斷欲愛形無形愛無明憍慢消盡不生先除身貪無令生想此五陰身漏結不淨眼如水泡亦不牢固幻偽不真或世愚士染著不惓眼耳鼻口身意之法斯亦無常而不可見無形無主永無名號當熟觀色色非我有亦非我造乃從無有而生此有以有形色便有識神以有識神便生五陰以生五陰便染六情以染六情乃有癡行至老病死憂苦萬端往來周旋宛轉三界流趣五道無有窮已斯由合會因緣所成因是有是無是則無此起則起此滅則滅眼耳鼻口身意之法亦復如是皆悉虛寂而無形質智者達了本末皆空何用疲勞困苦識神如是最勝生貴菩薩去離色想心不染污解知本末而無所有亦不見成復不見敗諸法之本寂寞空無無能動轉超越其上況復過者此則不然學一切智廣布其義悉了諸法空而不真是故最勝當勤習學學無所學當作是行行無所行生貴菩薩於四住中而淨其地爾時最勝菩薩復白佛言云何修成菩薩於五住中當淨其地佛告最勝修成大士常當遠離居家財業亦莫親近頻頭彌淫材修善功德念除憎嫉遠離俗會世間因緣當念和合遠離忿諍言當護口無亂彼此常當自卑不懷貢高雖多伎術不輕篾人斷除無明消滅五陰息老病死諸所作為不興塵勞亦復不與六十二見而共和同不自稱譽亦不自卑過世八事無有高下常知恭順去諸苦惱不行癡冥覺寤眠睡度諸恐懼不與罪俱及諸心垢斷於五陰乃至生死身魔罪魔死魔天魔思惟抑制不造彼緣如所聞慧輒能建立應如斯行而無所有諦入慧意學無厭足無所貪慕亦無適莫歡喜啟受心懷悅豫身輕志定其意和雅而無煩憒所學法本說法無窮心常趣道禁法自守好從正真不處邪部唯好妙慧分別種種諸度無極逮得菩薩大乘經籍善權方便隨前應適心復察解了無神通常欲聽聞無生滅法了十二緣達知無常暢演苦諦亦無吾我解知空定分別無想深體無願曉生死苦成就功德所聞勤執貪慕三寶亦欲知俗復知道法忠心附近以為伴侶普入諸法欲除貧匱甘受正道其無智者化令成就同功勳業明識其本念避眾惡約身智達兼利眾生處安隱行亦不懷恨欲了最妙無極之行復次最勝修成菩薩念諸佛法云何得成無上道要如所聞慧便能成辦所入隨時亦不越次聽彼音響然後調正深入於觀知心所行御身求度而濟眾生不計無常亦無所著探察因緣所可施設我人壽命去來現在成功德業分別禪定空無想願護已自守不隨貪欲遊於三昧而修正受如是最勝修成菩薩入百千定不以為難菩薩同處靡所不到唯不願生無色天上及光音天亦不永入滅盡定中悉知本際思惟執持亦了本無而不取證所以然者皆由眾生垢未除故知其眾生解無吾我習行大慈不捨悲哀普入一切生死之難遠離貪著諸所榮冀教諸犯法亦不為非行權方便教化無方隨前眾生心在愛欲使觀惡露修不淨行然後菩薩乃取盡證雖現滅度亦不永滅修成菩薩所度無窮亦不可盡各得其所使心無恨不失威儀禮節之禁出入安祥無有卒暴夫欲無諍莫若自守賢聖默然唯當寂靜而無言說夫無言者乃謂清淨虛無澹然亦無方圓科限之異賢聖默然者自護身口心觀說者勿與同處身欲不動心無變易亦無希望復無所想是謂修成大士之行欲不色惑當正其心以正其心便為達至永寂無為若不寂靜將養已者無得自稱亦莫不仁無高下者可謂順法所為不失亦無所失解本無空便無所得失等觀三世亦無差特眼色及識無所止住耳聲識鼻香識舌味識身細滑識意法識悉無有主亦無所住亦無吾我觀諸法行悉無我所我者變易從本淨故如爾審諦知無吾我無吾我者是謂為慧明了所有如無所有亦悉空寂本末清淨心常不離諸法之本思惟遠離九眾生居所以然者輪轉沒溺周迴馳趣不免九處眾生之類身異想異諸天及人復次最勝或有眾生身非一種成就一想謂梵身天最初出現降形世間貪著甘味漸失天威復有眾生一身不異有若干想謂光音天功德儀容威神殊特或有眾生一身一想謂遍淨天進趣宜則唯行極妙復有眾生意至無量虛空之念心不著有亦不趣滅是則名曰空入天也復有眾生意繫識想遺去形體不復役思有希望求斯則名曰識入天也復有眾生無所貪求消除是非內心充足於諸味著無所興想是亦名曰不用入天復有眾生建立弘誓求于無為觀無色界而無形質謂為泥洹無為無作亦無造者精其志願會得生彼壽八萬四千劫數之期竟彼壽已神當遷轉趣於五道應所生處中陰便往迎其魂神將詣胎室然後乃知非真滅度癡心隆盛便興恚怒心念口發種罪深殃背聖言教虛辭不真誑惑世人權詐不實乃從久遠經歷苦行停至泥洹必然無疑我今云何更涉生死吾今乃信知無泥洹亦無神通得道之人思念之頃神趣惡道斯由誹謗賢聖之人如是最勝修成菩薩欲成無上正真之道等正覺者常當思惟心念去離九眾生居一切眾生我人壽命無所希望所作因緣皆悉避之亦莫思惟俗間之念消除一切眾念之想修成菩薩復於十五殊特之心向法次法進成其道從第一法入苦法忍增於善根同無漏行從於五住至得如來悉具善根思惟欲愛五住菩薩斷除欲愛滅不善根住于欲界執忍苦慧思惟苦本無形界中無色之身不得思惟苦之無本是故菩薩不於無形除欲界法增不善根有九十事無漏慧藥亦有九十以十要法對不善根及欲界淫微細之垢餘八十法斷除八十不善根本雖非斯盡轉轉使微盡道聖諦亦有無漏合法亦有有漏合法修成菩薩於五住中唯斷有漏合法不斷無漏合法於有為性亦有合法於無為性亦有合法爾時菩薩唯斷有為未除無為相應合法如是最勝修成菩薩復當修行五分法性思惟分別了知無二戒身護命清淨無貪瑕穢已除眾定已成是謂最勝名曰定身分別諸觀無若干想亦復不起想著之念解了無一故曰慧身三世解脫無所沾污亦不恐畏懷退轉心是謂名曰解脫之身已能成辦第九解脫故曰解脫知見之身有為緣者是解脫身無為緣者解脫見慧身有漏無漏亦復如是是謂最勝修成菩薩便能習學色緣盡法未能斷除非色緣盡云何菩薩色緣盡法非色緣盡色緣盡者若眼見色便生眼識分別是非善惡之法興意染著終已不離修成菩薩便當執智御使不生除去穢惡不淨之行非色緣盡非智所及不生眼識分別是非善惡之行所以然者非彼境界之所攝持今當引喻用自覺寤大智之人以譬得解猶如有人疲極睡眠神識安靜形不動搖無觸擾者目不見色識不流馳不興想念眼既內存外色遊逸當時澹然目不加功識不散落應現之色忽然便過亦不停住有所滯礙所以者何用無所有性自空故如是最勝修成菩薩常當思惟分別妙觀斷除非色緣盡之法亦不與俱復不施設當學了知非色緣盡非有非無亦無成敗復當修行賢聖八正除於八邪成就三昧百千定意五邪心法三邪非心見念定方便斯在諸地初禪以還便有邪志邪見顛倒不在六識四邪盡在六識身中共相連綴不相去離所以邪見不通識者五識雖決無方便力意識慧了有方便力中禪以上亦無邪志但有邪見與三十六法共相受入初禪以還唯有邪志與十八法而相受入五識陰中雖有邪志自不相知中間禪內雖有邪見自不相應發意菩薩至于四住行於苦智忍辱之慧消滅邪見遠離邪志修成菩薩進向六住行玄通智斷三界緣乃應真際先當精勤斷於奔逸殃禍之病愚癡猶豫興造五邪遍布三界無空缺處十八結本生八百法有苦無習亦與相應有習無苦亦與相應癡愛同空而共相生於苦門中無明結除習諦無明而不消盡還生於苦愛亦不除坐佛樹下決眾疑心正住佛道不懷異意得成正覺無上道時與無央數不可稱計眾生之類普使濟度解知緣著諸起滅法斯亦空寂而不可見五住菩薩得非色緣盡空性法時諸塵垢病亦皆消滅常以五法制御愛著通六識病普在三界拔其根本使不增長瞋恚五藥具六識身不及上流獨在斯界慢有五法一意識身而在三處根深難動邪見四藥一意識身亦在三處往來不息願疑四行及意識身復在三處慳嫉思惟不在三處睡眠覺寤當念遠離不與雜錯去眾煩惱不為癡冥求脫恐懼不與同處常念建立一切智心隨諦黠慧如審無礙如無有吾則無有我除去我見故曰苦慧習諸所有皆無所有悉無本末亦無住處不染愛著故曰習慧解知習著為磨滅法學正真要知無本際悉為消滅故曰盡慧達照眾心朗如雲消玄通明徹無有塵垢是謂最勝菩薩道慧便能觀察為曉五陰知四大本解六衰病分別四諦暢十二緣廣演三世分別一切諸使所興曉了五陰諸所生滅不見諸法有來往者有塵垢者亦復不見有生老死所以然者由其本性不可得故因緣以滅離諸著斷諸法垢盡無有罣礙言教已定亦不動搖猶如幻化夢中所見芭蕉野馬呼聲之響鏡中之像水中泡沫觀於色相我人壽命解色如是諦無所生觀了此法而悉清淨空無所有曉是五陰我人壽命實如幻化識亦無形而不可見不見動轉有其處所復當曉了非常苦空非身之業其知是者乃達五陰諸法慧義亦無起滅邊際所生地水火風不見增減觀於法界亦無剛柔究尋水性則無有水有所潤漬思惟火界復不見熱了風境界不見施張有動搖者分別四大不見有起生滅增減便能曉知言數之慧廣慧深慧無比之慧謂眼見色便生識想以法界觀亦無眼視悉知虛寂復於法界觀耳聽聲亦復不見聲所從來恍惚自生而復自滅鼻香舌味細滑意法不著不斷無有興衰悉具足觀眾生性行志操不起皆悉平等不可別離無若干想空無有異亦不可量泥洹法身等如虛空法界真際斯同虛空如是最勝修成大士復觀眼空而無吾我非不有我我及無我是亦悉空解我空者在諸衰入不見端緒諦計六衰不著不斷是謂菩薩於六衰法而無起滅眼色為衰眾亂之首設能視而不轉者則六衰淨而無瑕穢成大果證無復憂畏於衰不淨則損道性菩薩弘誓行大慈悲普覆一切為其受苦不以為痛無有近遠嶮恐之難要度眾生而不樂道勸行施德修善功德是曰修成菩薩思惟觀法五陰六衰悉無處所亦無形兆進止所趣復以苦習盡道分別五陰生者滅者有增有減而悉無形生苦老苦病苦死苦憂悲惱苦怨憎會苦恩愛離苦所欲不得亦復是苦取要言之五盛陰苦是謂最勝名曰知苦尋察根原由苦枝儻所生為習貪著愛欲翫之寶之莫知為幻知而遠之故曰知習諸垢永除更不造新願欲畢故使不復生色現尋滅不令停滯了習常寂是謂知盡解八正道亦無體性親踈近遠住止之處變化無窮而不可極蕩除塵穢照曜愚冥無形無聲存亡之體為諸迷惑導引之首入無為路故曰知道菩薩分別四諦亦不取證欲護一切在生死者真諦之相無相無形而不可見審解如本則應法性世俗言教假號有名其實字體不生不滅無所染著得聖諦心不念有無審解本者一切諸色普悉平等亦無高下生若干心是則名曰分別聖諦菩薩聖諦其實有一而無有二無著至真無所希望亦不想求色亦不想求無色於想無想平等無二是則名曰真諦之相已獲審諦如實諦相者便能曉了五陰之相五陰所生苦毒之相是煩惱相菩薩復當思惟滅於百千之苦皆歸空無磨滅之法不起念故名曰苦諦演暢五陰所出生處除去愛著是曰習諦若心流馳多諸想求分別其意亦不貪慕不與三世愚心同處亦不住中而有僥倖悉去塵勞是為盡諦欲成無上正真道者了苦習盡斷邪疑心如是最勝修成菩薩於五住中當淨其地爾時最勝菩薩復白佛言云何上位菩薩於六住地而淨其行佛告最勝上位菩薩常當修行六度無極不慕所有成本果誓去聲聞心欲淨國土無緣覺意所為弘廣不為小心見乞索者先自除貪尋赴前人使得飽滿所有珍奇殊妙之物念先給人不懷悔意遠離吾我去計常心其智無量亦無窮盡願欲聽採深妙之法淨身口意不犯一切戒常欲擁護諸持戒人上位菩薩心恒慈仁不懷傷害加于眾生身自不殺不教他殺見有殺者勸使修善不盜人物如毫釐許設有犯者教令改悔又常專心不犯淫泆若見犯者使修淨行常行至誠初不兩舌離別彼此有諍訟者和解令散忠言諫喻普令行善終不罵詈使人恚怒見瞋恚者念行忍辱不為惡口有慚愧心所言護口不妄言說於一切人思惟平等不念憎嫉除其憍慢不生恚想向于眾生每自剋責願欲上及今不行忍後致醜陋常正其心不輕後學懷抱悅心在道法者其心清淨無有塵勞愛樂深妙無比之法四無所畏降伏外學使修淨業能出其上至心在道遵奉慈仁若見沙門異學梵志便能師事務令得所所以然者由成佛道成一切智心常柔軟不行卒暴若見他非護己不為初不漏失有非法行亦無聲聞緣覺之心於諸所犯不見所犯所生之處亦不愚闇常行精勤不為懈怠不與邪部而共周接設見弊惡無返復者不與從事言談密欵奉戒完具未曾缺漏近智慧人解深法者亦不違遠有疲厭意篤信淨戒所修真正不為邪部之所染污慎守其法如所應行一切眾生歌歎其德掌護法律清淨無瑕所行堅固本心決了無能說非言有瑕疵所以然者斯由行正不懷邪道其戒完具不復迷惑所演音響莫不宣聞諸佛正覺之所扶持任己娛樂亦無所求常知止足無所貪慕其心純熟眾惡已除身意澹然無所欣樂常好閑居無心親近在於亂憒具能分別備悉道法不從外道有所諮受謹慎威儀未曾失禮不以好服而為綺雅誓如本願德無能逮不以甘美而亂心意己有道力制持德業所修順戒不妄調戲天人衛護使成究竟行慈普念眾生之類又修悲哀忍眾塵勞遵奉守護使不懈怠行平等心善惡無二為一切任荷負重擔常察觀了不為損耗不聽心識馳騁眾想不念其惡不傳人非護一切意總攝牢固不興其意隨所思惟念恒布施養育一切眾生之類使行忍辱不起異心志願精進終不迴轉禪思寂寞得安隱定奉遵智慧博攬眾義所演如海亦無厭足故修廣聞學戒要法隨逐善友欲達諸法常離惡師遠諸邪學夫邪學者非真正道無猗身相貪著文飾知諸萬物皆歸無常其戒功德淨如紫金所施意淨亦無悔恨心意清淨終無虛飾所學微妙亦不煩憒其意鮮明無有垢濁本行清淨心不焦燃雖在迷惑不隨淫欲意不懷亂常若一定息諸結縛永無起滅終不誤失靜寂通徹戒具不缺無所漏失隨其本要亦不遺捨諸佛定根而悉分別用平等心度諸眾生從一切智入解脫門遊諸三昧悉現在前不貪身命不有一切亂想之念不計我人壽命之著亦不思惟名色痛想行識不猗身口四大造色其真諦想實解如本分別造色一無有二復當思惟眼色耳聲鼻香舌味身更心法普皆清淨一相無相而不迷荒諦觀諸法以過空行無想無願亦無形像度於三界不染不著無解不解亦無繫縛復不生念亦不見生所以然者一切諸法都無所生常當慈愍不念殺盜育養一切欲令生活亦不妄取他人財寶好憙恩施不念邪淫遠離於色初無欺詐謗讒於人所說忠信受人善諫心不迷荒見諸耆年恒念尊敬所遊之方加以仁心各使得所不令有恨寬弘包容示以正教念以平等應於律法一切之類亦無抂慍眾行以備無所復進演說究竟度諸眾生廣為一切發去覆蓋上位菩薩法之大主普演三乘無極之訓德過須彌慧超江海道踰虛空無以為譬最勝當知用一切人愚癡懈怠放逸迷惑不順法教復當逕歷涉生死苦退廢迷荒纏綿陰蓋不免三趣是故如來愍諸不及為遵一切諸法之本悉為一法斷諸習著二十二病更樂之本此諸法者亦無有法亦無非法亦無言教都無所說所以然者其無法者則無所生亦無所滅為人說法不見所說如是最勝上位菩薩分別思惟更樂所起更樂所滅菩薩觀彼有對更樂與六更樂而為根本亦當知之不為六根本亦當知之與七更樂共相受入復次菩薩思惟觀了廣語更樂與三更樂而作根本枝流七更少有其分復次最勝菩薩當復思惟明更樂自相應時於餘四更共相受入亦當思惟不興染著復次菩薩無明更樂與三更樂自相應時復與十一更樂少有其分亦當思惟不興染著復次最勝非明非無明更樂自相應時餘十一更樂少有其分復次菩薩愛欲更樂自相應時十一更樂少有其分假使恚怒更樂自相攝持十一更樂少有其分復次樂痛更樂復與十二更樂少有其分苦痛更樂十一更樂少有其分無苦無樂痛更樂亦與十三更樂少有其分復次菩薩眼識更樂自相應時與八更樂少有其分耳鼻舌身亦如眼更而無有異色想更樂與五更樂為體便與七更共相牽連若復聲更與三更樂為體爾時便與十一更樂而共相連若使香更與二更樂為體爾時便與九更而共相連或時味更與四更為體是時便與十一更而相牽連若使細滑與三更為體便與十三更共相牽連或時法更與二十二更共相為體爾時與一切諸更而相牽連上位菩薩常當思惟更樂興衰起滅之處一一分別令不增減便能消滅諸塵欲結以能滅結心亦不著計常之想亦復不見我人壽命生滅著斷如是最勝六住菩薩以真諦心不念有無審解空者於諸更樂了別為一菩薩當知或時有對更樂與一根為體是時別與八根相與牽連上位菩薩復當思惟專意在前一一分別心不染著菩薩復當觀察廣語更樂與五根為體爾時別與八根共相牽連亦當思惟竟不染著菩薩復當思念明更樂與三更樂為體爾時別與九根共相牽連復次無明更樂自為體時亦與六根共相連綴非明非無明更樂自作體時與十一根而共牽連愛欲更樂亦與四根共相牽連恚更樂復與四根共相牽連樂痛更樂與二根為體與九根共相牽連苦痛更樂二根為體復與六根共相牽連無苦無樂痛更樂與一根為體爾時復與無根共相牽連復次菩薩眼更樂自為體時與九根共相牽連耳鼻舌身亦復如是意更樂與五根為體是時與八根共相牽連色更樂與二根為體便與五根共相牽連聲更樂與三根為體爾時便與八根共相牽連復次菩薩亦當思惟香更樂與六更樂為體爾時便與九根共相牽連設味更樂與二根為體是時便與十一根共相牽連或時細滑更樂與一根為體便與八根共相牽連菩薩復當觀知法更樂與十九根為體便與十三更樂共相牽連假使菩薩思惟挍計除去貪著不造更樂便能充滿一切諸願以金色光相好嚴身光曜普照靡不周遍深解諸法悉為空寂曉知法本亦無有法亦無非法所以者何其無法者則無所生亦無所滅而為說法不見所說非真實法假號言耳內有六受外有六入五陰諸種及一切入斯皆虛寂皆悉假號分別章句及一切法以真諦觀亦無五陰四大諸種及二十二更樂之本無有斷滅亦無是常非常亦無堅固是謂名曰諸法無言一切諸法本末清淨皆空皆寂無有其名一切法性及與名號皆亦自然悉無所有是諸佛教亦復如是普當修習無處所法何謂修習無處所法謂習憺怕悉無所生修於無欲行真諦法習學本無而行法界亦習本際了知悉空一切諸法皆無所住無所習行無行不行如是最勝六住菩薩解諸法空復當修習威儀禮節不取當來已捨過去不念現在亦無我所無所受取亦不有主復無被服不可覩見為究竟空故無有盡設有文字亦假號耳其無盡者則無所生以其本淨志意憺怕亦無出生當離所生及無所生已所習學亦無聲響不見進趣亦無退者推尋邊幅則無有底亦不無底不起不滅是則名曰達於本空講宣平等亦無想念無近無遠亦無足跡是謂為習所言習者入於法律一切諸法假有號耳亦無來往周旋之處無得無失無聞無見是謂常在住於法界其能奉行如是法者是名為習云何為法所言法者法不念法亦不毀敗復不恐難無有希望設無希望亦不想報若不念報則除一切望想之累不遲當來不住現在不憶過去如是行者便能具足等於三世三世等者則無言說不用住故而度眾生最勝當知如來出現演此言教使眾生類得度彼岸有佛無佛法性常住法界自然亦不變易法界住者是謂寂然復以何故法界自然以無吾我故曰自然或時菩薩計是我所自謂有身意所專著受五陰形觀見因緣名色思想周旋處所言辭往來依猗識知名號假設心中稱量觀察本末四大諸入是時菩薩復作是念我當勸進度三界人當使捐捨淫怒癡病修習道教入三脫門若復思惟使眾生等到於道迹至成羅漢得四果證或復思念意止意斷神足根力七覺八道空無想願四諦真如滅於塵勞有是思想內於眾生為眷屬者則於法界而有缺減六住菩薩以是遠離不與緣覺聲聞之心行菩薩業大乘之誓發大弘蓋曠大之意心自念言若我作佛務求道慧於百千行使不耗減我當布施捨乎慳悋施以法財淨其禁戒斷除瑕穢謹慎守行建立忍辱刈去瞋恚體行柔和若修精進護懈怠垢勤力遵修初不棄捨若處閑居修於正受意不亂轉逮得一心從三昧起奉行其義六度無極開化眾生以求佛道欲成道果要由六住成等正覺降伏眾魔轉無上法度脫人民以佛永寂而滅度之究盡聖慧學治住地宣暢如來十力之業十八殊勝不共之法四無所畏分別辯才通達無礙亦不想求於色無色無所貪慕應這前人分別五陰無所起滅生老死苦是惱之相識解空者是謂苦諦曉知五陰所從緣起所見萬物皆有想求別了其意而無是非雖不求者亦不永忘是謂習諦不與去來今現在事而俱同塵亦不住中有僥倖心悉知消滅而無所有是謂盡諦欲致道者了苦習盡以八十四聖所尊重神達之智除去緣縛猶豫結網是謂盡諦分別四諦一切所現善惡苦樂心知世間悉了本末不以為求雖不求望不取其證是謂菩薩行於道諦解了身空寂滅不起亦無殃釁亦不除罪無取無捨復無斷壞無身不身不見施設有造作者不在彼此亦無中間如是最勝上位菩薩常當思惟除二十二更樂之本相連之殃乃能修習崇菩薩業是謂最勝上位菩薩於六住中而淨其行爾時最勝菩薩復白佛言云何阿毘婆帝菩薩於七住地而淨其行佛告最勝菩薩常當於七住中必報施勞終果其願去離計著不見有我雖度眾生不見有度亦復不見我人壽命斷滅計常十八本持諸入之性遠諸衰入顛倒之想亦不願求欲生三界常欲親附依佛法眾戒念天施空無想願亦復不見有入道者雖知有空無想之證知而不處不入其境慧過無願身口意淨悲念一切眾生之類復不自念哀愍眾生等視諸法斯空無主亦無所入欲為導御勿為貢高無所生忍報應之果一道教授不猗名色永離邪業而無所著求想知滅而不迴轉自調其意慧無所礙永去三塗不染於欲菩薩所說建立應時出入進退不失儀容一切妄想貪求之意永不生念諸所受取審諦安詳散所施設無有錯誤亦無此心懷勝負意常當思惟寂然之法其寂然者斯乃名曰不退轉法諸佛嘉歎而授名號乃得稱為無所生慧所以者何於一切法亦無有心其無心者則無所生無所生者是則堅固不退轉地又初發意菩薩心者牢固其志常當守護弘誓之心猶若金剛不可沮壞遊於無量生死之難一切所有施無希望常有等心加於眾生我皆當度一切萌類以佛無為而滅度之雖度眾生亦無有人至無為者解一切法斯無所生分別曉了一切諸法常加精進無所遺漏其慧普入靡所不達具一切智了入妙門諸所愛重無有增減以無貪悋斷諸妄見阿惟越致雖在三界不起眾想若起想著便在邊際在邊際者計於吾我猗其所施願及一切蒙勸助福作是施者便有三礙我人想施流轉生死纏綿在俗終不能得度世之道最勝當知於是菩薩若惠施時不著吾我不見受者而有所取設有所施未曾望想而求報應菩薩所施勸助一切用求無上正真之道平等三世無去來今了一法身不處生死不止滅度教化一切悉無所住柔和心性愍哀諸厄等心廣濟一切眾生親善知識諮承未及習求經籍用寤疑結數念捨家不慕居業解了相好達之無形等觀諸法明悉解正無所從生宣暢一品蠲除眾念去諸亂想捨諸邪見滅塵勞穢寂然審諦其心調和志不懷害不隨染污若入此地在其處者乃當名曰號不退轉一心入眾恒以神通而開化之解諸佛土空無所有普悉逮致究竟之處具足曉了眾生根源隨其所好而為示現最勝當知七住菩薩精進勇猛如幻三昧常現在前隨彼眾生心意所趣而度脫之或入五道逐而救護不捨本願從其本誓輒得成就識別種種言辭所說尋以辯才報前音響則為說法先達了知命根所趣至欲成道坐佛樹下莊嚴道場功勳具足通諸佛法靡不周悉菩薩恒當思惟退不退轉極妙之法悉達諸觀了其邊際而無處所亦無有終亦無有生菩薩思惟不退智忍明知諸法聚散堅強永使滅度不退智忍雖處放逸了於諸法而無馳騁不退智忍復在諸法解知五陰起無所起不退忍者解一切法無有音聲所謂無響亦無往還不退智者存於諸法具足眾妙六度無極周遍虛空而無缺減不退忍者雖在諸法無來無去立坐臥寐無應不應不退智者法性常住住無所住亦無窠窟有其處所不退忍者悉於諸法無尊無卑無高無下不退智者於一切法捨離斷滅計有常心不退忍者皆由眾苦而生恐懼當知本空亦無處所不退智者於一切法去諸覆蓋普遍如空捨除六事不退忍者復於諸法消化塵垢不念不忘不退智者一切諸法無應不應亦無合散雖遊諸法蠲除塵勞永使無餘不退忍者因從其慧行無所習悉無知者亦無不知無思無見不退智者諸法無動無能搖者澹泊寂然亦無想念不退忍者諸法磨滅無有退轉皆悉滅盡不可摸則不退智者於一切法本末無住性自如空不退忍者一切諸法皆在幽隱靜漠之地所至無礙亦無患難不退智者法界性住常以隨時興顯諸法不退忍者一切諸法悉為空寂不念不捨無著不著不退智者乘載諸法令度彼岸不見彼此有度無度不退忍者不念諸法生老病死諸入憂惱不退智者攝取諸法而不可得志在深妙獲六度法不退忍者計於諸法以離垢穢本末無瑕不退智者於一切法奉修平等亦不有轉不退忍者不見諸法種性所造了知為一不退智者於一切法亦無所求不懷憂慼不退忍者亦由諸法共相發起無有中息而懷懈怠墮在邊際不退智者曉了本無無進無退亦無若干不退忍者斷除諸法所歸音響皆悉虛空不見相貌不捨本無法性自爾不退智者於一切法無有罣礙無去無來無著無脫亦無所生不退忍者除諸穢惡行甚清淨不退智者宣暢諸法調定眾智降伏縛著使興道心不退忍者悉度諸法輕慢之輩乃至恩愛報應之緣不退智者一切諸法以離名句其名本無無得無失不退忍者普使諸法無放無取不沒不生不退智者去心貪著究竟本末亦無增減不退智者為法根本出生殊勝獨步三界不退忍者思惟苦本退尋分別知所從來不退智者分別根門意識因緣不退忍者菩薩要誓終不差違不退智者不以今身更受胎分恒當化生不退忍者思惟陰入諸種興衰持入陰性不退智者分別身中起不淨觀從頭至足無可貪者最勝菩薩常當思惟分別了知初發起學菩薩心者以不退忍觀了七本亦不生滅著斷之名七住菩薩復當思惟賢聖八本皆悉不見生滅著斷設使最勝隨所受生在彼挍計若生色界五地十六四三二一在下位者正有七本亦當思惟無形界中復有十一了知空寂阿惟越致以能成辦苦忍苦智習盡道忍及賢聖智亦當分別八玄通忍除五十二無明之漏七住菩薩常念依初禪行六聖智修二三昧及三梵堂緣於喜根設依中禪而不取證當修七智無覺有觀心行守護空無想願假使菩薩因彼二禪思惟八慧無覺觀喜空無想願亦不受證若復菩薩復念三禪分別十慧不念覺觀空無想願快樂自娛是時菩薩於四禪中復當分別十六聖智亦無覺觀行三梵堂等守護其意而不漏失其能入此菩薩寶藏行於智忍解無瘡病不為五十二漏之所繫著分別諸法次地所趣逮得聖慧不退轉法假使菩薩修行十六殊勝之智終不懷抱狐疑邪見則能消除一切眾結其心堅強而不怯弱意念牢固亦不昏妄獨步三界無所忌難志若金剛終無羸劣心常慚愧羞恥不及意能照鑒靡不通達智如玄明莫不蒙曜辯才言辭終不有滯逮致總持未曾忽失所為決了不懷沈吟所在遊居輒行佛業所造平等意無增減言常柔軟不傷於人性不卒暴審諦安詳知人志趣輒為說法分別五陰剖判諸入曉了諸法靡不備悉遙覩三世報應因緣知人心念而為說法是處非處善惡果報慧心甚深亦無邊畔明解善權隨時適化知時進止出入行步識別可否威儀禮節初不失宜所可遊居興發無上正真道意如是最勝菩薩大士在在處處說法度人令成道果棄捨眾難使獲永安終不生於八不閑處所遊國界而得自在聞其所說輒得度脫其有承受奉其言教尋便逮致不退轉法曉了空慧無所從生便成無上正真之道菩薩常當施權方便亦不自念吾今以能降伏色想本我求願今日已果不生小心而隨取證是謂菩薩無有退轉分別十二因緣之法皆由無明便致生死尋其所生求不可見亦不可觀亦非有相亦非無相非不有相非不無相達知如斯因緣之本不見所行有正無正及上中下亦復不見罪福報應造不善行解了諸法悉無所生修諸法本不見合散是乃名曰因緣所起假使無緣便無憂患言無患者無明行滅則無老死憂悲苦惱通達識知別十二法一切有因諸法名號因緣合散非我無我非彼無彼亦復不見我人壽命生老無常不見所入復非有入達知識入悉無所入如是入者則了一切退不退法是謂最勝不退大士若欲具足一切法者當了無常苦空非身雖知虛寂用眾生故而不取證菩薩行淨不著有為眾生根深不盡有為解十二緣斯有為法菩薩導引使了無為菩薩雖處無為境界行空無想無願之法不住無為而取其證了知無常為磨滅法修行功德不懷疲極觀彼受生眾苦之元護彼眾生而自省察觀諸法滅亦不究竟觀痛意法尋無處所觀無所生不見所生觀念眾生為彼重任觀漏無漏不滅三界行四等心愍彼後學意存無著不捨弟子緣覺之道如是最勝菩薩清淨意志審諦隨人所好而為示現應適眾生終無有損得一切願以功德慧其心鮮潔眼所視色索之了無習行忍辱不興亂想其有罵詈瞋恚向者唯念其法解內外空而無所有亦不起疑而限於空不自見身及與他人所以者何阿惟越致從索手脚歡喜與之設復求頭其心倍悅不逆前人無所貪惜求妻子者即持施與心無變異所說章句唯務無上正真之道不大慇懃勸進於人作金輪王帝釋梵天為一切人說微妙法發心起學為菩薩道神通遊行見十方佛禮事供養諸佛世尊正使三千大千剎土滿其中寶心終不興想著之心一切所有視無所有亦復不念是我所有意悉清淨不想色求用一法身不可見故視一切人如法界住逮得道眼神足備具以得慧眼便知所有都無所有漸解如爾真際法性便獲佛眼十八法本分別法眼通達無礙具足十力執持弘誓便至無為不死之境最勝當知其所修行如一切智習行所住故無所住解了此住住無所住學亦無學菩薩常念空寂之法諸法隨順而無返逆不以隨順而在平正不以返逆而隨邊際復不習邪墮於魔界亦不學正僥倖大乘所以然者不棄捨法牢固之要以不捨法則不犯非以自知者無所復作便能專心制持五陰使不流馳便度魔界無能中道弊菩薩心爾時最勝白世尊言云何不退轉菩薩住無所住學亦無學佛告最勝七住菩薩住於三界不染三界亦無所習不習學者是謂為內不求習者是謂為外雖習於外不隨弟子觀無所學亦非緣學所謂習者生死所學菩薩所修謂學無知習無所習學無所學習是名色習是因緣習謂我見習者是愛習是我所亦非我所習者雖貪學習布施習雖犯戒學習護戒復不於戒而自貢高習亦恚相學習忍辱習為懈怠學習精進習為亂想學習一意習者無明學習智慧習無果報學習功德習為俗業學習於道習謂無脫學習得度如是最勝七住菩薩習無所習學無所學至無極慧一切諸法不見得失亦無所入亦無不入不可以色計有所入痛想行識亦復如是不從法數而至有極亦復不從非法之數得至無極求一切智當如智住不自念法言是我作作解了者為一切智菩薩欲求一切智者當從四大造色中求所以者何計身則礙而受四生不計身者則離愛欲菩薩住者如智之住以過諸界住無所住不計有生不為生母若見生者是皆非生以知無生號無生慧作是等者是謂平等無極無限大乘之等佛說是時十一那術百千天子悉得無所從生法忍七萬二千人皆發無上平等道意爾時座上尊大聲聞長老迦葉舍利弗摩訶目揵連阿那律離越難頭婆羅分耨文陀尼弗空須菩提等五百羅漢即從坐起齊整袈裟右膝著地悉以頭面著佛足下皆共同時舉聲悲號哽噎哀感以手揮淚前白佛言我等見淺永斷聖種佛道深邃不蒙洗濯若有男子女人下至凡夫在三塗中欲求道者當發尊意至成作佛所以者何如佛今日以百千法為吾等說不能成就發菩薩意私抱悔恨永無所及今雖得道稱為羅漢六通清徹德超三有故不如本百千萬劫作五逆罪入無擇獄冀望罪滅會有出期漸蒙解脫以至滅度便得發意成菩薩道今已根敗無益時遇所以然者以其燒燃菩薩種故器以穿漏不復容止成菩薩道飛行蠕動有形之類一足二足至百千足皆悉依地而得生活食以甘美衣著軟細群鳥飛空繫命在地吾雖得道猶養四大我與鳥獸有何差別彼雖雜垢漸漸得免畜獸之形種德不息成大乘跡諸天及人皆蒙度脫自怨鄙陋不及上尊皆懷愁憂悔本所修時彼會中千七百人未踐跡者先修聲聞緣覺之法畢志堅固發無上心即於座上逮得無所從生法忍因其敷演六度大法宣暢四諦苦習盡道四恩四等訓誨一切令發道心時舍利弗承佛威神宣告來會諸菩薩等聽我曩昔在坏器時或從一住進至五住還復退墮而在初住復從初住至五六住如是經歷六十劫中竟復不能到不退轉所興即悔亦不究竟設當持心如淨戒者所願必得而不犯俗以智慧法靡不照明菩薩以住不退轉地亦復不計施與不施亦不見戒忍辱精進一心智慧亦復不從欲色無色界法亦復不從身口意行於一切法皆無所著悉如幻化野馬影響所住本末而悉清淨無有吾我壽命長短不見道俗是非名號亦不自念我當求是當不求是無憂喜想無緣無作亦無所生亦無所見亦無處所作是學者無欲怒癡無增減學不墮惡趣有退轉心欲成至佛當如是習亦不作罪亦不作福亦不有成亦不無成不想無想諸法悉等而無差特時舍利弗說是語時復有無央數百千眾生皆發無上正真道意爾時最勝前白佛言云何一切諸法皆如幻化野馬乎佛告最勝譬若如化來不見來去無處所解知諸法亦復如是無所從來無所從去性自然住不見變易諸法無作亦無造者如來身者一為化身二為法身夫法身者不可覩見亦無形像化身如是虛空無形是謂最勝阿惟越致所修行本在諸大眾能師子吼行於空慧無能逮者功勳純熟諸法清淨無極深妙不可思議巍巍難量如是最勝不退大士於七住中而淨其行爾時最勝菩薩白佛言世尊云何第八菩薩於八住地而淨其行佛告最勝第八菩薩常當具足以神通慧曉眾生根觀其意趣而為示現復以神通遊諸佛國觀其奇特殊妙之行還自莊嚴其佛國土自往奉覲禮敬諸佛觀佛身相空無所有學習知忍分別諸根常入如幻三昧定意知其無本所作功德隨前形器各隨其所而成就之以過空行無想無願不有形像度於三界永無縛著慧無所念不有生滅以無所生故曰為慧作不見作亦無造者是謂名慧無疆界中間處所都無住止亦無窠窟慧為清淨識無所猗所以然者由無想念慧無有限用力方便不止貪欲亦不住色不住無色雖與同垢不為染著是謂最勝名曰大智離婬怒癡不處愚冥永為解脫而無罣礙不著不斷去十二緣無明根本不見我人無我不我不住貪欲了之為一無求色想復不念在一切色中是謂第八菩薩慧業終不隨緣無煩惱患不與疑合亦不有為非不有為亦不求福非無功德以越諸惡非法之事所以然者法性常存不見愚者而行非法不見擾惱其身心識意不亂想流馳異念是謂最勝名曰為慧分別空觀了知無生斷滅計常不使興起抑制六關終不邪闚誓在廣遠不計限局修童真禁而不越序若見退墮在下位者輒便誘勸務使上及奉順法者不斷諸佛所修律本身心怡然不能窮已興隆道樂不除法身不斷聖眾不有縛脫復當修習道俗之法以法性故不斷諸學使慎禁戒因本清淨而不可盡諸在生死斯皆有盡流轉五道周旋往返亦不寧息住無常處斯亦盡滅外道異學雖獲五通不離世智願求長生後失神足亦復命盡便涉生死或有眾生勤行五戒十善之法得生人天精勤五戒在欲天中封受自然功德具足或有眾生習學空定在色天中以歡悅為食不念苦本或有眾生心識澹然希望無為謂為無想永寂泥洹斯皆自調不至究竟滅度之處第八菩薩觀了斯處而不染著恒敷演法勸進學者使遠離之最勝當知童真之業亦復遠離二乘之道從須陀洹至辟支佛皆有釁咎菩薩終不念羅漢法所以然者以其用心猗泥洹道緣覺所修菩薩不學以其發意無大慈哀有斯學者此皆非正若有菩薩欲究竟學習智慧海盡其元本而不可窮誓願不捨一切眾生修如來法為不滅性慧無窮極故不可見道果開敷使得成就言種實者菩薩發意弘誓之心十力無畏十八不共殊特之法亦不思議亦不可盡第八菩薩在在遊化執意行忍無能思議心不念非無有眾惡不懷恚恨加於眾生又不興意與人競諍復不導人有所毀敗慎護身口不妄有犯將護眾生慎己行本不處邪部思惟善業無愛欲意能莊嚴身如佛色像爾時世尊告最勝曰童真菩薩常當習行音響句義云何菩薩學音響義於是菩薩知諸法空不染諸見思惟無相不興亂念分別無願永離三有法無淫欲本性自淨不起恚怒永使不生觀了無明不為愚冥復當思惟當來過去現在之法盡無所起諸法自然不見興滅不見生死不為報應信作善惡知有果實修口清淨不行妄語其心明解行無沾污所興事勝不捨一切常自挍計夢幻之法設有邪念即自覺知志性柔和守護其意使不生惡常生清淨真正之土設在人間眾德具足相好八十聲如哀鸞亦若梵天所說微妙不懷綺飾去淫怒癡無復憂慼終不惡顏恚恨向人所造功德未曾亡失隨其根本使至永安常以法言勸進一切降伏外道邪學異術以離苦惱無復厄難備悉諸佛具足之法人常忍辱身心至密現受罵詈默然不報若使眾生取撾捶者不念怨讎亦如地大包受萬物終無識想有增減意所以然者斯由法性本來空故設有忿怒終不有恨視彼恚色如幻如化興意來向不持心逆若念惡者佯若不知密自思惟吾今審諦知之為空當求遠離不興彼緣前人懷恚我宜慎之假使有人來稱譽者不以為喜若見捶者亦無愁惱所以然者不見己身及彼杖痛皆由積行降伏心意在閑靜處挍計身中生老病死非常苦痛愁憂恐怖飢渴寒熱復重觀察是身壞敗為非常法是身為苦器眾病聚集是身虛空四大還本是身無我無生無滅三界眾生為流所漂愛欲流者沈沒流轉亦無休息先當制心不使增多復當思惟有流之本處在三界所更生死受身不息亦當思惟邪見之流眾生愚癡隨興倒見六十二塵迷荒之道無明流者三界眾生瞢瞢為癡不知真道以不淨為淨返入欲流以苦為樂以非常為常以非身為身亦不思惟除去貪濁而自侵欺長夜不習老不息婬有財不施不受佛語是謂四弊遂增愛根意念身行共相受入如是最勝菩薩入定寂寞而觀棄惡除欲不善之想內自觀身思憶三寶念察非常苦空非身隨賢聖教無苦樂心修行四證究暢其義生為苦證愛為習證清為盡證度為道證患厭此形無一可貪深思根本為從何生隨性觀之方知根原苦從身生習因愛生愛滅成盡無欲成道常遵慈愍無有害意長養道化愍傷眾生生死勤苦為之拔濟和顏悅色向於群萌勸教眾生使發道意所言通利而無滯礙知諸法相真諦之義達了諸法隨時而入卒問尋對應機無難所說應時辭無錯亂菩薩慈心愍傷一切遍念眾生有形之類不免疾病衰喪之痛為設方便欲令解脫復起悲心哀感一切飢渴寒熱得失罪咎艱難之患思惟巧便欲令恬然復以喜心念諸世間皆有憂苦恐怖之難吾當方宜永使安隱常以守護之心願度三界八難生者愚癡曚闇不見正道念欲成濟使得無為愍哀眾生心不動轉雖行此法意不染著不以勤苦而生退轉渴仰無上正真之道於諸通慧而無厭足設在五樂歌舞之中亦不生心而用歡喜曉了世俗斯皆幻化一切萬物盡歸無常不為八法所見傾動心恒遠離如避劫燒不處其中為人所惱若欲恚恨來向己者終不還報如毫釐許為人所敬無敢犯者假使有人欲害菩薩節節解身各在異處悉能忍之不生亂想因欲具足童真之行菩薩復觀身心之法合成散滅何足貪著而欲寶之緣是果行必獲佛身備悉成就如來匿藏建立大誓究道根源菩薩行權變化無窮若在外道異學之中現身入火坐臥自由復從火起無所傷害輒使其人知有真道心自改悔修清淨行化愚惑意還令返真因從生天為講演法解知天位亦復衰喪菩薩權道無所不入釋梵四天王無不自歸而稽首者斯由積功道德超殊亦非二乘所能及逮童真神智亦無邊底心曠無崖不可限量所說有益亦無損耗以是之故慧不可盡一一分別眼耳鼻舌身心之法了知悉空亦無所有達過忍慧便逮眾智不念一切是常非常尋便得入無極之慧若與前人音聲來往思惟言教猶山中響有解此者名曰權慧亦復觀察有為無為空性之法諦自虛寂假有號耳不念己身以得道果餘下劣者亦不及逮復不自念修行戒律奉尊法教終不興意生若干念是謂童真權慧無邊或有菩薩行中和忍空忍頂忍不退轉忍如實觀察而無虛妄修三梵堂空不住本不念牢實無思想觀不念有想亦不願求而興願想法界一相亦無形貌思惟生死亦無終始亦無施為無有施為不見過去當來現在周迴往來都無真實過去磨滅現在不住當來不生有德不見無德無德不見有德不為有德不為無德非不有德非不無德了知有德無德澹然空寂不有生滅著斷之名復觀無生不有所生不見無生分別有生及與無生虛而無實一而無二不見度世道果之證亦復不見前後中間文字言教不見解散不與世合復不見聚而共同流如是最勝童真所修深遠難及不可思議無能及者不見道忍與智忍合不見智忍與道忍合亦不不合不見無道與無智合不見無智與無道合道忍及道自不共合非不有合亦不不合所以然者性自空故最勝當知世有二法令新學者有狐疑想云何二法起狐疑者於是菩薩修百千法猗著泥洹謂為以脫有斯行者則有減損或有菩薩知泥洹性永為解脫不興染著施設生死無從無離深知為一而無若干分部之名菩薩慧忍終不生心而有彼此平等大乘解入空慧無著無斷無所染污乃謂平等等性觀了無縛無脫亦無所造故無所生不見自然有生滅者解脫然者乃謂自然不見有然不見無然解達自然悉無所有是謂清淨是謂滅盡如是最勝菩薩積行慧無窮極行無生慧而不可盡從初積學至于道場坐佛樹下降伏魔怨成無上道先當入此忍慧定意然後乃遊師子奮迅獨步三昧放大光明普照三千大千剎土有見光者斯皆忍慧所見纏絡意識柔軟無強梁心常以慈哀攝身口意言教清淨終始無損任縱無為於尊佛道遊志三昧心無亂想為人謙下不憍篾人功德道果日夜滋生縛結怨惡永無根芽堪遊他方諸佛剎土知其光明神感之應訓化群萌靡不度者尋其光明了無所有分別相貌亦無真實復當分別色痛想行識所起相像云何觀達五陰之相有見光者是謂為色有形質者是亦為色取受付與是亦為色己身護持亦復是色若與他人亦復是色次當了知痛之起滅為由何等而有此痛苦痛樂痛不苦不樂痛常念分別而無苦樂況當有痛此則不然具曉了者是為痛相深記去就流馳不停追憶往古未來現在若男若女及餘無數無限之念名曰思想解知此想無來無去亦無處所虛而非真亦無名號故名思想若復見行善惡之法有記無記有漏無漏有為無為有所造作不以為礙菩薩于時見行善者非為不善見行惡者非為不惡若復有時亦不行善亦不行惡當念分別不見無善亦復無惡是謂最勝名曰為行復當曉了何因有識識非一相眼耳鼻舌身意之法亦名為識色聲香味細滑之法亦名為識達知更樂興衰之法亦名為識在思想中亦名為識離思想者亦名為識有善有惡亦名為識無善無惡亦名為識亦非有善亦非不善亦名為識解知此識為從何生復從何滅解知無生亦無起滅達了此者是謂為識如是最勝童真菩薩捨身受形身根意識初不錯亂不受中陰而有留難眾生神離住於中陰隨其輕重殃禍之本便有留難菩薩大士發意之頃隨意所向尋往受形而無留難最勝當知童真菩薩常與一生補處菩薩以為朋友隨侍遊觀佛土清淨選擇極妙最上佛土志存盛好施為佛事第八菩薩逮得自在從其緣化靡不周遍所宣道法而無窮盡常以善教悅可眾生時彼眾會有諸菩薩各心念言今日如來頒宣慧業歎童真行功德果報亦無等倫今觀最勝大士所修履童真業亦無差違假使最勝成最正覺無上之道得佛道時所號云何其佛國土功勳嚴淨為何等類諸菩薩眾成就云何奉修法律有差別不爾時世尊知彼眾會心中所念便於座上尋時即笑無數億百千光明從佛口出照于十方無限世界蔽日月明覆魔宮殿光還繞佛無央數匝從頂上入時會菩薩即從座起偏袒右肩叉手禮佛而問笑意佛不妄笑願聞其意爾時世尊告眾會曰汝等見此最勝菩薩不乎對曰唯然我等已見佛告來會諸菩薩等此賢劫中百佛過去當有佛出號師子威如來出現於世至真等正覺明行成為善逝世間解無上士道法御天人師號佛世尊國土名號如今無異時彼土境國界神妙五㯏卒賤自然無價人民滋盛城郭嚴整合以七寶金銀琉璃水精車𤦲瑪瑙珊瑚琥珀及摩尼寶時彼佛土平正有八交道純以寶成其地柔軟如天細衣猶兜術天被服飲食宮殿室宅園觀浴池交路棚閣巍巍殊妙其佛國土神德如是諸天人民自然顯發作倡伎樂懸諸繒幡竪立幢蓋燒眾名香雨寶妙華將護正法使不缺漏導利開益無量眾生今此最勝菩薩從此間沒當生無怒佛土極樂世界已生彼土時無怒佛為諸菩薩宣八千四百奇異法門闡揚道教歸於句義往返周旋不斷三寶皆使眾生立不退轉說是語時其在會者咸皆歎曰善哉善哉最勝大士以成佛號何其速耶願將來世得生此國值師子威如來出現世時遭蒙道教修童真行如最勝也時會菩薩重自念言令諸眾生普皆得慧忍智之法如今無異其聞此聲無有恐怖不懷猶豫爾時世尊告最勝曰菩薩行備具足眾德顯示殊特無量言教應時示現靡所不入或為凡俗孤老之形或為幼童嬰兒之像復以權變入於四道與須陀洹已成就者而為朋友便說上要使不懈息復執方便入斯陀含勸使斷除五災之難能令得入不經七返或在天上敷演甘露純熟行者不來世間或與無垢真人共會為說身苦六十八法自歎鄙陋缺無上道徒喪慧明損辱法典或現諸佛緣覺之道顯揚神足現十八變默然教授使得解脫內懷權慧應適人心隨緣投藥使不增減或與新學初發意者入清淨定使諸眾生普見色身乃令三千大千佛土在手掌中共相供養於中往來無增無減令發無上正真道意時有菩薩名曰究暢即從坐起長跪叉手前白佛言唯然世尊是三昧定有何名號乃令三千大千剎土十方境界普在掌中其中眾生興敬供養而無增減乎佛告究暢菩薩大士曰其三昧定號曰清淨普見色身顯現變化靡不容受國土境界如故不異亦不增減正使三千大千剎土及恒邊沙無量佛國悉在掌中共相敬事施行福業坐臥經行隨意所娛其中眾生各不相知己身所在無所觸嬈究暢當知皆是童真菩薩威神之所施為在所現化亦不見身竟為所在不使眾生有增減心爾時座上諸來會者天龍鬼神乾沓惒阿須倫迦留羅真陀羅摩休勒人及非人各自生念欲令最勝大士菩薩示現神變清淨定意是時世尊知眾會心各有想念便告最勝菩薩大士曰汝今最勝當為一切眾生及來會者現是三昧清淨定意令諸會者有篤信心是時最勝菩薩大士承佛威神敬奉聖教即於座上三昧正受令其十方恒沙剎土天龍人民及鬼神王并餘尊天諸會菩薩有形之屬皆現掌中於中顯示有禪定者有經行者有興功德作佛事者所現殊特巍巍難喻無以為譬現神足已一切十方諸來之會還在本位如故不異最勝菩薩亦在本座衣服嚴整不失威儀時究暢菩薩語最勝曰仁者所現三昧威神超越無量無限之德神感威顯實無等倫乃能容受十方世界在其右掌而無增減我等勤加興功立德進修清淨定意之法務及童真大士之行爾時最勝報究暢曰如是如是如汝所言若有新學發意行者務欲修習童真之法當念勤加成就道果使不中退菩薩精勤有二十事所當應行育養擁護不使損減何謂二十無缺漏法於是菩薩修童真行發大弘誓無蓋之心念欲拔濟危險之厄是為精勤而無有退復次菩薩合集徒眾訓以道教無形狀法恒說空無虛寂之聲是謂童真行無有退復次菩薩廣布功德使諸下劣得蒙纏絡先除貪意使無想念却乃訓導檀度無極復次菩薩見前眾生有困厄者輒身往化安慰其人使不受痛常念育養心無變易復次菩薩造立苦行經無數難求高明師諮受言律奉修正法常念擁塞六無根本復次菩薩求無上道心無榮冀有所染污心常精勤諸神通慧行於止觀除愛著心復次菩薩隨時應適曉了權變無覺知者前受教人癡心通達然後乃告方便之宜復次菩薩發心誓願備悉相好莊嚴其身自淨其土作黃金色所將眷屬同為一相復次菩薩誓度曠遠不懷怯弱而有滯礙雖處生死不辭勞苦畢志堅固降伏外道復次菩薩造立無數功福之業常念眾生不自為己有繫著心思惟四諦覺明觀慧復次菩薩被弘誓鎧從無數劫求無上道終不生念我行真實有此行者則有耗減復次菩薩包容凡夫來自歸者微說道教指示徑路令知所趣觀前人器乃授甘露復次菩薩觀察方俗王法所制勿生叛逆善則從之惡則竊避無自貢高毀敗風俗復次菩薩當學入眾若梵志眾若長者眾觀採禮儀可行知行可坐知坐可臥知臥應適威儀而無錯謬是謂童真菩薩而知入眾復次菩薩常當修學無生法忍無起滅慧而悉具足一切佛法遊化十方無量佛國欲得備悉諸總持門諸眾智門曉了智慧而無窮極當念修習童真之行復次菩薩執正御亂不處邪部具施戒忍精進禪定智慧善權三十七品空無想願其心不懈亦不疲厭終不忽忘弘誓之心是謂童真牢固之心復次菩薩合集功德眾善之本自纏絡身修諸相好而自莊嚴消除憍慢無明邪見童真菩薩一相清淨則不染著不見境界有淨不淨爾乃周備相好功德無量福業而悉具足亦不懈怠有退轉心何以故以其童真菩薩發大弘誓不捨本願廣布慧業精進無惓是謂菩薩修童真行復次菩薩分別幻化欺詐之法觀了虛寂永無所有亦無形質而可覩見長養精進務修本業於十六分而不遺捨行慈菩薩恒自挍計欲為我生為從何出深自思惟出無窠窟此是世人自起識想染著之意而興欲火焚燒善本墜墮五道斯由貪欲無明結故若有菩薩分別五欲皆不真實勤欲思惟永不與處設聞他方曠野之處彼有苦行斷欲之人便能方宜誘導眾生到彼方域輒見苦行斷欲之人心意清涼不懷熱惱使其眾生皆發道心除去五欲漸漸將導遊諸佛國禮事供養諸佛世尊轉復引入深法之奧然後乃具布施之德戒忍恩和建志精進一意入定念不馳散廣修智慧無崖之業是謂究暢童真菩薩所修行道弘益靡不周悉若有菩薩初發習學諷讀講論二十行業然後乃發履童真迹當其最勝說是法時萬七千人皆發弘普無窮之意慕修童真二十行業十千天人皆得無所從生法忍復有無數眾生之類增益功德不懷中退爾時世尊告最勝曰善哉開士多所饒益多所度脫若有菩薩被弘誓心合集功勳不懷懈惓加行勸助而修法施欲以開化眾生之類合集度脫入泥洹界永無來往是謂最勝童真所修德不可量若有菩薩發心起學常當修習二十行法却乃漸入深法寶藏如是最勝當作是學如是學者便應第八菩薩之道是時最勝菩薩復白佛言何謂常淨菩薩於第九地而淨其住爾時世尊告最勝曰九住菩薩修習定意一心解門三昧正受而不耗損於淨不淨常若一心雖處塵勞恚恨之中不興亂想生若干念觀知眾生心意識著緣結苦惱之所繫縛所因報應而致此患復求方便權詐之法當何巧便得至永滅而取度脫是時第九菩薩大士當復思惟斯諸想著皆由不順正法之相從無明行致斯緣報唯當一心生其道念念佛法眾戒施天念安般攝身及死亡念守護一切使不煩亂勤行精進如救火災所逮功德充滿一切內懷志願存於道果行諸通慧靡不周悉常念思惟愍傷一切由何眾生有塵勞患諦自觀察尋其源本皆由無明而致行報以生行報則有識神識既有窟謂為名色名色已生具成六入內外相因便起更樂心已染著轉復生痛解了苦樂乃生愛意愛根已生共相受入生老病死愁憂苦惱漸漸長益欲愛報應第九菩薩觀斯報應深慮思惟塵勞之縛虛而不真諦無有實自觀緣報復知眾生分別果實都無處所應無所應報無所報復以清淨真觀之法使其眾生令致清淨常念勸勉勤修定意先以權便觀一佛界有幾眾生建立堅誓造功德業集修無上莊嚴道樹有幾眾生禪寂入定神足變化權現無方復幾眾生荷負重擔為人重任而代拔苦不使受惱有幾眾生斷三結使具成道跡有幾眾生三垢已薄得頻來道永與苦別有幾眾生無五下分纏縛之難不復往還至此世界有幾眾生斷上五結遊諸解脫而自娛樂復以神通五眼觀察諸在幽隱法沒盡處當有緣覺居止山林隨時出現人間教化菩薩亦復思惟彼處有可親近有不可親近云何族姓子一意觀視一佛境界眾生之類建立堅固造功德業進修無上莊嚴道樹於是族姓子九住菩薩若見眾生有堅固心即設權便與作善知識隨時育養增益精進擁護成就畢志牢固不可沮壞誘進開示使知深法不慮遠近險難之中正使前有火災隆熾燒一佛界融然一體路由其中到他方界聞彼有佛敷演道法無生無滅無老死法便能前進沒身自歸安隱至彼身不被燒亦無熱惱得覲彼佛禮事供養合集功德殊異之法便得成就亦無退轉若使遭遇大海深水如一佛界上下周匝而無有異於中立誓能自投歸亦不怯難所立功德志願堅固不可動轉是謂九住菩薩住大慈哀不捨一切攝眾生故云何九住菩薩觀彼眾生禪寂入定神足變化應適無方於是菩薩若見眾生遠居深山無人之處執意思惟入第一四禪第二四禪第三四禪第四四禪是時菩薩見彼眾生復從第四四禪起入第三四禪第二四禪第一四禪是時菩薩復見眾生但入一禪不入二三四或入二禪不入一三四或入三禪不入一二四或入四禪不入一二三是時菩薩亦見眾生入空處識處不用處或時菩薩觀見眾生但在空入不在識入不用入或時獨在識入不在空入不用入或時獨在不用入不在空入識入或時乃在第四四禪不在上下三禪九住菩薩便往至彼與為善祐使成功德不令厭惓能使眾生必至堅固者乃當稱之名曰九住何謂九住菩薩荷負重擔為人重任常代拔苦不使受惱於是菩薩以權方便往入五道隨時應適衣被飲食床敷臥具病瘦醫藥若在三塗八難之處輒身往度趣使前人不令受苦或入地獄餓鬼之中便能廣惠各得飽滿是謂第九菩薩堪為眾生荷負重擔云何菩薩勸喻前人斷三結使令成道跡漸得果證永與苦別於是菩薩執權方便現若干變與說聲聞緣覺之教說泥洹樂寂然無為或時與說菩薩大士無生無滅虛無之法以能知彼眾生念已先論大乘方等之要布施持戒忍辱精進一心智慧大慈大悲四禪四等根力覺意八賢聖道及三梵堂其人聞已心意肅然衣毛皆竪隨器勸進使成道證或時菩薩觀彼眾生本發菩薩意自忖疲厭而不能得便欲退還入聲聞道菩薩于時復至彼所言卿積德以來今已垂辦光相種好當莊嚴身廣運眾生修治佛土何乃退還就於小道其人聞已倍自悔責咄哉無狀實為可恥乃使通神菩薩道者而見怨責我今自勵要當勇猛積功立志執弘誓意為一切故不捨本願發意菩薩生是念時爾時天地六變振動動魔宮殿不安本位是時弊魔自生此念向者天地六變振動是誰瑞應示現若此將非如來至真等正覺出現於世若不爾者當是無欲之人得阿羅漢令其瑞應乃至於斯設無此者當是發意菩薩立堅固誓發大乘意欲求作佛獨步三界愍傷危厄濟渡十方空我境界使無侍衛若不爾者當是百二十八鬲子罪王生地獄中以理治化心不增減或能是彼神變所感若不爾者吾有萬子勇猛剛健才藝非恒在我左右統攝六天吾最小者名曰惡子受性兇暴行無慈仁吾遣使知王地獄事料簡善惡分別賢愚亦有神足感動天地今稱號曰治罪治法王治無高下將非即是神感之應魔復思惟我有僕使名曰阿傍亦能現變威德無量當生之日天地大動若取命終地亦大動或能即是現瑞怪耳如是魔王興若干念便以天眼觀於三千大千世界於時便見斷欲之人應得須陀洹道今乃更發摩訶衍心正是斯人欲空我界當求方便壞子善心是時弊魔自將兵眾到善男子所自見常淨九住菩薩心自懷懼衣毛皆竪便自退還不堪前進是謂常淨菩薩神德感應使道跡寂成無上道建立誓願終不屈還何謂九住菩薩觀眾生類知三結薄得斯陀含無欲怒癡永與苦別於是菩薩觀彼眾生久遠以來所積功德有利根者有鈍根者設見眾生心意純熟垂成道果意不可迴令至大道若見鈍根勸使精進具眾德本道果之報菩薩將導使心不懈尋能成就四道之證或有超越取第四果不使流滯住阿那含皆是第九常淨之德未曾違捨弘誓之心是謂菩薩修勤精進無能稱量不計報應十二因緣九住菩薩修習常淨而致清淨或從他人聞柔順法內省己身應其法念專精一心志存學問常在閑靜不處憒亂知彼方便寂然定意觀察人根終不虛妄是謂菩薩於斯陀含而有長益云何菩薩扶接眾生斷五結使纏縛之患即彼天上勸使滅度亦不往還至此世界於是菩薩至彼天上與說無生無斷滅法即於其前入滅盡定現取滅度諸在彼界阿那含天心各生念共相勸勉於無餘泥洹界而般泥洹菩薩雖現殊異之法心亦不變有若干想自識久遠無數劫事發動所趣皆悉了知不見往者亦無還返亦復不見住止之處觀無所生本無處所自致清淨坦然無為是謂菩薩於阿那含而有增益云何菩薩復觀眾生育養學者逮獲無著於是九住菩薩大士以天眼觀三千大千世界誰應漏盡垂得道果作是觀已或見有十有百有千乃至無數不可計人斷除結使同時同日應成無垢得阿羅漢是時菩薩以神足力一日之中周滿三千大千世界以權方便擁護其人各令適志而致無著永離生死寂然無為是謂菩薩於阿羅漢而有增益云何菩薩勸緣覺乘而獲無著於是菩薩復以天眼觀諸世界高山平地幽隱之處靜寂獨止眇然思惟四十三止定意之法是時菩薩亦復至彼相去不遠以草敷地結跏趺坐繫意在前亦不邪視內自思惟欲現權化或現雷電霹靂音聲或現樹木共相𢴤觸於中出焰勝于火光或出鳥獸哀鸞之聲爾時菩薩在彼眾前忽改其形勇在虛空作十八變存亡自在有三十二相八十種好身出水火無所傷害彼緣覺人即見殊特奇異之變各自生念我等會當早成佛道亦當復有眾相嚴身宜共勤修精進不令有懈時彼諸人復於異時出彼山林到人村聚家家乞求以自救生爾時或聞鍾鼓音樂之聲或現哀哭涕吁之音內心惻愴如被火然豁若自寤漏盡意解故號名曰無著緣覺如是九住菩薩所行智慧達了而無窮極緣覺雖有光相功德故不及如來一毛相之功德復合計之身體支節一一毛孔所作功德故不及如來眉間相之功德復取計之不及如來頂相之功德正使三千大千世界其中眾生盡篤信佛信法信比丘僧假令信心百千萬倍故不及持信奉法之人百千萬倍復使持信奉法之人滿三千世界智慧聞施合集功德故不及道跡之人所作德本復從道跡一一計之乃至無垢及其智慧百千萬倍不及一緣覺智慧功德正使三千大千世界滿中緣覺亦復不如一發意菩薩智慧功德復使三千大千世界滿中發意菩薩其智聞慧百千萬倍復不如一阿惟越致所作功德復取計之大千世界滿中阿惟越致菩薩其智百千萬倍復不如一生補處菩薩所造功德億百千倍復使三千大千世界盡滿其中一生補處菩薩復不如一如來慧力功德如是最勝九住菩薩心之所明達知三世眾生心意隨病療救靡不濟度我自憶念於九住中度脫民萌不可稱量自初發意至于九地其間所度得羅漢者一阿僧祇為除心垢永無微曀從須陀洹至阿那含復有一阿僧祇普行四諦習想知滅復勸眾生發菩薩意志各堅固立不退轉一阿僧祇末後降神臨欲上生兜術天時要除十九不成之思塵欲之患辯才勇猛而無所畏蠲除一切識神止處皆盡諸漏虛偽之法以無漏心修諸解脫執慧利劍刈除塵欲獲神通證奉遵其行生死已斷梵行已立所作已辦更不受有如實知之菩薩所修大哀之法威儀禮節亦無缺漏住於堅固功德慧中一切諸魔及諸外道不能究悉菩薩行業為諸欲漏眾生之等為講無漏無生滅法除諸想著無有限礙最勝當知時我思惟入無盡慧觀過去佛所受生法所行平等亦無偏黨於凡夫法及賢聖道學及無學緣覺菩薩諸佛世尊所修行法悉皆平等世俗及道有數無數有為無為有漏無漏於此諸法皆悉平等故曰稱號為等正覺平等法者當等彼我斯同自然不見起滅自念所修多有漏脫宜當禁制廣平等法若心錯亂不得專精當念御意不使流馳達了亂定悉無所有普皆平等而同自然若復懷抱無慚愧時當興方便使生畏懼若復有時身口意惡行不善法復當思惟除使滅盡無令增長若復心念嫉姤癡疑穿漏法者復求巧便永使無餘若復興念殺盜淫泆妄言飲酒復當思慮禍敗之原若復意欲貪著豪尊無恭恪意有人請求祕惜經法輕毀禁戒不順律法教入禪寂不隨定法終不興想念佛法眾心生貢高憍慢法師設有此者皆妨聖道無得親近而修習之若復興念生諸慢意一曰自大二曰甚慢三曰慢慢四曰我慢五曰邪慢六曰等慢七曰無我等慢當執慧意永無所生解無所有悉無所起平等無二亦無若干斯皆自然而無處所是謂菩薩平等正覺若心生念興于亂想一曰邪見二曰邪念三曰邪語四曰邪業五曰邪治六曰邪方便七曰邪意八曰邪定常當息心使不損耗若復有時心橫生念我常所敬而取輕蔑如今現在復取輕之或能將來而取侵欺我恒所嫉汝今敬之今於我前復恭敬之當於將來亦當恭敬復重思惟曩昔以來曾侵欺我今現我前復取侵欺焉知將來復不侵欺設心如是有此想者則為敗毀聖道根栽墮于顛倒滋生陰蓋依猗邪見恩愛之穢則自亡失永離人道若復有時心念十惡不善之行放逸之道一曰殺生二曰盜竊三曰淫泆四曰妄言五曰離別彼此六曰惡口七曰綺語八曰恚恨九曰嫉妬十曰邪見若具生是身口意法悉當遠離不造彼緣當除此法無使有礙復當思惟惡何因滅善何由生達了善惡悉無所有虛而非真斯皆平等而無有二菩薩雖獲九住之處常當思惟此諸穢濁我今所以成無上道受菩薩莂皆由癡愚十惡所造而得具足五分法身直至一道亦無若干一一分別空無相願復當勤行修四意止何謂為四四者所謂身痛意法達曉空觀遊意四禪四等四空定八維無九次第禪復求方便離於所生入無所生乃謂平等賢聖之道皆悉有盡而無有盡了盡無盡乃應無生一切塵勞是菩薩盡設不更興所謂無盡欲愛縛結是菩薩盡若不生者所謂無盡瞋恚慳貪是菩薩盡若無是者所謂無盡迷荒之道是菩薩盡若無迷荒所謂無盡意有解脫門是菩薩盡無解脫者是謂無盡意止斷法是菩薩盡無意斷者所謂無盡根力覺道是菩薩盡若無此者所謂無盡沙門四果是菩薩盡無四果者所謂無盡有緣覺道是菩薩盡解無緣覺所謂無盡有菩薩道是菩薩盡若無是者所謂無盡平等正覺是菩薩盡無平等覺所謂無盡逮成佛道是菩薩盡不見有成所謂無盡往諸佛樹是菩薩盡無稽留者所謂無盡謂修相好及淨佛國是菩薩盡教化人民顯揚法要是菩薩盡行空無相無願之法是菩薩盡有所希望專行德本是菩薩盡造諸功德分布大道是菩薩盡菩薩所處亦無高下亦復不見內外中間是菩薩盡不見凡夫所修之行亦復不見賢聖之行是菩薩盡雖在生死於染污法不見染著是菩薩盡菩薩說滅觀滅無生亦不於滅永取滅度是菩薩盡達了真際亦不隨順是菩薩盡不求遠離於諸魔界是菩薩盡以廣慧業不以為劣是菩薩盡常當習行知時之行是菩薩盡於諸緣起而不去離是菩薩盡不以真諦非不有諦是菩薩盡於禪脫門不見定亂是菩薩盡雖在人間閑居不異是菩薩盡在憒閙中隨俗而入不攝威儀是菩薩盡若在禪寂不滅身意是菩薩盡不見有施非不有施戒忍精進持戒忍辱一心智慧不見有行非不有行是菩薩盡自覺三明眼生智興遊諸神通不見塵勞生者滅者常處愛欲亦不厭惓是菩薩盡在須陀洹修於道跡亦復不滅大道之行是菩薩盡見佛法沒不孚有懼亦復不見劫數長短是菩薩盡不見句體字體味體此則有數此則無數是菩薩盡淫怒癡根不成諦行是菩薩盡不起法忍至無生慧是菩薩盡欲界及無思想九眾生居是菩薩盡遊在人間郡縣國邑天宮龍宮諸神妙宮於彼所修威儀禮節有可親近不可親近是菩薩盡是謂最勝九住菩薩有盡無盡之法門菩薩所行靡不周備有盡無盡解脫之要眾生習苦菩薩亦習便為說苦真諦之性若眼見色有苦有樂思惟眼識皆悉虛寂修以平等消滅患害菩薩正法常化眾生寂然無為是謂菩薩為苦眾生演暢苦慧生苦老苦病苦死苦憂悲惱苦怨憎會苦恩愛離苦所欲不得亦復是苦取要言之五盛陰苦達知此苦亦無起滅是謂菩薩有盡無盡之法門也若復菩薩見習眾生便為演說愛著根本愛心深固深著難拔我先有誓要使除盡若使不滅終不取證是時菩薩漸漸轉入瞻顏法觀於眾生前現其容貌見者嗟歎靡不順奉斯須之間變形醜陋見者心變興無常想是身非真而無牢固我等顏貌與世殊絕如是不久便當壞敗宜當自修除去戀著不處恩愛如是菩薩為習眾生而有增益若復菩薩見盡眾生以權方便而為說法生者歸盡成者亦敗正使壽命億恒沙劫斯皆滅盡不得久存諸族姓子當知無常遷轉之法如幻如化亦無真實菩薩解了無有真實乃應清淨亦無染污習由藏積遂不捨之以盡滅法觀無所有亦復不見有起滅處若使心生憍慢愚癡是常非常復以空慧無相無願而分別之或時菩薩為說至竟一道教授諸族姓子當念思惟七處受觀若在五陰分別成敗眾生由此致陰弊患一一思惟色之所興前有色相我生識著因識生痛共相受入興意生想轉成行業斯由一色遂成五法痛想行識亦復如是若復菩薩見前眾生興起十八陰衰之毒嬈固人心致令有礙不獲彼岸漸以善權和順將護要設權便畢使成就不使墮落若復菩薩見此眾生心常遊在愛盡念中不見有離亦無所離是謂具足七處觀法於觀行法亦不妄捨察其遲疾別其冷暖己已具足復教人行而得成辦如是最勝九住菩薩行止觀法亦無所畏釋梵四王天龍沙門梵志及魔子無能隱塞止觀之行不使留難於正覺法所以然者菩薩曉了達一切法悉為平等於凡夫法及賢聖道心若虛空亦無偏黨學無學法聲聞緣覺菩薩佛法亦皆平等若復有時見有漏法及無漏法分別世俗度世之法盡除累著乃成菩薩道所以然者以空觀故故曰自然來熾自然滅熾自然空與實等無相相等無願願等於三界中同於自然復當思惟於無所生等於所生無行法觀等於觀法依與無依等與無等起無所起斯皆自然非有自然於三界等不見欲界色無色界菩薩復當思惟挍計於淫怒癡道及明慧皆悉自然愛欲縛脫乃成乎道入泥洹境悉了無二平等自然是謂菩薩行大慈哀而為眾生設于若干種種因緣建立眾生隨其根源各為如應而分別說普令和順住于大乘盡令消滅苦惱之本于時菩薩在大眾中獨無所畏超絕無侶而無儔匹眾德之本自瓔珞身菩薩若在大士眾中便能演暢於尊佛道哀愍聲聞不達上智雖得盡漏不離止處唯自解縛無廣大心復念緣覺無弘益意聖智辯才清淨無瑕亦能知人根源所趣唯自守住不淨國土是以菩薩於中特出能悉分別逮尊佛道十方感動所濟無窮心恒憐傷不及道者以勇猛力降伏外道常轉法輪使不斷絕殊妙大法流轉於世如是最勝九住菩薩權現適化無所不入解知泥洹如泥洹相謂有真諦非有真諦空慧無主亦無住處故曰無為自然快樂亦不在彼亦不在此都無處所無形無對而不可見住無所住是謂為住謂法界住是謂為盡為無所生是謂泥洹寂滅無為唯有三十四微末結存餘諸塵勞無所罣礙九住菩薩逮正覺時現在滅四當來滅四過去滅四坐于佛樹降伏魔已執忍謂意入無形定盡觀三千大千世界我今於此五濁之世當成作佛所求已辦無復疑難我今宜自執權方便當為眾生頒宣道義盡諸漏結如我今日而無有異是時十方諸如來無所著等正覺各於其方遙讚歎曰今日某方某國土有佛出現有三十二大人之相八十種好莊嚴其身光照幽冥聲如哀鸞善哉佛種而無斷絕當十方佛說此語時是時三千大千世界六變振動諸天龍神乾沓和阿須倫迦留羅真陀羅摩休勒人及非人魔若魔天各各驚愕不安本處皆共雲集至彼佛所稽首禮敬而自歸命侍衛如來成最正覺悉護清淨無有怨恨皆致尊重致甘露城眾善具足道法無漏心興勇猛遊諸解脫觀察眾生所應之念隨時布現各得其所為滅塵勞永寂無為使眾生類除去吾我棄捨彼此無若干相不見依法不依非法非不有依非不無依達知平等諸法恍惚如空如響亦如幻化而無有實彼則得致度生死岸不復往來周旋生死是謂九住菩薩功祚興隆道業亦無窮極所修真正不懷狐疑於諸無漏亦無沾污在諸沾污不見受取永度欲界色界無色界皆悉歸斯無所生慧復廣演布普使聞知如是最勝九住菩薩所修行業威神巍巍與世超異若入眾中執持威儀不失禮節舉動視瞻隨順正法所著被服亦不綺飾若欲入國州郡縣邑法衣應器意常舒緩行步進止往來周旋坐臥起立心恒審諦語言柔軟不懷麁獷所演如空無有想著究竟苦行不造報緣其所施設唯在佛道是謂最勝九住菩薩名曰一住非九住也八七六五乃至初地亦非其住菩薩進修第十地法誠地諦地無恐懼地亦復名曰如來之地道地定地無所畏地觀地慧地自然性地菩薩逮此十地之法便無菩薩號字之稱當名如來至真等正覺明行成為善逝世間解無上士道法御天人師號佛眾祐亦無等倫具足十八殊特之法所說輒辯靡不應時眾行具滿現生兜術清淨無瑕或現降神接度眾生是謂菩薩於第九地而淨其行是時最勝菩薩復白佛言世尊云何十住菩薩於十地中而淨其行是時世尊告最勝曰所謂菩薩修神妙道廣度眾生以性空法暢演文字進修禁戒其德無量不可思議亦無有限一切世人所不能及天龍鬼神及神尊者無能齊限稱歎其德賢聖默然初無所說若有所演悉成章句示現神足到十方國面覲禮敬諸佛世尊復入定意解脫正受周普恒沙諸佛國土見諸正覺聞奇異要皆悉過度邪部之業志若安明亦不傾動心如虛空無所想念分別曉了法界起滅其所說法皆應聖印遊諸正受初無差違十方諸佛所說言教與聖法律不相違背所出音聲微妙殊絕觀諸世界等若虛空意念充滿解脫之門補處菩薩辯才通達義應識機心與道慧而共相應何謂為心何謂道慧周流世典現入邪業是謂為心專精一意在度世法是謂道慧捨慳布施使無想報調意和順審諦安詳是謂為心正入寂寞不興諸想澹泊自守不離聖典是謂道慧若在生死務修其法雖處其中亦不厭惡是菩薩心若復菩薩在八難中不閑之處不起顛倒有二見心悉能度於始終之病是謂道慧於世俗法嗟歎泥洹無為之道所造功德終不唐捐是謂為心菩薩遊於諸法之空達了清淨而無所有是謂道慧觀乎前人隨其本意而為分別所應之法是謂為心菩薩入定觀一法慧同于百千諸法之相是謂道慧決意惠施不惜所有國財妻子無所愛悋是謂為心處在平等無三乘道淨于道場盡歸佛道是謂道慧是謂十住菩薩大士道心所入靡不周備守護身口不令放逸歎譽具足八大人念當念少欲止足之行奉修禁戒而無沾污能為眾生淨於塵垢若見眾生每自歎己毀辱他人自大貢高憍慢豪貴懷婬怒癡不善之法如斯之類便能與說忍辱之德皆使眾生隨時自致無所從生法忍於中立勤愍困厄不及道者意猛精進心不退轉分別一切德本之業不見集聚共合偶者復不見散有若干別所興福業而無所住非不有住悉與相應而無所應不見有應不見無應無應不應是謂審諦心常娛樂禪思脫門思惟四食除去染著觀察盡滅不起定意所聞強記輒能諷誦慧無所亂分別根原無有處所欲尋其本亦不可得為眾生宣三十七品解空無相無願之行常能奉持崇于佛道隨諸報應令得道果諸佛世尊所可宣說亦無若干所因興出斯是真諦乃至滅度亦復如是無有他想雜念之心是謂最勝十住菩薩善權方便無所弊礙以無礙道修于等覺而為眾生轉其法輪令不退轉堅固之地十住菩薩立堅固誓接度眾生而無有難譬若工巧造印章人知人姓字便為剋記隨類記識亦不錯誤菩薩大士亦復如是以賢聖印而印生死隨器成辦終不謬誤復當審諦思惟此義印非泥本泥非印原然能示現名號姓字菩薩聖慧亦復如是執慧寶印印可眾生隨器布現使成名號便能出生三乘道教如於良田種于穀子莖節萌芽展轉成長穀敗芽生無復本體深自思惟芽非本子亦不離本菩薩大士亦復如是因緣合會乃應法律觀諸眾生所興瑕穢三患六礙十二因緣邪疑身見顛倒之想便為演說苦空非身無常之法然後乃說如爾法性分別苦諦習盡道諦離於重擔永獲寂滅復當思惟原究本末因其所生乃有斯患悉由無明無黠慧法致于老病生死苦惱我當方便煎消其病漸漸令入賢聖法律以滅無明生老病死永無有餘講演空觀寂然之法皆使有歸令得恃怙廣其慧明至於解脫悉共崇習微妙之智了淫怒癡等無差特尋其原本亦不可別以獲消滅眾想之念終不懷恨生增減心得離一切諸種陰蓋縛著結使無復罣礙心常遊於解脫之門嗟歎三寶功德之業常念遠離貪欲之患堪為眾生宣布功勳菩薩精進於彼無疑示現空慧而開導之凡所學法盡無所著以次成就於不退轉頒宣經道淨修佛座招引眾生來入佛境令得滅度永無起滅是謂菩薩無上眾祐要典如是菩薩當作是觀十住所入不可思議修于平等不二之門達於三世不斷三寶除去三垢成三脫門菩薩於彼示不思議從初發意至于十住常歎開士所修禁戒德香之熏靡不周遍彈指之頃皆悉曉了音響之義於諸通慧而得成就悉能講演無量法要於諸文字解無所著亦無識想尋其處所了無窠窟若有學人繫識在色心不違之常懷希望縛著不捨遊於生死周旋往來意常迷荒不能自拔有此結網則墜生死輪轉五道無復休息菩薩執正御諸亂想不為五陰之所流馳斷諸陰蓋亦不使色痛想行識令有起滅思惟安般出入息念復當分別四大造色地水火風各有其性若使彼識不在五處便能成就不壞法界識不流馳十二塵勞眼色耳聲鼻香舌味身更意法是謂無漏慧根之識非為生死染污之識若能消滅外不馳騁於一切法則無希望設有所猗便生識想有所僥倖亦名為識菩薩起學無所受入心不生念無所慕樂所施功勞不望其報有為有漏斯為識種修無為行乃謂無識菩薩闡揚慧明之燈竪無為炬放大光明顯示殊勝無等之教為求質直不求文飾住于道業其身自然無能及者能顯一切諸佛國土於中示現獨步無畏復於諸法永無所獲亦不選擇見有高下心應自在不懷怯弱隨其音響而教化之若為眾生說深法要捨離一切所興因緣悉了眾生心之所念志性所趣善惡之法皆能周普諸佛國土諸佛世尊所修平等不見眾生佛國清淨若見有行則毀法界是故菩薩心無所住若覩眾生住于起分則於法性自生識累不起不滅識無所住是謂清淨無為道慧設無道慧平等之法諸佛世尊終不愍哀興出於世菩薩弘誓行業無本亦不住本達於自然不有精勤有所成辦不見疲厭有懈怠者於平等觀無生無滅勇猛精進受菩薩莂悉能分別經典本末採取要慧除去塵勞觀察生死及與滅度不以為異恒自懷抱深經之義探採遠近寂然無迹雖度眾生亦無想識親善知識心無所著不計吾我及與壽命分別思惟空無相願不起不滅若在欲界思惟欲愛穢臭不淨色無色界受形之處達知不淨因欲開化迷惑之徒故為說此真諦之義分別空無悉無處所不見造作有形質者無作不作不見依猗住無所住亦無根本亦復不見受三惡趣不見生天食封自然顯示徑路使入道義無所希望悉無所行於諸法觀自致自然諸法之相不可究竟亦如虛空而無邊際十住菩薩教人惠施不興想礙持戒忍辱精進一心宣暢智慧善權方便慈悲喜護救攝貧匱建立大道十住菩薩雖未昇于如來正座已能究暢慧海之源莊嚴土地修清淨國放大光明普致眾生訓以正法悉歸於道建立慧業而獲大乘十方諸佛恒將護之常以威神助揚其德乃至作佛成一切智為無上道不使魔眾而得其便十住菩薩以自覺知功德具滿欲成作佛坐樹王下先當修行習四意止分別身意各各有性便自觀身起滅興衰心自慶賀永離苦惱觀身因緣成精進定思惟此身報應之對因緣合成散則磨滅知身無主亦不可貪何為生意著此色身莫隨五陰四大諸入之所迷惑是身為空不見四大吾我之法累劫積行今始乃得何為著此無堅固身危脆之物我今當受如來色身及佛法身夫色身者功德之聚猶如金剛不可沮壞十方世界恒沙之數滿中世俗有漏之身不及如來色身一毛之德菩薩自念以無量德成此色身今因此形當受如來佛法之身雖涉生死往返五道受苦無量不可稱限今受如來色身之體不念曩日更苦惱患自今永與諸塵勞別不復貪著五欲之中觀己身已觀他人身悉無處所修其淨行而無瑕穢是謂菩薩修習己身意止之法云何菩薩復當思惟痛意止之法於是菩薩從初發意至于成佛於其中間所更苦痛不可限量專心建志慕求佛道不以苦痛經歷心懷若見苦人趣惡處者便能拔濟使不受苦恒念眾生不能自寤終不隨欲而與繫著我昔以來所更痛痒非真非有悉無所生若使遭遇不苦不樂痛此名無記不可字名夫人習近著樂痛者便自遠離如來之座不應如來賢聖戒律自今永息不復生痛使諸眾生觀痛無主若彼眾生於色起痛若好若醜善色惡色地水火風四大造色達知虛寂而無所有或有眾生先痛後樂或有先樂後痛當說深經使護痛痒眼耳鼻舌身意所與色聲香味細滑之法從因緣起從因緣滅思惟苦樂悉無苦樂復當分別內外之痛或有樂痛於現在生或已過去或將來世而有生者或有樂痛從愛結生轉增識著不能捨離或有樂痛從癡愛生思惟正觀乃得消滅或有樂痛因邪疑惑轉轉滋長以四非常深遠之慧除使不生或有樂痛從四受生以無想定而除諸受或有樂痛從五蓋生便當思惟七覺意法永使無餘或有樂痛因六身法生分別於空無相無願或有樂痛從七識生當建精進不造彼緣或有樂痛因世八法生常當下意不自貢高或有樂痛從九惱生當自勗勉永離九處或有樂痛從十患生當除望求不念橫貨或有樂痛從七瀾四使生便當思惟智慧大明或有樂痛從九眾生居及三觀生便當執意入空寂定或有樂痛非過去現在因未來愛非未來現在因過去愛非過去未來因現在愛或非過去因未來現在愛或非未來因過去現在愛或非現在因未來過去愛菩薩於彼思惟七處三觀之法滅此十三隆熾之毒於是菩薩復當思惟樂痛所興或有樂痛由八邪見及六識身共相受入便生樂痛遂增陰衰諸入之種是謂菩薩以解脫觀分別此痛永使無餘或有樂痛與十不善穢陋之法共相因緣慧業所斷五疑羅網於現在生即現在滅若未來生亦現在滅若過去生亦現在滅是謂菩薩以解脫觀便能除却十五疑網云何菩薩復常思惟意止之法於是菩薩執意御亂心不流馳有所造作必有所緣自觀己意觀他人心其意正等不懷增減所適之方行步出入舉動安詳常自專精守護其心有緣眾生無緣起滅無緣眾生有緣起滅於己緣起自緣滅之他緣起滅因他緣滅或緣起滅亦不在內復不在外亦復不在住兩中間於中出生有緣起滅有非緣起滅或因貪淫瞋恚愚癡七使七慢七識止處七解七觀七忍慧業若因此處有緣起滅有非緣起滅斯皆由心因心而生此四十五盲闇之法意識所造不自覺知意不知意誰為意本既無根本何有意哉菩薩分別心意識法通達往來而無處所是謂菩薩以解脫觀知心緣本而不可得亦不見心與善惡合無合不合應解脫觀又復思惟十二因緣甚為深遠不可究盡所種之果不失報應於諸法界心無染著設觀法界從因緣起了知諸法無有真諦自然寂淨將養自守心所造化而無形質而不可見尋其相貌亦無色像聖慧通達便入不起無所生法不住聲聞緣覺之地常自執意遊諸佛法內自思惟踊躍無量吾今乃得降伏於心捨生死著入智慧海斯由其心得獲無上正真之道成最正覺是謂菩薩於意止法而得自在云何菩薩於法意止而分別觀於是菩薩修習止法初不忘失至成佛道而不放捨內自觀法外觀人法菩薩悉知諸法之相一而不二亦不若干皆歸於空無相無願遠離邪見平等諸法分別十二緣起之本常念法界成敗興衰有漏無漏有為無為善法惡法有記無記是時菩薩思惟觀察不隨法界自生識想不見非法而有吾我亦不興念計人壽命或有菩薩自興法想習著吾我養育其命思惟斷滅無常謂有常天下物類皆悉常在於無常中計無合散或於法中生顛倒想無自常無有自常有無不生有有不生無無自然生無自然滅有自然生有自然滅無不能見我自然有有不能見我自然無十住菩薩明慧達觀分別有無斷滅計常我人壽命平等空無而無所有最妙第一空觀察之第一性空亦不生有有自常有不知無之所無無自常無不知有之所有菩薩思惟以慧分別有性自空無亦自空無不造有有不造無著有無者是生死法非最第一泥洹之要無自無空無不知無無自性空有自有空有不知有有自性空有則是無無則是有是謂菩薩於諸法性一一分別思惟挍計是常非常生滅著斷有為無為有漏無漏善法惡法有記無記一切諸法有名號者無名號者皆悉虛寂亦無起滅而自觀法觀他人法於諸想著亦無思想解空無相無願之法於法界中推求佛法及與禁戒悉無處所亦無徑路不見度人逮解脫者亦復不見沒在生死於中開導一切眾生便能興起無蓋大哀療諸塵勞了諸纏結空無所有分別五趣訓以平等雖處塵欲不懷怯弱曉了三毒無所罣礙逮此處者名曰大士住不思議權現之道苦習盡道普歸自然於自然中不見起滅盡意如空而無所有不念住處推求法界及虛空界眾生處所悉無所住一切諸法等若空界是謂菩薩隨時將導順於道法雖度眾生亦不見度若有菩薩自觀身法觀他人法能自制意遊於智慧解知諸法悉歸解脫便能將導一切眾生顯發無上正真之道使獲無為自然之法不見所生亦不不生雖處所生思惟所生不捨無生無起滅法是謂菩薩於法意止而得自在佛復告最勝十住菩薩復當思惟四意斷法常念分別現在目前未興惡法制令不生已興惡者方便滅之未生善法求令生之已生善法重令增多常當修習勤行精進自攝其心使不流馳古昔以來所積功德不失威儀禮節之法所行平等以能撿心思惟正諦禍中重者三不善根墮入惡趣輪轉五道無有休息是故菩薩勤修精進便能消滅惡不善根不復重來興起亂想常自觀察不善報應斯是穢行非是真道吾今以離非法之行習第一義而盡塵勞永除瞋恚分別十二因緣之根未有善法建立功德令生萌芽使不敗朽其心清淨亦無瑕玼不猗三界縛著諸礙離於所著永無所著常能勸率至一切智於諸深慧不有損減所以得致功德之本皆由精勤而成道果是謂菩薩於四意斷而得自在於是菩薩復當思惟分別神足菩薩雖獲神足定意臨欲成道於第十地要當習定如初所學專意入定思惟四等加愍眾生彼自稱身亦稱心意轉入一禪次入二禪復還攝意從初禪起入第三禪於中思惟專精一意從三禪起復入初禪於禪現變而現神足從一禪起入第四禪是時菩薩於四禪中便試神足以身舉心以心舉身初如芥子轉如麻豆漸漸轉高大如胡桃如是勤加至三七日身心輕便無所罣礙所以菩薩重入定意而試神足可依此神足化一億人立不退轉成神足定是時菩薩復自示現廣布神足而無窮極從閻浮地至第一天第二第三乃至六天諸天見已各生此心今此菩薩自現神足所演光明靡所不照我等諸天各相勸令擁護菩薩使成佛道或以天華雜香天衣被服自然甘露而供養者於中開化諸天人民必志神足而有長益過去恒沙諸菩薩等修習十住而淨其行皆於此處而試神足一心觀察伺求方便能現眾變以精進力輒成就道所為自在無能違逆所欲化者到便降伏究竟根原皆使充足使獲果報魔若魔天不能傾動是時菩薩以天眼觀三千大千世界有淫怒癡無淫怒癡有清淨行無清淨行有定意者無定意者有亂意者無亂意者菩薩悉知而為分別諸根所趣復以天耳聞眾生聲悉能隨次知音響通而教化之以神足力入定三昧見一切人志性所趣自覩原本所從來處是為菩薩行于神足於是菩薩復當思惟分別根力七覺意法八賢聖道信念精進定意慧根菩薩常以玄通之智觀察眾生頗有成就根力覺道諸神通慧是時菩薩以他心慧觀前眾生或有具足成就信根常習八道平等之法心懷正見不處魔界信知生死苦痛無量復知泥洹快樂無為信有三尊世間大明不信外道九十六徑於諸通慧而無狐疑積功累德熾燃正法於中建立直信無難復以玄通無罣礙智觀彼眾生晝夜勤力修精進根坐臥經行心無懈怠以獲精進則具諸根猶如天衣周匝四方上下正等而無差違時若有人從一面來捉衣一角舉而移之餘三角者皆悉隨從精進根者亦復如是設有修習精進根者當知具足一切諸法以有精進便成念根心不錯亂名曰定根常以方便攝意守一分別善惡心如虛空是謂慧根十住菩薩入玄通定豫知眾生受胎之相分別男女男根女根一生十生百生千生至無數生皆能曉了而無窮極是謂菩薩具足道門思惟諸住智辯難及當念感動十方國土復當遊於諸佛國土示現光明有見光者皆得蒙度復當於諸國土興立法律普使遵奉賢聖經典亦當安利國土人民導引法味聞無厭足常當曉了國土人民種姓成就不別眷屬亦當觀知眾生心意便為演說六度無極復當禁制眾生亂念漸漸延致一切眾生自為導首牽引眾生入善法慧常念入定不失神足修己神通分別三世知去來今復當思惟學佛深藏無邊際慧亦當學習具諸佛法學了諸法而無染著學演無底開七寶藏學以神智成其剎土學習光明普照十方得佛定意感動國土學權方便化諸外道學於禁戒成就道果學當集會而轉法輪己身所學成一切智已成所學而無所學佛告最勝是謂菩薩修十住行進成作佛嚴治國土降神兜術權化天人示現殊異奇勝之法觀察種姓託生何國從兜術天來下世間三十六返周旋往來而化天人於中度脫無數眾生以權方便獨步三界而無恐懼最後下降六年苦行專心苦體枯木不別吾雖示現在此苦行然我乃在無號佛土於彼教化八十四億那術天人皆使建立不退轉地此土眾生見我形者謂為命過不成命根行過眾生積薪焚燒不能使然善權一心轉進聖慧不捨眾生諸所好慕除諸不要哀愍不及是故菩薩現于苦行十住菩薩於十地中開化眾生不別生死所度人民與成佛等若使菩薩意欲速成無上道者如彈指頃身黃金色具足十力四無所畏十八不共殊勝之法菩薩眷屬一日成就不求國土種類好惡但以眾生心懷貢高輕彼尊己不捨自大是以菩薩現受胞胎隨世權化在所至到多所饒益十住菩薩無菩薩號即當稱之號曰如來至真等正覺明行成為善逝世間解無上士道法御天人師號佛世尊無量福會諸佛所護諸天宿衛所講說法要有緣本隨時應適終不唐舉最勝當知所以名曰無號佛土者去此東南七十七億江河沙等諸佛國土彼有世界名曰仁賢佛名善眼彼無聲聞緣覺之道以無名號無生滅法而相教授知解脫空不計解脫聞空尋解通利無難亦無三毒淫怒癡病總持強記亦不可盡吾於彼土施為佛事此彼眾生亦不知吾身為所住是謂菩薩多所潤及是謂最勝十住菩薩於十地中而淨其行是時最勝菩薩前白佛言云何菩薩觀無常義諦分別空解了己身內外無主又心自在所作具足爾時世尊告最勝曰菩薩所遊心無所著論講諸法無所罣礙達知人根是夢幻法皆了一切眾生之心善惡之念因緣報應來者遊去若淨不淨苦樂好醜順逆縛解定亂窠窟悉能知之先以曉了虛而不實復以宿命神通之道如應說法令知空寂神足無滯靡所不覩是謂菩薩觀達本無或現佛身而取滅度現以方便不永滅度盡知眾生本末清淨或現分離散落異處因為說法知為惡露臭處不淨計常之人令除愛著復歎盡漏至泥洹門設漏不盡亦不受證復為眾生讚歎無漏一切萌兆致無盡慧行大慈哀御禪三昧遊止三四至四空定逮空無相不願之法修三十七道品之德善權方便靡不開化觀彼眾生在至八難除去塵勞永使無垢復以無礙賢聖之道入於生死使至泥洹亦以權慧大智之法兼化緣覺聲聞之乘隨從勸進令至道場若在憒亂煩惱之中教人行寂不興眾想若有眾生計諸所著有數無數現無所有亦使諸人逮無所著雖處境界周旋往來不興想著無所罣礙常與眾生說微妙法有漏無漏有為無為善法惡法悉了知之亦無罣礙復以無礙無漏慧本曉了眾生心行法本隨彼形像安處無為隨習俗教令解明法心意識想不使起滅權慧適化常得自在是謂最勝菩薩行觀解了身本內外無主念常修行懷來無厭自獲永安復使眾生蒙其福祐行大慈悲不懷怯弱然後乃致解身無主及內外法亦復如是視其眾生如己骨肉有所求索先彼後己大哀堅強所濟不虛皆使得立奇特之德心識寂淨亦不動轉觀察身本無可貪者復為眾生而說不淨是身如城終無盈虛身如溝澗時時流溢身如熾火吞薪無厭亦如江湖投海無滿如是最勝菩薩教誨分別思惟知之不淨亦使前人興不淨想深入辯才亦無滯礙逮得總持無所遺忘所教之言不失次第常得審諦正受三昧恒入寂然諸度無極降伏魔怨去邪亂想如是最勝菩薩觀身達知內外無有處所亦如幻化影響焰光入真諦法分別法界遠離貪塵勤修正覺空無相願知一切法生亦無生無生亦無生雖處於生而無有二隨其所生開導度之執志勇猛不捨道意坐樹王下而自誓願吾今自盟若我不成等正覺者終不起于座也持心平等不捨佛道常處三界亦無所著自觀內法觀他人物亦復如是念求審諦清淨之慧了知常想悉無常想復次最勝菩薩自念如吾今日受有漏形何由而獲斯由永劫積德不惓合集智業乃致此身不念緣覺聲聞之道若有人來而趣向之心不恐懼亦不狐疑行於布施去眾亂想內自思惟使我得成等正覺時相好嚴身作黃金色復訓眾生使立禁戒不墮惡趣順忍不起根門不亂勤加精進捨自大心三昧正受心不流馳修成大智遠離欲塵以權訓誨達無邊際聖智之業未曾漏失所住牢固如佛之住分別辯才隨順應義遊心總持不損道教充滿眾生一切所願進御退轉使不墮落所陳言教與禁相應既自無隙不說彼短行菩薩道常省己過寧喪命根不毀彼此若有眾生自來歸命不以為歡設不來者亦不憂慼聞善不喜聞惡不怒將順一切令至道場終成佛道不違禁戒先救彼危不自求安施以七寶惠而不悔入深法要神通無礙復以神力觀眾生根深淺高下分別聖慧而為敷演行無所著亦無窮盡雖在緣起心不染著一切諸漏不以為證觀察法性而無吾我正法寂寞清淨無著三世興衰法無所住不見過去永以滅盡不察當來有對無對不念現在而常存者如是最勝菩薩遍觀億姟京兆法無所起法無所滅身行清淨而不為惡口言清淨念常至誠意在清白不犯十惡是謂菩薩應度無極便為諸佛而見授決慧根巍巍功德熾盛居十住位定不退轉奉遵於法亦不差違情性和順所行具足逮佛十力志若金剛了於法本有起有滅曉一切人心病輕重眾生若干性行不同所受果報能悉分明云何菩薩而受果報手執慧明除其大冥思惟果證最勝當知持強記劍刈去疑聚有所興造皆是果證因其果證修行廣施持戒完具如吉祥瓶心行忍辱如頻頭大士精進超殊猶善顏王禪定入微空慧菩薩是也慧心果證不可移轉菩薩惠施平等無二不見吾我有若干想於諸人物亦復平等人物以等得諸法等了法平等正覺亦等戒忍精進一心智慧悉解平等而無若干了一切生亦無所生生亦不生不生亦不生解生無生乃應法性是謂最勝菩薩達觀實窮一切真正大法不興塵勞而與共俱捨一切生不見所生既自布施不見所施或有菩薩以施求道又以想著欲得滅度斯由雜毒還在生死計吾往古無數劫時曾於此界作轉輪王飛行皇帝隨意所念自然在前無敢違者子孫相繼經六十九中劫其間行施戒忍精進一心智慧興七寶塔高至梵天彌滿世界時世有佛號名勇進翼從羅漢九十億百千那術菩薩大士不可稱計吾自躬身四事供養衣被飯食床褥臥具病瘦醫藥國財妻子象馬七珍奴僕走使下及民吏盡持供養彼佛世尊時我所施有染著心由是墜落處在生死唐勞其功不獲其報欲計彼時所興功德如毫釐許今存在者未之見也如是最勝菩薩惠施施亦有施施亦無施亦不見施亦不見非施施亦非施非施亦非施於施等者得諸法等解施無施乃應自然戒忍精進一心智慧亦復如是了智空寂亦不有智於智無智乃應智慧復次最勝菩薩復當思惟法寶云何法寶所謂四意止四意斷四神足五根五力七覺意八直行神通三昧諸度無極一一分別而無吾我蠲除闇冥使知大明建立慧智開化眾生棄諸重擔而無猶豫修奉禁戒身意寂然復當思惟建立慧珍亦不生心而有所猗意離三世亦無內外不猗陰蓋四大諸入取證滅度不見滅度七覺意花以為花鬘賢聖八品以為果報莊嚴道場以為室宅導進眾生引至無極淡泊寂然無老病死亦無憂喜眾苦之惱獨步三界而無所畏觀諸人物悉皆清淨我人清淨人物亦淨了達清淨而無所有菩薩從初發意以來當念清淨起微妙意於其中間終不復生淫怒癡意亦不施心當嬈眾生亦復不興二乘之心在於大眾方為上首雖處豪貴亦不貢高護於眾生不捨眾生本無之心各各無實心無有心亦無結網是為菩薩金剛之意而不可沮長養善法使不漏失思惟深妙弘誓曠大不可思議察一切性不見所起亦復不見有成就者觀世幻事皆不真實以清淨觀斯是顛倒不隨諸法應與不應復不捨之有雜索者不見現在有所積聚不見去來出有所由去亦無端來亦無緒分別現在皆無處所尋究正法而不可得菩薩建意要在顛倒不成之想是菩薩要六十二邪是菩薩要身想戒見是菩薩要沈吟猶豫是菩薩要貿求天福是菩薩要或入泥犁不計有苦是菩薩要或復變身入餓鬼中及畜生道是菩薩要菩薩雖處五無間中於中拔濟苦痛眾生安處無為長存永樂亦無起滅亂想之患思惟法界亦不可得所以者何人由法生法由人興自起自滅亦無死本人不離性性不離人人物自然不見蹤跡吾我壽命亦復如是吾我自然諸法自然法以自然道亦自然解知如是空達觀者便得自然積聚之道所謂自然積聚道者妙觀無二亦不見二菩薩復有速疾三昧入此三昧者彈指之頃遊於十方恒沙諸佛國土禮事供養諸佛世尊還在故處人無覺者尋於座上即如其像三昧正受到于東方億百那術江河沙等諸佛剎土禮事供養諸佛世尊問訊聽受微妙之法忽然西過復至無量江河沙佛國禮事供養諸佛世尊已尋復南至無量國土即還北方無量國土四維上下亦復如是於大眾中一坐一起無覺知者如是最勝菩薩入此正受定意彈指之頃遊于十方無量剎土忽然還至在于本位時坐眾生無覺之者如吾今日於大眾中敷說法義有二億菩薩不起于座各各遊至十方剎土今各還來在于斯坐聽法眾生無能覺者皆由菩薩行純淑故是時最勝前白佛言斯正士等所入三昧為號何等令諸菩薩周遊往返速疾乃爾是時世尊告最勝曰且捨菩薩所入三昧復有三昧名無礙通是諸佛世尊常所遊居如來入此三昧已出入息頃遊於億百千姟江河沙等諸佛剎土亦使十方諸佛世尊來內此界不嬈眾生有覺知者或持十方一切海水移在虛空如懸明珠無不見者不使水性有驚恐者斯名無礙通慧三昧時二億中上首大士有一菩薩名曰海藏在于座上便自思惟如來必欲使我現於三昧神力即從坐起往詣高座眾會之前稽首禮佛并諸上尊則住佛前叉手白言佛道深遠不可喻及無上正真之道實為難逮如今我觀一切菩薩及四部眾諸尊神天并來會者見此菩薩於大眾中而師子吼又且眾人飢虛於法來甚久矣今時難遇欲有所問若見聽者乃敢發言佛告海藏隨汝疑網而問如來悉當為汝分別說之使諸菩薩及一切會令得悅豫當以智劍之大火燒汝愚癡之叢林是時海藏菩薩復白佛言唯然世尊向在座上心獨思惟而自念言斯諸二億正士積善甚久功德具足降調心意志存道法累諸善本獲此正受從無數劫承事諸佛禮事供養神通菩薩而此正士為眾生故象馬七珍而已惠施皆使生類得成佛道或以退轉不堅固者行此定意正受三昧復有菩薩以塵勞故深入生死欲使眾生永無苦痛或有菩薩入慈三昧令彼眾生長離憎嫉復有菩薩興發悲心使彼眾生解無常義或有菩薩遊喜定意有瞻覩者令解空寂復有菩薩發金剛心皆使眾生成弘誓意復有菩薩廣大其志迎致一切入己剎土復有菩薩以身法本令彼眾生初中竟善復有菩薩八不閑處興顯三寶使不斷絕或有菩薩以權方便隨前眾生應變適化復有菩薩閑居靜處觀有為法如幻如化或有菩薩樂在空慧觀此形體如彼牆壁或有菩薩心意質直所行清淨亦無穢污復有菩薩情性至密所遊之方而無漏失復有菩薩心趣一道不使眾生聞三乘之名復有菩薩志樂解明洗浴前人永無塵穢爾時世尊在大眾中讚歎彼菩薩曰善哉善哉海藏菩薩乃能吾前於大眾中而師子吼歎譽菩薩所入定意使來會者悉得聞知斯諸正士所遊定意三昧正受不可思議無能逮者非是二乘所能思量菩薩積德不自為已念拔眾生受苦惱者正使三千大千剎土其中風起彌滿世界周旋速疾如隨嵐風設有人撿道跡之人心欲專逝於中往來尋能成辦而無罣礙況復菩薩神通大士三昧正受而可思議轉念之間以過恒沙無量剎土復以六度十善之法教化眾生訓以善道其心永安不可動轉志行寂靜亦無錯亂若興心行亦無能及斯由前世眾德具足志行庠序不別種類大慈無盡亦無窮極一切諸法常自存在眾生不達謂有興衰法法自生法法自滅法不生法法不滅法法生法滅性不移轉斯是菩薩大士之道非諸凡俗之所及也眾生之類在於生死不達道本謂為法性而有變易設當爾者此事不然菩薩從初發意以來行施行戒眾德具足所獲果報得成道者由解空觀虛無寂靜宣揚去來神妙行業皆悉成辦入諸菩薩所修行地遊於殊勝無量佛國勸發眾生度生死岸曉了根門隨時適化靡所不濟或以世俗威儀禮節或以神足神通道慧育養生類分別六情塵勞興衰眼耳鼻口身意所起眼亦無常亦無真實去亦無處來亦無跡耳鼻口身意亦復如是過去當來現在之法亦不見生亦不見滅群生愚惑計有常想何以故最勝當知菩薩大士權智普備行於無量諸度無極立成信地廣修諸法為諸如來所見稱歎除去妄想得無量智辯才無礙常懷慚愧觀法無起不見動搖或以相好莊嚴佛土所行與法不相違錯入於甚深一切道智諮嗟聽法亦無厭足權智隻步降伏眾魔或至有想無想之處或至梵天帝釋宮舍或至十方恒沙國土所遊之方興有佛法所設玄遠不可思議除去慢惰亦無是非爾時世尊復告最勝菩薩達士修於無量正覺法門四意止四意斷四神足五根五力七覺意八直行總持強記而無缺漏以法意止有為無為有記無記有漏無漏十力具足諸法無畏三昧正受斷除陰蓋曉了分別不退轉地復以三昧正受之力超越慧業五十七法菩薩當念使不忘失若人布施求諸天福或求鬼神諸龍宮中或以施心生四天王復有欲得生二十八鬼神將軍斯皆不真不獲其願爾時世尊便與最勝而說斯偈身淨不行惡口行無四殃意法不念罪是菩薩總持頒宣無量德永無慳貪心神通除闇冥是菩薩總持教人布施時無令有願求失願墮三塗功勞唐有捐吾昔求正覺想著經劫限方便涉生死五道為遊觀復於阿僧祇造修立德本由不得自在遊戲四淵池今雖得成佛獨王三千界斯緣去想念得入玄路門道場放金光億神來歸命隨沙門善神皆來而自歸是故最勝當念專意除去想求解了法界一相無形修治佛土明慧不斷不勸助業普施一切無施無聖了無所生平等一乘不見若干最勝復當分別四諦苦由何生復由何滅此五陰身苦之根本以審諦觀當求滅之習由苦生盡滅無餘邪疑倒見有六十二以無量智解無處所復以四諦觀十二緣起從何生復從何滅漸漸思惟乃知淨寂身口意行亦復無主亦無受者亦無來去亦無住處從須陀洹上至正覺亦復如是分別欲界色無色界復次最勝菩薩思惟知苦出要苦習出要苦盡出要苦道出要如實思惟復當分別十六聖法甚深難測三十六物惡露不淨宣揚無上道果之慧頒示訓誨導之以漸諸佛深藏靡不貫達所出言教終不虛發或現大財殊特長者因其所施攝取眾生周旋往返令成其道或以香華光明幡蓋廣顯照曜皆使周遍復以神足感動諸天宣及佛道使趣一乘故我累劫不以為拘復現聲聞緣覺之道託居山澤不現滅度復入龍宮化諸龍子得在道撿如是最勝菩薩功業不可稱限非口所宣非意思惟或時菩薩生轉輪王家天上世界悉蒙將導復受十善若見眾生在飢儉中輒以甘露令充其乏荷負眾惱離愛欲中菩薩比像不可稱量復次最勝菩薩當念千七百定意法門令諸無著得成正覺復有光明定意法門令菩薩逮總持顯要復有道樹蔭蓋定意法門三千世界蒙獲覆蓋復有雨世神珠定意法門放百千億無數光明一一光明出若干種苦空非身無我音響聞音聲者皆發無上無見之心復有水精無像定意法門令十方世洞然一色加出若干音樂之聲其聞音者自識宿命知所從來處所窠窟復有月盛滿足光明在眾獨曜如月在星復有日精光明現眾生眼令知進趣復有威神光明授大乘決無能知者復有無見頂相光明定意法門在眾獨尊興恭敬故復有舌相光明定意法門處眾信用無誹謗故如是最勝菩薩所入比像千七百定意光明法門無量清淨即於座上無數之眾聞斯法者發於無上正真道意自昔以來未曾聞見是時東方去此無數恒沙世界有一菩薩名曰寶勇將諸眷屬前後圍繞至此忍土前至佛所頭面禮足在一面立叉手向佛而歎頌曰和顏色殊特人中尊第一塵勞無垢穢施以無量德其明照百億鮮潔知無涯慈悲一切人獨步王三千我等今日來欲聞甘露慧願演時得濟如渴奔流泉導師時乃至如彼優曇鉢我等病根人為救為作護今我從來處去此無數土飢虛甚積久願為宣示之是時寶勇菩薩以此偈讚佛已復禮佛足各次第坐爾時世尊告來會者諦聽諦聽善思念之吾當分別說於菩薩無生滅行上中下善戢在心懷時諸菩薩白世尊曰願樂欲聞世尊告曰道者非生生亦非道無想是道想亦非道無者是道有者非道無著是道著者非道有欲成道斯亦非道無成無欲乃謂為道意繫根門亦非真道除根門者乃謂為道時會菩薩復生此念云何名為無生滅行復言是道今言泥洹豈非道乎爾時世尊復知大會心之所念告眾菩薩曰云何泥洹異於道乎對曰非也若使泥洹不異於道何以故言斯是泥洹斯是道耶此是無為此是滅盡此是快樂安隱之處或復稱言此是名色六入此興則興此滅則滅復是泥洹道耶對曰非也世尊佛告曰善哉善哉如汝所言道非泥洹泥洹非道生是滅本然滅非生道是泥洹之本然泥洹亦非道也名色六入亦復如是爾時眾會聞斯說法無生滅行定意觀時皆逮得無生滅心不復退轉是時最勝菩薩前白佛言世尊云何菩薩於施戒忍辱精進禪定智慧有進有退復有菩薩從初發意至成作佛未曾處在父母胞胎常得化生復以神足遊諸佛國亦無國土之想唯願世尊一一分別使將來世諸學菩薩道者知其所趣爾時世尊告最勝曰諦聽諦聽善思念之吾當為汝一一分別最勝白佛願樂欲聞佛告最勝若有菩薩行施戒忍心念有想精進禪智一切諸法興想著意或有世界無世界想見有眾生無眾生想見有去來無去來心見有現在無現在意見有著斷無著斷心斯是初地根力成就便當與十法相應云何為十所謂如來神德不可限量如爾一相無所罣礙正覺名號不見染著一切諸法不見越度等現三乘不見所趣不著世界解知名號無去來今所謂名相謂一切智亦名法界懷來道故將護彼志不傷其心如是最勝斯諸法者亦無處所來亦不知所從來處去亦不知為從何滅菩薩行戒忍辱精進亦復如是戒亦無戒忍亦無忍解知精進不見有進若人持戒恒護彼短設見毀戒不以為恨見戒完具不受用喜是謂菩薩成就於戒菩薩行忍心不增減有人來取菩薩身體節節支解執心堅固不可沮壞菩薩具施戒忍精進禪思智慧其想著斷心不懷二不起不滅興若干念於諸罪福平等無二復當思惟三向梵堂空無相願不見空義與相願合相願亦不見與空合無願不見與空相合空相不見與無願合亦不不合無相不見與空無願合空無願不見與無相合亦不不合去來現在亦復如是復次最勝菩薩神足非思非慮龍種境界不可思議亦不著世復非離世往來周旋都無住處願相諸法亦復如是菩薩進前修其道果聖道自然不見邊岸若有人來求其端緒於賢聖法則為自損如是最勝菩薩戒聞慧施六重清淨之法義理深邃得修梵行若有菩薩得修德本獲斯深法微妙之要於無餘滅度而取滅度教授眾生無去來際乃謂為道菩薩現入愛欲之中觀察根原而為說法或時入滅盡定斷出入息永無有餘形體膖脹漏諸不淨眾生覩者興無常想又觀眾生有定有亂隨宜示現令得解脫或以威儀道品之法訓誨一切除其重擔神智五法是菩薩業十八微細是菩薩業十六金剛是菩薩業二十一戒賢聖所修是菩薩業在樹王下思惟三十四法是菩薩業於施戒等不見吾我是菩薩業去來現在分別不住是菩薩業如是最勝菩薩所修境界難量解知報應乃得趣道其有來者隨因緣合聲從空來耳識往聽言教書疏非真非實隨緣合會隨緣散落緣合則合緣散則散散不自知為從何散聚不自知為從何聚是時最勝前白佛言善哉善哉快說斯法種種分別說緣本末為諸菩薩被大德鎧令無數人發大道意稱歎菩薩功業所趣及如來號十法德義諸來會者咸得聞知如來智業無所罣礙若有菩薩聞斯法者陰衰諸蓋永得消除使諸眾生靡不通達我等世尊自今日始奉尊如來所訓道教純熟之行不敢放逸布施調意恒常分別一切文字章句義理悉現在前心懷平等如空覆蓋所行慈哀普周一切隨其根源而開化之常以四等加被眾生食以甘露棄除一切恚恨結使放捨十法去離三毒拔其九惱亂想之法死魔塵埃傷害人心永使無餘分別十二因緣之本從癡緣行至生老死復當思惟緣起所趣癡滅則行滅至老病死亦復如是隨其種類察其根原然後投藥持心堅固明審眾人心所思念斯為善行重為說法不令流馳穢濁眾想不復興起是故最勝菩薩宣布所設言教多所饒益多所成就視彼眾生如母愛子隨時將養無增減意恒在正見不隨異學在大眾中如師子王思惟體中地水火風地動則水微水動則火微火動則風微四法動者諸情衰微神離其身臨時宗親有何恃怙唯有善法乃可憑耳復當思惟深觀之法諸佛所遊正受三昧順其本則不失威儀分別有無漏失之行超越世間八法之業利衰毀譽不染其心計我人壽命都無處所最勝當知若有眾生懷倒見心來詰菩薩所行法則若從一劫至百千劫承受一住菩薩所說言辭流利無能障塞是故當知菩薩所行無能及者不可以譬喻為比所以然者皆是菩薩神足變動之所設為往至十方禮事諸佛興敬供養從一佛國至一佛國所至到處輒為眾生興顯道法蠲除一切始終之難諸有怨讎遭苦惱者自然消滅所以眷屬成就者何皆由捨棄憍慢自大或時在於大眾之中其聲流利若如梵音使三部眾獲其志願趣使引入無為究竟之地而滅度之亦如大龍興無蓋雲雨於三千大千世界百穀草木普蒙其潤隨時滋長菩薩大士亦復如是暢一音聲以八解脫法味之水布道法教使三千世普蒙其度其解脫者志若金剛內外清淨復以神足禁戒法律自瓔珞身眾相炳著如純金山所經過處令各得所其聞法者篤信不疑復令眾生入覺意三昧使三千大千世界其中有形之類蜎飛蠕動自識宿命皆令眾生覺本習緒知苦所由因是皆發菩薩之心奉遵修行如來正受是時聞法眾生用心精勤承佛威神明識來趣隨其遠近盡來趣至淨妙道場至道場者其志堅固入無所畏不復恐懼其志究竟利根眾生或經一日二日三日乃至七日捨其形壽而取命終皆生天上其德純熟行不缺者便生十方諸佛剎土生天眾生自取天上若干種華及諸雜香所有自然供養之具而來供養散諸大眾及來會者花處虛空皆不墮地化成自然寶交露臺以大音聲而自讚歎我等善利快蒙斯福乃能遇此覺意三昧使三千大千世界獲其所願如是世尊快得善利復以香花別供養最勝菩薩今蒙仁恩得遭值此覺意三昧使我等身咸蒙慶會其有眾生得聞覺意三昧不篤信者當知此人乃前世時不遭此三昧之所致也是時世尊告來會者吾昔無數阿僧祇劫行此三昧使我今日得成阿惟三佛過去無數恒沙諸佛及當來者皆當修此覺意三昧三昧威德不可稱量其聞名者悉皆啟發菩薩大心不可復計四部之眾皆逮此三昧定意復有百千諸來會者即於座上皆發無上正真道意爾時世尊復放覺花定意三昧光明照彼三千大千世界地獄餓鬼畜生之類眾苦消滅皆得還生在人道中自識宿命是時座上有四億眾見此瑞應各生患厭心自思惟夫生有死皆由因緣死此生彼牽連不斷淫之為源斯由貪愛我等願樂生無欲國乃得修此覺意三昧定意正受是時世尊知來會者心中所念而告之曰西方去此無數佛土有佛名無量壽其土清淨無淫怒癡悉同一心皆由蓮華中生不因父母情欲生也純是童男亦無女形無大小便以禪悅樂法無想念識以為飯食共相敬念如父如母欲生彼者可發誓願時四億眾即於座上同心發願求生彼土爾時世尊即如其像放覺意三昧光明照彼國土使四億人得見彼土如來世尊及化生菩薩其國廣博純金銀琉璃眾寶雜廁無三惡道八難之苦見彼國已此四億人隨其形壽皆得同時生彼國土而得修此覺意三昧斯由本誓發願所致覺意三昧之所感動其德如是是時最勝菩薩復白佛言云何種類菩薩常從佛聞法而興恭敬意加勇躍不能自勝世尊告曰斯法要者猶那提神藥若人服食斯神藥者心神悅豫自然濡滿淫怒癡除無復眾病其聞此法一句之義至大乘者超出妄想得離惡趣志願自在未獲者獲諸根具足未常缺漏若使有人專心一意勤修正行無他餘念而順其法諸塵垢病自然消除若善男子善女人得音響信加敬正法樹下端坐一心思惟設意倒錯復從一始若意不定當自剋責有何不及惡心不除勤苦劫數不在道撿何日進成而獲無漏因平等法得蒙度脫如是最勝夫順法者不居三界亦不離之復以三觀七露明禁而自防慎常悔前過將來不造當得諸佛十八之法四無所畏五根五力禪脫定門其所說法平等無二身黃金色相好自嚴種種功德以自瓔珞音聲言訓達於十方是謂最勝菩薩大士當獲十法功德云何為十所聞正教專意思惟從善知識亦不違慢不自大不自下恒處於中所施行業終不虛妄諦入深慧意亦不亂歡喜念施心悅無悔若前布施無所選擇達於苦際宣暢無我神通自遊不失善權是謂十法獲十功德爾時世尊便說斯偈聞教專意聽慎道無想願憑受善知識施念無悔悋愛彼猶養已高下隨顏色一心念恭敬獲十功德福最勝當知善權適化智度無極逮於菩薩大乘方等如來出世愍於俗故而現若干行法不同或現緣覺聲聞之乘或在山崖深窟自隱或復經行而自剋責挍計身中無一可貪由是之故當自思惟斯為如來之所開化信吾言者而在心懷於現法中即得滅度雖在異學不改正行為諸異學講演法鼓其法無想亦無諸念令其眾生盡諸有漏諸有會者致微妙慧行有若干志性不同如是之比不可稱計好慕聽經非圖一類捨真就偽亦不可計現在目前其數難量或有菩薩專觀脫門雖行備具貪在滅度所以然者未解善權故致留難如來神足導引使知方自覺寤非菩薩行復為波旬之所擾固復從是退還在凡夫最勝當知如來晝夜三達觀察誰根闇鈍退不進者誰復進前上菩薩位退如恒沙進如毫毛心復自知而無神通夫人初意其心堅固設當成者眾生根斷無為之法定無生滅眾生疑惑謂為非真善權方便務於真諦願樂欲聽無從法忍十二因緣法之深要先當分別解空無相願達知無常非真非有我人壽命虛無寂然佛復告最勝菩薩及眾會又自念吾昔未成佛時為諸如來所見訓誨復加威神所見接導亦是本願行念所逮得蒙清淨志趣安隱今成如來平等正覺眾行具足出現於世斯由執意不退轉故諸菩薩眾亦無央數神足之變不可限量降伏於魔無餘僥倖若至城郭郡縣聚邑其眾生類覩見吾者執意聽經亦無他念興隆三寶使不斷絕欲求法者皆得充足獲安隱行佛復告最勝菩薩若有眾生信從法教空無相願當行三十六事令不墮損云何菩薩行三十六事令不墮損於是菩薩分別三向亦不懷恨雖處愛欲無所染污觀於無常亦無觀想心行清淨不失法性求諸脫門法諸賢聖懷來道故而濟眾生妄見已斷悉知無常應無所著等正覺行隨緣起滅除去縛著所施為事不自為已解知人本本無出生壽是磨滅恒不久住命逝變易如幻如化過去永盡不見縱跡來無形像復當受有現在流馳靡知所趣知業慧明神識不住空慧止處縛解無縛勤修三事復修除三不猗空慧受其果證將養形命令至道場於欲無欲亦不離欲諸佛正受恒現在前往來周旋不生無想志常著在諸神通慧深入法藏不見所入滅盡無生以為屋室如如如爾無形無相本無有際際亦無際常不有常思惟無常雖見生死亦不見生入於五道解無五道塵勞為縛己已離之自守無為無悕無望度人如空空無所成身行口言無無所損是謂最勝菩薩所行三十六事上妙之法非是聲聞緣覺所及當善察之為人解暢無令眾生有諍訟心所以然者希有眾生能信之者夫能宣暢緣業之法斯乃應於無生之心若觀眾生意不堅固便當漸漸開使得解得失雖殊亦當下意勿得稱已設復有疑以本無觀三世平等等無差特亦不見等亦不見無等見亦無見亦無復見況有色相色自無色本無有色色識無識豈有識耶耳聲有識受外音故鼻香起識自生臭惡舌味生識分別好醜身細滑識因彼麁澁意法興識由前善惡了達諸法無住不住亦不見住最勝當知吾我所有諸法所有本悉清淨亦不見淨諸法吾我本無所有不見所有無亦自無亦不見無慧解菩薩皆無所有菩薩解慧不猗身口亦不自高復不自下從本至竟了達自然如是菩薩解空慧義便成無上正真等正覺多所建立多所饒益爾時座上諸來會者四部之眾及八部鬼神心懷踊躍不能自勝各興恭敬以天香花意花大意花散于佛上及散諸菩薩大弟子上悉在虛空羅列而住作唱伎樂自然而鳴復有諸天側塞虛空皆發大聲自然雷震皆自歎曰今所聞法自昔未有為諸菩薩講論法要空無之法所造言行意皆堅強前在鹿野苑中與諸天世人所轉法輪蓋不足言今聞如來說空無法無生無滅最第一義世之無雙不可稱量自昔聞法未如是也善哉世尊使我等心永無猶豫疑網悉除無餘結恨是時世尊告來會者慧解菩薩為一切眾生故心不去離諸法之本況當遠離空無之法此事不然菩薩習學不當興意生于是非若在諸法念無所著法實甚深不可思議習智淺者用無黠故墮四顛倒而興陰蓋以去持入復生十二緣著以生便與六十二見共相受入以生受入復與一切諸塵勞垢而共合同如是菩薩常當遠離不與同處亦不離之從癡至死世間亂想及意所念若見精進心不慕及諸見懈怠亦不慢惰有奉戒者復不有異見毀戒者意等無二忍體滿具瞋致惡道一心不亂諸想不興智拔濟苦永盡無餘恒當遠離一切諸念去其世事云何為世事所謂五陰六衰四大四患十八本持十二因緣與心不相應者是謂世俗法佛告最勝若有菩薩於三世中而行布施亦莫思惟過世受報不念過世所施財物亦復不念過世受物之人不念過世所施之處所住屋舍不念種姓生某家字某亦復不念爾時所施今乃獲報設今造福後報倍勝如是菩薩為不成就為墮邊際為在魔界為斷佛種終不至無上正真之道成最正覺所以然者有想著故想著施者非真實果若復菩薩念現在施及當來施常當牢意無眾亂想或時菩薩給施所乏衣被飯食床褥臥具病瘦醫藥隨其所須而不有逆欲成無上等正覺者解諸法空了達為一空法無相空法不生無造無作無所施為不見來時亦不見去以法性空觀了無形戒品慧品定品解脫品解脫見慧品三十二相八十種好法界如法界定法界觀法界無著佛如佛定佛觀佛無著佛者無我亦無所生道意意明法意意明眾意意明此十三行無漏慧觀當來過去現在十三佛以覩見一切諸界分別其界無來無往不見出生法自常住亦不見動亦不轉還一切眾生自起識想有不信者而取化之三場清淨修如來室諸法若干行不究竟所說亦異受者不同欲淨三場及五眼者現轉法輪無礙之想先行十三無漏之觀是謂最勝菩薩摩訶薩無礙之智無礙慧根為眾生故示現法界姓字名號無量無限不可思議皆是善權智力所及是時最勝復白佛言云何菩薩入定三昧修行善權攝智不亂佛告最勝於是菩薩入無著定身意口教無所罣礙觀諸佛土如掌觀珠化育眾生亦無所著放大光明導引一切而轉法輪佛力無礙或以菩薩以為眷屬復以佛智自瓔珞身住如佛住遊至諸國如佛所遊淨諸剎土以佛之度而度脫之其心盟誓以教教人以智訓人是謂最勝諸佛所入定意三昧所遊所行不可思議不恐不畏無所忌難聽無厭足心不轉還亦不疲惓不捨當歸墮于餘法何以故以其菩薩在諸法中志意曠大弘誓之心不可沮壞發心起學修佛正法無底之源加被眾生而不捨離解眾生空諸法亦爾諸法空者道性亦爾善察眾生進趣來往以大慈心遍滿一切三世諸佛所行法則而不差違無形像法而悉成就所以者何猶如男子以意寶珠懸著空中其有觀者莫不歡喜色甚微妙所照無礙自不言我廣有所照菩薩大士亦復如是以心寶珠出智慧口一切智光普照三千大千世界亦不自言我今慧光能有所照何以故然此菩薩為彼眾生不自為己欲使眾生至解脫門以佛聖印而印可之淨諸佛國為諸眾生而作覆護離一切念其智慧眼無微不照明生死本去來現在八法功德及漏盡通想知滅盡羅漢緣覺所不能了菩薩覺知法性所覺如幻如化熱時之炎芭蕉野馬呼聲之響鏡像水月泡沫夢現皆不真實此五盛陰苦空非身四大合成復當思惟地水火風空識六事處在三界欲界色界無色界斯是死界泥洹法身乃是真界解生死界及泥洹法一而不二亦無若干四大吾我亦復如是吾我空者諸法亦空諸法空者六思念法亦復如是不墮倒見不處生死亦復不念中道取證是謂菩薩深了法要所度不虛受養不妄安隱處道而無唐捐復有菩薩用四等心深究生死無底之源救之以財恤之勸道大慈菩薩舉目成寶山河石璧樹木莖節悉為七寶便用廣施令得道證菩薩于時觀察眾生有著苦者為說五陰為苦為老為無真實習色著苦滅習成道苦義眾多習為原本斯二事盡乃謂為道爾時最勝菩薩前白佛言云何菩薩初發心行無能斷者云何菩薩意識安隱不可捨離是時世尊告最勝曰初發意菩薩當學所學不滯生死不畏吾我雖處過去當來現在亦不畏懼便能勇猛毀壞邪見初聞法味信根成就意常係在滅盡之處常離世業唯慕無上正真之道諮歎經典聽之無厭設遭苦樂不以為惓所以然者其心牢固不可移動或經一身二身三身應時逮得如來正受三昧定意復得信受不妄三昧復得想持受決三昧漸漸便至無所從生不起法忍以是名曰發意菩薩內心所行無能斷者菩薩專意不著色相不念是常非常有苦有樂若好若醜若遠若近亦復不念過去當來現在之法亦復不念吾當成佛典領三千大千剎土不念有想不念生想著想染想結想心想無量門受其妙法不還亦不見還不厭亦不見厭不足亦不見足不廢亦不見廢無捨無壞無見亦不有見不增亦不有減不異亦不有變不自然行非不有行所以然者言自然者虛空法界之所攝也如是菩薩無限無量弘誓之心而自成就不厭不患亦不退轉賜欲度脫一切眾生所以然者菩薩欲度一切眾生使般泥洹住十七劫不捨不離分別三世諸法虛寂諸法空諸法無我何以故欲從此至彼故菩薩大士至虛空界以天眼觀依地大住眾生多耶虛空界眾生多耶然觀虛空眾生不可稱計無有邊限天眼菩薩復更思惟吾今所觀極為玄遠寧從四天下繞須彌山其中所有虛空無形眾生多耶為有形眾生多耶佛告最勝天眼菩薩猶不能知無形眾生之多少所以然者非彼境界今吾引喻重解斯義有明目者當了此譬猶如辟方八肘虛空上下俱等無空缺處算計其中無形眾生與四天下眾生共等欲知數者從一數至億以億為一復從一至億還數億為一如是數至七欲知無形虛空眾生限者其數如是復告最勝天眼菩薩觀虛空無形眾生之時猶如人觀辟方大石上下俱等實而無缺故不知數發意菩薩從初起學上菩薩位當度爾許眾生心不移動者當知不為魔所擾固遊於三界憑善知識恐畏之難亦不復生其有菩薩住於是者至誠受莂亦不復久行權方便興發勸助指授泥洹說滅度決加說四諦如來印章一一分別而示其路若有眾生不肯覺寤無數方便以為唱導習癡所惑而致諸苦能斷愛欲乃應無著便得越度正覺所有聖賢默然則為解脫所名解脫解脫生老病死彼亦不死亦不為死彼亦不脫亦不為脫何所解脫無著無縛無滅無生無所成無所辦無所逮乃應正道眾生迷塞不時開解如來哀愍現出于世在所遊處便現導師聞法眾生至不退轉若有歡喜奉持正法便逮無生不起法忍發意菩薩常念思惟眼耳鼻口身意分別六衰為從何生復從何滅法自生法法自滅法不見邪不見正不造不作不見是我所非我所不依內性自觀不依外當分別復當思惟色痛想行識不過去色過去色不在內不在外不兩中間得不過去痛想識行過去痛想識行不在內不在外不兩中間得不過去色住不過去色不住不在邊不在此不過去眼耳鼻舌身意法過去眼耳鼻口身意法不在內不在外不兩中間得不過去意想知滅不在內不在外不兩中間得當來現在色痛想行識眼耳鼻口身意想知滅亦復如是復次最勝菩薩大士以神通慧修無礙道一切諸佛功德慧業盡共計之十倍百倍千倍萬倍不如發意菩薩安一眾生發無上道心成一切智具足一切諸佛之法妄想已斷無復狐疑諸天世人無不恭敬而禮拜者達知諸法幻化非真一切有形進趣於道便獲如來神足之力是時座上十四億眾渴仰如來神足之德遲見如來現其威變佛知眾會心中所念即於座上放大光明身諸毛孔亦放光明一一毛孔放百千億光明一一光明有百千億夜光神寶雕文刻鏤眾寶雜廁眾花雜香而覆其上寶四角頭懸四香瓔一一寶上有百千億帳一一寶帳有百千億自然蓮花師子之座一一座上有百千億殊異之色一一色中有百千億摩尼珠寶在蓮花上一一花上復有百千億種種殊異寶交露蓋一一蓋下有百千億如來說法一一如來有百千億諸佛剎土一一剎土有百千億自然浴池一一浴池有百千億鳧鴈鴛鴦自然遊戲爾時寶交珞臺諸如來無所著等正覺復放百千億光明一一光中復有化佛一一化佛各說發意菩薩所行功德十二因緣無常苦空非身之法趣泥洹門一一門中轉百千億不退轉法古昔未轉今日如來而為轉之現佛威儀神足變化未曾所見未曾所聞不可思議不可稱計是時諸來會者歎未曾有甚奇甚特是我等福乃能見此神足變化燃法熾法無盡之化如來如如來藏不住於住無形像無根本不得得不獲獲甚深玄遠實而不虛智慧廣博除去愚惑亦不破壞成就法界當來過去現在諸佛之法皆現在前出如來力增益諸佛國為佛意印出生菩薩道於現法中為淨眼法王慧眼清淨種性純熟佛眼無礙由慧眼知分別句義而開法門與善知識成就道心不毀境界不敗種性為一切眾生而作覆護居家成就若處在眾無所畏難所興巧便無適不化名德清淨無復悕望胞胎均政增上智業興無蓋雲智熾猛火燒疑結聚闡揚政教振於道場慈悲四等總持審諦九觀六業勇力無畏信念慧定行訓無盡入三昧定由觀十方禮拜恭敬供養諸佛是謂最勝菩薩大士心難沮壞猶如菩薩性空自然有目之士知是為空空不自知言我自空菩薩行本亦復如是度人恒沙復過恒沙及至諸佛所遊剎土而度眾生非算所籌菩薩不自念我今乃度爾所眾生使至涅槃寂然無為亦不言我緣斯果報當成無上正真之道發意菩薩執心牢固從初發迹乃至道場坐樹王下降伏魔眾其中所作功祚福業盡為眾生不自為己猶如虛空普覆無外然不自知言我是空如來神德智慧光明周接黎庶使成法眼無離無著一切諸法不可沮壞無人無我以智慧明善權利劍一切諸佛所用正教無量功德除去疑網菩薩大士之所修行菩薩所行淨三梵堂無空不空空亦不生亦無所有無人無我無壽無命亦不見生亦不見死獨步無侶無可思議不毀境界無想亦空不生亦不見生亦不見出無去無來無作無造法界無量成道場業空界無邊無所縛著為眾生故故作處所是我所非我所起吾我想菩薩執意依善根本無量智慧而淨其道去心垢意以智慧除如是最勝菩薩入淨觀三昧觀察十方恒沙眾生誰應法行誰應智行誰應淨行相應若有眾生應受法者便當與說二十五法云何為二十五諸法無相諸法無形諸法忍諸法想諸法無根諸法境界不可得諸法無所取諸法不二入門諸法無度諸法不可斷諸法甚深不可追尋諸法覺不覺者諸法力不可壞諸法成不成者諸法無毀而毀諸法無常去常諸法無染污諸法行淨諸法性觀諸法無漏諸法過去已捨諸法拔疑去網諸法無從生慧受決諸法本無無苦名是謂菩薩清淨修行二十五法復次菩薩行三忍智過智無過智亦不過亦不不過智云何菩薩修行過智不壞法界身是本無如來之所修行非緣覺羅漢之所修習無過智者增上慧明賢聖緣覺之所修行非佛羅漢之所行也亦不過智亦不不過智阿羅漢之所修行非佛緣覺之所修行云何過智是佛所行非羅漢辟支於是菩薩彈指之頃以智慧念我當弘濟無底眾生無邊無崖緣想智業金剛正受亦無轉還弘誓之心過出羅漢辟支佛上是為過智非是羅漢辟支佛之所修行云何亦不過智賢聖辟支佛之所修行於是菩薩發心起學欲淨法界導引眾生宣暢佛法演甘露慧為無上道求詣道場若有眾生直從一徑至菩薩所頭目髓腦國城妻子意所愛物盡用惠施給與乞者除父母師長施果不求報如是一世至百世一劫至百劫財物惠施亦不見物物是誰許為從何生本從何來滅至何處解物無本不見住止屋舍時此菩薩以空慧觀亦不見身亦不見物亦不見人亦復不見何處惠施然此菩薩積行殊久心意捷速欲成無上正真之道慕度眾生淨佛國土然此菩薩心樂閑靜常處山巖意想靜寂繫念在前內自思惟前後所施眾德具足應成無上正真之道為最正覺然佛出世眾相嚴身廣濟眾生至無為岸要須大聖於無餘界而取滅度然後我當進成佛道佛告最勝彼菩薩心所念所行願不違錯如來在世教化周訖於無餘泥洹而般泥洹正法滅盡世無復佛一劫二劫或至百劫山澤菩薩方自剋責咄哉所為唐勞其功佛去世久像法滅盡宿緣眾生盡為所在心懷煩惱周章經行詣一樹下以右手指爪刮于樹皮正值空處騞然有聲心霍然寤便成無上正真之道左右顧視不見翼從隱形匿相不轉法輪如凡常人人間分越是謂亦不過智賢聖辟支之所修行非佛羅漢也云何亦不過智亦不不過智羅漢所修非佛辟支佛耶於是菩薩從久遠以來積行勤苦欲得無上正真之道為最正覺行施行忍行精進行禪行智或施頭目國財妻子僕從給使有所求索不逆人意但刺身出血多於四海體骨布施遍四天下然於其中不獲其證漸漸却退在凡夫行厭患生死心不猛進憶本所作內心竊悔趣欲脫身捐捨眾生久久方便求師諮受承聲聞法乃得覺寤追前功勞想責無逮是謂亦不過智亦不不過智羅漢所修非佛辟支佛也云何菩薩淨行相應是佛羅漢辟支佛之所修行所謂淨行者淨三場淨三眼淨三聚戒淨定淨慧淨解脫淨解脫見惠淨從三善法至十八無漏之法道俗善法皆悉清淨佛辟支佛阿羅漢修此淨行至成得道不有中還眾想不興亦不可見不起不滅亦無識止有終有始便有窠窟達無終始豈有處所時最勝菩薩復白佛言世尊云何離欲菩薩心無增減亦復不念是苦是樂是好是醜亦復不念前後中間去來現在禪止三昧復不自念吾於欲無欲爾時世尊告最勝曰無欲菩薩遊處欲界周遊往來說法教誡心雖無染如處煻煨無底火坑愍彼眾生結著四流沒十二海欲求出路不知當如趣內心堪忍不以為難分別五陰興衰之法色痛想行識思惟四大諸所生滅水泡野馬芭蕉幻化虛而不真亦不牢固何以故甚深之法難可究竟色法甚深道亦如是五陰甚深俗法亦爾俗法甚深虛空界亦爾善察虛空界及與法界亦無識想我人壽命挍計斯者實如幻化思惟世俗八無閑法穢濁染污妨人趣道淨觀思惟悉無處所何以故爾非常苦空非身之法有目之士能達此者是謂菩薩心無增減不見苦樂善惡好醜都無三世緣起之著地種為剛境界自然水性為濕性自柔軟火性隆熾性自然熱風性漂搖動轉不住法性觀察寂無四大地水火風為從何生復從何滅若菩薩分別法界設地增者水火風性各各不如神識自溺漸不相應地重神輕各欲相離若水增者地火風界轉轉衰微神輒欲移不安其宅猶如有人處在靜室意欲出行造餘村落先出右脚在門閾外是謂地大增也次出右手復在門外所謂水性增也轉出左脚在門閾外是謂火性增也復出左手在於門外可謂風性增也進前趣路是謂神以逝矣詣村落者趣五道也其知是者乃了法界不堅不柔不熱不輕剛為所在柔為所至熱為所趣輕為所向如是菩薩分別法界一一觀了亦無處所思惟法界性自不同養神長體各自殊異四大之中火為盛毒餘三大者性自相應所以然者菩薩當觀內外四大亦復如是三界眾生四大不同欲尋其原莫知處所當復思惟六情所趣其眼亦空眼識亦空解於空者乃為法界菩薩大士復當思惟解於六衰眼之視色色亦無有前物入色亦復無有耳鼻口身意亦復如是菩薩復當學諦相非諦相道相非道相空相非空相云何菩薩學諦相非諦相於是菩薩審解本無本無為一而無有二亦知道證而無有證不見受證不見不受證亦不見應亦不見不應了應不應是謂諦相菩薩諦相在空亦諦遠空亦諦亦不在亦不不在是謂諦相金剛正受猗空習本取護得盡解此三事者亦是諦相菩薩諦相達內無實知外無入不見愛樂不見不愛樂不見是處非處亦是諦相於內不斷正見於外示現若如閑居心常寂靜外若憒亂知苦等住所適亦等其諦相者道證明驗五陰空五陰無主所從緣起亦復是空不住不見住慧盡想不住在疑結亦無住不在五事不隨十善十惡世間本末是曰諦相如是菩薩行諦相者則不退轉非諦相者虛空界最第一義知之為寂緣解無縛是謂菩薩非諦相也云何菩薩學道相非道相猶豫結疑世間不可愛染自用橫害中暴墮苦是謂道相現在身作來世受報不猗師不向善知識亦是道相云何菩薩亦非道相非道相者三十七品有為無為法所趣入不在二亦不遠二不從緣不離緣不住緣不隨緣不度非不度不果非不果不一二三四乃至十非不十非所生非不生非滅盡非不滅盡非起滅非不起滅非言教非不言教非解空非不解空非思止非不思止若菩薩察二十四事觀了本末分別在心不處生死離於縛著無勝負心亦無強梁不自舉不下人便應碎身遊散三昧於百億定為最上首為尊為貴無過是者非是羅漢辟支境界爾時世尊即於座上三昧正受其三昧名一意無畏使四部之眾上下齊同各無他念亦無亂想是時世尊告最勝曰諦聽諦聽善思念之吾今為汝分別三昧使來會者各無狐疑最勝對曰如是世尊願樂欲聞樂者令得安隱佛告最勝有三昧名散諸結令無限無量剎土有形眾生除去苦痛無復眾惱復有三昧名勇慈明使諸眾生各無怨讎復有三昧名德充如來入此三昧使眾生類無飢渴想復有三昧名清淨如來入此三昧使諸眾生得法眼淨復有三昧名耳根清淨如來入此三昧使眾生類得天耳聽復有意寂三昧如來入此三昧使眾生類迴邪就正復有除惡三昧如來入此三昧使眾生類修十善行跡復有三昧名獨步如來入此三昧使眾生類不懷邪見而受正道復有趣路徑三昧如來入此三昧使眾生類趣道不迷復有三昧名成辦如來入此三昧使眾生類捨于惡戒就清淨戒復有三昧名慚愧樂如來入此三昧使眾生類奉持忍辱復有三昧名進德如來入此三昧使眾生類懈慢墮者興勇猛意復有三昧名一己無侶如來入此三昧使喜妄眾生速入禪定復有三昧名曰降伏使執愚眾生智慧自珞復有三昧名無穿漏使無信眾生安處信根復有三昧名總持德如來入此三昧使少聞眾生而獲多聞復有三昧名威儀則如來入此三昧使眾生類儀容整頓不失禮節復有三昧名施恩如來入此三昧使著欲眾生永無愛欲復有三昧名以度如來入此三昧使瞋怒眾生斷除恚恨復有三昧名無惑如來入此三昧使愚癡眾生親習智業復有遍至三昧如來入此三昧使眾生類不著三有復有三昧名一切身體形色三昧如來入此三昧使十方國土一切眾生化作百千億形色然彼眾生各各不相知我今最勝略說其要設當如來從劫至劫乃至百劫說如來所入三昧者不可究盡唯佛世尊乃能暢耳是時最勝前白佛言甚奇甚特如來身相所造變化不可思議無能測量以無形善權而自嚴飾如來所說所入三昧昔所不見昔所不聞若有菩薩聞此三昧名號定意持諷誦者在所遊處常得自在若復勸助代其歡喜為以供養諸佛法已諸聲聞等非其境界緣覺之乘復不能及若有毀謗斯定三昧常處闇冥未甞決了設復人身入無救獄罪猶尠微蓋不足言若有憎嫉定意三昧其罪難量動有劫數聾盲瘖瘂終不聞法雖得為人恒多苦痛兩舌詐欺口不能言自非菩薩廣博多聞乃能信此正定三昧若有勸發誦習此定尋時得見諸十方佛又我今日講解定意志不改易乃應正定爾時最勝承佛威神復白佛言今日此眾諸來會者菩薩四部天龍神鬼備欲得見如來定意所可感動或能蒙斯多所潤澤多所成就唯願世尊垂愍見憐放大光明照諸十方佛佛剎土其中純淑眾生之徒蒙光得化普得度脫爾時世尊可其所說尋於座上即如其像三昧正受其三昧名右足指輪定意放大光明其光明照此忍世界已復照十方諸佛恒沙剎土十方國土諸菩薩等百千億眾尋其光明來至忍界東方去此九十六江河沙等諸佛剎土過此數已國名海寶有佛名寶淨如來至真等正覺明行成為善逝世間解無上士道法御天人師號佛世尊現在說法彼有菩薩名曰辯聰不退轉大士見此光明便往至寶淨如來所頭面禮足在一面立爾時寶淨如來告辯聰菩薩曰汝到彼土攝持威儀無失宜則所以然者彼土志性剛強所行卒暴勿見苦樂彼土眾生多懷憍慢不順正法若見有短慎莫驚懼能如是者宜知是時彼佛剎土眾多菩薩自白其佛我等快得善利宿福自賀不生忍土是時辯聰菩薩將十千菩薩前後圍繞猶如力士屈伸臂頃來至忍界往至釋迦文佛所立爾時世尊知而告最勝曰汝頗見辯聰菩薩及餘菩薩不乎對曰唯然已見佛告最勝此菩薩者義辯第一慈悲喜護言語柔和志行高遠先笑後言和顏悅色問不復重所說約少接度眾生如佛之度成不退轉立菩薩道是時辯聰菩薩及十千菩薩禮世尊足右繞三匝叉手向佛而嘆頌曰聲振徹十方功德名訓稱人尊所適方靡不蒙其度佛土界清淨不聞五道名捨彼而就此慈悲難喻等世尊今所現人中實難有德積如須彌自投于足下正使行精進一劫至百劫不如須臾間忍界行哀心諸佛興出世先選清淨土仁尊獨能忍於此五濁世善哉甚難有將護平等度流教及三乘令淨身口意既成菩薩道亦無退轉心意趣倍精進今故稽首禮斷諸狐疑結快修十善行諸佛法具足所說智海淵若在本剎土億百劫導師不如在此土住劫度一人亦遊無量剎恒沙不可計不聞有苦惱及八無閑處此人多剛強眾垢以成身四諦真如水洗浴內外淨我等信心至故遠來歸命欲聞定意法願時敷演之爾時辯聰菩薩以偈讚佛已前白佛言何謂菩薩志意堅牢堪受定意所聞教誡亦無厭足云何菩薩言行相應內性柔軟爾時世尊告辯聰曰諦聽諦聽善思念之吾當為汝分別其義對曰如是世尊佛告辯聰菩薩修定心成就四法使菩薩志意堅固堪任受定所聞教誡亦無厭足何謂四法所謂慈悲四等心不懈怠所度人民如幻如化謂佛智慧無與等者是謂辯聰菩薩成就四法志意堅牢堪任受定云何菩薩一意趣向言無錯亂佛告辯聰於是菩薩復當成就四法何謂四法菩薩一向說眾生空說諸法空於諸受入都無所著歎譽菩薩所作功德分別善惡有為無為之法念行善權是謂四法云何菩薩增益善根轉多不減佛告辯聰復有四法增益善根云何為四一曰信二曰聞三曰施四曰出要是謂四法令菩薩增益善根云何菩薩心不亂錯亦不狐疑佛告辯聰復當思惟四法意專不亂云何為四法所謂心常專之禁持禮節不望利養不求名稱是謂四法意不有亂復有四法增益善根云何為四所謂四法教他立信既施之後不望其報及護法之主菩薩言教教授不違是謂四法之所修行復有四法菩薩當念思惟從一地復至一地或退或進云何為四法教眾生類習其善根遠離諸惡不行愚惑無捨弘誓意不怯弱是謂四法菩薩之所修行復有四法菩薩之所奉持云何為四所謂化眾生以權方便立凡夫人在於信地所度無虛妄現佛威相而接眾生是謂四法菩薩之所奉持復有四法菩薩當念思惟云何為四所謂隨宜進止不著服飾隨彼時宜恒忍苦樂是謂四法之所修行復有四法云何為四法所謂自伏意性常發道心不離善權專意念佛是謂四法復有四法菩薩當念思惟云何為四於是菩薩當念獨處遠聲聞心及辟支佛意求法無厭足所聞正法廣與人說是謂四法復有四法菩薩當念思惟云何為四求寶給窮乏醫藥療治病求義無厭忍一切苦是謂四法復有四法菩薩當念思惟云何為四行不起忍超滅盡忍思惟根本十二因緣於忍不著忍各各自離是謂四法復有四法菩薩當念思惟云何為四思惟惡露不淨之觀數出入息行清白法當自謙卑是謂四法復有四法菩薩當念思惟云何為四當觀應法眾生然後投藥常念恭敬無得自高若在大眾不著利養行權方便所適無礙是謂四法復有五法菩薩當念思惟云何五受平等法而不遺漏觀己彼身等無有異與善知識從事永斷結使令無有餘是謂五復有五法菩薩當念思惟云何為五自省己過不見彼短若在惡部使行慈心燃熾諸法去其緣著道心牢固終不忘失亦使前人行其道意是謂五復有五事菩薩當念思惟云何為五施恒在前次復教人使行惠施執心施時亦不選擇觀眾生是非諸法甚深皆得解脫至成作佛莊嚴道樹是謂五法復有五法菩薩當念思惟云何為五知行起滅於力無畏不捨眾生分別眾智亦知增上知不相違背是謂五法復有五法菩薩當念思惟云何為五在五道中永度無極供養諸佛禮事恭敬入慈三昧以自娛樂佛智無量現在目前無量三昧亦不疑難是謂五復有五法菩薩當念思惟云何為五發弘誓心終不中悔言從語用言不妄發依禪不著禪念持不著遊處當不樂是謂五法辯聰菩薩菩薩摩訶薩修此定意本行便得如來正受爾時世尊說此法時二億諸天世人發無上正真道意復有五千天子得不起法忍是時諸佛剎土諸菩薩等各齎華香而興供養花至于膝佛告最勝菩薩摩訶薩入碎身定使菩薩入此定具足十種如住何謂為十一切世界如如住一切諸方如如住一切劫數如如住一切眾生如如住一切諸法如如住一切諸菩薩行如如住一切菩薩願中如如住一切眾定中如如住一切諸佛世尊如如住一切地界如如住若有菩薩得此碎身定者便獲此十如如住云何菩薩入眾生碎身定於是最勝菩薩摩訶薩入碎身時先入身內定從身外起入身外定從身內起入一身定從異身起入異身定從一身起入人身定從閱叉身起入閱叉身定從龍身起入龍身定從阿須倫身起入阿須倫身定從天身起入天身定從梵天身起入梵天身定從欲界身定起入天道身定從地獄身定起入地獄身定從人道身定起入人道身定從餘道起入千身定從一身起入一身定從千身起入億身定從一身起入一身定從億身起入閻浮里地有形眾生定從瞿耶尼有形眾生定起入瞿耶尼有形眾生定從欝旦曰有形眾生定起入欝旦曰有形眾生定從弗于逮有形眾生定起入東方有形眾生定從三方有形眾生定起入三方有形眾生定從四方有形眾生定起入四方有形眾生定從一切諸海有命形定起入一切諸海有命形定從海神身定起入海神身定從海水種定起入海水種定從海地種定起入海地種定從海火種定起入海火種定從海風種定起入海風種定從四大定起入四大定從無有法定起入無有法定從須彌山定起入須彌山定從七寶山定起入七寶山定從百草樹木山川石壁定起入百草樹木山川石壁定從淨潔香花一切寶器定起入淨潔香花一切寶器定從一切四方上方下方一切眾生所乘服食具定起入一切四方上方下方一切眾生所乘服食具定從三千剎土有形眾生身定起入三千剎土有形眾生定從三千大千剎土有形眾生定起入三千大千有形眾生定從億百千及三千大千剎土有形眾生定起入億百千及三千大千剎土有形眾生定從無限剎土有形眾生定起入無限剎土有形眾生定從無數剎土有形眾生定起入無數剎土有形眾生定從無量佛剎土有形眾生定起入無量佛剎土有形眾生定從無邊佛剎土有形眾生定起入無邊佛剎土有形眾生定從無稱佛土有形眾生定起入無稱佛土有形眾生定從不思議佛土有形眾生定起入不思議佛土有形眾生定入無限無量不可思議佛土有形眾生定從無限無量不可思議佛土有形眾生定起入極遠有形眾生定從極遠眾生定起入極近眾生定從極近眾生定起入眼入定從眼入定起入耳入定從耳入定起入眼入定入鼻入定從舌入定起入舌入定從鼻入定起入身入定從意入定起入自入定從自入定起入他入定從他入定起入自入定入一切有形眾生定從阿僧祇剎土復及無限無量不可稱計剎土定起入阿僧祇剎土復及無限無量不可稱計剎土定從一切有形眾生定起入聲聞定從辟支佛定起入辟支佛定從聲聞定起入自身定從佛身定起入佛身定從自身定起入一念定從百億劫定起入百億劫定從一念定起入現在定從現在定起入過去定從過去定起入未來定復入三世定如是菩薩隨所入定隨所從起入虛空界定從虛空界起最勝當知猶如有人為鬼所著隨彼鬼神持身所詣不自覺知然彼鬼神託彼人身不自現形菩薩摩訶薩亦復如是意入內定從外定起入外定從內定起猶如有人身死神去無所依猗更不動搖身亦不知神之所在神自受形不知故身今為所在最勝當知菩薩摩訶薩亦復如是初入有定分別等觀復入空定永不見有前生後滅各不相知菩薩復當觀猶如心自在度無極人一身能化作眾多身眾多身還合為一識不從一身沒即時生眾多身亦復不得識從眾多身沒生一身中不從一至眾多不從眾多至一菩薩摩訶薩亦如是入一身定眾多定起入眾多定一身定起譬如地界所潤以水為本所生萬物各各不同人界鬼界悉同其潤萬物亦不自知我為所生水亦不知我為所潤菩薩摩訶薩亦復如是得是三昧一為無數無數為一無數不知所以為一一亦不知所以為無數是謂最勝菩薩摩訶薩一切眾生碎身三昧第八菩薩之所修行住是三昧者菩薩便獲佛十號加十功德而見歎譽云何為十所謂號如來如如修如號名為佛佛者於諸法悉覺知從此岸至彼岸號名最勝眾生尊貴興供養故號名一切智於一切智德悉具足故號名無盡為一切眾生作覆護故號名導師令眾生類示其正路故號無等倫於一切眾生法界及諸眾智皆具足故號曰妙光一切眾生被蒙照故號曰十力所願成辦分別法智無著不可污故號一切現使一切法同一自在度無極故是謂最勝菩薩摩訶薩獲佛十號及十稱歎功德皆是三昧威神力恩也菩薩摩訶薩住是三昧者獲十光明而自照曜何謂為十謂一切諸佛光明而自照曜一切世界乘無不乘道場光明以自纏絡一切眾生及教誡光以為香熏四無所畏無量光明法界處所法界光明出要之明一切無欲除愛之光化一切眾生感動光明諸佛無猗無染著光善思光明等正覺度無極光一切法性如爾真際光說除結患無上之光若菩薩摩訶薩住是三昧者得此十光明而自照曜菩薩復當善學十無跡行云何為十意之所念身無行跡口無行跡意無行跡空欲立處所無行欲成行不為有為法不壞敗法不毀智業習無生智學不學法應智辯智無形之智義味清淨是謂菩薩摩訶薩住是三昧有若干差特能斷緣著從一入若干種定或起或思惟等分於等分亦不等分從小至大從大至小從狹至廣從廣至狹屈而使舒舒而使屈無身使有身有身使無身或起或定或定或起有垢使無垢無垢使有垢覺此三昧者能壞一切境界如人壞坏瓶猶如大呪之術防護為驗若干種色若干種聲或為呪所禁或為幻聲所使呪者使役於神幻者役於外形見幻色者眼識所攝聞幻聲者耳識所攝嗅幻香者鼻識所攝幻所作味舌識所攝幻所作諸形質身識所攝有幻大幻迴上為下迴下為上所作追尋不可思量意識所攝如是菩薩摩訶薩住是三昧者或散或聚現若干變最勝當知今當引喻有目之士乃達此耳猶如諸天與阿須倫共鬪諸天得勝阿須倫不如是時阿須倫自知不如便設權計化作浴池生種種蓮花阿須倫身長七千由旬還隱其形及諸兵眾却退入蓮花莖節糸孔中藏諸天求而不見所謂阿須倫善解幻法菩薩摩訶薩亦復如是成就一切智慧之幻從一地至一地智無耗減彼彼菩薩自相招致號菩薩者皆以智慧幻法而攝取之如是菩薩入全身定現散法定譬如有人若在人界若在鬼界以種子著地隨時溉灌令得長大子入於地果生於上前子非後子後子非前子前子不離後子後子不離前子菩薩大士亦復如是獨受有形住此三昧便能離有不處於有亦如男女交會男清女濁識處其中在母胎中漸經十月宿行清淨福願追隨形體支節轉轉充足六根成就種性均正識與六根源本各異六根者受有之相隨行善惡而來受形尋本來生如幻如化菩薩大士亦復如是以增上解脫心以為父母智慧之識而住受生入無有定從有定起或入有定從無地而住便能乘雲虛空雷電隨時降雨多所潤澤然彼龍宮不在虛空非龍住處於虛空中現若干變化或奣或隨使眾生類仰而觀之宮舍依地降雨於上變易之法何其奇哉菩薩大士亦復如是住此三昧及幻化之法入無相定從有相起入有相定從無相起如是最勝菩薩住此三昧使空為地使地為空亦無有難猶如天上水精光殿舍眾寶所成若彼大自在梵天升此殿時舉目觀見千世界十千世界百千世界三千大千世界其中所有天宮龍宮閱叉犍沓惒阿須倫迦留羅旃陀羅摩休勒人及非人至三惡趣須彌山鐵圍山大鐵圍山黑山大黑山及七寶山江河海源城郭村聚山川樹木藥草花實好醜清濁三千大千所有形質至虛空界微細之形梵天於彼宮殿悉遙見之光光相照亦無微翳猶如在此人間服飾懸在架上亦如明鏡見其面像彼天宮者亦復如是坐起往來飲食睡眠悉在目前如掌觀珠菩薩摩訶薩亦復如是住一切眾生碎身定者於諸三昧而得自在獲佛自在定化眾生自在定遊諸法自在定成就行自在定具足增上解脫自在定於諸正受自在定出入坐起自在定得諸智慧自在定彈指之頃以為一劫自在定是謂菩薩摩訶薩住此三昧者等正覺十自在定而自娛樂菩薩摩訶薩顯威無畏有十事云何為十謂顯佛威曜過虛空界不壞精進於諸壞法得度無極顯菩薩行弘誓無畏遊如來戲口度無極顯世界淨顯淨塵垢照曜世界顯在眾生示不思議顯諸菩薩不斷經法顯至佛國供養禮事顯智慧業行本不可思議故顯分別三昧而無所畏顯入微妙定知所進趣以菩薩度而度脫之顯淨佛國不斷菩薩誓願之法而自顯照亦無所畏菩薩摩訶薩處在俗中現佛形像復無所畏現轉法輪為受化故顯諸如來善根之本立在佛乘皆使成就顯意威足致度無極復次菩薩摩訶薩思惟不起法忍一一了達無數無限億百千劫所修行法皆悉在前顯法威曜燃熾道教復次菩薩摩訶薩晝夜日月時節年歲悉能算知菩薩用心彈指之頃所用等智知三世事了無差違現其無畏是謂最勝菩薩摩訶薩住此三昧者便能顯曜諸度無極得十無畏在大眾中入定正受碎身如塵善權方便第八菩薩之所修行是時世尊告最勝曰復次菩薩摩訶薩還自觀身身持身入悉能分別了無處所是時菩薩入身入持法界定意於諸定中最得自在身諸毛孔一一毛孔入法界定意三昧而得自在於諸法界示現幻法知有前世後世分別世法了知世界億百千事無數無限阿僧祇劫諸佛世界其中好惡悉能達了觀等正覺眷屬成就於淨不淨亦悉平等不斷善法大乘不損心意牢固復不移動於彼一劫百劫百千劫億劫百千億劫無限無量阿僧祇不可稱計非籌所算非意所度如是劫數諸佛世界入正受三昧復從中起入此間定從彼間起遊彼世界便能成熟彼眾生行不失法界體之正法三世往來無所罣閡說法教化有限閡者令知歸趣慧眼碎入法於諸法界而得自在具足壞耳定度無極亦無罣礙入鼻入定意不損善權善入舌根定意解味所著成就碎身定往來無礙入碎意定而順智識彼菩薩摩訶薩作如是觀作如是知住此身入定者便獲菩薩十千億總持於世轉法輪隨俗而入復得十千億篋藏之行清淨無污復得十千億根門越一切智復得十千億神通周遊無礙復得十千億定超過眾定復得十千億神足遊至虛空無邊際界復得十千億力於諸眾行漸漸增多復得十千億求望永斷眾想復得十千億止處現無所有復得十千億顯威神變而現在前是謂最勝菩薩摩訶薩獲此十千億行而不虧損復次菩薩當念修行十千億支節瓔珞而自纏裹復當修行十千億具度眾生者復當修行十千億乘使眾生類乘此乘得至彼岸復當修行十千億炎定三昧照曜世界無闇冥處復得十千億義辯無應不應復得十千億弘誓有來觀者心不移轉復得十千億信願無邪倒見復得十千億正路菩薩所可往來周遊之處而淨其跡復得十千億光明從面門出復得十千億典訓顯菩薩德復得十千億清淨之本而淨道場是謂最勝菩薩摩訶薩無量功德而自纏絡莊嚴道樹不失本際皆是菩薩趣道之具若菩薩成就此眾具者便上菩薩位而得稱譽熏以德香為人所敬所行眾中輒得利養現世德業不可窮盡若有菩薩住此法界定意自在三昧者生豪族家不處卑賤眾菩薩等以為眷屬住三昧已遙見東方十億阿僧祇等如來至真等正覺名字姓號國土大小皆悉分明南西北方四維上下十億阿僧祇諸佛剎土及諸如來皆能識知一一姓號立菩薩行指示道門使彼菩薩而淨佛土放如來身無量光明現如來眼不可思議如來耳通無能限量如來鼻通倍不可計如來舌通廣無邊際如來心通非無形觀如來神足無上之法所度無限如來之道無上中下具成就故如來名稱遠流布故如來法輪常轉不轉現世轉故如來翼從現諮受故如來正法無量無能中絕故如來善根現稱歎故如來行普遍論無堪當故如來種成就於三世無不降伏故如來生一切諸法宣示愚人故如來法處所顯現智明故如是最勝菩薩摩訶薩現界清淨為立處所以佛重陰雨法甘露一切諸佛境界示有言教現諸佛法幻形不真了諸法性興起自然不動轉故諸法形像分別義理如來無量功德具足不可窮盡是謂菩薩摩訶薩住此三昧所遊之方無所罣礙復次菩薩住此三昧遊陰持入亦無障蔽心為幻法知無量無限無邊之法安處諸菩薩入此定意自在三昧便能知諸佛如來等正覺名號姓字一一名號至十千億阿僧祇等諸佛如來一一名號至百千億佛剎安處菩薩身皆在中住無量無限心想意想復以無為巧便為立處所一切諸法亦不忘失得度知見故常親近智海希現智故住亦有處示現諸法無處所故為立佛處示現廣普諸法無前後故示現根門無礙智慧利法善用智分別故不毀威儀為立諸界無往還故為示現慧處所淨無礙智故示現成等正覺故顯曜法界無增減故是謂菩薩摩訶薩住此三昧中便能發趣於大乘跡菩薩摩訶薩復當修習十趣海門而無厭足云何為十所謂佛海現無厭足人海動轉不動轉化無厭足法海增益智無厭足善田海生無厭足住無有法亦無觀行神足功德海無處所亦無厭足顯智明海執慧無分散故住根門海從一地至一地慧無亂錯故住心意海盡能覺知一切眾生若干種心若干種意知無量心有增有減住修行海具足眾願故住弘誓海要成就究竟清淨出要故是謂菩薩摩訶薩住此三昧便能獲此十趣海門而無厭足菩薩大士之所修行菩薩摩訶薩復當思惟十第一無生云何為十所謂觀眾生類第一一無生觀天豪尊第一二無生觀最上梵天第一三無生觀世護心不壞第一四無生觀在眾生獨步無侶第一五無生觀降魔眾心定不亂第一六無生觀五趣無形第一七無生觀諸眾生亦無染污第一八無生觀尊貴諸佛法第一九無生觀自在出要顯曜第一十無生是謂菩薩摩訶薩當念思惟此十第一無生菩薩復當思惟眾生界所趣生有十事云何為十所謂出家堅固化諸眾生立不退轉行精進力清淨無著力無染污一切法空故休息力成就諸法自在故成就心心轉不轉力分別議故具足自然法力成大智慧故成辦無礙力以說法故無畏力成就為法立處故成就意斷力未知已知智成就無二力無生滅故是謂最勝菩薩摩訶薩思惟此十力最大力無比力不上不下力無量力育養力不動力善趣生力不怒力智熾盛力勤苦積行力是謂十力當念修行復次菩薩當善思惟十力云何為十所謂善入空力善清淨力善微妙力善法身力善世法力善燃法力善根寂力善未曾有力善覺寤力善超度力是謂菩薩摩訶薩住此十力便能攝持定意菩薩摩訶薩復當思惟二十力得至定門云何為二十所謂大人之力親近善知識力等正覺究竟力本修善根得親近力無量善根被熏香力得如來度不度力降心穢垢無生滅力增益菩薩念不斷力莊嚴菩薩得歡喜力助菩薩善不斷法力除菩薩心無緣著力充菩薩願無所求力成菩薩意思惟定力獲菩薩根無錯亂力立法王力無著無量身力得善權方便智慧之力於一切法無畏難力立眾生本不漏失力於諸眾生獨步不嬈彼力是謂菩薩摩訶薩住此定者乃應無所有力過諸羅漢辟支佛上乃能入於菩薩定力爾時最勝菩薩前白佛言云何菩薩具足眾德斷眾生望充飽一切令無嫌恨佛告最勝諦聽諦聽善思念之今當與汝善分別之菩薩從初發心以來至于成佛要當莊嚴清淨道場放大光明照彼境界幽冥之處皆蒙其光其見光者心不懷懼無所畏難心遂熾盛倍加歡喜增益功德不離淨行自淨其行修無上道使功德業不可窮盡智無邊崖菩薩行法亦無有邊行菩薩乘亦無有底菩薩境界不可思議非是羅漢辟支佛所能籌量菩薩所度復無邊幅成就眾德復無崖畔菩薩所淨不捨弘誓菩薩出要指示道門欲論菩薩諸法端緒而不可得菩薩摩訶薩從無數劫方得為菩薩然後乃成菩薩之道有來親近奉菩薩者增益勸發成菩薩德名稱遠聞其聞名者皆來承事宿衛供養欲為後世良祐福田若有眾生見菩薩者輒為說法無上之智前聞法者而無厭足廣布慧明不毀法性所以然者聞法眾生承受正教倍增智業頒宣正訓無有耗盡菩薩摩訶薩住此三昧中便能廣布諸善功德菩薩以無限無量不可稱計曠大之意一一施意隨其前緣入三昧定復從定起自省法性之觀因此三昧而知三昧境界分別無數三昧定意觀三昧廣普觀三昧無欲觀三昧相觀三昧所現觀三昧威儀觀三昧猗觀三昧念觀三昧待觀三昧喜觀三昧安隱觀三昧護觀三昧出要觀三昧棄捨已生未生皆捨應禪悅定意雖遊於定亦不染定最勝當知猶如阿耨達大龍王宮殿皆七寶成阿耨達泉出四大河四門流盈不傷生苗泉水清徹亦如虛空之色是時四河從四門出而趣四方皆歸于海其四河者一名恒伽從象口出二名私頭從師子口出三名私陀從牛口出四名婆叉從馬口出此四大河從四口出趣於四方歸于四海恒伽大河者車𤦲真寶以為象身流出其水私頭大河者真金剛寶以為師子身流出其水私陀大河者以瑪瑙寶以為牛身流出其水婆叉大河者青琉璃寶以為馬身流出其水此四寶者皆天上寶非人間寶此四大河當初出處各各廣一由旬流時庠序寂無聲響一一大河各各右繞神泉七匝皆投于海七匝中間相去一由旬間生若干雜種蓮花優鉢蓮花鉢頭牟花須犍提花滿願犍提花眾寶雜珍皆生其中復有種種微妙熏香其色香美若干種寶自相照明其有覩者觀無厭足珍奇異寶視表見裏一由旬內寶寶相照如摩尼珠靡所不曜其七重內異類眾鳥悲哀和鳴共相娛樂復有百種神樹藥草香風遠布徹彼隨沙門境界然彼阿耨達龍宮殿舍東西南北各五十由旬純以七寶以為挍飾復以若干種異色摩尼寶雜廁其間復以摩尼寶珠懸在虛空以為日月星辰羅列虛空牛頭栴檀薪以用供厨於宮殿中一日三時雨眾香花優鉢蓮花拘牟頭花分陀利花須犍提花滿願犍提花若干種寶以成宮殿光光相照明明相續如彼阿耨達泉出四大河從四口流趣于四海菩薩摩訶薩亦復如是得四辯才無滯之河分別四道歸於智海如彼恒伽河者車𤦲真寶所成從象口出水流至於海菩薩摩訶薩亦復如是從青白法口出無量義盡是如來祕藏之篋解暢深義皆令諸法各得名字布現法味燃智光明皆使投于無邊智海譬猶如彼私頭大河真金剛寶以成其體從師子口流至於海菩薩大士亦復如是演出法辯御佛金剛護諸生類使得照明執智金剛投無礙海如彼私陀大河馬瑙寶所成從牛口出流至于海菩薩摩訶薩亦復如是演出應辯有疑滯者永無猶豫亦使眾生無諍訟者隨機報應分別義趣使眾生類純熟其行皆令歸趣無緣著海猶如婆槎大河青琉璃所成從馬口出悉投於海菩薩摩訶薩亦復如是得無盡辯思惟諸法億百千劫於中示現而無窮盡善法營護將至善道令諸守禁之人悉歸佛海而同一味如彼四大江河右遶阿耨達泉七匝趣於四方而歸四海菩薩大士亦復如是身行成就亦不有左口行成就亦不有左意行成就亦不有左意志所修智慧為首如彼四河趣於四方而歸于海菩薩大士亦復如是乘四智慧之辯趣于四方於是菩薩當觀一切諸佛所住之方承事禮敬不失威儀復次當現一切諸佛之法光曜執總持法使不忘失復次現諸智度具足菩薩眾行之本復次現大慈悲處在眾生現轉法輪如彼四河遶阿耨達七匝於其中間有諸雜種優鉢蓮花拘牟頭花分陀利花須犍提花滿願犍提花及諸香花香熏四方菩薩摩訶薩亦復如是從初發意至成作佛於其中間化導未被訓眾生勸進說法至不退轉為演正受從億百千劫亦無疲極一人不度終不捨之淨佛國土嚴治住地入師子步定意三昧進向道樹意如金剛而無異難如彼阿耨達泉七重之內生七寶樹以自莊飾眾果香花不可稱量菩薩摩訶薩亦復如是莊嚴佛土清淨之國生三十七道樹之花覺觀道心思惟正法如彼阿耨達宮殿縱廣五十由旬清淨無瑕穢亦無風塵坌垢菩薩摩訶薩亦復如是道心清淨而無瑕穢內懷種種善本功德具足無量定意法門猶如阿耨達泉以牛頭栴檀及眾雜寶以為垣牆菩薩摩訶薩亦復如是道心所念十億百千智所見圍遶不缺所誓本無心通成心通行智業成就眾善根本悉為清淨猶如阿耨達宮內純以真珠虎珀以廁其地出若干種光靡不照曜菩薩摩訶薩亦復如是入極微智意所規度不可思議將護眾生出無憂澤以若干種珍寶瓔珞而自莊嚴亦不毀壞法界體性住諸如來無為之室意之所趣終不退轉如彼阿耨達龍王與諸小龍而作覆護有恐懼者使無所畏左右神龍皆有威德及海中諸小龍王皆來朝賀菩薩摩訶薩亦復如是為一切有形眾生懷恐怖者而作覆護隨時將育令無怨恨界內越界心等如空雖處於世布慧光明將護萌類如身無異如彼阿耨達泉出四江河遍閻浮地詰屈周障而歸于海所經過處多所潤澤菩薩摩訶薩亦復如是乘四智之海載諸天及人魔若魔天釋梵諸天人及非人皆使趣於大智之海發於無上正真之道十力無畏十八事不共至道樹下終不退轉所謂四智河者一曰願智之河恒常誓願度眾生故亦不猗內身無所著二曰具足智度無邊之河淨菩薩道攝一切界來往周旋亦無所著所聞無盡亦不有盡出三世智演非常苦空非身之義三曰菩薩定意智海以無央數定而自莊嚴遊至十方諸佛剎土禮事供養諸佛世尊演出諸佛無源之海第四名曰大慈悲河使眾生類安處慈悲立不退轉拔一切苦使無熱惱復以無數善權方便導彼前進無所顧戀十力之海多積珍寶有緣著者知趣所歸如彼阿耨達泉出四大河悉歸于海無盡無窮不可思議菩薩摩訶薩亦復如是得增上弘誓成就願智修菩薩行智慧觀法亦不可盡成無上道而無疑滯亦知諸佛普集定意以佛所樂而娛樂之如彼阿耨達泉出四大河夫一河者分為五百支一一五百悉歸于海不嬈眾生無所傷害菩薩摩訶薩亦復如是依猗弘誓之慧志不移動修普濟之行慈及一切現有相無相覺一切法行無礙智不斷法本教令出要住無礙地猶如阿耨達泉七重中間生若干種珍奇寶物光光相照與日光同明所照之處百倍千倍悉蒙其明有目之士觀阿耨達宮五色玄黃如日在空靡不蒙賴各各形質自有光明不相逼迮寶寶相𢴤出若干聲聲甚柔軟聽無厭足菩薩摩訶薩亦復如是住此法界自在定意觀一一毛孔無數無量億百千如來及佛剎土菩薩弟子眾會多少聽聞法味執持不忘晝夜諷誦如救彼人溺於深淵現如來身遍諸世界不可思議不可度量復往親近諸佛世界禮事供養現聞法味於百千劫所入定意亦不見長亦不見短亦不見大復不見小菩薩觀見一一毛孔諸佛如來國土城郭弟子翼從眾生多少若干種形言辭不同周旋往來隨意所造各隨志願共相娛樂亦不見迮復不見寬所以者何其有菩薩入法界定意者心微難見亦無形質行跡極細無以為喻生生自壞亦不自知三昧境界不可思議思惟禪行所遊境界無能思議諸佛住處亦無處所顯佛威儀不可窮極難為難行終不中捨失菩薩行越諸魔界不牢固者安處無為獲清淨德具足如來十力大要欲求無上無限之業修行正法深妙之義不以為難菩薩摩訶薩亦復如是隨其心意一念之頃從三昧起知三世事尋能分別善惡所趣於諸法界而得自在亦不猗內復不猗外推尋本末不見端緒都無處所亦不見想以度眾想辯諸義辯遊佛國界禮事供養亦無厭足入諸法界思惟分別盡其原本不處無為不墮邊際修一切智不著於智雖有往來不見周旋觀智如化實無有化眾生等分亦復如是尋其根本無能齊限淨諸世界不見有淨宣示眾生苦為何生為從何起苦空非身無我人壽悉無所有為現若干無常之變不處生死不著泥洹越一切劫度諸死地觀諸相貌意不迷惑然彼菩薩以善權方便諦滿眾智至竟清淨志不移易觀諸世界及諸眾生有往還者無往還者悉令度脫使諸眾生智無減少一切世間法界威儀次法得法不失次第觀佛積行亦無厭足依諸佛藏致大珍寶於諸三昧權現無礙如爾自然守護無滯深法句義所暢道教不可窮盡辯才大智分別字體演出總持暢若干種諸佛祕藏己已離婬亦使眾生無婬怒癡菩薩大士無數劫中行權方便現顯若干種種之道隨類化之令得度脫一切諸法自然度脫不見自然度不度故立大慈悲於諸眾生亦不見有眾生之想數出入息有息出時有息入時了諸世界性本自然法自常住前人行者自起識者謂為不定不見動轉言法流馳雖化眾生不見有化淨三戒場入如來室興諸法想心獲無畏說法清淨而轉法輪不可毀壞道心隆盛終無羅漢辟支之意是謂最勝菩薩摩訶薩得此法界自在定意三昧大事增益上菩薩位終不虛勞復次最勝菩薩摩訶薩復當思惟第十權智定慧三昧當念修行云何菩薩修行第十權智定慧三昧於是最勝菩薩摩訶薩有三昧名無量定意菩薩住此三昧者觀知無量身行觀知無量口行觀知無量意行觀知無量佛剎而往莊嚴觀知無量眾生以知往降觀知無量受化眾生智業成就觀知無量放大光明接未度者觀知無量放大人威相之光靡所不照觀知無量轉正法輪諸天世人魔若魔天梵釋四天王所不能轉而獨能轉觀知無量菩薩遊諸佛剎與諸眾生而作導首雖得佛力不依於力自放身意如無所放獲佛智慧亦不猗慧以佛興起而發起之執佛神足度無量境以佛清淨而清眾行以佛所行而過其行以佛之量過諸所量以佛奮迅之定不懷怯弱得佛清淨而行佛事菩薩摩訶薩住此三昧已普觀一切智以觀一切智復觀一切智業已觀智業尋能修智以能修智便受智教已受智教思惟妙智已思妙智便求智緣已與智緣便得解脫之智以得解脫便得解脫無餘以得無餘便應法律無上正要長菩薩行成菩薩業進菩薩意忍菩薩苦退菩薩惡入菩薩藏執菩薩明除菩薩冥住菩薩地現菩薩相擿菩薩聾淨菩薩聲菩薩聞是亦不動還復不懷懼亦不退轉心不患厭不念有益亦不捨離復不有疑亦不中斷亦不依猗菩薩聞見所以然者菩薩摩訶薩在諸眾生隨類而入觀察法則成弘誓心與彼眾生而作模範御大乘法入佛江海直至所趣不失于徹菩薩摩訶薩常當思惟三大弘誓執弘誓心導引眾生而從此岸將至彼岸何謂名為三大弘誓一名增上弘誓二名增中弘誓三名增下弘誓復次菩薩復有三弘誓何謂為三所謂一名中上二名中中三名中下是謂三弘誓復次菩薩復有三弘誓何謂為三所謂一名下上二名下中三名下下是謂三弘誓最勝當知菩薩摩訶薩獲此第十權智定慧三昧者乃能逮此第一增上大弘誓心育養眾生淨佛國土執權行智離愛欲縛善學深入菩薩一相解知諸相亦無有相善了菩薩幻化之法立眾生意在於堅固施心係意盡為萌類當來過去現在諸如來無所著等正覺行大慈悲普覆一切其無智者為現慧明盲無目者為作眼目無救護者為作覆護充足一切諸佛之法使有希望眾生除法之想所以然者猶如長者積財千億金銀珍寶車𤦲馬瑙真珠虎珀庫藏之中加有如意明月珠寶所至著處靡不照曜色像第一彼珠性分體自明故菩薩亦復如是得心意珠出智慧門以智光明普有所照通達往來無所罣礙入此定意亦無留難如彼明珠光明所照自現志能本性自爾無能制使令不爾者何以故體性自然無能使不然然亦不然不然亦不然不見眾生然不見眾生不然最勝當知眾生亦出於然亦出於不然云何眾生亦出於然亦出於不然所言眾生出於然者五道科限流轉不斷一身百身或千萬身一劫百劫或千萬劫捨身受身成就四大長育五陰是謂眾生出於然也云何眾生出於不然於是眾生體性本空空亦無識復無想念時彼四方有四風起一為地氣風吹至空二為水氣風吹至空三為火氣風吹至空四為風氣即空風是也神交識礙忽然相值五法交集乃成形體遇天為天遇人為人隨形所染即成其身設有地氣無水火風亦不得成設有水氣無地火風亦不得成設有火氣無地水風亦不得成設有風氣無地水火亦不得成設有神識猗空自管無地水火風亦不得成菩薩當觀識為空性法界所攝有識四大五法相應成五陰身健利速疾即於空界識自覺冷麁澁堅䩕尋知離空專意思惟心念空想寂然無為即自開寤於虛空中不來此世入無為無餘泥洹界而取滅度若彼識神遲鈍不利𧄼瞢恍惚不信離空謂為己身即是虛空因形受對當趣生門遇善則善遇惡則惡遇善眾生信有善惡知今世後世尊卑長幼厭患世苦習善不惓久乃得道遇惡神識永離於善甘心行惡流轉生死涉地獄苦識神受惱暫無停息方自覺寤念本所行不應禁律漸自改責捨惡就善從初發心涉歷劫數積功累德具一切行乃得成道是謂眾生亦出於不然菩薩摩訶薩常當思惟一心觀察然與不然云何菩薩觀然不然然者世法不然是道然者是累不然無著然者是有不然是空然者有識不然已離然者有名有生有老有病有死不然無生無起滅法亦不流轉馳趣五道菩薩當念捨然有法修無然行眾知光明無所罣礙捨滅己法自然不起亦不見滅淨於十方一切世界未度者度雖有親近亦不見近為人執勞不計有苦荷負重擔常為元首引入法海求無亂定採致無限無量珍寶五分法性空無想願禪定解脫相好神足以此為寶心不懷懼亦不恐怖復有三昧名無為定菩薩摩訶薩住此三昧者以顯曜正受淨眾生跡不以為厭於諸眾生演法性空解空眾生乃得時寤迴心就道終不退還爾時世尊告最勝曰如我今日住此法界自在定意以天眼觀上虛空際不然眾生所處之界彈指之頃億百千眾生不可稱計始欲受形來趣生門爾時十方無數恒沙諸佛世尊皆以化身住虛空界與彼四氣神識說虛無之法適空復離空造離識亦然我空計我有永以離空矣若彼猗空受識之形思惟空觀者即於空界捨識形質入無餘境而取滅度不來此世受五陰形涉諸苦惱如來權智無形度識入虛空界現其奇特神變德化或現諸佛清淨國土或時住立賢聖默然或時經行諷誦不惓識雖不覩但諸佛世尊威儀禮節初不有廢菩薩當觀虛空所覆無邊剎土虛空亦無是念我今乃覆爾許剎土空亦不自念極有功勞何以故空之所覆本性自爾法不變易自然常住法不動轉亦不若干不生不滅復不變異所以然者虛空法界性自然故菩薩復當思惟虛空神識識有三相云何為三一趣二悔三亦不趣亦不悔云何虛空神識一趣所謂一趣者趣向生門長育陰種隨類染神便受其形菩薩當知虛空神識亦有中止識合四氣來趣中止中止受形或經半月或經滿月或經三四五六七八九十十一十二月便從虛空中止來趣五道五道中止便現在前入五道中止已或經一二三四至十二月天化中止亦無日月年歲之期地獄餓鬼畜生亦有中止各各不同空識中止澹然無形而不可見至阿維顏諸佛世尊乃能見耳是謂菩薩摩訶薩虛空中止趣向生門云何虛空神識識有二悔所謂二悔者四氣以合識處其中悔受其形心念空想泊然無為不計想著又諸佛世尊以化佛性住教尋時得寤於無餘泥洹界而般泥洹最勝當知諸佛世尊於三世中教誡眾生令得至彼無為岸者不可稱數為一眾生周旋三世執勞勤苦無數方便化令得度雖處苦惱不以為勞亦復無有疲厭之心如來出世化諸佛身在虛空界神識中止為說極微無上道教中止父母神識覺寤受化法言即於彼處入無餘泥洹界而般泥洹不可稱計多於十方諸佛世尊所度眾生無以為喻是謂菩薩摩訶薩住此法界定意自在三昧者便能執權行智修無量法乃上菩薩位云何第三虛空神識亦不有趣亦不有悔所謂亦不有趣亦不有悔者空界法性識處其中中止形質如影如光極微極細念空意識不逮無為之境退不及人間之有是謂菩薩摩訶薩亦不有趣亦不有悔爾時最勝菩薩前白佛言世尊如是世尊所說虛空神識虛空中止形如光影阿維顏菩薩諸佛世尊乃得見耳若使四氣神識及空中止有往來者彼泥洹界及第一義亦當有神識亦當有中止設有識有中止者彼泥洹界與虛空識及空中止有何差別設無差別則無泥洹以無泥洹則無道果及三乘法生死法界及泥洹界則無有異泥洹則是生死生死則是泥洹世尊如我從佛所聞虛空神識及空虛中止倍增疑惑爾時世尊告最勝曰彼泥洹界及第一義亦有神識亦有中止泥洹神識及彼中止與空神識中止法性各別泥洹神識泊然不動亦不移易亦無生門當所趣向亦復無有生老病死愁憂苦惱言識永滅亦不永滅言識更生亦復不生彼中止者以永寂為中止佛告最勝如來出現於世過去當來現在恒沙諸如來等正覺不取泥洹亦不永滅若佛世尊入泥洹者則非正覺非具弘誓佛告最勝三世諸佛世尊有名號以來吾未見有入泥洹者正使將來諸佛出現法界周旋止住有餘泥洹不入無餘泥洹之境最勝當知如來神識泥洹神識則無有異但為泥洹神識無形無影亦無光相不動而不可移如來識者有動有移彼識此識一而不異唯有動不動而有異耳菩薩當觀空空有識有止有有識有止若復有法在泥洹外者有識有止是謂最勝虛空神識虛空中止泥洹神識泥洹中止是謂各各差別爾時最勝菩薩白佛言世尊云何菩薩摩訶薩涉歷生死執勤苦行從一佛國至一佛國育養眾生莊嚴道場雖化眾生亦不見化亦不見眾生亦不自見我有所化所以然者以法性觀虛無寂寞無所有故佛告最勝如是如是如汝所言菩薩摩訶薩執大弘誓無邊幅意育養眾生淨佛國土雖化眾生亦不見化亦不見眾生所以然者以法性觀虛無寂寞悉無所有皆空皆寂無形無相不可見故一切諸法法亦自空眾生眾生自空國土國土自空泥洹泥洹自空菩薩菩薩自空如是最勝菩薩當作是觀深入法要解知諸法一相如爾諸法眾智虛寂無為無所染著菩薩摩訶薩亦復如是御意趣道心難沮壞必至無上正真之道為最正覺志如金剛亦不轉還瓔珞道樹以無為法從初發意至于道場坐樹王下已降當降未降之徒於其中間不興慢意我勝彼不如慢我與彼等慢彼勝我不如慢增上慢增中慢增下慢中上慢中中慢中下慢下上慢下中慢下下慢如是菩薩摩訶薩當念思惟除此諸慢亦不嫉妬隱貢高心菩薩入定觀察眾生應度不度以善權方便入於五道八無閑處若有眾生應受化者便與彼人作朋友知識或為父母兄弟眷屬或為大富豪尊長者隨前眾生給施窮乏出無量藏金銀珍寶𤥭𤦲瑪瑙真珠琥珀好明月珠及如意寶珠或以飯食床褥臥具病瘦醫藥悉以給施無所悋惜或復有人至菩薩所慇懃求索頭目手足國財妻子七珍之具悉能惠施亦無施想是時菩薩便入法界自在定意三昧正受以權方便與彼眾生說虛無法汝等當知法者無為亦無所為分別六情都無有主若眼見色色亦無對眾生愚惑於中起識分別思惟眼識無主若耳聞聲鼻嗅香舌知味身知細滑意分別法菩薩觀察都無所有法起隨所處起法滅隨所處滅起不知起滅不知滅十二因緣十八本持亦復如是或時菩薩入師子奮迅三昧復能示現若干種變於中演暢清淨音聲現已國土眾寶莊飾香花芬熏五色玄黃威儀清白志如安明不可移轉復現無量定意法門如來恒常所娛樂者一切諸法眾生根本皆現在前是時菩薩復以神足入無量定而自示現處一蓮華結加趺坐現其色身無限無量阿僧祇劫諸法功德淨除眾生想著之迹導引菩薩出要之路依一切智演甘露法暢慧光明示現佛慧無所染著或以珍寶起七寶塔滿一天下或二天下或三或四或至梵天至一究竟天住壽經劫不取滅度或時菩薩以權方便入無為靜定具諸善根不捨如來具一切智以三昧力訓誨眾生或有眾生應聞聲教而得度者或有眾生應聞香教而得度者或有眾生知其味義而得度者或有眾生身獲柔軟而得度者或有眾生體法意悟而得度者是時菩薩復作是念聞聲眾生必欲聞我清淨之義我今當演如來八音音演八句苦音習音盡音道音見苦向苦見習向習見盡向盡見道向道是時眾生聞如此聲意不開悟欲覩光明及其身體菩薩入定以平等觀便化地種山河石壁樹木華果盡為七寶車𤦲馬瑙水精琉璃珊瑚虎珀皆放光明明明相照翳日月光是時眾生意不開悟復欲得見日月光明菩薩觀察知彼心念即入無礙心念三昧放千億無數毛孔光明一一光明有七寶蓮花一一蓮華有七寶臺一一臺上有七寶蓋一一蓋下有七寶座一一座上皆有如來與彼眾生說苦原本生苦無苦是無苦諦生習無習是無習諦生盡無盡是無盡諦生道無道是無道諦彼聞聲眾生及見光者聞苦音響心懷厭患各興苦空無我之想無生滅想便於坐上盡苦原底應清淨響是時座上聞香眾生意不開悟復生斯念我等意樂極妙之香然今大聖乃說聲教菩薩知彼眾生心念便入極微眾香定意正受三昧便化地種山河石壁樹木華果盡為香熏牛頭栴檀雞舌艾納跋香夢經木榓酥合分陀利花須乾提花滿願乾提花青蓮芳花如是眾花數千百種普遍四方靡不聞香是時眾生雖聞此香意不開寤欲使香中出於道教爾時菩薩知彼眾生心中所念便於香中說六重之法是時聞香眾生心開意寤畢此世患更不來生盡於苦際即成道果是時座上貪味眾生意不開寤便作是念我意在于樂著妙味然今大聖乃說香教實非本心之所貪慕菩薩知彼眾生所念便入極微淨味定意正受三昧便化地種山河石壁樹木花果盡為甘露自然飲食香氣芬熏甘美無量爾時眾生雖獲此味意不開寤意欲貪前自然奉送及見其形乃果我願菩薩知彼眾生心念便入速疾無礙三昧便化地種山河石壁樹木華果盡為眾生一一眾生擎若干種自然甘露甘露食中出斯輩聲甘味在外舌識而嘗二法交會乃興塵勞我今自節知足為上趣欲支形使痛不生如車須膏以致重載瘡痍得藥勉濟其痛如此法教皆出于味眾生聞之心開意寤畢此世患更不來生盡於苦際即成道果是時座上眾生之類貪細滑者意不開寤便作是念我今意在貪著細滑然今大聖乃說妙味實非本心之所貪慕菩薩知彼眾生心念便入極欲微細柔順定意正受三昧便化地種山河石壁樹木花果盡為眾生一一眾生皆被自然劫波育衣天繒天綵以自纏絡眾生見之以手親近自覺柔軟不可獲持意念一衣百副自至眾生心寤方自剋責咄哉何為貪著此衣將非自墜增于塵勞形為枯骨纏以血肉便聞空中出斯輩聲男子當知人間五樂非真非有心著細滑漸興牽縺念自剋責捨此貪愛爾時眾生聞空中聲方乃得寤畢此世苦更不來生盡於苦際即成道果是時座上眾生之類貪於法者意不開寤便作是念我今意在微妙之法今日大聖乃說細滑實非本心之所貪慕菩薩知彼眾生所念便入無量法界定意三昧正受便化地種山河石壁樹木華果盡為眾生一一眾生皆說六度無極空無想願禪定解脫有為無為有漏無漏生滅著斷斯無所有或時菩薩觀眾生心意之所趣便設權計現身色相隱沒自由騰在虛空作十八變從空往來無所罣礙或復示現國土城郭演說佛法使眾生類逮不思議諸佛要定是時菩薩所化城郭人民周旋各各無限共相敬待如父如母如兄如弟謙恭卑下常先興敬菩薩爾時復入無喻光明令諸菩薩入此光明結加趺坐或坐高座或坐蓮華遍滿世界無空缺處或現佛身坐寶蓮花皆演諸佛六度無極空無相願禪定解脫復以如來十八不共四無所畏加被眾生各蒙得濟爾時菩薩復以神足之力放大光明現佛世界億百千國一一光明各各引致億百千眾生乘光至此聞法得度一一毛孔有十億光明一一光明有十億國土時化國土有自然自寤摩尼寶以種種珍寶雜廁其間其摩尼寶懸在虛空去地十仞珠光明徹靡不照曜復有奇異摩尼之寶以為莊嚴一一寶上十億江河沙剎諸佛國土十億百千樓觀臺閣一一樓觀有十億百千佛土寶蓮華師子之座一一寶師子座有十億百千國土神寶蓮華一一花上有十億百千如來坐師子座一一如來放大光明覆十億百千佛土一一佛剎土有十億百千如來師子無畏之德一一無畏之德有十億百千眾生居處一一眾生有十億百千現諸佛國一一佛國有十億百千法句義味及諸佛法一一法句義味之法有十億百千生諸經法熾然塵勞乃至諸法定門亦復如是一一諸法門中演出無量眾智相貌不退轉法若干種智義味不同一一所轉法輪之中度十億百千眾生得純熟行一一眾生剎土復有十億百千佛國各化己界使趣善處令眾生類咸至佛道菩薩大士入此三昧自現無量威神之變三昧境界未曾所有未曾所見所化窮異非心所度非意所圖內外中間覩無處所亦不見來時亦不見去時所以者何斯由諸法體自然故百劫修行欲盡其垢行如來誓加于眾生復於無量無限數劫無著無住亦無所染亦復無能為立名字尋其根本永無處所若使有人欲設權詐尋究此定造化形相義極甚深不可思議乃是諸佛所應行法非是羅漢辟支所修最勝復當思惟此理菩薩謙苦遊於八難觀眾生意有愛欲心無愛欲心有多有少亦悉知之有瞋恚心無瞋恚心有多有少亦悉知之有愚癡心無愚癡心有多有少亦悉知之若彼眾生有愛欲心偏著女色計好肥白心玩不能去離是時菩薩復現權詐廣設方謀輒為示現覺觀惡露不淨之想於眾生前現身無常四大散落落在異處一日二日乃至七日形體膖脹臭處不淨或時死尸血肉消盡筋骨相連復現異變若干種形或現髑髏髀骨臂肘各在一處久久轉變似白鴿色歲月轉久與糞土同如是菩薩眾生觀已便自開寤乃知妄欲是凡夫行墮入惡趣非歸正道心自改悔追昔不及乃投大聖遵修梵行入清淨淵洗淫欲垢練神棄縛逮成無上至真正覺淨己國土育養眾生是謂菩薩觀愛欲心便為說法得成道果菩薩當知或有眾生無愛欲心意局在小不至大道菩薩勸勉成就平等正覺道也以智慧藏無二之法導引指示令知正路安立大乘不取小道從無數劫積功立德行善不惓意迷心惑不別真偽今乃自覺不到究竟云何菩薩無二之道菩薩修行不二道者菩薩常淨不處於淨於淨遊樂外化眾生是不二道菩薩常寂外現如亂於寂遊樂而化眾生是不二道菩薩入定未始有錯從定意起外化眾生是不二道菩薩施心初不懷悔持無想報牢固之意外化眾生使除三想是不二道菩薩戒具未始有缺復以禁律外化眾生是不二道菩薩甚深智慮廣遠不自歎說有所成辦內常一心無所沾污是不二道執智造化實無邊崖於中撿意使不分散亦以此法誨化眾生令過曠野無憂之澤是不二道菩薩修忍正定三昧現身勤苦處在山澤無人之處或近村聚現行乞食或經一歲至百千歲或經一劫至百千劫於中現身受無量苦爾時山中人及非人或羅叉鬼二足四足及無數足各齎刀杖來觸菩薩或以利刀而截其鼻鼻尋還生如閻浮果最勝當知閻浮果者取一生兩取兩生四取四生八取八生十六取十六生三十二如是展轉樹盡為果無復樹形亦復不見枝葉莖節菩薩入定行忍如是若有人來截菩薩鼻取一生兩取兩生四取四生八取八生十六取十六生三十二如是展轉身盡為鼻無復身形亦復不見手足頭目眾生但見鼻無央數尋時生念悔取其鼻願樂欲見菩薩本體是時菩薩捨三昧已心意安詳而從定起還現其形如本無異漸漸動搖現出入息轉復開目如有所說眾生見已皆投于地五體自歸願為給使在菩薩側是時菩薩觀察眾生內心所念隨時應適而度脫之菩薩復還入定三昧內心寂靜無他餘念復有眾生至菩薩所盡共圍繞而挑其目目尋還生如散成融琉璃設當有人取成融琉璃如毘羅果許而灑地者散如芥子不可收拾然明明相照各有精光眾生但見菩薩形體盡為眼目不復見本形體相貌尋時生念悔本所作即自剋責願樂欲見菩薩本體是時菩薩尋捨三昧心意安詳而從定起還現其形如本無異漸漸動搖示出入息如有所說眾生見已皆投于地五體自歸願為給使在菩薩側是時菩薩觀察眾生內心所念隨時應適而度脫之是時菩薩復還入定內心靜寂無他異念復有眾生至菩薩所手執利刀扤其首足首足還生如瞿多羅樹瞿多羅樹者若有人來誅伐其樹枝葉莖節諸觚段段各在異處彈指之頃尋因地氣還生如舊枝葉莖節各各成樹爾時菩薩亦復如是形體肢節盡為首足無復本形眾生但見菩薩形體盡為首足不復見本相貌之像尋時生念悔本所作即自剋責願樂欲見菩薩本體尋捨三昧心意安詳而從定起還現其形如本無異漸漸動搖示出入息轉復開目如有所說眾生見已皆投于地五體自歸願為給使在菩薩側是時菩薩觀察眾生內心所念隨時應適而度脫之是謂菩薩有愛欲心無愛欲心有多有少皆悉知之亦不自念吾在塵勞唐捐其功亦復不念斯眾生等而易誘進菩薩所行行不見行亦復不見有受教者行教二業都自虛寂亦不見一亦不見無一一自無一況言有一言一法者亦自假號言眼眼自假號耳鼻舌身意法及以色聲香味細滑法亦復如是菩薩所以言一法者欲開法門現無量門引至無法訓于眾生是時最勝復白佛言云何眾生有瞋恚心無瞋恚心有多有少皆悉知之佛告最勝菩薩大士遊入世界無量佛土一一觀察有形之類蜎飛蠕動蚑行喘息下至蟻子有瞋恚心無瞋恚心有多有少皆悉分別一一料簡而投其藥設有眾生瞋恚多者便見苦空非常之變或有虫獸所見噉食或有盜賊兵刃所害或為水火橫見燒煮如是眾變不可稱計設彼眾生心得寤者隨彼教誡而受其化尋於彼處即得度脫若有眾生見無常變心不覺悟菩薩爾時復以權慧入忍三昧其三昧名無常觀復有三昧名慈降伏去恚三昧若菩薩摩訶薩入此三昧正受者便能降伏除瞋恚心若有極惡羅叉鬼神虎狼盜賊弊惡之部來趣菩薩欲取傷害未到之間中道便還所以然者慈定之力覆護方界億姟剎土莫不蒙濟以得入慈三昧者法度有十事云何為十所謂修甚深智行無量業總持強記意難沮壞自無有量以法界為量入於無量當來過去現在諸佛之所修習無上法印而封印之依如來力增益佛土恒自立志淨修道場建菩薩業如是行者為應法律應無所生得開眼目㸌然大寤慧眼清淨永無塵曀獲種姓眼得佛淨眼慧眼無外議眼深遠法眼常定善知識眼以為營護道眼甚深獲辯才眼言無滯礙致無疑眼心無彼此亦無猶豫入法門眼導示盲類分別義味開露法門親真知識成就道心所建境界無能障蔽亦復無能有求毀呰是謂菩薩分別諸眼成辦道業為諸世間作良祐善友豫了未生顯示威相立於善根所化無礙功德清淨所願必果胞胎真正遇諸解脫斷諸疑網布慧重雲遍滿空界以賢聖法解暢心垢所建志願恒現在前心所作為終不疑難信根堅固功業無盡親奉諸佛除憂樂想道心轉深採慧珍寶供奉智士猶妙香花為風所吹靡不聞者其有穢惡悉為清淨最勝當知吾今居此閻浮利內所居之國名毘舍離以肉眼觀諸方剎土諸苦憂惱不過此處然復出於如來種性今此眾生不馨之臭上徹虛空十千由延然天於人人為天種天亦自知觀於宿命吾所積德皆由人身設不從人殖眾德本者不蒙福慶最勝當知爾時諸天各將營從欲來世間咸來到空人間臭氣重雲之際便聞人間腥臊不淨即還彼去不至人間所以然者以其香潔不堪住故菩薩大士行大慈悲所化國土亦不選擇是好是醜是淨是不淨亦不心念我今願樂堪教化此不堪彼處如我今日處此忍界教化眾生緣畢無餘十方諸如來等正覺皆遙讚歎各各自於彼剎告四部眾某方某甲稱佛姓字名號能仁如來於彼忍界五鼎沸中五刺鐵中五刀劍中五盛焰中五荒亂中五無救中五難債中能處其中訓誨眾生甚奇甚特分別賢聖諸度無極諸天清淨身無垢穢至臭雲際輒還天上至宮殿中出到後園入無憂池七日七夜而自洒浴猶恐人間臭氣著身心不願樂人間周旋是時諸天香風遠布下至空界萬八千由旬復過此數有隨嵐風香氣下過至空風香界二千由旬諸天雖有眾德之香猶不如此無欲之人持戒香也菩薩當觀諸天食福謂為永久天使在前乃悔不及願貪人中興功福業是時意豈在香臭間乎菩薩大士亦復如是雖處苦惱五盛焰中心不疲厭亦不悔還意常念在度脫眾生若有賢聖神通之人以其神力接一凡夫至上虛空香熏之界還復來下在此世間身體香熏經三七時香氣乃歇無欲之人戒完具者經劫去劫戒德之香終不斷絕然菩薩大士同處世間於世間長復於世間作大炬明雖有勤勞不以為苦道意興盛心不缺減是謂菩薩觀察眾生有瞋恚心無瞋恚心有多有少皆悉知之爾時最勝復白佛言世尊云何菩薩一心思惟觀察眾生有愚癡心無愚癡心有多有少皆悉知之於是菩薩便入明慧正受三昧普觀世界至虛空際其中所有眾生之類一足二足至無數足天龍鬼神阿須倫迦留羅栴陀羅摩休勒人若非人知其原本一一分別尋究審實若有眾生愚癡多者便為挍計演說因緣十二根本無明緣行行緣識識緣名色名色緣六入六入緣更樂更樂緣痛痛緣愛愛緣受受緣有有緣生生緣死愁憂苦惱有諸不淨亂想之心逆順暢演無盡之智無明滅則行滅行滅則識滅識滅則名色滅名色滅則六入滅六入滅則更樂滅更樂滅則痛滅痛滅則愛滅愛滅則受滅受滅則有滅有滅則生滅生滅則死滅死滅則無復有愁憂苦惱諸不淨行漏為大患泥洹為妙如是菩薩觀諸相貌而為演說究盡原本若有眾生癡心彌固識不了朗漸進導引將至靜處復與解暢本無之法無生滅法無著斷法分別三世興衰之相癡行過去識不可滅廣曜法門出現妙智興起佛道眾德具足不捨菩薩善知識行常遊菩薩閑靜之堂入諸如來深要之觀復當思惟十牢要法云何思惟十牢要法親近佛藏法身之相念不思議還攝為一解空無念亦無若干自起自滅亦無主質過行無緒不可護持出生諸道法界虛空境界亦無窮盡縛解自解去眾生著依於善根成一切智越於無量智慧之境捷疾之智皆悉成就充足菩薩希望之心淨諸菩薩言迹之行如來道義未曾漏失不捨一切法性之相所入極微意不謬誤心若金剛力不可壞諸佛之所授其號莂悉無眾生應可度者所說無二不可轉還是謂菩薩十牢要法進成道果取道不難是謂最勝菩薩上妙無盡之法當念修行爾時最勝菩薩即從座起長跪叉手前白佛言唯然世尊如來至真道德無崖不猗道門求出解脫於清淨學勤修慕及金剛三昧不可稱量今聞如來說滅度淨三道歸一更無二名亦不著二若審然者何求無上至真道乎唯然世尊願為敷演令渴道家永忘識惑是時世尊迴金體身四面顧眄諸來會者寂靜無名各無眾念微視最勝而告之曰快哉問矣誠難得聞如來為汝一一暢演令將來學永無猶豫最勝白佛願樂欲聞佛告最勝清淨道根不生穢枝體性淨故則諸法淨復於法性亦悉清淨漸當分別有數無數無數淨者得三世淨以了三世空觀三界是謂名曰微淨三昧最勝當知三道滅度其品不同志趣各異身為垢本念為垢池想為遊塵識為結首一滅三存不致清淨二滅二存亦不至淨三滅一存亦不至淨四滅空存乃至於淨至一切智清淨亦爾從初道迹上至無著復從一住乃至十住皆滅四還四歸四礙云何為四所謂四者身為垢本凡夫滿足念為垢池縱逸四流想為遊塵興八萬愛識為結首繫于三有是以大聖現有三道像如優劣其實滅度無若干差別道在泥洹不離虛寂菩薩泥洹以度人為名辟支佛泥洹現神足為名聲聞泥洹現狹劣為名復次最勝菩薩泥洹慈悲喜護育養眾生設導一人入道撿者諸根容悅欣怡無量當時意識澄靜無為無道俗念諸情悉淨淨若泥洹於彼永盡而無所有是謂無念應無所念亦不見念念亦無念無念學者學亦無學色亦無色亦不見色心意識念亦無識念從五陰身乃至無形法體清淨不見有念而無所念最勝當知夫言泥洹泥洹爾者豈為遠乎莫作斯觀所以然者無念法體無形觀體則是泥洹泥洹性體則是法觀一而不二亦無差別泥洹無名而不可見亦無能立泥洹名號是謂最勝菩薩大士學是泥洹清淨道者而應於道應念無念最勝復當分別菩薩大士欲行了達斯清淨道泥洹體性者當修淨行云何菩薩修其淨行恒使身口意清淨無瑕穢何謂身淨而無瑕穢於是菩薩己身已淨解諸外身亦復清淨己身虛寂解諸身空身之寂靜知諸身寂己身解脫諸身亦然菩薩復當思惟法觀了知懈慢亦無懈慢己身無慢道豈有慢是故菩薩解身無慢菩薩興念世惡露觀身如影響不見淨想達淨無想方應泥洹是謂菩薩摩訶薩清淨泥洹道無差別最勝菩薩復白佛言云何菩薩體淨無欲欲而無欲佛告最勝菩薩大士周旋五趣流轉生死方便權現適化應時有說身淨則論無生其覩生死則無生死解知無生生死一而不異亦無若干差別之名菩薩復當了別身行彼達無生此等生死則知身行達內外法何謂身行去來現在三世興衰過去無迹現在無記當來無號復次最勝去者永盡來者無窮現在遷轉亦當思惟盡不盡法云何思惟盡不盡法於是菩薩分別了達虛空淨想其無盡者淡然無為無有想念有想念者於賢戒律乃有大缺佛告最勝吾昔成佛坐道樹下七日七夜觀樹不眴心念過去恒沙諸佛由何自覺先達何法時我最勝復作是念過佛恒沙先達身法逮最正覺因緣合會有識有想其知緣者則空無想無所染著亦復不見生滅著斷若此最勝如斯觀者是謂身淨夫身淨者悉歸智海最勝當知歸海之義其事有十云何為十一者歸佛之海法無形觀歸眾生海超越有難歸法之海集眾智故歸福田海立本無根歸五陰海示現穢法歸智慧海分別若干教誡所趣歸根義海增善根故歸住心海了知眾生若干心意所念無量解知無礙歸于行海不違願故歸弘誓海究生死原是謂最勝菩薩摩訶薩歸海十門之義當念修行悉歸如來無漏法身又觀如來無漏身者不住本無不墮三界達知本無為一法身觀身無漏如本無住住不見住亦無所住以無漏身入生死海示現色身如無色身無邊無際無形不可覩現色身滅已亦不見滅亦不見生身之本無如本無住如來身淨亦無瑕穢入眾生聚隨前形質隨像而現了達眾生身之清淨己身清淨眾生身淨一而不二亦不若干平等本無本無無道不見有道亦無俗法有漏無漏亦復不見三乘教誡斯是羅漢辟支佛菩薩佛道亦復不見十力四無所畏十八不共於諸賢聖道法都無所著是謂菩薩行應清淨應無所應復次最勝菩薩摩訶薩當念思惟口言清淨何謂口言而應清淨於是菩薩入虛空界清淨三昧普觀三千世界其中眾生有形之類一切賢愚清白好醜悉歸于空皆悉清淨菩薩復當思惟等觀於第一義亦不見等亦不見不等何以故以等相觀故亦不見等與不等相與無相復以等相觀察諸法不見道法無限無際不見俗法有限有際不見賢聖超過三有不見凡夫力有優劣最勝當了菩薩分別清淨音聲無有眾生想著意者善察音響觀了無響不見憂喜是常非常樂於顛倒非顛倒者達知眾生一切皆淨無欲無染亦無生滅著斷無淫怒癡三毒根本復當觀察十二因緣十八本持從癡至死皆悉清淨癡亦不知我所造行行亦不知從癡而有法法自生法法自滅法不見法何有癡行如是最勝法不相知法生則生法滅則滅法不自知生與不生滅與不滅故言無生滅著斷也爾時最勝菩薩白佛言世尊三世癡行隨身迴轉有身則行隨無身則行滅乃至老死亦復如是唯願世尊敷演狐疑令將來眾生永無疑滯爾時世尊告最勝曰癡不染身身不染癡癡亦不見我有身身亦不見我有癡各各清淨亦無吾我言吾我者悉自虛寂是謂菩薩一切清淨言清淨者何者是言何者非言言不在內亦不在外不見言有出有入便當具足十堅固義分別眾生陰種所趣云何為十於是菩薩先求出要化一切眾生故現無數化精進無著故現無礙力以一切法空故現息意力於一切法得自在故現迴心意識轉不轉故分別義味故現自性法力智慧顯故現自在力為眾生說法故現無畏力安處正法故現辯才現無量智一一布現故現無二力無疇匹故如是最勝菩薩摩訶薩分別眾生種性所趣亦不內亦不外亦不在兩中間欲以言是菩薩耶對曰非也世尊云何欲淫怒癡是菩薩耶對曰非也世尊若不以欲怒癡是菩薩者復以諸垢縛著是菩薩乎對白非也世尊佛告最勝菩薩摩訶薩亦不著言亦不著不言一切諸法皆無著不著眼耳鼻口身心亦不見著不著所演音響風動聲出因緣合會乃有聲響賢愚好醜聲無若干亦不住內復不在外尋其中間而不可得佛告最勝菩薩摩訶薩住本無動三昧者思惟勤念及其所行皆如空等無住不住亦無眾想是謂最勝眾生言聲一切音響悉空非真權詐之法不可恃怙爾時最勝白佛言世尊如來聖諦成賢聖道果權詐非真云何成最正覺乎佛告最勝如來等正覺道法審諦真實以獲真實之法故解知諸法非真非有也又復最勝菩薩摩訶薩周旋五道教授眾生隨前所應而度脫之觀察眾生名字音聲轉于無上法輪隨法句義令達報應樂苦眾生說苦原本解了諸法言皆無言何者為言言從何出了知言者無有出生是時菩薩復與樂習眾生說習根本是習是生是因是緣分別因緣本無習緒不見有習亦不見有字是謂最勝樂習眾生一切音聲皆空非真又復菩薩隨前眾生報以道教使聞法者順法而行亦不知行之所趣報應之果是謂菩薩行無所行證不見證如爾一相等滅眾苦復次菩薩復當思惟樂盡眾生了達諸法不見出生言音聲者無所住止若坐若行常若一心雖遊憒亂常若閑靜設在大眾賢聖默然意欲現言言便自止追尋所言於著無著不見盡與不盡一切諸法亦不見盡生滅著斷聲出於言永無蹤迹復次菩薩樂道眾生思惟八行眾生修習進趣泥洹正言正業乃至正定其如法者不如法者平等一虛空觀無二不有違錯是謂菩薩摩訶薩口言清淨而無瑕穢復次菩薩摩訶薩當念思惟意識清淨云何菩薩意識清淨於是菩薩心為清淨亦無瑕穢本無清淨不見有本其心本者不可染污無能為心作留難者何以故菩薩摩訶薩了心本淨不見有淨世多愚惑於斯染著達空思惟不有所著分別究竟行權方便於本自淨菩薩當知又其心本本無往來不擇高下尊卑貴賤不見本有今無不見今有本無不念德本念德本者是謂空是謂無生是謂泥洹問曰彼德本者了識心本乎曰非也內本空解外乎曰非也最勝白佛言若爾者云何空耶佛言心本空亦非本非不本亦非心非不心空心定菩薩者不自見心己心本無外亦本無一而不二而無若干差別之名心非我心無心於心我心非心無我於我色非我色無色於色我非色我無我於我我心我色非我心我色色我心我非色我心我至聲香味細滑意法非我意我法亦非意我法我也何以故心本空外亦空以知外空達了諸法亦復如空一而不二無若干相像一切諸法亦復如是不見本有今無亦復不見今有本無無亦不無有亦不有有不知所以有無不知所以無無無恒自無有有恒自有有不出於有無不出於無無無不自無有有不自有有不知無無不知有一切音聲皆空非真是謂菩薩心為清淨其心淨者不可染污三十六湮心本塵垢永無所著復以善權方便達本自淨亦不於淨起于想著菩薩摩訶薩以了本末淨空定意自在三昧者便能屈還周旋生死往來五道殖眾德本彼德本者知心意識無心意識復以本心愍及一切識了眾生空無所有我人壽命本末清淨復以德本普及一切令眾生類進修於道眾生及道平等無二觀如是者斯謂本末清淨復以此淨等淫怒癡癡等道等道則是慾怒癡癡則是道道淨癡淨一無有二亦不若干菩薩觀察本末自淨不著諸穢爾時世尊告最勝曰身行清淨而不作惡口言清淨恒歸至誠意念清淨慈悲一切眾行具足乃稱菩薩爾時世尊說此本無清淨品時五千菩薩皆得一生補處無數千人皆發無上平等道意最勝白佛言菩薩摩訶薩從初發意至成作佛云何了達一相無相復以無相分別一相云何菩薩以清淨心遊處愛欲從愛欲中復至清淨佛告最勝行權菩薩乘無相淨心周旋五道十方世界或生欲界形無形界雖處於界不染於界與善男子善女人以法之樂而娛樂之復遊形界與諸天人同處宮殿或在梵天與梵天王說於微妙乘無相法處眾梵中或時經行或時賢聖默然在中獨尊無能及者又復最勝菩薩在彼微現道教漸降諸天使行真諦除去諸梵計淨之心住彼形界或經百劫至百千劫復從形界下生欲界內常樂靜獨處山林雖處人中意常禪定或時菩薩現有居家妻子自隨復與眾生同世居業處高現卑在卑現尊觀眾生心周旋坐起言語行來進止不興憍慢亦不自毀所以然者以其達了本末淨故又復菩薩復遊於百千定正受三昧以三昧威神復觀三千大千世界現身相好光明神足權慧方便遊化自在心應清淨乃謂無相菩薩摩訶薩應此定者乃得求於乘無相道不相見生不相見無生以無習道亦不想於聖無道之相亦不求相亦不求無相了達道相無相起時即起滅時即滅有趣道相不相行滅有相行滅是謂菩薩而為道相菩薩摩訶薩亦不求相以為道相何以故道自無相不求無相為道之相不見合散以為道相不見十二緣本我人壽命從癡有行而有道相亦復不見無我人壽命從癡有行有道相也何以故道自無相亦不見相不望所生冀于道相了知四大是身非身是常非常是空非空是我非我取捨合散皆非真實是謂菩薩摩訶薩應如應爾亦不異非不異亦不見異亦不見不異乃應道相無相善身不善身記身無記身漏身無漏身有為身無為身成身敗身合散取捨以相道相分別悉空而無所有如夢如影如響如熱時焰亦不身空亦不身無空亦不身想亦不身無想亦不身願亦不身無願不身亦不與無欲相應非不相應不身亦不與十二因緣相應非不相應十二因緣亦不相應非不相應至十八界亦復如是法性如爾亦不與道相相應非不相應從癡生愛亦復如是不與道相相應亦非不相應一切諸法名色六入不與道相相應亦不不相應菩薩摩訶薩復當入于滅盡定意不動三昧次觀道相不與十八本持相應非不相應法性不與十二因緣相應非不相應無限無量不可思議塵勞之垢不與道相相應亦不不相應乃至法性諸情不與十二因緣相應非不相應乃至老死無婬怒癡法不與道相相應亦不不相應非不相應有數無數不與道相相應亦不不相應道相無二不與有數無數相應亦不不相應於第一義有俗無俗有漏無漏有為無為有記無記善法惡法若好若醜以不二行非不二行無壞敗意求于道相求道相者不與第一義有俗無俗有漏無漏有為無為有記無記善法惡法若好若醜而共相應亦不不相應復次菩薩摩訶薩復於諸法無相之相亦不見相非不無相是道無相亦不見相斯謂道相應於無相無相之相法自虛寂如空無相非不有相當應此相應無所應如是菩薩摩訶薩得此道相定意者於諸法界悉得自在入此定已分別己身一一毛孔無限無量不可思議諸佛世界悉現在前已現世界復現翼從弟子菩薩渴仰聞法聽無厭足使彼大眾普見三千大千剎土如來金體出無量光一一光明無數無量佛土於彼佛剎現身色相在彼大眾闡揚大法聞者牢固不捨金剛定意三昧復於彼界百千億劫周旋教化示現權智如無權智不見權智所可化者雖處彼界心如影像猛焰鏡形心無是念劫數長遠尋之無原於其中間生懈慢意亦復不念眾生易化吾於一日一夜教化周旋普遍恒沙諸佛世界億千萬劫諸佛所化吾為特勝如是菩薩摩訶薩入道性無相定者一一分別身體毛孔周旋教化亦不疲厭無受化者於婬怒癡不大慇懃淨彼世界詣彼如來大會之處不見長短起不淨念何以故菩薩摩訶薩遊無量法界降伏心意忍諸塵勞未曾有行無方喻行建精進行悉分別故不思議定無道相定真際相定一而不二亦無差別令彼眾生分別道相有俗無俗有漏無漏有為無為有記無記有欲無欲不見與道相相應亦不不相應道相不與有俗無俗有漏無漏有記無記有欲無欲相應亦不不相應道相不與十二因緣相應亦不不相應緣癡有愛生老病死亦不相應十二因緣不與道相應亦不不相應緣癡有愛生老病死不與道相應亦不不相應如是最勝菩薩摩訶薩得此道相定意者不見相應不見不相應是謂菩薩摩訶薩於道相定意應無所應於無相定亦不見應亦不見不應是謂應無所應非羅漢辟支佛所能及知何以故非彼境界故諸佛世尊不可思議普入一切十方世界現諸相好威儀禮節十八變化師子奮迅無畏三昧是時最勝菩薩摩訶薩具足如來道相定意不捨金剛誓願定意過諸佛度無所度亦不見度亦不見不度菩薩摩訶薩心一念頃從三昧起不捨十方苦厄眾生尋復往至四事供養衣被飯食象馬七珍床褥臥具病瘦醫藥權慧調御一切盡為眾生不自為己從一佛國至一佛國教化周旋闡揚正法亦無厭足入諸佛土令彼眾生悉令受化無覺知者興隆佛事現一切智心所周接尋念即至菩薩摩訶薩入此道相定意普入十方恒沙無央數剎諸佛世界眾生之類心意識中觀察所念分別宿行是趣泥犁是趣餓鬼是趣畜生是趣天道是趣人道如是菩薩摩訶薩彈指之頃盡能分別眾生所趣或有眾生修行善道應道相定亦知彼眾生有小乘心辟支佛心菩薩心如是菩薩摩訶薩普遊諸佛世界禮拜承事諸佛世尊淨諸佛土具滿一切眾生所念或在諸佛剎土見慳貪眾生類輒自示現行於大施於彼剎土竪大施幢以清淨梵音告一切曰諸賢當知我名一切施無求報者若有乏短衣被飯食病瘦醫藥床臥具等國財妻子象馬七珍菩薩布施從初發意至于成佛除三不施餘者盡施云何為三一者父二者母三者師長是謂立根菩薩在諸佛剎土行於布施復次菩薩摩訶薩以善權方便復遊十方恒沙剎土見彼眾生有懈慢者現身持戒行十八法或在樹下曠野塚間高山深崖隱處林窟慇懃奉戒不犯眾法遊在人間執持威儀禮節出入進止若行若坐心常懇惻初不離戒達了禁戒本無所有生者皆盡一切無常我身與彼一而不異至竟清淨從地至地乃至十地不見十地是礙度十地是無礙猶如鳥飛虛空亦無足跡解知萬物皆空如空物亦非物非物亦非物菩薩摩訶薩亦復如是遊於無量諸佛世界不捨弘誓牢固之心攝彼懈怠眾生安處入于道相正受復次菩薩摩訶薩執權智慧復遊十方恒沙剎土見彼眾生有懈怠者常懷瞋恚未始有悅菩薩於彼現身忍辱若人罵者默而不報設復有人截其手足毀辱其形心不變易不興恚怒持心如地觀達此身四大合成神離則散有何可貴智者分別無一可貪亦如屠牛之家分牛為四分了知本末悉無所有菩薩大士亦復如是解身無主亦無所有何者是身身為誰有名相號字悉不真實或有菩薩因禪行忍在于曠野無人之處樹下端坐一心思惟行路之人及牧牛人擔薪負草逕過其邊或以草枝而刺其鼻或刺耳門菩薩尋覺熟觀彼已還閉其目寂然心意意無亂念亦無他想或值行人以瓦石打擲破傷頭目毀壞形體菩薩心識亦不移變不興亂想是謂菩薩摩訶薩因禪行忍接度眾生不可稱記復次菩薩摩訶薩以不思議力遊至十方恒沙剎土見有眾生常懷懈慢菩薩於彼現身精進攝取眾生安處無為是時菩薩為一眾生經百千劫心不懈惓亦不疲厭何以故達了法界空無所有以如來之道而度脫之雖度眾生亦不見度亦不見不度是謂菩薩摩訶薩慇懃精進心不變移亦不他想於其中間受諸苦惱或值剎土劫燒火起焰至梵天或值水出亦至梵天或值風動吹諸剎土碎如塵霧菩薩處彼盡取生類安處無為令不擾亂是謂菩薩摩訶薩遊恒沙剎土精進不闕復次菩薩摩訶薩復以善權方便遊至十方恒沙剎土見彼眾生心亂不定菩薩於彼現乎坐禪或坐村落或坐樹間或坐山林深窟之中或經百千劫心無他想引取眾生令心不亂是時菩薩在於路側入定其三昧名無形想定入此定者或經一劫至百千劫天地融爛山河樹木悉皆散落海水泉源江河駃流悉皆涸竭入定菩薩處中坐禪心不變移亦不腐壞或放牛人擔薪負草經過其邊或以木枝而刺鼻者或刺耳孔或直擘眼而視者或開口而看齒者或前取髮頂捉而不能得者或以利刀剪菩薩爪而不能得者何以故皆是菩薩定力威神不可沮故十方諸佛復加威神令此菩薩不遭苦惱是謂菩薩摩訶薩遊于十方恒沙剎土見彼亂意便自入定從劫至劫不以疲惓復次菩薩摩訶薩復以善權方便遊至恒沙剎土觀見眾生有愚惑者菩薩於彼示現智慧為彼眾生分別義趣思惟三世現在之事越次諸地從地至無地從無地至地猶如飛鳥無所觸礙菩薩亦復如是非像為像像為非像非物為物物為非物云何非像為像像為非像於是菩薩入虛空際定意正受觀他方世界藥果樹木山河石壁悉空如空空亦空無菩薩摩訶薩亦復如是一切世界皆如空等是謂菩薩摩訶薩非像為像像為非像非物為物亦復如是復入眾智自在定意示現眾生除愚闇想皆悉安處令至彼岸是謂菩薩摩訶薩遊于十方無量世界觀彼眾生愚惑想者為現慧明永無闇昧爾時最勝菩薩前白佛言云何菩薩入等慈三昧遍觀三千大千世界人陰神陰諸龍鬼界一身二身至百千身云何菩薩以神足力從一佛國至一佛國如人遊虛亦無罣礙爾時世尊告最勝曰快哉斯問甚奇甚特吾今與汝敷演其義諦聽諦聽善思念之一切諸法虛寂無本成道眾智尋亦無迹菩薩入定正受三昧遍觀三千大千世界其中眾生有形之類觀五陰身生者滅者為所從生為所從滅復入空界地水火風一一分別了無所有法起則起法滅則滅最勝當知昔我久遠修菩薩道禪定一意執心不亂入不動三昧觀虛空眾生無限無量不可稱記隨其形類而教化之其中眾生有婬怒癡無婬怒癡有愛欲意無愛欲意有瞋恚心無瞋恚心菩薩權慧隨類而入形與彼俱稱適一切心入定意終無亂錯彈指之頃入於百千諸佛剎土或以法性慧觀教化或以空法苦空非常導以正法菩薩所化亦無邊崖以十善之行而教授之云何為十先淨國土不計其功敷演其慧明知無礙坐道樹下心無怯弱降伏魔怨令知邪趣遊處境界度人無量心如地界忍而不動分別根門難易之相純熟之行靡不斟酌一一分別陰持入行色痛想行識觀內六情去外六塵若眼見色不興眼識外色內識悉了虛無色為是誰眼識所在若耳聞聲不興耳識外聲內識悉了虛無聲為是誰耳識所在若鼻嗅香不興鼻識外香內識悉了虛無香為是誰鼻識所在若舌知味不興舌識外味內識悉了虛無味為是誰舌識所在若身知細滑不興識想外更內識悉了虛無細滑為誰身識所在最勝當知菩薩入定一一分別隨類教化或以言教或以神足或以權慧隨類而入無所罣礙是時菩薩復以十法訓化眾生云何為十一者慧根具足定意不亂二者覺意牢固演慧無礙三者敷暢道品具足義趣四者解相玄寂眾好不闕五者解道非道了知虛無六者意崇法輪誨而不惓七者行菩薩道不見己身八者雖度眾生不見有度九者解內外空一而無二十者分別身體不見有化是謂菩薩摩訶薩具足十法便能周旋諸佛剎土從一佛國至一佛國亦未曾離諸佛世尊菩薩當念修諸總持門云何為總持諸法印可總持菩薩得此總持者於一切法去諸妄想復有普光總持菩薩得此總持者等慈一切不懷顛倒復有慧明總持菩薩得此總持者不淨國土令得清淨復有照曜總持菩薩得此總持者於諸亂意悉無塵翳復有義辯總持菩薩得此總持者習觀眾行入定不動復有法辯總持菩薩得此總持者分別句義不失次敘復有響辯總持菩薩得此總持者觀察音響隨類而度復有應辯總持菩薩得此總持者應適一切具足眾行復有意止總持菩薩得此總持者塵勞結縛永息不起復有意斷總持菩薩得此總持者微察諸法亦無猶豫復有神足總持菩薩得此總持者住壽在世經百千劫復有根本總持菩薩得此總持者分別根門興衰不變復有力勢總持菩薩得此總持者修金剛體無能沮壞復有覺意總持菩薩得此總持者敷演諸法開悟一切復有道品總持菩薩得此總持者觀了三世因緣法本復有定意總持菩薩得此總持者於諸亂想懷來道故復有權慧總持菩薩得此總持者應適無方亦無覺者復有布施總持菩薩得此總持者解知三事悉無所有復有持戒總持菩薩得此總持者不見修戒及以毀者復有忍辱總持菩薩得此總持者不見恚忍及以亂想復有精進總持菩薩得此總持者不見進業及以懈怠復有正受總持菩薩得此總持者萬響雷震衣毛不竪復有慧空總持菩薩得此總持者包識萬智暢演無礙復有無礙總持菩薩得此總持者於諸通慧無所罣礙復有曠遠總持菩薩得此總持者雖百千身還合為一復有教授總持菩薩得此總持者訓以正法言不煩重復有不思議總持菩薩得此總持者非是羅漢辟支所及復有道樹總持菩薩得此總持者莊嚴剎土不離諸佛復有降魔總持菩薩得此總持者執意牢固心不傾斜復有容相總持菩薩得此總持者一一諸相致百千福復有眾好總持菩薩得此總持者不見相好瓔珞隨身復有光曜總持菩薩得此總持者於百千光見化無量復有度人總持菩薩得此總持者雖度眾生亦無度者復有廣慧總持菩薩得此總持者意如虛空無有偏狹復有道意總持菩薩得此總持者不想泥洹亦不著有復有滅度總持菩薩得此總持者不見有滅及以生者復有清淨總持菩薩得此總持者塵埃以淨無盡不盡復有無苦總持菩薩得此總持者解苦無苦名曰苦諦復有生習總持菩薩得此總持者習本意緣悉了虛無復有滅盡總持菩薩得此總持者滅習塵勞更亦不造復有聖道總持菩薩得此總持者安處無為永寂泥洹復有止觀總持菩薩得此總持者觀了妙法興衰所趣復有空藏總持菩薩得此總持者於深法要無所罣礙復有法觀總持菩薩得此總持者觀了諸法悉知無主復有淨聲總持菩薩得此總持者口言柔軟如梵天音復有稱可總持菩薩得此總持者為人所說可其心意復有等意總持菩薩得此總持者溫潤流利言不滯礙復有遊處總持菩薩得此總持者所可教戒無所傷損復有威曜總持菩薩得此總持者在於大眾亦無怯弱復有奮迅總持菩薩得此總持者為師子吼飛落走伏復有戒律總持菩薩得此總持者降伏一切難悟眾生復有趣道總持菩薩得此總持者解知泥洹無起滅想復有法性總持菩薩得此總持者諸諛諂人令見真道復有息意總持菩薩得此總持者不興憍慠生人自大復有通達總持菩薩得此總持者聞彼聖慧不失法教復有興敬總持菩薩得此總持者即棄貢高承事諸佛復有空界總持菩薩得此總持者漸入本淨寂然法界復有無礙總持菩薩得此總持者以達儀軌解諸法本復有無量總持菩薩得此總持者古昔所說亦無窮盡復有強記總持菩薩得此總持者分別文字知法趣向復有究竟總持菩薩得此總持者解人本性法界亦淨復有難滅總持菩薩得此總持者曉眾生淨內外虛寂復有無際總持菩薩得此總持者解知本無本無亦無復有瓔珞總持菩薩得此總持者所說經法無所罣礙復有妙要總持菩薩得此總持者於盡無盡亦不見盡復有分別總持菩薩得此總持者非是二乘之所籌量復有如來總持菩薩得此總持者覺寤眾生趣寂寞道復有十地總持菩薩得此總持者恒說無住亦不見住復有陰種總持菩薩得此總持者分別身本不興染著復有寂寞總持菩薩得此總持者譬如呼聲亦無音響復有識性總持菩薩得此總持者悉能思惟不著文字復有了本總持菩薩得此總持者無言無說亦無教戒復有文字總持菩薩得此總持者自識宿命知所從來復有法輪總持菩薩得此總持者無意無想亦無神識復有甘露總持菩薩得此總持者講誦說法亦無罣礙復有深入總持菩薩得此總持者一一分別四句合義復有法幢總持菩薩得此總持者曉了誼理明識法本復有無盡總持菩薩得此總持者究暢本際不離眷屬復有等覺總持菩薩得此總持者常講無量無著正法復有諸法總持菩薩得此總持者翫習諸法不失次緒復有弘誓總持菩薩得此總持者解了智慧悉無逆順復有善權總持菩薩得此總持者隨類適化不懷怯弱復有道慧總持菩薩得此總持者分別頂法修度無極復有幻化總持菩薩得此總持者分別法界無內外性復有中陰總持菩薩得此總持者諸佛世尊所居窠窟復有道場總持菩薩得此總持者十方剎土晃然金色復有降魔總持菩薩得此總持者一切外道靡不降伏復有自守總持菩薩得此總持者護身口意不見有護復有說法總持菩薩得此總持者具足法本無所缺漏復有自用總持菩薩得此總持者觀察無量眾生心意復有慇懃總持菩薩得此總持者方便所說使入道撿復有流化總持菩薩得此總持者分別諸慧不著古今復有柔順總持菩薩得此總持者受法無厭亦無恚惑復有進德總持菩薩得此總持者於諸法本悉無所有復有色像總持菩薩得此總持者其有覩形未曾忘捨復有聲聞總持菩薩得此總持者挍計諸法無量無著復有苦順總持菩薩得此總持者聽採法味平等無二爾時世尊說此總持法門時十二億那術人皆得盡信不起法忍復有無央眾生悉發無上正真道意是時世尊告最勝曰菩薩所行不可思議非是羅漢辟支佛所知等慈三昧定意正受之所感動威神能爾以是之故說大乘律導以正化撿以法服是時最勝前白佛言善哉善哉快說斯言一切諸法習無本末解了法性虛無寂寞一一分別皆虛皆寂大乘所演廣及一切聞菩薩行壽終之後皆得生於曠忍世界爾時眾會盡皆猶豫欲得覩見彼佛剎土如來神鑒尋知眾生心之所念即以神足出頂光明普照三千大千世界及彼曠忍無量剎土曠忍佛名號曰無盡順執總持強記不忘殊特之法恒以在前從恒沙劫供養諸佛積累道法自致得是無上等正覺佛告最勝菩薩當念修行十住云何為十一者分別法界了知虛無二者解身虛寂內外無主三者四大覺意不猗有餘四者於一切法不見滅度五者身口意行寂寞不住六者護戒無戒亦不毀戒七者無放逸行撿心為本八者誓願成道不捨本志九者不思議法度難寤者十者眾行清淨所行不重是謂菩薩摩訶薩之所修行十法之本復次菩薩次當習於十法之號云何為十一者戒具清淨無放逸行二者聞以施惠不毀法界三者分別陰入了知虛寂四者知四非常悉歸磨滅五者十八難解陰持入病六者具足誓願諸佛加歎七者未立根眾生安處無為八者菩薩入定無能亂者九者遍觀一切內外諸行十者自觀身本生滅之相是謂菩薩摩訶薩當念修行十法之本便得自致成最正覺復次菩薩復當習定正受三昧所謂三昧者等觀三昧菩薩得此三昧者建立慧觀不為放逸復有三昧名曰攝意菩薩得此三昧者能攝眾結不令縛著復有護戒三昧菩薩得此三昧者守身口意不生塵勞復有平等三昧菩薩得此三昧者意如虛空不興二想復有大寶三昧菩薩得此三昧者演七覺意無盡之寶復有道樹三昧菩薩得此三昧者道花敷卓見莫不歡復有海量三昧菩薩得此三昧者非是二乘所可斟量復有入室三昧菩薩得此三昧者深要法藏靡不斟酌復有月光三昧菩薩得此三昧者普遊諸佛往來周旋復有月明三昧菩薩得此三昧者普曜一切靡不蒙光復有玄鑒三昧菩薩得此三昧者解了三世無起滅法復有無憎愛三昧菩薩得此三昧者怨讎平等視如赤子復有大哀三昧菩薩得此三昧者視一切眾如父如母復有悲慈三昧菩薩得此三昧者為一切眾為其雨淚復有愍哀三昧菩薩得此三昧者亦無吾我我人壽命復有無想三昧菩薩得此三昧者便能轉於無上法輪復有行苦三昧菩薩得此三昧者於阿僧祇劫不唐其功復有建力慧戒三昧菩薩得此三昧者不見吾我清淨之行復有離身三昧菩薩得此三昧者去離繫縛亦不毀戒復有吾我三昧菩薩得此三昧者於彼此岸亦無染著復有玄通三昧菩薩得此三昧者語法忍辱無寂不寂復有清白三昧菩薩得此三昧者於清白行思惟分別復有相應三昧菩薩得此三昧者與相應法不起不滅是謂菩薩摩訶薩正受三昧遊至他方諸佛剎土事事供養諸佛世尊亦不恐懼無所畏難正使身壞於中命終節節離解自觀其身如草木牆壁不興染著而行忍辱彼聞惡言不以為慼雖遇歡樂亦不為慶尋其言教亦無處所曉了所言亦無本末本無之心各各無實是謂菩薩摩訶薩清淨定意彼雖亂心心無所結亦不在此復不在彼於內外法皆悉清淨以觀如此則為忍辱是謂菩薩摩訶薩身口意淨建立慧忍復次最勝菩薩摩訶薩當復修行精進定意長諸善法無所漏失觀其法界不增不減無漏慧觀以為法御復當思惟觀猗世法不見諸法有成就不成就者不見正諦及與顛倒不隨不捨亦無去就是諸菩薩摩訶薩珍寶積聚無盡之藏不見去來現在之法何所從來何所從去來亦無處去亦無跡賢聖八道諸法之首一一分別賢聖四諦去離顛倒妄想之行為人說法無所滯礙解了眾生虛而無實推尋諸法亦不可得所以然者法法相生法法相滅人不離法法不離人人自虛寂法亦虛寂如人自然法亦自然解自然者乃應無上正真之行便逮佛法無盡之行其有求法若以求者方當求者三世無著無所染污彼以求者彼求此已亦無所得亦無所失是謂最勝菩薩摩訶薩建立妙慧精進之行最勝當知菩薩摩訶薩復當思惟禪定之行正受三昧不毀法戒平等無二亦不見二亦不成就非不成就彼於禪定而以正受一切諸定不起亂想諸法無想亦無放捨解了內外悉無有主是謂菩薩摩訶薩一意正受不毀禪定亦復不見有合會捨諸境界無有去離行無著禪意趣無難是謂菩薩摩訶薩不立於法亦不離法恒以一意諸法自然解了諸法無生滅想非身非心所能忖量思惟定意平等無二志性所趣無應不應亦不見應分別十二因緣之本緣行有癡緣癡有識緣識有名色緣名色有六入緣六入有更樂緣更樂有有緣有有愛緣愛有受緣受有生緣生有死愁憂苦惱不可稱計取要言之五盛陰身危脆之形不可久保菩薩是時等行本無分別色痛想行識悉了虛寂復以正受於本淨法亦無染著亦不見色解色無色度於一切顛倒之行是謂菩薩摩訶薩禪定一意非是羅漢辟支佛所及外道五通雖壽無量由失神足不至究竟禪定之人正受三昧住壽一劫復過一劫不以為難以得禪定出智慧上除棄塵勞不興妄見是謂菩薩摩訶薩志願于道開化眾生隨形應適隨病投藥復以空性慧觀之法入等慈三昧遍觀三千大千世界轉至恒沙諸佛剎土應度眾生悉令解脫是則如來禪定正受皆使黎庶至于滅度是謂菩薩摩訶薩建立等慈定意所濟無量不可稱限是謂最勝如來神德巍巍如是夫欲觀法當以慧眼亦非肉眼亦非天眼亦非羅漢辟支所覩以觀諸法解諸法寂解諸法淨解諸法虛解諸法定是謂菩薩摩訶薩無限無量弘誓之心無行無處亦無所入諸法寂然定者所習非亂者所行普觀諸法悉皆如是如是觀者是為法觀法觀菩薩不見諸法之所歸趣其有觀法而不分別斯等之類闕於道場不至究竟不以正法而成定意菩薩當念除去妄見無求無取亦不摸貿求受重福知內外法悉皆虛寂是為菩薩摩訶薩入等慈三昧觀了諸法悉無所有以無所有乃名見法夫見法者無我無人無壽無命斯皆假號非真實法有為之法非無為境界無為之界非有為之法菩薩解知有為無為有漏無漏是常非常我人壽命悉無所有是為菩薩摩訶薩分別定意無生滅法假使菩薩觀諸法相解知眾相虛寂無二亦不見二解二無二乃應定意於顛倒法解無所有不見有正趣於道者不見有邪當趣諸見蓋於眾生無量之慧皆發大哀淨佛境界淨佛剎土從一佛國至一佛國承事供養諸佛世尊復以神通明慧之觀普察三千大千世界頗有眾生諸根純淑不遇賢聖墜于三塗是時菩薩要住拔濟使不彫落或復是時菩薩達士因庶眾生兼復造緣周旋往來不唐其功彈指之頃遊于百千正受定意建立慧觀修諸功德若行施時計天人本亦無施者解知三事悉無所有是謂菩薩乃應於施若復菩薩以律訓誨解知犯戒及以禁律亦無所有無戒不戒乃應戒也或復菩薩恒行忍辱見行忍者代其歡喜設遭恚怒不懷憂慼懈怠忍辱悉無所有亦非一二至于百千解忍無忍乃應忍辱復次菩薩常行精進見精進者代其歡喜設遭懈怠不以為恨解知懈怠及以精進一而不二亦不有二亦不有進亦不有怠解進怠虛寂乃應精進復次菩薩若行若坐常若一心禪定正受未曾虧損天雷地震萬響俱作專心一意無能移轉動菩薩心解知定亂悉無所有解定無定乃應定意復次菩薩智慧所潤澤及黎庶包識萬機應適無方暢達演說不毀佛教平等慧觀不見賢愚解慧無慧及與愚惑悉無所有亦不見有亦不見無有無悉虛空寂無二是謂菩薩應於智慧如是清淨諸法之相亦不見相非不有相解相無相乃成相好拔濟眾生至無為岸復次菩薩復入空定遊虛空界一一分別空界眾生或以言教或以神足或以光相或以苦行而教化之趣使眾生得入道撿復次菩薩行無想法除去想著顛倒之行復遊他方諸佛剎土恒以無想不變易法訓化眾生普至無為復次菩薩行於無願不求三界受有之報不猗著人不著相好分別內外五陰成敗色痛想行識外塵內入一一分別虛而不真如是最勝菩薩大士發大弘誓度眾生類不見有度尚無眾生況有度者是謂菩薩摩訶薩建立等慈定意普使眾生逮得慧根爾時世尊說此等慈品時十四那術人皆發無上正真道意八千菩薩尋於坐上逮得等慈三昧爾時世尊放舌相光明普照三千大千世界復照十方諸佛國土四維上下靡不蒙照復照東方八十四億江河沙數寂寞世界諸佛普集無有二乘恒講菩薩殊特之行分別世界各有次第吾亦從彼來至忍界所以然者發願探籌無錯亂故佛告最勝今我自憶在彼佛眾一億諸佛同時取籌我為元首當此世界慈氏元吉師子勇慧德普廣聞金顏玄寂寶雄常悲鮮潔弘誓如斯等佛一億如來同時受籌適此忍界佛告最勝及來會者諸佛世界不可思議改形變化權現無方汝等焉知慈氏菩薩方習菩薩行乎莫造斯觀所以然者慈氏積行恒沙數劫先以誓願成等正覺吾方習行而在其後或現苦行或現光相或現菩薩儒童弟子隨人本行而為說法慈氏菩薩在彼坐上佛告彌勒現佛光相翼從多少爾時彌勒隱菩薩身還現佛形剎土國界弟子菩薩不可思議眾會見之歎未曾有無形自然色相自然諸法自然一切諸佛亦復自然時彼大眾復見東方八十四億江河沙數寂寞世界諸佛世尊論講菩薩殊特之行千八百微妙法門何謂千八百微妙法門菩薩習於本淨法門獲此法門者不於本際而受其證復有無言說法門菩薩得此法門者遊虛空界無能覺知復有無所得法門菩薩得此法門者雖度眾生亦不見度復有無所持法門菩薩得此法門者解知本淨內外無主復有名號法門菩薩得此法門者一切諸法虛而無實復有成就法門菩薩得此法門者雖處有為不著有想復有化識法門菩薩得此法門者入無形界無形教化復有現形法門菩薩得此法門者現形無數而教化之復有因緣法門菩薩得此法門者為彼眾生而造因緣復有法聲法門菩薩得此法門者但聞音響不見其形復有離有法門菩薩得此法門者不見生滅著斷之法復有解脫法門菩薩得此法門者不見泥洹有趣滅度復有深奧法門菩薩得此法門者分別如來祕要之典復有無色像法門菩薩得此法門者入無色定而教化之復有無觀行法門菩薩得此法門者佛法無教亦無處所復有數息法門菩薩得此法門者諸法無數解息無息如是最勝菩薩摩訶薩獲如此等千八百微妙法門時諸眾會聞彼諸佛說此微妙法門盡於坐上得盡信法忍無數眾生趣小乘者皆發無上平等道意爾時世尊及以彌勒還攝光明從面門入如來大哀巍巍若茲開化眾生不可稱量各使至趣令立堅固爾時眾會復作是念向者我等皆共普見寂寞世界如今忽然悉無所有將非幻化野馬水影乎復非夢鏡恍惚耶爾時世尊即知眾會心中所念便告舍利弗曰云何舍利弗汝頗曾聞如來與汝說聲聞行是有為法是無為法是有漏法是無漏法是真實法是非真實法是現法是非現法是塵勞法是非塵勞法是有數法是無數法是有著法是無著法是有習法是無習法是瞋恨法是非恨法是可捨法是非捨法是凡夫法是非凡夫法是賢聖法是非賢聖法此意止神足法此非意止神足法此根力覺道法此非根力覺道法此學法此非學法此聲聞法此非聲聞法此緣覺法此非緣覺法此菩薩法此非菩薩法此佛法此非佛法云何舍利弗汝曾聞如來說此言教乎舍利弗對曰非也世尊佛告舍利弗我今猶尚在聲聞眾不說斷漏有緣著想況當演教有窠窟乎此事不然說法輪講悉無處所無言無教亦無法想法出響應豈有法也云何舍利弗今當引譬智者以譬喻自解猶如士夫勇猛之人觀虛空界悉了無形然復彼人意欲規郭以眾彩色欲畫虛空或作天像或作人像或作龍鬼神旃陀羅像或作蜎飛蠕動畜生之像云何舍利弗彼人施意寧能不乎舍利弗對曰非也世尊甚難甚難至未曾有佛告舍利弗如來權化不可思議施設言教甚難於彼所以者何一切眾行有為法無為法有漏法無漏法道法俗法十二因緣及六識身四意止四意斷四神足五根五力七覺意八直行過去當來現在諸佛無形無像不可覩見亦無取捨亦無聚散不可携持而不可得虛空境界虛寂無二諸佛世尊遊諸方界為一切眾生講說言教實無名號強為假號實無文字強為文字實無法性而說法性復次舍利弗菩薩摩訶薩以權方便應適眾生隨彼根本此乃甚難設有比丘僧比丘尼優婆塞優婆夷篤信如是虛無寂法具足眾行便能成就如來相好從一佛國至一佛國承事供養諸佛世尊復於彼佛得強記總持亦復受此深妙之義轉復演布咸使聞知菩薩摩訶薩當念具足七無著法云何為七解一切有悉無所有不染於有亦不見有現其形像亦無色相猶無有佛況色相乎一切世界亦無端緒況當有本而可推耶眾生根本無窮無底誰能發意料量其行法自然生法自然滅亦復不見有生有滅諸法如化諸法如幻亦復不見幻化野馬諸法自然諸法無生亦復不見生滅著斷是謂舍利弗菩薩摩訶薩成就此七無著法者便能具足一切眾行漸漸得至成菩薩位坐佛樹下降伏魔怨眾德著積光相具足從第一住乃至十住於其中間未曾退轉恒為諸佛所見擁護天龍鬼神乾沓惒阿須倫迦留羅旃陀羅摩休勒供養華香作唱伎樂被服幢幡轉加功德威神扶接自上無上至真之道佛復告舍利弗自念我昔修菩薩道或為儒童或為梵身或時出家修沙門律供養江河沙數諸佛世尊或以頭目國財妻子或以醫藥四事供養但聞諸佛論講苦義空義非身之義或說六度空無想願或說禁戒學道之法或說忍辱仁和之教或時隱處經劫不起或禪入定形神不動皆由內法未成就故佛復告舍利弗吾始從寂寞世界諸佛世尊即得聞此深妙之法諸來菩薩大士集者應時逮成柔順法忍爾時眾會諸在坐者二萬四千眾生應時逮得不起法忍去來諸佛及現在者皆共宣傳頒暢深法悉無處所亦復不見我人壽命觀察眾生根本純淑眾生有想以無想教授眾生有念以無念教誡眾生有礙示以無礙若有善男子善女人諷誦善持此深奧法若復演布為他人說其福功德不可稱限若有學人修菩薩道慈悲喜護愍傷一切欲令成就登菩薩位常當修持深奧法藏若善男子善女人遍滿三千世界受持五戒遍行十善四禪四等四空定不如一聞斯深法奧若不能多思惟亦可七日若不能七日六五四三乃至一日若不能一日彈指頃可云何舍利弗如汝聲聞其數彌滿十方世界四事供養衣被飯食床敷臥具病瘦醫藥從億億劫復過億億劫不如一聞深要之法所以者何菩薩法藏珍寶之聚若復演說一句之義無常苦空非身之義三脫法門及四明慧空無想願虛寂之行不生不起無滅盡行如是菩薩摩訶薩是則安隱無量德行福不可限無以為喻若有菩薩以限礙身修有為法教化眾生使充所願然彼之類未曾更聞無為之道欲履菩薩深奧法者此事不然若有菩薩定意正受從無量法宣暢演布深奧法典聞無為法諸法虛空悉無所有是則深義無能及者是故菩薩若欲具足眾生願者欲與他人說其義者復欲宣暢如來菩薩祕要法者欲使眾生成四果證者常當念學此深法要佛復告舍利弗昔吾遊學為菩薩行常習六度四等大慈加被眾生演甘露味或演言教或賢聖默然或現神足或以善權巧便或以神通五道或以一道周遊或以辟支飛鉢虛空或以聲聞稟受言教或現儒童狀如無知舍利弗當知菩薩教化權現無方不可窮盡隨世習俗隨類而入亦入於地亦入於水亦入於火亦入於風菩薩分別四大本原皆無有主分別地界內外虛寂水火風界亦復如是復觀眾生有淫怒癡無淫怒癡有愛欲心無愛欲心有憍慢意無憍慢意有定意無定意有亂心者無亂心者菩薩悉皆分別或以安般守意或以惡露不淨觀或以泥洹滅盡之法或以有為無為法或以有漏無漏法或以俗法或以道法或以神通漏盡之道而教化之吾曾遊處通慧世界為一眾生十二中劫入禪定意形神不動不辭劬勞待而教化此眾生者豈異人乎莫造斯觀卿欲知者今最勝菩薩是也最勝菩薩在通慧世界生豪族家由宿積德不生貧匱窮困之家一生二生至百千生乃至十二中劫受形常在豪貴不處卑賤吾亦入定去彼不遠觀其心意於百千劫不解一句深奧之法後能自悟豁然心開自歸我身欲聞深妙無量法典而為說法無盡之藏所謂無盡藏者分別音響或以一音遍滿三千大千世界或以一句應適一切眾生心意所吐言教過於梵音復有六通無盡藏往詣十方諸佛世界承事供養如來世尊稟受深妙難有之法於諸苦行過於精進持戒忍辱精進一心智慧善權復有無盡藏使有四意止四意止者無漏法行法意止者泥洹徑路餘者凡夫之所修四意斷四神足五根五力七覺意八賢聖道報應果證悉無所有亦不見有是謂菩薩無盡之藏何者可盡平等光曜善講本性是可盡也法性相修為可盡也心所思惟為可盡也思惟五陰為可盡也曉了十二因緣為可盡也知內外四大為可盡也舍利弗對曰非也世尊非是如來所能究盡佛復告舍利弗復有四事法無盡之教為辯才門云何為四一者分別無盡慧二者分別無盡慧明三者思惟強記總持四者分別辯才無外是謂舍利弗四無盡之藏菩薩所可修行復有四無盡之藏不可携持云何為四一者其性難携放逸不住二者道心難携本性甚深三者入諸本際習無本末四者入眾生意了知無法是謂菩薩摩訶薩無盡之藏佛復告舍利弗菩薩復有四牢固無盡之藏為辯才法門云何為四一者志願牢固不著邪部二者本行清淨不興塵勞三者古佛言教立忍無恚四者隨緣造行不失本誓是謂菩薩摩訶薩無盡之藏辯才法門在道樹下降伏魔怨意無怯弱復有四轉輪法門無盡之藏云何為四一者所言至誠不毀他人二者究盡緣起知所從生三者訓誨眾生初無懈倦四者分別明慧上菩薩位是謂菩薩摩訶薩不毀法戒無盡之藏菩薩摩訶薩常所修行佛復告舍利弗菩薩摩訶薩復有四無盡之藏成就法界云何為四一者照曜法界通達往來二者照曜法性解無所有三者分別肉眼天眼慧眼法眼佛眼云何為肉眼觀覩色像不無眼識云何為天眼所謂天眼者覩天色像不見報應慧眼分別不見塵垢法眼清淨具足六度佛眼了朗觀相無相四者照曜報應不著三界是謂菩薩摩訶薩無盡之藏成就法界佛復告舍利弗菩薩摩訶薩復有四無盡之藏云何為四一者精進不定意有求慧意無求慧意有盡意無盡意有得意無得意內外分別悉無所有是故舍利弗行權菩薩在在處處周旋教化精進為上修行禁戒勤力為本從諸世尊求積功德聞法歡喜合集明慧布演道教亦無言教當來過去見在諸法慧觀堅固乃為真教如來所說不以文字文者清淨說法亦淨是為積慧功德立忍堅固立不退轉是謂舍利弗不以貪色亦不猗色非不有色解色無色故曰法性正使三千大千剎土香薰細滑繒綵幡蓋來供養者不孚用喜遠離懈怠不懷怯弱避貪亂意除瞋恚心成等正覺演布祕要乃得成佛捨身所安立弘誓心代彼眾生受其苦惱精進樂法趣使眾生進入法室至修道者諸天證明天龍鬼神犍沓惒阿須倫迦留羅旃陀羅摩休勒人與非人悉來供養善男子善女人扶佐勸助使成佛發願堅固要使成慧中無有退度諸因緣墮三塗者無識無覺亦無究竟是謂舍利弗菩薩摩訶薩修無想念法無言教法乃能得成如來聖教爾時坐上諸來會者聞斯深法皆發無上不退轉地爾時舍利弗前白佛言向所聞者斯等諸人久如成佛乎佛告舍利弗斯等諸人二百無央數劫當成為佛皆同一號無垢超德如來至真等正覺明行成為善逝世間解無上士道法御天人師號佛世尊世界曰清淨劫名難度彼佛世界純以一乘無有聲聞辟支佛名常論菩薩無量德行土地平正無有山河堆阜河澗谿谷若干種色如天綩綖無有日月光明所照自謂眾相光光相照眾德廣普眾生所念萬若干想所以然者以其法界無差違故彼佛世界食自然甘露著劫波育衣猶如第六天樂所居土地豐熟五穀平賤七寶具足金銀珍寶車𤦲馬瑙真珠虎珀有轉輪聖王名曰雨華七寶導從所謂七寶者一名輪寶所謂輪寶者縱廣十四肘純以七寶輪有千輻輻輻有相王意欲東輪即前導二者象寶所謂象寶者色如白雪口有六牙牙牙有相王欲乘象遊觀世界彈指之頃遊于世界亦無有難三者馬寶所謂馬寶者身紺青色朱髦尾乘虛而行脚不躡地馬一鳴吼震于世界靡不聞者王意欲乘東西南北彈指之頃皆悉周遍四者玉女寶所謂玉女寶者身作優鉢蓮華香口作牛頭栴檀香純肉無骨為人端正不肥不瘦不長不短不白不黑備具女姿六十四變王意欲納輒便在前五者珠寶所謂珠寶者方三仞高七仞王意欲試彼珠寶者夜非人時即召軍馬集四種兵夜出珠寶著萬丈臺頭普照世界靡不蒙光珠自往來隨王所念六者典藏寶所謂典藏寶者是時轉輪聖王意欲遊行方域世界路由大海無底之源王意欲試典藏證驗即勅御者且止此海吾欲停息便勅典藏寶吾今須金銀珍寶車𤦲馬瑙珊瑚虎珀水精琉璃卿能得乎時典藏寶尋跪水中以器㪺水隨意所念七寶自至七者典兵寶所謂典兵寶者王意欲集四種兵眾即告典兵寶曰吾欲撿挍四種兵眾使時不移能得辦乎彼典兵寶復白王言不審聖王須兵多少王告之曰吾須前後左右各各萬葙時彼典兵寶隨王教令即如其言四種兵集所謂四種兵者象兵馬兵車兵步兵一一兵者將從有十四種兵各各亦然爾時佛告最勝諸來會者爾時轉輪聖王豈異人乎莫造斯觀所以然者今最勝菩薩身是也所在變化言聲柔軟人民之類皆承法音寂然恬泊講度無極四恩四等六重之法善權方便入滅盡定離欲無垢空無相願無為之法無生滅法無端緒法其有萌類諸天世人在彼境界者分別聖慧無漏道根或示音響指授明法以苦切之教將入法律或以神足變化光明教授欲使眾生漸入究竟佛告舍利弗一切眾生無我人相諸法本淨諸法無形無著斷法諸法無壞觀了佛土悉無所有又復舍利弗十二因緣五陰六衰都無形像如來八種音聲不男音不女音不強音不軟音不清音不濁音不雄音不雌音此由檀度受實果證解知清淨照于法界或以一音遍滿三千十方世界吾曾遊處野馬世界去此七十二億江河沙數諸佛剎土在彼周旋放大音聲遍滿彼佛剎土其聞音者百億眾生立不退轉皆發無上正真道意時我弟子名曰目連神足第一登一須彌山復登一須彌山如是經劫從劫足不躡地時目犍連在野馬世界放大音聲遍滿三千十方世界於彼音聲而演斯教如來說法未曾有行亦不見行非不有行解行無行故曰清淨諸法無象亦無音響復說四諦如爾法性解苦無苦不住於苦入如此慧故曰苦智因習暢本解習無習不見有習故曰習智知盡處所由盡而生由盡而滅亦不見盡是謂盡智無為道者不見窠窟去來今佛之所稱譽今佛說者亦無有道去來所說亦復如是道無形像不可覩見解道無道故曰道智是謂菩薩摩訶薩分別道議時彼野馬世界一切眾生之類但聞其聲不見其形時彼大眾愕然有怪斯是何人布大音聲震動世界兼復演說深奧之議時彼如來知眾生心中所念便告目連曰捨汝神足可在此眾現其形像時目犍連即如其像忽然以至處大眾中彼菩薩等身長八萬四千由旬佛身長十六萬八千由旬眾會見目連形體著衣持鉢狀如沙門皆共愕然怪未曾有此是何像為是畜獸為是人耶是時彼佛知眾會心中所念即告之曰汝等勿生此心所以然者去此七十二億江河沙數諸佛世界有佛世界名曰忍土彼有佛名曰釋迦文如來至真等正覺十號具足於五濁世出現於世恒以文字教授眾生人壽百歲過者無幾以四諦至真分別議趣其說慧無處無著此目連比丘是彼神足第一弟子彼佛即告目連曰現汝神足此會大眾虛想欲見時目犍連承佛教誡即從坐起頭面禮足忽然不現入無礙三昧定意盡接十方諸佛剎土安著右掌左手接彼佛土懸處虛空各各共見目連神足欲覩其形不能得見時彼菩薩尋自歸命彼佛世尊伏惟天師當見拯濟佛告無苦終不有損爾時彼佛告目連曰止止目連捨爾神足令此菩薩粗識軌迹爾時目連承佛教旨即捨神足復坐如故時彼菩薩前白佛言彼忍剎土釋迦文佛以何教化云何說法復以何道訓誨眾生以何權智周旋往來佛告諸菩薩彼剎眾生剛強難化互相是非各自謂尊是以如來以苦切之教引入道撿猶如龍象及諸惡獸𢤱悷不調加之捶杖令知苦痛然後調良任王所乘彼土眾生亦復如是以若干言教而度脫之或以苦音說苦音響習盡道音亦復如是時彼菩薩歎未曾有善哉善哉世尊彼佛如來執勤勞行甚為難有能於五鼎沸世教化眾生演布大道寂然滅盡歸於無為也爾時座上百億眾生及諸大會菩薩之人及天帝釋梵天王兜術天焰天化自在天他化自在天乃至一究竟天各各狐疑欲得聞說至道之要道者無相而不可見云何如來言有道乎爾時世尊知來會心中所念尋告最勝菩薩曰卿等欲得宣暢微妙至道之要乎對曰如是世尊願樂欲聞佛告最勝及菩薩摩訶薩天龍鬼神阿須倫旃陀羅摩休勒人與非人解道無迹寂然無名假使最勝道有處者菩薩摩訶薩不於平等法中成最正覺以其道果無處所故菩薩摩訶薩成等正覺佛復告最勝菩薩道智定意有十云何為十不造身行亦無所著不造口行亦無所著不造意行亦無所著遊佛境界不興佛想教化眾生逮無礙智皆使萌類解道無道復使眾生成最正覺放大光明靡所不照一一光明無量化佛一一化佛演說極深六度無極恒轉法輪發菩薩心解我無我亦無壽命身心自然乃謂為道其自然者覺道無智亦不有智覺無所覺都不見覺言吾是道亦不見吾言我是道亦不見我我人壽命亦復如是一切眾智亦無形像爾時最勝菩薩前白佛言設道無形而不可見如今轉法輪演說四道果證言須陀洹斯陀含阿那含阿羅漢辟支佛菩薩及佛何以故說五陰薩云然四意止四意斷四神足五根五力七覺意八賢聖道何以故說淨佛國土教化眾生從一佛國至一佛國分別明慧六識更樂云何復說四等六度真如法性有道之名是時世尊告最勝曰如汝所問菩薩摩訶薩解了佛慧五分法身善權所有不見動轉見動轉者則非道議遠離一切之所猗住推其法界亦無法界所以然者俱本無故無道著智如本淨故設轉法輪解了一切諸法無著是故最勝菩薩摩訶薩等於一切悉無所著亦不見生亦不見滅佛土清淨眾生亦淨布現無量智慧光明是故菩薩摩訶薩應總持行立不退轉登菩薩位或入定意正受三昧教化眾生淨佛國土無若干道忍一行故無言法智強為設智菩薩大士當念修行化諸未悟皆無識想是謂最勝入一定意清淨道智一切無塵調未調者不計苦樂是常非常若好若醜悉無想著無亂智者求索佛藏十力具足四無所畏四分別慧大慈大悲真如法性悉無所有皆虛皆寂分別報應至誠道智無起滅故謂空無相無願亦無所生是故最勝菩薩大士至道之要所論道者即虛空界也所以然者道則是空空則是道一而不二亦無若干是時最勝菩薩前白佛言善哉善哉快說斯法爾時眾會之中天龍鬼神乾沓惒阿須倫迦留羅栴陀羅摩休勒人與非人心自念言如來今日為諸大會演布道智無比之法滿眾生願隨其所趣此最勝菩薩何時當成最正覺無上道乎佛知諸天龍神心之所念即告四部之眾此最勝菩薩却後無數三百三十阿僧祇劫當成為佛號曰明慧至真如來等正覺世界曰無量劫名清淨其佛如來翼從弟子九千九百九十二億壽百二十小劫爾時眾會聞佛授莂各自發願樂欲生彼佛世界佛即告曰如汝所願必生不疑佛復告最勝曰今此大眾多有忉利天帝與阿須倫共鬪或時諸天得勝阿須倫不如或時阿須倫得勝諸天不如各各共鬪懷其怨結各有恚毒不能捨離伏惟天尊以權方便與說道智虛無之法令諸天人及阿須倫各各和合興慈悲心爾時世尊告諸會者道者無形亦不可見三毒根本永無本末在世修道惟信為強人之行慈善神衛護十方諸佛皆共稱歎今世後世積德無量此閻浮利內蜎飛蠕動有形之類皆當歸於滅盡之法命如電焰亦如野馬鏡中之像水上浮泡合會有離生者必死汝等受形不免此患雖受天壽故在三塗當自謹慎求離此道汝等諦聽受吾教誡爾時四部之眾僉然喜慶各自興敬欲聽如來道法之教爾時世尊告四部眾汝等諦聽善思念之菩薩摩訶薩當念修行八解脫法門云何為八若善男子善女人奉律無缺護身口意行四等心慈悲喜護常念親近隨善知識然熾三寶常念志求無上佛道所聞正法為人講說所演道教不說小乘勸進眾生修行大道或時菩薩講演大乘平等無二不見受教猶如虛空無形無像佛所建立不可思議包容萬行無法不周或說空無虛空寂然之行或說五分法身譬如有人得隨意摩尼珠在大眾中欲使珠之威德青黃白黑亦使眾人同其色像菩薩摩訶薩亦復如是隨眾人心意所思念輒演道智無窮之法各令歡喜志崇佛道盡導將示智慧法門益於眾生而發大道如是菩薩發弘誓心濟度眾生亦不見度猶如虛空往來無礙菩薩發意度人如是亦不見眾生有得度者佛告最勝汝般泥洹供養舍利當經十二中劫一切眾生皆悉奉事無因緣者為造因緣無救護者為設救護無覆蓋者為作覆蓋爾時人民之類皆當供養華香伎樂稽首自歸一一舍利皆放光明神德變化見者歡喜皆由弘誓發願所致如佛威神殊特之變巍巍堂堂靡不照曜布現無量智慧光明緣是興發無上道意其中眾生發意錯者或成緣覺聲聞之法或生天上逮得人身舍利分布八方上下天龍鬼神乾沓惒阿須倫迦留羅旃陀羅摩休勒人與非人蚑行喘息有形之類皆當供養五樂自娛佛復告最勝汝作佛時地黃金色七寶具足金銀珍寶車𤦲馬瑙珊瑚虎珀水精琉璃或有眾生欲得供養全身舍利輒如其願皆悉從意數千萬億全身舍利布現於世經法流布十七中劫爾時座上有菩薩名曰無量覺慧心自念言最勝大士遺身舍利分布在世興發道心度人多少為有幾許佛知其意心中所念便告之曰止止賢士勿宣斯言莫以己身限礙之智度量如來無礙之慧三昧定意光明舍利接度眾生非心所度非意所察如來神德道智自在又諸佛所化權現變異非是辟支聲聞所逮菩薩摩訶薩得寂定三昧都無近遠想著定念普遊十方郡國縣邑天宮龍宮諸尊神宮丘聚人中曠野天上五道所趣各各示現全身舍利一一舍利放光明者解說六度無比之法空無相願大慈大悲四恩明慧分別虛寂暢達定意供養舍利平等無二施心牢固無增無減是謂菩薩摩訶薩入寂意定心三昧便能分別內外六情何以故名為六情所謂六情者若眼見色不興色想解色外物而興眼識便起七十四塵勞之患何謂七十四欲識十五色識十五有想無想識十五生陰十五中陰十四佛告菩薩摩訶薩於眼識中興此塵勞便起眼識復次菩薩摩訶薩設族姓子族姓女若耳聞聲不興耳患解聲外物而興耳識便起七十四塵勞之患欲耳識十五色耳識十有想無想耳識十中陰及受形陰三十九佛告菩薩摩訶薩於耳識中興此塵勞便起耳識復次菩薩摩訶薩若鼻嗅香不興鼻識解鼻外物而興鼻識便起七十四塵勞之患欲界鼻識十五色界十五有想無想四空定四十四佛復告菩薩摩訶薩設族姓子族姓女舌識知味而興舌患於中分別悉了無主欲中識中便能興起七十四塵勞之患何謂七十四欲十五色十五有想無想及至中陰四十四菩薩摩訶薩復當思惟起滅之法外更內樂麁細塵勞一一分別悉無所有便於更樂以興身識乃興七十四塵勞之患何謂七十四所謂七十四者欲十五色十五有想無想及至中陰四十四菩薩摩訶薩復當思惟意法之行法生則生法滅則滅亦不見生亦不見滅愚惑之人於中興起意識之想便起七十四塵勞之患云何七十四塵勞之患欲十五色十五有想無想及中陰四十四佛復告菩薩摩訶薩云何道智菩薩於欲界道智十五所謂十五者觀世有七何謂為七一者誹道二者信言三者受教四者在諦或便退轉五者得報猶豫六者意進身礙七者目覩不獲猗佛深藏有八事何謂為八一者佛法無像為設窠窟二者現在不住念計常存三者過去永滅誓言不覩四者當來未至言無生滅五者緣苦致患自招緣對六者未盡言盡方便習行七者見道捨道始從一進八者佛法無二意在參差是謂菩薩摩訶薩於欲界道智十五塵勞之行云何色十五塵勞之行所謂十五者一為恩潤二心不移三著天樂四忘罪福五謂永久六無痛痒七在正地八行平均九忍不起十道無變十一想具十二著色十三自在十四遠照十五羯磨是謂菩薩摩訶薩往適色天當念遠離十五塵勞之行云何菩薩摩訶薩有想無想及中陰遠離四十四塵勞之行於是菩薩入神通定意無形三昧往至彼間說四十四識著之行云何四十四於是菩薩與識說行一者識我無本二者捨色無形三者有痛受報四者想不牢固五者行本末斷六者猗空無慧七者寂然息定八者無想如滅九者在識不亂十者忘意非意十一者亦不在意十二者識不在道十三者亦不在俗十四者如爾性空十五者聞響無形十六者念道無盡十七者謂空無餘十八者泥洹清淨十九者覺了趣寂二十者癡心恩潤二十一者遷現中陰二十二者見中陰受形二十三者與中陰形交往二十四者知所從來二十五者見彼中陰眾生往來二十六者見中陰形生者滅者二十七者自見受形受地獄陰二十八者有受罪形不受罪形二十九者見受天陰有受福不受福者三十者見受人陰有受福者不受福者三十一者見受餓鬼中陰有高有卑者三十二者見受畜生陰重者輕者三十三者或從天陰還入天陰斯由死時識不亂故三十四者或從天陰而生人陰斯由本識雖猛無慧三十五者或從天陰受畜生陰斯由識淺意興亂想三十六者或從天身受餓鬼陰斯由死時意貪無厭三十七者或從天身受地獄陰斯由神誓誹謗賢聖三十八者或從人陰復受天陰斯由禁戒法清淨三十九者或從人身受畜生陰斯由行本意不專一四十者或從人陰受餓鬼陰獨善其美不廣普故四十一者或從人陰受地獄陰先受其福後受其禍四十二者或從畜生陰受天人陰斯由造福畢故不造新四十三者或從畜生陰受餓鬼地獄陰斯由無救八無閑罪四十四者有陰受陰形神識不錯是謂菩薩摩訶薩有想無想及中陰形四十四塵勞之患佛復告最勝菩薩摩訶薩復當思惟虛空神識中陰或從空識生識陰或從識陰受不用處陰或從不用處陰受無色天陰從無色天陰受六天陰乃至一究竟天從一究竟天復受色無色天陰人受天陰形如一仞半尋往不中留人受人陰形如三肘半極遲經七日或六日五四三二一日人受畜生陰極遲三日半或二一半日人受餓鬼陰極遲半食頃或彈指之間人受地獄陰形如三仞半或有出者不經旬日死輒至彼菩薩摩訶薩皆逐人教化為說妙道心速悟者不受眾形中間得道畜生受人陰如二肘半極遲經四日三二一日畜生受天陰形如三仞半極遲一日半或一日半日彈指之頃畜生受餓鬼陰形如七仞或有出者極遲經五日或四三二一日畜生受地獄陰形如一仞半極遲半食頃或彈指之間餓鬼受天陰形如半仞極遲經一日或半日食時或彈指之間餓鬼受人陰形如二肘半極遲四日半或三二一日餓鬼受畜生陰形如四仞半極遲十五日四三二一日十日九八七六五四三二一日餓鬼受地獄陰形如五仞半極遲九十日或有出者八七六五四三二一亦復如是復次菩薩摩訶薩當復如是觀察地獄眾生受彼天陰形如四仞半極遲經五月四三二一月若地獄陰受人中陰者形如二肘半極遲經三月二一月地獄受畜生陰形如八肘半極遲三月半二一月亦如是地獄受餓鬼陰形如九仞極遲經三日或時天陰應受人陰中間未至還受天陰斯等利根經不涉苦或時天陰應受人陰忽然便在生畜生陰斯等之類福盡行至或時天陰應受畜生陰忽然便在生人中陰斯等之類不毀戒度或時天陰應受餓鬼陰忽然便在生畜生陰斯等之類奉修頂忍或時天陰應受地獄陰忽然便在餓鬼陰中斯等之類報果以熟生人道中或有人陰受餓鬼中陰眾生忽然便在天中陰斯等之類定意不亂故或有應受三惡道中陰忽然便受人天中陰斯等之類有智通慧意廣博故或有應受一究竟中陰忽然便在光音中陰斯等之類心專一故或有應受遍淨中陰忽然乃在有想無想中陰斯等之類有智意不達故佛告最勝菩薩摩訶薩坐道樹下以一切智無礙等智執玄通智辯才慧智了音響智無退轉智遍觀三千大千世界誰受形者不受形者誰受中陰不受中陰有幾眾生在於人道有幾眾生在人中陰菩薩復觀人陰眾生受四陰形皆知多少佛告最勝菩薩摩訶薩觀天道眾生在天中陰復觀天道眾生趣於四道皆知多少或時菩薩摩訶薩以六神通不退轉智觀畜生受形眾生有幾眾生受畜生中陰轉受四道中陰皆知多少菩薩復觀受餓鬼眾生有幾眾生在餓鬼中陰應受四道皆知多少或時菩薩摩訶薩觀受地獄眾生有幾眾生受地獄中陰趣於四道皆知多少佛告最勝菩薩摩訶薩以無退轉智遍觀五道中陰有受形不受形者或有處在人陰忽然便在天陰形於天陰形即取滅度竟不受天身人身或有處在天中陰忽然便在人中陰形便取滅度不受天身人身或有處在畜生中陰於畜生中陰忽然便在人中陰於人中陰便取滅度不受畜生人形或有處在畜生中陰於畜生中陰忽然便在天中陰於天中陰便取滅度不受畜生天身或有處在餓鬼中陰於餓鬼中陰忽然便在人中陰於人道中陰便取滅度不受餓鬼身人身或有處在餓鬼中陰於餓鬼中陰忽然便在天中陰於天中陰便取滅度不受餓鬼天身或有處在地獄中陰於地獄中陰忽然便在人中陰於人中陰便取滅度不受地獄人形或有處在地獄中陰忽然便在天中陰於天中陰便取滅度不受地獄天形是謂菩薩摩訶薩以不退轉智遍觀三千大千世界有受形者不受形者有罪有福皆悉知之爾時最勝菩薩及萬八千人十萬天人天龍鬼神犍沓惒阿須倫迦留羅甄陀羅摩休勒即從坐起叉手長跪白佛言異響同音歎未曾有善哉善哉世尊快說中陰無形之法無限無量不可思議非是羅漢辟支所度我等願樂欲見中陰形質唯願世尊顧愍下劣眾生得蒙洗除永去心垢爾時世尊告諸會者善哉善哉快問斯義吾今與汝現其神足使八部之眾得覩中陰形質爾時世尊即入無形觀三昧普見五道中陰眾生有受形者不受形者有罪有福皆悉知之爾時座上眾生亦復見彼五道中陰形質又聞如來與說道教即於彼形諸塵垢盡得法眼淨或有發于大乘之心或有說于志密之行隨類教化無所染著亦復見彼中陰形質從一住地至于十住地見彼有得一生補處坐樹王下降伏無數億百千魔身黃金色眾相具足亦有諸天帝釋梵四王來請菩薩演說法響普聞三千大千世界復見異方諸佛世尊遣化菩薩請說名號國界遠近清淨之行或見在前歎說如來十號之法或有興教致供養者或以雜偈歎如來之德此國眾生在彼中陰種種觀見神足變化不可思議復見如來出舌相光明一一光明皆有化佛及八部眾前後圍遶說無畏法智不退轉諸法深藏皆悉具足或授弟子緣覺記莂於當來世汝當成佛號字如是爾時萬八千人及百千天子即於座上皆發無上正真道意爾時世尊還捨神足復坐如故告四部眾如來神德不可究盡又有四法不可思議云何為四一者如來志密不可思議二者眾生根本不可思議三者如來道慧不可思議四者如來音響不可思議復次最勝復有四事不可思議云何為四一者如來儀則不可思議二者如來法座不可思議三者如來教誡不可思議四者金剛定意不可思議復有四事不可思議云何為四在道樹下意如虛空不可思議亦不見是亦不見非不可思議以小為大以大為小不可思議言必有濟亦不見濟不可思議復有四事所應行法不可染著言有吾我亦不見生復無有滅無造無作亦無著斷一切眾生根本清淨是謂最勝菩薩摩訶薩所應行法無所染著云何最勝世尊有邊際乎對曰無也世尊復告最勝諸有正法從法界生本無邊際為有有耶生為無無耶無對曰世尊不從有有不從無無云何最勝諸無際法不從有有不從無無云何成等正覺乎對曰世尊無有成正覺者佛告最勝如來坐道樹下以無際之法無起滅教皆虛皆寂自然無智亦不有智以無有智誰有知乎是故最勝吾我之法權詐不實亦不見道道不見道無見無聞無慧無著解法界亦復如是不見起滅為作窠窟有受教者亦不見文字章句如是最勝解知諸法虛空無形設有愚夫無智之士安處虛空者不乎對曰非也世尊一切諸法如爾法性真際本無斯無所有今言有道大慈大悲四意止四意斷四神足五根五力七覺意八賢聖行空無相願六增上法十八不共不由斯法而得成道道者無形亦不可見以無形法乃謂為道道亦無來亦不見去是謂最勝乃謂為道若使如來從法界生從法界滅乃是生死穢濁之行以無生滅故謂為道佛告最勝菩薩摩訶薩入虛空觀三昧於諸境界行無染禪以此禪法遊至無礙亦無錯亂非身非心無等不等思惟空定不見剛柔志惟澹泊無應無所應亦不見應亦不見不應是謂最勝菩薩空定無限無量不可思議非是羅漢辟支所及譬如最勝焚燒山野叢林草木火非叢林叢林非火亦不是火亦不離火當知菩薩結使亦然結非是道道非是結亦不離道解知空定無形三昧亦復如是諸法清淨平等本無或以正受觀察法際而致平等無染無污心不在內亦不遊外色無所住亦不見住度於一切在顛倒者設法無形是謂為道或以五通三達妙智周流四域欲化眾生化自有化亦不見化是謂為道超外五通或離聲聞緣覺定意不見五通緣覺定意是謂為道復以定意正受三昧觀察法本法從何生為從何滅亦不見生亦不有滅乃謂為道有為俗法無為道法亦不見俗復不見道乃謂為道有漏是塵無漏清淨亦不見漏亦不有漏十善行迹十惡法本亦不見善復不有惡利衰毀譽稱譏苦樂亦不見苦復不見樂不見成道亦不在俗不見說法賢聖默然是謂最勝菩薩摩訶薩入空正受乃謂為道復次最勝菩薩摩訶薩復當思惟虛空藏三昧不見有餘無為住壽經劫不見無餘無為無有變易乃謂為道是謂菩薩摩訶薩建立空慧善權方便從一佛國至一佛國供養諸佛承事諸佛世尊教化眾生淨佛國土不見色相為現色像聲香味細滑識亦復如是不見有度至於泥洹不見流轉處在生死若善男子善女人諷誦執持懷抱不忘便得現在八功德福云何為八觀諸空法信不猶豫得佛深藏意不怯弱意淨無垢無所染污心如金剛不可沮壞所行真正不著魔界淨佛國土度未度者心廣大乘不樂小智親善知識不著外部所求真觀無我人想是謂菩薩摩訶薩獲八功德解知世法無我無人無壽無命於本無法乃應正受常以禪定至于滅度開化眾生不以為倦是為見法乃應為道以見諸法寂寞無形無行無處是謂最勝菩薩摩訶薩空非有空亦非有空空非空者寂寞無名名亦不有不無是謂為道或時菩薩遊諸法觀不猗三處不著三有如是菩薩在人天世發弘誓心廣度群萌不見眾生有得度者是謂菩薩摩訶薩建立空慧永無所著最勝當知如來周旋入無形定意非是二道所能曉了唯佛明佛智慧無礙無著無染無所點污於諸境界無所染著設得深法不以為歡不著世俗八無閑業四辯無礙不滅不燃非不有燃不起不生非不有生過去永滅非有過去現在不住亦不有住當來未起不見生者是謂菩薩摩訶薩無著無礙不著三處不染三有爾時座上九萬眾生十一那術天人及諸天龍鬼神即從座起偏露右臂長跪叉手白佛言我等鄙賤得廁淨法乃能宣暢無形之法無幖幟法唯願世尊使將來世生人天中陰佛土境界即於彼處受無為證同日同時共一國土爾時世尊哂然而笑口出五色光遍照三千大千世界繞身三匝還從口入阿難長跪叉手白佛言自惟侍佛三十有餘未曾見光有踰此者唯願世尊當為敷演為將來會者永無塵翳爾時世尊告阿難曰汝今見此九萬眾生十一那術天人於此命終皆當往生微塵空界中陰已生中陰各各以次成佛皆同一號號無色如來至真等正覺明行成為善逝世間解無上士道法御天人師號佛世尊純以菩薩以為翼從於彼中陰住壽一劫般泥洹後遺法一劫以次成佛中間不絕爾時世尊說此法時遍淨菩薩及無數眾生悔受人形及彼天身在坐號泣不能自勝佛知而問曰善男子何為悲泣未曾所見遍淨白言我等亦欲樂生彼土不在廁豫故悲泣耳佛告遍淨止止勿說斯言汝昔發願弘誓心異何為中欲生於異國賢劫名滅汝當次繼號為遍淨如來至真等正覺十號具足爾時最勝菩薩前白佛言一切諸法皆如幻化云何幻化法中教化眾生淨佛國土云何淨除三想我人壽命云何從一佛國至一佛國承事供養諸佛世尊佛告最勝善哉善哉乃能於如來前作師子吼諦聽諦聽善思念之吾當與汝敷演其義最勝當知菩薩摩訶薩常念修身口意行法觀了諸法如幻如化去來現在悉無猗著爾時座上有菩薩名曰歡樂前白佛言世尊諸有眾生樂深法本兼復供養淨身口意諸根純熟是謂菩薩慧增上菩薩曰解知諸法無離無染於無染法淨身口意是謂菩薩慧等慈菩薩曰諸有行慈普愍一切解知文字盡無所著不見身口之所行法於中便得清淨法者是謂菩薩慧濡首童真曰一切諸法本說不見說不見法想於中淨身口意是謂菩薩慧炎光菩薩曰佛法無二亦不見二息諸結使盡無起滅於中淨身口意是謂菩薩慧蓮華結菩薩曰遍能遊至十方世界見淨世界不起淨想於中淨身口意是謂菩薩慧光明菩薩曰一切諸法歸無所歸於身口意亦無起滅於中淨身口意是謂菩薩慧法淨菩薩曰一切諸法悉歸於空於正受定攝意不亂於中淨身口意是謂菩薩慧蓮華行菩薩曰於本無法無盡之行於無盡法淨身口意是謂菩薩慧正等菩薩曰知苦知樂亦無苦樂於中淨身口意是謂菩薩慧除怒藏菩薩曰一切諸法解無起怒於無起怒法淨身口意是謂菩薩慧師子童真菩薩曰於三法本無恚婬癡亦不見色有起有滅於中淨身口意是謂菩薩慧施寶菩薩曰我人壽命有起有滅解了諸法悉無起滅於中淨身口意是謂菩薩慧勇慧菩薩曰總持法門不見歸趣於無歸趣法是謂菩薩慧賢護菩薩曰名號虛詐不可護持愚戇凡夫謂為真實於中淨身口意是謂菩薩慧月光菩薩曰如如如爾性本際淨修梵行不見如如如爾性於中淨身口意是謂菩薩慧善來菩薩曰以戒德香普熏三千大千世界香如風等亦不見香亦不見風於中淨身口意是謂菩薩慧不思議菩薩曰無為不離有為有為不離無為解知有為無為悉無所有於中淨身口意是謂菩薩慧潔淨菩薩曰諸生淨居天不見天福清淨之行於中淨身口意是謂菩薩慧至誠菩薩曰不見至誠當犯四法不見欺詐當受後報於中淨身口意是謂菩薩慧善觀菩薩曰一切色想覺無色想於中淨身口意是謂菩薩慧寶瓔菩薩曰處在生死觀見眾生有苦有樂復自觀身苦樂如彼於中淨身口意是謂菩薩慧無毀根菩薩曰於諸結使知本清淨於中淨身口意是謂菩薩慧常笑菩薩曰於諸根法不見吾我亦復不見造吾我者於中淨身口意是謂菩薩慧常悲菩薩曰行四等心慈悲喜護遍滿佛國不見四等有救眾生於中淨身口意是謂菩薩慧梵意菩薩曰邪見眾生安處正見於正見中不見邪正於中淨身口意是謂菩薩慧布演菩薩曰弘誓心固不為小道所屈於中淨身口意是謂菩薩慧勇士菩薩曰拔婬眾生不染三有於中淨身口意是謂菩薩慧心勝菩薩曰建立慧忍恒修精進於中淨身口意是謂菩薩慧雷音菩薩曰於諸善本觀其法界不增不減不見諸法有窠窟者於中淨身口意是謂菩薩慧無厭患菩薩曰以恒沙劫以為一日十五日為半月三十日為一月十二月為一歲於中經歷億百千劫乃一佛出照曜世間復以方便供養恒沙如來淨修梵行後方受決修菩薩道未曾厭患生死之苦於中淨身口意是謂菩薩慧住壽菩薩曰恒以神足化六十二見於六十二見淨身口意是謂菩薩慧盡意菩薩曰觀諸法本空無所有生者自生滅者自滅法法相生法法相滅生不知生滅不知滅於中淨身口意是謂菩薩慧心廣菩薩曰心所思念出息入息一一分別不失次第亦不見出亦不見入於中淨身口意是謂菩薩慧善勝菩薩曰分別三世為從何起為從何滅亦不見起亦不見滅於中淨身口意是謂菩薩慧持禁菩薩曰不見持戒及以毀戒不見毀戒當入地獄不見持戒受天福報於中淨身口意是謂菩薩慧無畏菩薩曰修四神足於四意止不懷怯弱心本無本不見心本於中淨身口意是謂菩薩慧無量悲菩薩曰諸有發心慈愍一切遊至他方無量佛界要度眾生不以為倦亦不見度亦不見不度者於中淨身口意是謂菩薩慧寶施菩薩曰興隆四恩親近三寶惠施仁愛利人等利不見受報四恩之德於中淨身口意是謂菩薩慧毀根菩薩曰一切眾生視如赤子欲自護身當護他人安隱眾生至無為岸不見滅度至彼岸者於中淨身口意是謂菩薩慧寂志菩薩曰佛不思議受報難量諸根寂定信無貪嫉於中淨身口意是謂菩薩慧護身菩薩曰成其佛道身獲相好及泥曰後舍利分布四維八方上下充滿天龍鬼神無不宗奉亦不見舍利有教化者於中淨身口意是謂菩薩慧香首菩薩曰一一毛孔出無量香一一香者出無量教濟度眾生無有窮極神足威神巍巍無量皆使眾生發無量道意其中錯誤眾生不應正真道者或成緣覺聲聞之道或生天上還復人身心不懷恨大道可貴亦不俠恥度於小者於中淨身口意是謂菩薩慧弘誓菩薩曰於染無所染於世八法不興想著於中淨身口意是謂菩薩慧愍救菩薩曰道者為二無道為一亦不見一亦不見二於中淨身口意是謂菩薩慧無上菩薩曰有佛有法不成覺道無佛無法乃成覺道亦不見成亦不見不成於中淨身口意是謂菩薩慧奉德菩薩曰諸有眾生自立名號是男是女我人壽命解知本性悉無男女亦復不見從彼生此從此生彼當知權詐合數之法非真非實於中淨身口意是謂菩薩慧目見菩薩曰諸有色像解無色像彼色我識內外無形解色性空悉無起滅於中淨身口意是謂菩薩慧妙錦菩薩曰吾我壽命本自無主如人外聲耳識耳聞挍計聲者本無形質於中淨身口意是謂菩薩慧常住菩薩曰若於七法一一分別不關三處不求五果於中淨身口意是謂菩薩慧玄通菩薩曰寂不寂為垢戒不戒為垢忍不忍為垢亦不見忍亦不見不忍解知忍辱無寂不寂於中淨身口意是謂菩薩慧香熏菩薩曰不見陰蓋睡調之病慳貪諛諂憒亂犯戒於中淨身口意是謂菩薩慧爾時最勝菩薩即從座起長跪叉手前白佛言善哉善哉世尊我亦願樂說淨身口意菩薩之慧普現一切無去來今如爾清淨住無所住諸法幻化不可捉持譬如日光月現水中諸佛世尊亦復如是亦無生滅不取泥洹於中淨身口意是謂菩薩慧佛告最勝云何族姓子汝觀何義於如來前而說此義住無所住乎答曰如來所住如如所住如眾生住云何如來所住如如所住如眾生住乎答曰如眾生住如有為住如無所住云何如眾生住如有為住如無所住乎答曰如來所住住無所住云何從第一空義住乎答曰非也世尊云何族姓子如來所住如凡夫住乎對曰非也世尊曰非如來住非凡夫住云何從中成正覺耶答曰不從如來及凡夫法成正覺也云何族姓子如如至真於凡夫地有何差別對曰世尊欲使虛空有差別乎佛告最勝一切諸法皆空皆寂無有差別最勝白佛以其諸法不可護持相無有相如如所住如無所住爾時最勝菩薩問濡首童真言住云何為住乎言無住云何無住耶濡首答曰所謂住者如如所住住無所住又曰解四梵堂住無所住故謂為住住無所住最勝問曰吾所問住非四梵堂亦非一類或在閑靜或在聚落或在塚間或在樹下可謂此為住乎濡首答曰吾所謂四梵堂住心為止止撿惡不起故謂為住最勝問曰云何心為止止濡首答曰慧義為本故曰止止最勝復問慧者無本亦無究竟可從知見成止止乎濡首答曰如是如是如汝所言先自觀我然後淨慧最勝復問云何濡首先自觀我耶濡首報曰諸無我法至竟如如我自無我無起無不起是謂我自觀我也最勝復問正使濡首為從義得不從義得自觀我者為觀佛像若使有我則有佛耶我自無我云何有佛亦不見言言亦無我云何觀佛像乎濡首答曰諸言觀我我即無我是謂觀我所以者何夫觀我者則觀諸法觀諸法者則觀佛也佛者無形亦不可見最勝問曰頗有方便諸不成就可使至正見耶濡首答曰有此方便諸不成就有為境者安處正見又問云何濡首正爾便是正見耶濡首答曰不以盡證亦不果報亦不取果報故謂正見又問云何為見答曰不以慧眼見諸法非不慧眼見諸法不有為見不無為見諸法何以故夫慧眼者亦見有為境亦見無為境無有有為眼見有為境無為境又問云何濡首頗有方便從其等見成比丘果證耶濡首答曰亦不從等見成其果證亦不離等見成其果證最勝當知皆由希望五垢所成解此義者乃成果證最勝復問云何希望五垢所成濡首答曰垢為心本心是道根道者無形不可見故成果證最勝又問道者無形不可見云何成果證濡首答曰吾所證道由其果證成果證者即非道耶凡夫愚人謂果證為道乎莫作斯觀何以故道非果證果證非道亦不離道亦不離果證最勝又問道以果證無差別耶濡首答曰道者無為而不可見果證有為亦不可見是謂差別又問濡首如仁所言從有際至無際耶濡首答曰諸法未生亦不見生非不有生生亦無生亦不見已生非不有已生夫已生者亦無已生諸法無當生非不有當生解知當生悉無所有是謂從有際至無際最勝又問不從有生至無際乎濡首答曰從有生得至無際又問從無生得至無際乎答曰如是從無生得至無際云何濡首從有生得至無際從無生得至無際有何差別濡首答曰生亦無生無生亦無生是謂差別最勝又問生既有形無生無名云何差別爾時濡首報最勝曰吾與汝引喻有目之士以喻自解云何最勝虛空有形乎對曰無也又問空有正見耶對曰無也又問何謂為空對曰空空也濡首復問云何空空最勝報曰諸法空空又問云何諸法空空最勝答曰諸法無言無說空如空濡首問曰諸法無言無說云何空如空爾時最勝寂默不對是時世尊告最勝曰善哉善哉族姓子真解無無泥洹之道道者無形亦不可見無言無教亦無受者說此無形法時一切眾生歎未曾有九千比丘有漏心解脫二萬七千天子諸塵垢盡得法眼淨復有千二百天與世人發於無上正真道意五千菩薩即於座上得不起法忍爾時座上有無畏魔王自將其眾前白佛言我等愚惑永在盲冥今日始聞無形教法若有善男子善女人執持諷誦此經典者常當擁護至竟成佛不使留難於是呪曰那羅伽羅阿毘呵呵持是擁護善男子善女人諷誦經典戢在心懷者爾時梵王復從座起即將營從前白佛言我當擁護善男子善女人執持諷誦此經典者若百由延千由延內不使外邪得善男子善女人便即於佛前而說呪曰伊摩鼻周那毘伽奢黎羅當擁護是善男子善女人至竟成佛不使留難是時釋提桓因復將翼從前白佛言若有善男子善女人執持諷誦此經典者我等當擁護至竟成佛不使留難於是呪曰留遮耶摩那那僧求時那寫持是擁護善男子善女人至竟成佛不使留難是時東方天王提鞮賴吒將其翼從即從座起前白佛言我等當擁護是善男子善女人諷誦讀說此經典者常當擁護至竟成佛於是呪曰諦那賜那諦那賜持是擁護善男子善女人至竟成佛不使留難是時南方天王毘樓勒伽即將翼從前白佛言若有善男子善女人執持諷誦此經典者至竟成佛不使留難於是呪曰摩訶賜陀那賜持是擁護善男子善女人至竟成佛不使留難西方天王毘樓波叉將其翼從前白佛言若有善男子善女人執持諷誦此經典者我當擁護至竟成佛不使留難於是呪曰伊昵彌昵奢彌持是擁護是善男子善女人至竟成佛不使留難是時北方天王拘毘羅將其翼從前白佛言若有善男子善女人執持諷誦此經典者我當擁護至竟成佛不使留難於是呪曰陀譬陀羅譬持是擁護是善男子善女人至竟成佛不使留難是時無畏魔王梵天王釋提桓因及四天王各說神呪已遶佛三匝頭面禮足各還復坐爾時治地菩薩即從座起右膝著地叉手白佛言世尊甚奇甚特今聞濡首菩薩得與最勝論無形法道無言教未曾所聞未曾所見便為紹繼佛種不斷又行佛事不思議法佛告治地如是如是如汝所言從億百千劫積功累德興顯佛事未曾耗減有佛出世法乃流布是時濡首前白佛言諸佛出世法乃流布諸法有相貌耶言流布乎對曰無也又白佛言如來出現使無量眾生皆取滅度今聞如來欲齊限眾生齊限眾生者則無滅度佛告濡首頗聞吾說無眾生言有眾生耶對曰不也欲使有眾生無眾生耶對曰不也欲使如來起滅有窠窟耶對曰不也若使如來無窠窟者云何如來度眾生皆使滅度濡首白佛今我所說分別四句解知諸法皆得總持尋其本性無生無滅不見生死又無泥洹以是之故無限眾生當取滅度佛告濡首於盡無盡法界本淨曉了義理故稱無著以知文字無意無想亦無識著豈由識想分別諸慧乎曉眾生淨人之本性不可究盡吾今與汝分別義趣諦聽諦聽善思念之菩薩大乘不可思議非是羅漢辟支所及濡首受教願樂欲聞佛告濡首無形之識無覺知識無想念識夢幻化識以用救攝無量眾生或有佛土文字教化解知文字性空寂寞上方去此七萬六億阿僧祇剎土彼有佛土名曰安寂佛名妙識如來至真等正覺明行成為善逝十號具足彼土眾生諸根具足玩習本願無所漏失眾生受化睡乃得寤唯有如來入寂定意隨眾生根權現如睡設欲說法便自右脇著地脚脚相累眾生見之皆効如來右脇著地脚脚相累悉各睡眠是時彼佛於睡眠中與諸眾生神識說法或說布施蠲除三想或說持戒德香遠布或說忍辱降意不起或說精進除去懈怠演說禪定識不流馳宣暢智慧閉塞愚闇修行善權隨類無著於四法門究暢無礙隨識高下而演其教隨說大小以授正法時彼如來復以演說四非常慧苦空非身無我之法以漸漸與說三十七道品之教四意止四意斷四神足五根五力七覺意八賢聖道究暢定意空無相願爾時夢中受化之識應成道迹便於夢中識受成道頻來不還至無著道亦復如是各佛取證亦復於夢識在曠野無師自寤於睡眠中身黃金色眾相自嚴飛鉢虛空作十八變又於夢中身上出火身下出水坐臥虛空無所罣礙欲入無為泥洹之境亦於夢中結加趺坐於無餘泥洹而般泥洹故身如石無所覺知眾生之類還覺寤已各無言說尋夢識著便取舍利而耶維之菩薩受決乃至成佛皆於夢中坐樹王下地黃金色降伏魔怨無量福具身有三十二相八十種好紫磨金色光明遠照夢中如是寤即身黃金色眾相具足神足變化無所觸礙無有言教音響往來欲有所度悉於夢中不假外形而有所濟濡首當知眾生根原受寤不同諸佛權化其慧無方或有佛土地大成者地界眾生不可稱計如來入彼而教化之皆使眾生於無餘泥洹界而般泥洹或有佛土水大成者水界眾生不可稱計如來入彼而教化之皆使眾生於無餘泥洹界而般泥洹或有佛土火大成者火界眾生不可稱計如來入彼而教化之皆使眾生於無餘泥洹而般泥洹或有佛土風大成者風界眾生不可稱計如來入彼而教化之皆使眾生於無餘泥洹而般泥洹或有佛土空大成者空界眾生不可稱計如來入彼而教化之皆使眾生於無餘泥洹而般泥洹或有佛土識大成者所謂安寂佛土妙識如來識神通達夢中受教而取滅度佛復告濡首北方去此七十億恒沙佛土彼有佛土名曰深要佛名梵慧如來至真等正覺十號具足彼國眾生皆發誓願乃生彼土盡同一號名曰接識濡首當知彼土眾生悉皆神通心念形隨無所罣礙所謂接識者發弘誓心諸有神識應趣生門受胞胎形要以神足遊空往來接識留住化而滅度不受四大今此座上󰉈陀和等八菩薩是東南去此百四十恒沙國土有佛土名曰梵音佛名胎真如來至真等正覺十號具足彼土眾生六通清徹同一色相斯由誓願乃生彼土所謂胎真者發弘誓心諸有識神以處母胎願以神足入胎教化令彼母人不知我之所在即於胎中拔濟無為得至泥洹今此座上寶迹童真治地菩薩是如來權化神變無方以億百千佛土安處掌中復還如故無覺知者虛空法界不可思議是謂濡首菩薩摩訶薩所應行迹非是羅漢辟支所能及也分別微識化諸眾生各使得度或說虛無空無之法無我無人無壽無命不起滅法云何濡首若有善男子善女人發弘誓心令十方世界辟支羅漢充滿其中各使成道心不退轉其福寧多不乎濡首答曰甚多甚多天中天佛言其有菩薩以無形法與識演說或說無常苦空非身空無相無願一一分別無形無相不可携持是則化識其福無量所以者何有為四大遮迦越羅之所逕歷無為四大永寂不起是為諸佛之所演法以是方便微識寂寞法性無教而不可量有為有相無為無相所以者何不離有為不離無為亦復不言習是捨是無形之教無有此教是凡夫法是賢聖法斯為學法斯無學法是聲聞法是緣覺法是菩薩法是佛法佛復告濡首如來所講與識說法不見諸法亦無法想虛空無形亦不可見愚惑凡夫以諸綵色畫於虛空欲作天龍鬼神八部之形是人所施寧能不乎濡首答曰甚難甚難天中天未曾有也佛言如是如是如仁所言諸法無數如來所化亦復無數諸法無形則無有二於濡首意云何無形之法有處所乎對曰不也世尊佛告濡首以故當知佛法無數無言無教悉無所有爾時濡首前白佛言向聞世尊諸法無相亦無形質如來大哀物無不察云何復說開化眾生淨佛國土是法有漏是法無漏是法現在是法過去未來又佛說言是度世法是非度世有著無著有稱無稱有數無數此生死法此為泥洹云何世尊說諸法無相亦無形質乎佛告濡首如是如是如汝所問三乘諸法三世六度度世生死有為無為無有為無無為有著無著有稱無稱有數無數有漏無漏三十七品空無相願從有為法乃至無為皆是俗數非是第一之義無形法者無形無響而不可見布施持戒忍辱精進一心智慧善權皆是俗事非第一義滅盡泥洹永寂快樂佛告濡首菩薩應尋其本性而復演說有報應耶說除八難音聲無響有報應耶究盡眾生推尋根原有報應耶順從經典蠲除結使有報應耶正使如來不染三世正法開化未曾唐捐有報應耶正使諸法有報應果復可盡乎心識周旋入出無礙復可盡乎或履權慧順從愛欲復可盡耶威儀禮節順而不犯復可盡耶三乘教化皆令充滿復可盡耶思惟法本不捨總持復可盡耶解了諸法章句清淨深了妙法章句分明觀四意止諸佛定意復可盡耶分別意斷未曾捨離演法無窮不以為難復可盡耶神足無礙山河石壁通達無礙復可盡耶一一分別五根聖典非是外耶所能沮壞復可盡耶如來神力審言正法不起狐疑是非之想七覺意華以自瓔珞處在大眾不懷怯弱論說三十七賢聖之道永離外耶復可盡耶講說逆順正受三昧或復分別名身句義復可盡耶苦習盡道至道印封三十二相相相受報復可盡耶濡首白佛言世尊無形法教而不可盡諸有為法皆是耗減無為泥洹而不可盡爾時最勝復白佛言泥洹泥洹者云何為泥洹佛告最勝所謂泥洹息也復問云何為息答曰無為閑靜又問云何無為云何閑靜答曰想滅者閑靜識停者無為又問非空乎答曰非空空又問非空空云何識停耶答曰非空空爾時最勝菩薩倍生狐疑即白佛言世尊向問二事然同答乎佛告最勝止止族姓子勿謂如來答性空同但族姓子意未解耳吾今問汝非空空義及識澄靜隨汝辯才一一詶吾云何族姓子非空義乎對曰諸法無數非不有數佛言非也族姓子佛復問云何識停澄靜最勝白佛言悉歸不起非不有起佛言非也族姓子爾時最勝即從坐起五體投地接足而禮須臾退却復白佛言自審有過於如來所說願世尊愍恕不及願垂敷演永除愚惑佛告最勝法無若干唯解為本香山有樹一枝萬尋倒屈入地果實乃熟果應在上反更入地汝今所見亦復如是吾問汝空乃以有報與彼果樹有何異哉吾當與汝一一分別善思念之對曰如是世尊佛告最勝非者非空一切諸法皆號為非非者諸法之名有名者則非空也解非歸空故曰非空也所謂識者非有非無云何識非有非無不染於世是謂非有在空澄靜是謂非無識者捨此適彼是謂非有踞生死岸顧愍眾生是謂非無能以化身滿十方界化化空寂是謂非有一識感化化皆說法是謂非無如來入定身心寂靜逕億千那術恒沙劫數無起滅想是謂非有復從定起接度眾生令至無為是謂非無云何最勝吾今與汝一一分別非有非無為是真空泥洹義乎最勝白佛空實空泥洹實泥洹佛告最勝止止族姓子此非空亦非泥洹所以者何皆由世俗假號權詐文字相傳故謂非有非無法性境界盡無端緒無名字法豈當有非有非無耶蠲除高下無是非心知欲怒無欲怒心解知無明無無明心五蓋諸縛了之為一亦不見一是謂為空是謂為泥洹爾時最勝前白佛言善哉善哉世尊說空性法及泥洹界非有非無實無等倫爾時說此法時六萬比丘本願聲聞迴意大乘皆得不退轉十一那術諸天世人皆得盡信之行復有異方八十千菩薩悉獲不起法忍佛復告族姓子菩薩摩訶薩解空性法有十事行得至滅度云何為十一者諸佛世尊恒住法界不捨道智二者諸佛世尊慈愍一切不捨大悲三者所行如願中無差違四者度諸眾生諸根純淑五者諸佛世尊觀了諸法空無所有六者諸佛世尊分別智慧三毒等分亦無所有七者諸佛世尊於諸法界不起增減八者發心起學平等無二九者解如法性不捨本際十者諸佛世尊行諸道法一相無相是謂族姓子菩薩摩訶薩解空法性修此十法得至泥洹復次菩薩摩訶薩行六神通至空法界有十事行云何為十一者盡觀過去不失慧明二者盡觀未來不失慧明三者盡觀現在不失慧明四者觀五趣眾生盡知根原不失慧明五者一切世間生者滅者不失慧明六者觀一切眾生從有而生從有而滅不失慧明七者觀一切眾生從無而生從無而滅不失慧明八者道心堅固不捨眾生不失慧明九者無選擇心是可度是不可度不失慧明十者解知法界根門不缺不失慧明是謂族姓子菩薩摩訶薩修六神通至空法界佛復告族姓子菩薩摩訶薩至空法界當修十慧云何為十一者觀諸眾生若干種心若干種行悉知是謂菩薩慧二者觀一切眾生若干種心若干種報悉知三者寂寞無言如務魄太子盡知眾生心意所念四者知諸眾生異心異行以佛聖慧而教授之五者從久遠已來修於法性不捨衍心六者安處眾生住佛所住七者以佛聖慧盡知五趣心意識念八者言有所說不捨大乘九者得佛心識定意不亂十者度心無量不處解脫亦復不見眾生度者是謂族姓子菩薩摩訶薩至空法界修若干十慧佛復告族姓子菩薩摩訶薩乘六神通遊至十方無數佛土承事供養諸佛世尊從一佛國至一佛國教化眾生不懷怯弱歎佛功勳德行之業普使十方聞佛音響最勝所行無不濟度或以神足或以教誡福田清淨無三惡趣永捨邪部悲念未度已過諸量住於佛量為人福祐安處無為於百千劫淨修梵行不如五濁一行慈心夫慈心者福難稱量世多有人行三惡業身三口四意三法本應向三惡當受其報設能專意諷誦此典於現法中盡其苦原或有菩薩疲厭生死遭遇此典終不退還更不受生在母胞胎神識了朗未甞錯謬夫欲解縛淨諸結使當護佛法興顯慧明若於他方百千萬劫奉行正法演暢其義不如此土彈指之頃諷念一偈分別義趣此最為勝吾見妙樂安明佛土亦見永寂無量佛國彼無憂苦煩惱之難亦復不得行福業事若能於此盡諸結縛此則為奇勝生彼國所以者何於五濁世眾惱萬端億千萬劫時乃有佛眾生行惡希覩賢聖或生邊地八不閑處或在佛後不聞正法正使有佛不聞不見能於其中興顯佛法是為奇特無與等倫吾今雖為三界至尊猶願行福不以為厭慈悲喜護拔其苦原難革眾生染邪來久卒聞正教倍懷狐疑會值今日如來要集菩薩大士不可稱數聞法無厭如海吞流應與演說正真佛道釋梵四王天龍鬼神阿須倫旃陀羅摩休勒人與非人魔若魔天十方雲集今得聞法霍然大悟皆由前世福業所致正使吾於百千萬劫演暢一句深妙之義不能究盡此慧法本是故最勝菩薩大士苦行無數不以為難若使三千大千剎土同時劫燒火至梵天凡夫眾生未履道迹聞此正典在他佛國投身自歸入彼火災安隱得度無所傷損有時三千大千世界火滅水盛乃至梵天復自投身入彼水災安隱得度終不沒溺最勝當知有時三千大千世界水涸風盛乃至梵天復自投身入彼風災安隱得度不被飄浪所以者何諸佛威神之所擁護若比丘比丘尼優婆塞優婆夷執持諷誦此經典者現世獲祐不逢苦惱若能進業淨修梵行即於現世受無為證今此座上神通大士億百千姟那術眾生普修此典乃受果證吾今慇懃敷演經典聞者得度不至惡趣隨前志操應適解慧向佛乘者意廣無崖恒愍眾生不自為己乃至成佛終不耗減趣緣覺者畢其所願因緣成道飛鉢虛空變化自由願聲聞者求師諮受無所罣礙斷諸結縛盡漏成道復觀眾生心意所趣或有發意應成道迹菩薩權慧誘進異道漸漸將導即成羅漢或有眾生應頻來道復以權慧以次指導便得羅漢或有眾生應成不還復以權慧開化進趣使成羅漢或有眾生不越次第以成三道菩薩權慧欲令學者小節不真即便誘進成須陀洹或有眾生已成二道復以權慧接引前人成斯陀含或有眾生越次取證受應真者菩薩權慧觀察前人已得須陀洹斯陀含阿那含阿羅漢復以誘進成緣覺道爾時如來告四部眾諸來會者眾生若干佛土不同謂為緣覺如來無剎土乎莫造斯觀所以者何轉輪聖王十善已具展轉紹繼王名不滅緣覺自寤亦復如是佛去世後佛法滅盡或經一劫至百千劫緣覺應真為行佛事佛佛相繼於諸佛事終不耗減是故菩薩摩訶薩恒以權慧開導眾生福應相次將導眾生離三世患安處永寂爾時最勝菩薩即從座起前白佛言甚奇甚特非是二乘之所及也願樂欲聞成道證驗乎佛告最勝若樂聞者今當與汝說之諦聽諦聽善思念之吾昔求道不可稱計從初發意施作功德至今成佛於其中間遺形流布有可計哉吾昔證驗發弘誓心其有眾生趣向道根或復投身歸命三尊要以神通現證告人不但我身宿有此願諸佛世尊誓願皆同若有眾生四向四果吾亦覩見明其所實正使前人成緣覺者吾亦證驗因緣自寤若有眾生坐樹王下開方五十俞旬里內於其中間魔若魔天不覩其際此者我之所證佛復告族姓子菩薩摩訶薩如我今日現身受驗曠濟眾生不見吾我心識了朗分別所趣施行佛事尋憶百千無數佛土周旋往反究盡道者恒在前立證明界實吾昔遊於無畏佛剎時彼大士不可稱計或有志趣小乘羅漢或有中止在緣覺地或有超越志存佛道時吾專心入定三昧普為眾生敢以為證復次菩薩摩訶薩若有已向須陀洹得須陀洹向斯陀含得斯陀含向阿那含得阿那含向阿羅漢得阿羅漢吾常於中證成果報未曾失於法性之本佛復告族姓子菩薩摩訶薩遊至三千大千世界有信無信有受無受或有眾生住盡信之地復有眾生住奉法地者或有眾生修於八解童真行者我恒往現證使彼得道佛復告族姓子菩薩摩訶薩身識清淨無能染污諸有眾生懷邪業者吾亦往證此為邪術不得久立或復祭祀地水火風吾亦往說知不真實復見群邪唱生梵天復往勸進福盡還本或有欲生無色天上住壽一劫心常專一中無斷絕吾時入定正識定意復與彼說色不有色色不自有我色彼色彼我無形色則無色豈有我也識非我識豈有我也痛想行法亦復如是爾時最勝菩薩前白佛言善哉善哉世尊如來所說現證法教不可思議非是羅漢辟支所及是時最勝重白佛言向承佛言云何無色云何為無色乎唯願世尊垂愍敷演永使黎庶不懷狐疑佛告最勝善哉族姓子諦聽善思念之吾當與汝說無色定所謂無色者非有色也四大造色乃謂為色彼無此色乃謂無色夫色有五乃成四大唯無形色故謂無色痛色想色行色識色非是凡夫五通所覩唯有如來阿維顏菩薩乃見彼色佛復告族姓子不退轉菩薩執權方便入寂靜定意三昧正受往遊有想無想天上與彼微識說微妙法空無相願六身受法無起滅行漸漸與說生法老法病法死法所謂生者在母胞胎生藏下熟藏上四大已具便當別離宿有善行如遊浴池後園觀看宿積惡者如登嶮谷荊棘上臥復與演說識神所趣我人壽命不可久保於中拔濟識神得寤唯有阿蘭迦蘭如此之比不可稱數億千那術諸佛在前各現殊特甚深之法本識愚惑如器穿漏不受正法道品之教一劫若減一劫乾燒如是經歷億百千那術之數劫數乾燒或有一劫一佛出世或有一劫二佛出世或於一劫百佛千佛億百千佛如是之比然後乃受正教復與演說老耗之法所謂老者諸根純熟皮緩面皺悲愁呻吟厭患四大無復少壯榮華之心此法衰耗不可久保次復與說四大參差地水火風地勝水性水勝火性火勝風性互有增減便成其疾或生瘡痍萬病所逼膿血流溢不可瞻覩以次與說無常變易如水上泡一生一滅生者自生滅者自滅生不自生滅不自滅無想神識即於彼處隨其所趣各獲果證於無餘泥洹界而般泥洹最勝菩薩白佛言世尊向聞如來四大參差神識所居地增水減則生其疾水增火減則生其疾火增風減則生其疾又復聞佛說風增火減火增水減水增地減識非四大四大非識今聞佛說一大增三大病三大增一大病四大具足神識得寧衰由四大非識所生云何世尊病由四大為識所生佛告最勝識非四大四大非識識不離四大四大不離識是故一大增諸大病識大增一大病識隨衰耗又問為四大病為識神病耶答曰識由大病大由識病又問識由四大乃自役用捨身受形四大各歸其本識神何不減乎佛告族姓子善哉善哉於如來前乃發斯問吾當與汝一一分別識者無形而不可見識非有識因大為識四大盡增則識有病病非四大由識而生萬病增減皆由識生從初發意乃至成佛神識無垢不由四大爾時最勝菩薩白佛言世尊云何菩薩摩訶薩執意堅固不可沮壞云何菩薩執意真誠終不虛妄云何菩薩一向佛道不趣二乘云何菩薩執持威儀不失禮節云何菩薩守意禪定不捨正受云何菩薩住諸佛法而不退轉云何菩薩留化教授不斷佛種爾時世尊告最勝曰善哉善哉於如來前而問此義吾今與汝敷演分別善思念之唯然世尊願樂欲聞佛告最勝菩薩摩訶薩修行四法意志堅固不可沮壞云何為四法一者慈愍眾生如母愛子二者勤加精進而不懈怠三者度諸眾生如幻如化四者諸佛篋藏無不究練是謂菩薩摩訶薩行此四法進成佛道未曾退轉菩薩復當修行四法便得入定賢聖默然云何為四一者解知眾生無眾生想二者觀諸世間不可樂想三者歎譽大乘永離二道四者於諸苦樂無所榮冀復有四法云何為四一者戒二者聞三者施四者出要復有四法至成佛道無有狐疑不失威儀云何為四一者無利二者無衰三者無毀四者無譽復有四法增益善根云何為四一者教訓眾生住於信地二者惠施於人不望其報三者說法無法想四者菩薩名號不可稱記復有四法菩薩所行從一地乃至十地云何為四一者興顯善根二者除去愚闇不處邪部三者善權適化導以無方四者執心勇猛精進日增復有四法善權方便得至佛道云何為四一者勸進邪部安處正道二者化諸未寤令向善趣三者說法無二受有高下四者以佛聖慧度未度者復有四法威儀成就云何為四一者不染三有知之為苦二者我與彼人苦樂俱然三者恒行忍辱不興惡心四者在上無慢居下不恥復有四法不捨道心云何為四一者念佛功德之本二者安處眾生道心堅固三者親善知識不染邪見四者上及大乘不修妄見復有四法樂在閑靜不處憒閙云何為四一者向小乘者令至大乘二者應成緣覺進成佛道三者聞法不厭道心不斷四者如所聞法不有悋惜復有四法菩薩所行云何為四一者不起法忍悉知無生二者無盡法忍亦無過量三者因緣法忍除緣覺心四者無住法忍悉知眾生心無猗著復有四法除去結使云何為四一者專精一意思惟惡露二者去者永滅更不造新三者諸法明白不處闇冥四者心常遊戲百千三昧復有四法遊行四部眾云何為四一者恒自為法不計吾我二者興致重敬心無放誕三者於諸善本轉增其德四者去離小乘導以大道復有四法法施財施得至無為云何為四一者受法不誤二者不從他心三者不惜身命四者意無退轉復有四法施無想報云何為四一者彼我無形了之悉空二者行應正真修無上道三者解見無我由癡愛生四者道性無際行合真際復有四法度人無量云何為四一者解婬怒癡無有起滅二者行慈廣濟不見恚怒三者燃熾諸法四者雖在五濁不捨道心復有四法得成道根云何為四一者恒以惠施以為元首二者勸進他人除去慳貪三者行輒合空法無吾我四者於甚深法不起狐疑復有四法禪定不戲云何為四一者不計眾生有數無數二者不見佛土有淨無淨三者慈悲喜護遍滿世界四者佛慧具足不捨本誓復有四法遊佛道場云何為四一者先言後笑不傷人意二者如所說法行應正真三者解道無道亦無窠窟四者有望無望悉知歸空是謂菩薩摩訶薩行應合空於諸佛法修無上道說此四四法時二萬二千天及世人皆發無上正真道意復有萬二千人即於座上逮不起法忍復有無數十方天子散華供養乃至于膝爾時濡首童真白佛言世尊今聞如來說四法門慧甚深微妙立根得力菩薩所行非是羅漢辟支所及今問如來未來中間初禪思惟惡露不淨之觀為觀自身不淨觀他身不淨耶佛告濡首童真或有菩薩未上菩薩位便自觀身惡露不淨立根得力或自觀身觀他人身復以權慧現身臭穢膿血流溢於中開寤無數眾生去離淨心皆知不真復次濡首或有菩薩在未來地上修中間未明初禪復有菩薩已離未來住在中間復以權慧上修初禪或有菩薩已過未來中間淨地次復修習初禪念持五行之本遂復上及二禪之法或有菩薩捨上四禪未來中間初禪第二以次仰修三禪根本喜安自守復有菩薩已離三禪復捨四行修第四禪復於四禪思惟惡露不淨之觀復有菩薩不由七定徑逮滅盡定意或有菩薩已入永寂三昧普觀世界無有眾生我人壽命生者滅者悉無所有或有菩薩在一地住受菩薩位分別三毒婬怒癡法權慧適化觀眾生心有無明心無無明心有愛欲心無愛欲心有瞋恚心無瞋恚心菩薩悉知最勝當知菩薩摩訶薩遍觀諸法不見生者不見滅者復於諸法不見畢竟不見不畢竟如是諸問為清淨復次最勝菩薩摩訶薩觀諸縛著於中求淨應問當問此法永寂安隱無變易法生死清淨不見穢濁是謂菩薩摩訶薩無生之論越度生死不見有度是謂無生之論泥洹無形寂然無為是謂乃應無生之論若使最勝於諸縛著悉知歸空不見生死有取證者不見出生起滅之處亦不見出亦不見泥洹是謂菩薩無生之論復次最勝因緣聚散惡露不淨是謂菩薩無生之論親近成證不退轉果斷智無礙知盡不生是謂菩薩無生之論復次最勝菩薩摩訶薩因緣合散證不退還斷知無礙永離三有是謂菩薩無生之論乃名諸法善根不斷知善不善此是世法是度世法此是礙法此不礙法此有為法此無為法此有漏法此無漏法是謂菩薩摩訶薩無生之論復次最勝思惟分別佛像無形亦復分別法性若干思惟聖眾功德難量以次思惟眾生非一復當分別剎土不同心所趣向難可究盡是謂菩薩摩訶薩無生之論復次最勝一切諸法皆悉清淨一切諸法皆不清淨是謂菩薩無生之論最勝白佛言云何一切諸法是無生之論一切諸法皆不清淨是無生之論佛告最勝諸法無識亦無行報諸有識想與法相應是謂淨無淨也一切諸法若干種相或有諸法未離念持便求方便增益其德已益其德諸善普備諸善已備則數出入息數息已定是謂淨不淨最勝又問云何觀察諸法定不定耶答曰自於境界永離無欲於億萬法悉知定不定義又問定者非淨非不有淨不定非淨可謂定不定乎報曰少有明者能解定不定義云何世尊永離無欲於億萬法知定不定定者是道不定非道佛言如是如是如汝所言若有族姓子族姓女於諸法界不知已定當定未定則於諸法未解已解當解何以故如香樂經所說諸法已定聞不狐疑則能進上而不退轉如所聞法玩習不捨是謂定不定義若有眾生於定不定生狐疑者則不能從一地復至一地以不超次乾地則不離生死住泥洹法何以故諸佛世尊不究生死根本不至泥洹佛告最勝諸佛世尊恒不演說越度生死安處泥洹耶答曰如是又問頗聞世尊演說諸法斯是生死斯是泥洹答曰非也佛言是故族姓子諸佛世尊不說生死以為下劣不說泥洹以為增上但為族姓子言生死泥洹者便有二識則不能離生死至泥洹之岸佛復告最勝菩薩摩訶薩從空往來不見眾生有眾生想不見泥洹有泥洹想何以故不見周旋處在生死不見泥洹有得滅度爾時最勝菩薩即從座起偏露右臂長跪叉手白佛言世尊善哉善哉如來所說說無眾生泥洹之相法說義說正應寂然不見生死及與泥洹爾時座上二千七百比丘有漏心解脫得不起法忍何以故解了生死則無生死解了泥洹則無泥洹亦復不言有度眾生亦不說泥洹永寂解空性法非有生死非有泥洹爾時坐上七百比丘密從座起收攝衣鉢無何而去各各低頭自相謂言我等何為涉此慊苦日夜精勤修於梵行或言有泥洹泥洹無取滅度者亦無有道況當有成道者爾時最勝菩薩白佛言世尊若有眾生欲使諸法出生則無有道成等正覺何況於泥洹欲成道乎此則不然泥洹無姓亦無名號云何欲於空中求空泥洹無一況當欲求諸法之數世尊此七百比丘於如來所剃除鬚髮服三法衣手執應器淨修梵行方便退轉在凡夫地欲求泥洹窠窟處所猶如麻油醍醐酪酥油則遍周酥則凝住生死泥洹亦復如是至竟泥洹無諸法相泥洹大道亦無崖底群惑之人執迷來久却謂泥洹有生滅著斷唯有修行之人執行正見不見諸法有起有滅不見諸法有受有捨爾時最勝菩薩前白佛言世尊此七百比丘即聞法教各捨馳散當復經歷幾時乃得度脫永離生死不在邪見佛告最勝汝欲知者諦聽諦聽善思念之吾當與汝蠲除狐疑對曰如是世尊佛言恒沙劫過乃一佛出如是經歷七十二億恒沙劫數猶不得度何以故億千萬劫佛乃出世值佛甚難經難得聞今日如來至真等正覺在大眾中敷演道教說無生滅泥洹之法於正法中生邪見心所生之處恒在邪見不在正道猶如士夫勇猛多力無方伎術無不貫練六藝備具天文地理星宿災怪皆悉開通然此力士恒畏虛空竊自設計馳趣四方投無空界在在處處恒見虛空此諸比丘亦復如是正使經歷百千萬劫欲於空中立泥洹名此事不然所至到處不了空性願求於道終不可果如復有人欲求於空在在處處空恒在前亦不演說此空彼空有若干相不見從空往來有所成辦斯乃解知泥洹之要彼諸比丘前世習邪至今不寤欲求泥洹無為大道猶尚不識名號姓字豈能分別泥洹道乎終日周旋求於滅度唐勞其功而不可獲何以故泥洹假號如幻如化空無所有假名為空假號虛詐愚人所傳非賢聖法律之所讚歎爾時復有立行比丘七百餘人即於座上諸塵垢盡得法眼淨三達六通無所罣礙了佛無生亦不起滅不以過去諸法求於泥洹無數恒沙諸佛過去所說教誡智慧辯才悉無若干從凡夫起乃至無學演說道教無有差違不見眾生流浪生死不見泥洹當有起滅何以故一切諸法悉空如空不見諸佛所出窠窟爾時座上六百優婆塞三百優婆夷皆得盡信之行無數天與世人皆發無上正真道意爾時長老舍利弗告五百比丘曰汝等諸人各獲通慧必本願耶諸比丘言尊者舍利弗曩昔所願今日已獲所作已辦更不受有舍利弗言善所問者知所趣乎諸比丘言盡諸結縛更不染有不愛生死不著泥洹泥洹無為行合空性無結縛盡亦不見盡是謂泥洹爾時舍利弗讚彼比丘曰善哉善哉族姓子真解空性甚深之義今有幾賢住於福地諸比丘曰尊者舍利弗即是福田如來所稱施行佛事未曾唐捐我等諸人於十六分未獲其一舍利弗言汝五百人悉是彼此解脫之士亦是福田諸比丘曰如來聖慧性自清淨於諸法界無所染著是時最勝菩薩前白佛言世有幾賢必報施恩佛告最勝不著世法能報施恩又問復有幾賢於施清淨答曰不受諸法乃謂清淨又問何者是施福田答曰忘佛道法乃謂福田又問復有幾賢於眾生種為善知識指授善惡答曰不捨一切眾生之類是謂善知識又問世有幾賢能報佛恩答曰獲四無畏不斷佛種又問世有幾賢能供養如來答曰億萬劫行於中不惑是謂供養又問世有幾賢能護佛藏答曰盡其形壽不毀佛戒又問復有幾賢能興恭敬答曰守護諸根能閉六情又問何者世間名大珍寶答曰成就七寶者又問云何解知足行答曰修於第一無上慧義又曰云何於世少欲答曰不願求於世又問云何解世無著答曰斷諸結縛無復五蓋又問世誰快樂無復眾苦答曰無所係屬故謂為樂又問云何無所係屬答曰解知五陰十八本持空寂無為又問誰有此難答曰外捨六塵內捨六情又問誰度此岸得至彼岸答曰立根得力成道者也又問云何菩薩施心不斷答曰消除三想不興塵勞又問云何持戒而不缺漏答曰道心堅固不捨弘誓云何行忍遭對不懼答曰解心空寂不起恚本云何菩薩修於精進答曰心之所念無有端緒又問云何禪定意不戲損答曰心定永寂不受外塵云何慧業演暢諸法答曰分別義趣不捨道心又問云何菩薩修行慈心不捨道根答曰不捨眾生見有度者又問云何菩薩行於悲心答曰思惟諸法而不退轉又問云何菩薩喜意不斷得至滅度答曰不興我想計有吾我又問云何菩薩護心不斷答曰守護道根畢至成佛於其中間不興餘想又問云何菩薩立於信根答曰超越外法不與邪俱又問云何解空而無猶豫答曰解道非道道無根源是謂菩薩摩訶薩所應行業爾時濡首童真內心自念云何菩薩摩訶薩於身口意淨修梵行周遍四荒往度眾生從一佛國至一佛國未曾捨離眾生云何菩薩進成佛業不失菩薩所行之定佛知其意即告之曰如是如是如汝所言菩薩行本其類不同吾今與汝敷演其義諦聽諦聽善思念之對曰如是世尊佛告濡首身行清淨不為眾惡口行至誠不失法性心念定意恐畏不動是謂菩薩通慧之本慈念眾生不著愛欲恒修不淨惡露之觀守固其心不處愚闇是謂菩薩通慧之本在眾如野不失威儀進止行來儀容齊整未曾違失如來禁戒是謂菩薩通慧之本於諸佛法悉皆解脫無欲無為不可思議聖眾修習永無三乘是謂菩薩通慧之本於欲解脫曉了無形瞋恚解脫癡懈亦然修九次第不動禪覺是謂菩薩通慧之本不著欲界求轉輪位不處色界希望成福復不思惟無色界道是謂菩薩通慧之本復於空無無願無相無不盡有漏之行解了諸法如幻如化是謂菩薩通慧之本或有眾生終不失意從住至住愛憎意等是謂菩薩通慧之本不違過去諸法之本未來現在亦復如是於染無染不見染著是謂菩薩通慧之本爾時最勝菩薩摩訶薩白佛言世尊身行清淨不行惡業演說言教終不虛妄心念清淨超越道根尊今所論四等梵堂慈悲喜護濟度眾生一人不度終不忘捨以慈去婬以不淨去淨觀相無形是謂菩薩通慧之本於諸法本悉得解脫於三法寶悉得解脫有為無為有漏無漏是謂菩薩通慧之本已知無欲知之不生瞋恚無本皆知為空是謂菩薩通慧之本行慈不斷不著欲界色無色界於諸四禪盡不起想是謂菩薩通慧之本菩薩摩訶薩恒入空無想願亦不求索諸法之相或有菩薩發弘誓心設我成佛國界眾生無三乘道名然我今日至誠作佛成等正覺廣化眾生不以為厭爾時八千天人立於信地魔王營從即還本所佛告無畏梵天及諸大眾諸菩薩等吾從無數阿僧祇劫積功累德自致成佛不染於世八法之累一切眾生蜎飛蠕動有形之類染著五陰翫而不捨是以賢聖不染八法解知五陰十八本持空無所有離世八事利衰毀譽稱譏苦樂佛復告梵天若有善男子善女人諷誦受持此經典者魔若魔天不能沮壞何以故諸佛世尊威神所護若有善男子善女人求於無上正真等正覺皆由此典而取果證佛復告梵天吾今從劫至百千劫滿中眾生皆共稱歎此經典者不能究盡何以故此經名曰無盡之藏非是羅漢辟支所及一名最勝菩薩所問吾今囑累此經無令缺漏一字味身句身皆令具足如我今日成於佛道相有三十二好有八十種身黃金色圓光七尺遍滿三千大千世界有一善男子善女人至誠求佛道供養如來至真等正覺不如彈指之頃誦此經典何以故如來至真等正覺皆由此經而成佛道須陀洹斯陀含阿那含阿羅漢辟支佛皆由此典而得成就爾時無畏梵天前白佛言世尊若有善男子善女人至誠求佛諷誦此經典戢念不忘我等當擁護此善男子善女人百由旬內魔若魔天不得其便佛告梵天如是如是如汝所言過去當來現在諸佛皆誦此典必至堅固終不退轉若有善男子善女人修習四意止四意斷四神足五根五力七覺意八賢聖道空無想無願皆由此典成就世間便有四性比丘比丘尼優婆塞優婆夷爾時濡首童真最勝菩薩尊者舍利弗天龍鬼神乾沓和阿須倫迦留羅栴陀羅摩休勒聞佛所說作禮而去
周昭王瑕治五十一年二十五年四月八日大聖現白象瑞七支案地乘雲而下降神大術胎中右脇而住豈若虹樞現表厥命世者也二月八日世尊生于迦毘羅衛國藍毘尼園沙羅叉樹下從母摩耶夫人右脇而出姓剎利父淨飯天母大清淨生時九龍吐水金盤沐已周行七步自言吾受最後生身天上天下唯吾獨尊相好莊嚴具三十二大人之相諸經有別太子三歲父王携謁天神廟神像起立王驚嘆曰天中天太子七歲詣師習世間書典太子十歲與兄弟捔力以手擲象城外射透銕鼓九重世尊示出家太子出遊四門見生老病死者北門見出家人生欣樂心二月八日夜淨居天報言太子出家時至遂乘馬逾城至檀特山拔劍斬髮入彌樓山阿藍迦處習不用處定今依六年苦行三十成道之教也有說十二月八日出家諸部說異玄贊疏云總會諸文而為二說一云諸部說十九出家三十成道本起因緣經亦十九歲思惟無相三昧經三十成道智論亦十九不說成道時佛住世實八十年有會十九出家五年事仙人行樂行六年行苦行三十成道智論用此二云亦有諸部及大乘說二十九出家三十五成道增一中雜三阿含經出曜經和須密論並說二十九悲華經善見論說三十五成道本起經云三十五也菩提流支引經偈云八年作嬰兒七年作童子四年學五明十年受五欲六年行苦行三十五成道四十五年中教化諸眾生真諦及西域記並同此說金光明經報恩經等同說佛壽八十年也甲子但七十九年略釋偈曰穆王滿用造父為御乘乎八駿日行千里治五十五年作甫刑傀儡化人世尊示成道苦行六年既滿沐於熙泥連河受牧牛女之乳糜納吉祥之軟草詣菩提樹王坐金剛座上三十四心示成正覺號天人師具一切智住世垂訓四十九年說法三時初中後善以有空言破空有執二邊既離中道斯存俾利鈍機發修自行故演而伸之為八萬四千之法藏也博施濟眾因果張焉斷惡懲善聖凡別矣群生自茲有仗也初入鹿苑度五比丘度優樓頻羅迦葉千人出家佛象頭山為龍鬼說法等佛度舍利弗目犍連二百五十人出家須達長者布金買祇陀園建寺奉佛佛在拘耶尼國為婆陀和菩薩說苦行般若等經佛在柳山為純真陀羅王等說法佛在穢澤為阿掘摩說法及升忉利天栴檀像始建世尊成道八年上忉利天為母說法經九十日優闐國王思慕如來命大目連及毘首羯摩天化為匠人詣天宮摹佛相好以栴檀香木刻像供養既而夏滿下降中天王及大臣及國人民同往迎佛其像騰空向佛問訊佛為摩頂受記曰我滅度千年以後汝往震旦廣利人天佛還摩竭國為弗沙王說法等佛為彌勒說修行本起經佛還迦毘羅國為父王說法普曜經載此佛於欲色二界說大集等經佛始說十六會八部般若等經佛始檢約徒眾剏置戒律佛從弟阿難始出家阿難請佛度摩訶波闍波底比丘尼等出家佛說金光明并法華等經于靈山會上是年世尊拈花示眾百萬人天皆茫然唯金色頭陀破顏微笑世尊曰吾有正法眼藏涅槃妙心實相無相微妙法門分付於汝汝當護持并勅阿難副貳傳化聽吾偈曰法本法無法無法法亦法今付無法時法法何曾法爾時世尊說此偈已復告迦葉吾將金縷僧伽黎傳付於汝轉授補處慈氏毋令斷絕二月十五日世尊示涅槃應世七十九年化緣周畢於拘尸羅國金沙跋提河間娑羅雙樹下說涅槃經及遺教經已安住常寂滅光名大涅槃右脇而臥於中夜寂然無聲闍維得舍利八斛四斗時有白虹一十二道南北貫通連宵不滅穆王問太史扈多曰是何徵也對曰西方有大聖人滅度衰相現也王曰朕常患此今既滅度更何憂耶西土諸王以香木闍維分身建塔震旦計十九處共王繄扈有聖德治十二年懿王囏周室衰治二十五年孝王辟方王時外國有進二尺虎又進四角犀治十五年第一祖摩訶迦葉摩竭陀國人也姓婆羅門父飲澤母香志昔為鍛金師善明金性使其柔伏付法傳云甞於久遠劫中毘婆尸佛入涅槃後四眾起塔塔中像面上金色有少缺壞時有貧女將金珠往金師所請飾佛面既而因共發願願我二人為無姻夫妻由是因緣九十一劫身皆金色後生梵天天壽盡生中天摩竭陀國婆羅門家名曰迦葉波此云飲光勝尊蓋以金色為號也繇是志求出家冀度諸有佛言善來比丘鬚髮自除袈裟著體常於眾中稱歎第一復言吾以清淨法眼將付於汝汝可流布無令斷絕涅槃經云爾時世尊欲涅槃時迦葉不在眾會佛告諸大弟子迦葉來時可令宣揚正法眼藏爾時迦葉在耆闍崛山賓鉢羅窟覩勝光明即入三昧以淨天眼觀見世尊於熙連河側入般涅槃乃告其徒曰如來涅槃也何其駛哉即至雙樹間悲戀號泣佛於金棺內現雙足爾時迦葉告諸比丘佛已茶毘金剛舍利非我等事我等宜當結集法眼無令斷絕乃說偈曰如來弟子且莫涅槃得神通者當赴結集於是得神通者悉集王舍耆闍崛山賓鉢羅窟時阿難為漏未盡不得入會後證阿羅漢果由是得入迦葉乃白眾言此阿難比丘多聞總持有大智慧常隨如來梵行清淨所聞佛法如水傳器無有遺餘佛所讚歎聰敏第一宜可請彼集修多羅藏大眾默然迦葉告阿難曰汝今宜宣法眼阿難聞語信受觀察眾心而宣偈言比丘諸眷屬離佛不莊嚴猶如虛空中眾星之無月說是偈已禮眾僧足升法座而說是言如是我聞一時佛住某處說某經教乃至人天等作禮奉行時迦葉問諸比丘阿難所言不錯謬乎皆曰不異世尊所說迦葉乃告阿難言我今年不久留今將正法付囑於汝汝善守護聽吾偈言法法本來法無法無非法何於一法中有法有不法說是偈已乃持僧伽黎衣入雞足山俟慈氏下生即周孝王五年丙辰歲也秦非子夷王爕厲王胡二祖阿難王舍城人也姓剎利帝父斛飯王實佛之從弟也梵語阿難陀此云慶喜亦云歡喜如來成道夜生因為之名多聞博達智慧無礙世尊以為總持第一甞所讚歎加以夙世有大功德受持法藏如水傳器佛乃命為侍者後阿闍世王白言仁者如來迦葉尊勝二師皆已涅槃而我多故悉不能覩仁者般涅槃時願垂告別阿難許之後自念言我身危脆猶如聚沫況復衰老豈能長久又念阿闍世王與吾有約乃詣王宮告之曰吾欲入涅槃故來辭耳門者曰王寢不可以聞阿難曰俟王覺時當為我說時王夢中見一寶蓋七寶嚴飾千萬億眾圍繞瞻仰俄而風雨暴至吹折其柄珍寶瓔珞悉墜於地心甚驚異既寤門者具白上事王聞語已失聲號慟哀感天地即至毘舍離城見阿難在恒河中流跏趺而坐王乃作禮而說偈言稽首三界尊棄我而至此暫憑悲願力且莫般涅槃時毘舍離王亦在河側復說偈言尊者一何速而歸寂滅場頭住須臾間而受於供養爾時阿難見二國王咸來勸請乃說偈言二王善嚴住勿為苦悲戀涅槃當我淨而無諸有故阿難復念我若偏向一國而般涅槃諸國爭競無有是處應以平等度諸有情遂於恒河中流將入寂滅是時山河大地六種震動雪山中五百仙人覩茲瑞應飛空而至禮阿難足胡跪白言我於長老當證佛法願垂大慈度脫我等阿難默然受請即變殑伽河悉為金地為其仙眾說諸大法阿難復念先所度脫弟子應當來集須臾五百羅漢從空而下為諸仙人出家受具其仙眾中有二羅漢一名商那和修二名末田底迦阿難知是法器乃告之曰昔如來以大法眼傳大迦葉迦葉入定而傳於我我今將滅用傳於汝汝受吾教當聽偈言本來傳有法傳了言無法各各須自悟悟了無無法阿難傳法眼藏竟踊身虛空作十八變入風奮迅三昧分身四分一分奉忉利天一分奉娑竭羅龍宮一分奉毘舍離王一分奉阿闍世王各建寶塔而供養之乃厲王十年癸巳歲也世尊入滅一百年矣傳曰百歲已前人傳雖異法味一如五師傳教首迦葉波傳之阿難阿難傳商那和修商傳優波毱多優傳末田底迦自此百年之後法疎一味水乳兩和析㲲分金各宗異見源流派別二部斯興一上座部二大眾部三百年來展轉分破大眾本末別成九部大眾部一說部說出世部雞胤部多聞部說假部制多山部西山住部北山住部上座本末成十一部說一切有部上座部犢子部法上部賢胄部正量部密林山部化地部法藏部飲光部經量部嗚呼正法加絲以麻嘉謨增乳以水慕道者惑于異端孰非曷是悲哉共和元年王崩宣王靖治四十六年王臣史籀改蒼頡古文為大篆鄭桓公友第三祖商那和修摩突羅國人也亦名舍那婆斯姓毘舍多父林勝母憍奢邪在胎六年而生梵云商諾迦此云自然服即西域九枝秀草名也若羅漢聖人降生則此草生於淨地祖生時瑞草斯應昔如來行化至摩突羅國見一青林枝葉茂盛語阿難曰此林地名優留茶吾滅度後一百年有比丘商那和修於此地轉妙法輪後百歲果誕祖出家證道受慶喜尊者法眼化導有情及止此林降二火龍歸順佛教龍因施地以建梵宮祖化緣既久思傳正法尋於吒利國得優波毱多以為給侍因問毱多曰汝年幾邪答曰我年十七祖曰汝身十七性十七耶答曰師髮已白為髮白耶心白耶祖曰我但髮白非心白耳曰我身十七非性十七也和修知是法器三載後遂為落髮受具乃告曰昔如來以無上正法眼藏傳囑迦葉展轉相授而至於我我今傳汝勿令斷絕汝受吾教聽吾偈言非法亦非心無心亦無法說是心法時是法非心法說偈已即隱於罽賓國南象白山中後於三昧中見弟子毱多有五百徒眾常多懈慢祖乃往彼現龍奮迅三昧以調伏之而說偈曰通達非彼此至聖無長短汝除輕慢意疾得阿羅漢五百比丘聞偈已依教奉行皆獲無漏祖乃作十八變火光三昧用焚其身毱多收舍利葬於梵迦羅山五百比丘各持一幡迎導至彼建塔供養乃宣王二十二年乙未歲王無辜殺杜伯一日出畋見杜伯持弓矢射王中心墮車折脊而死事見墨子載也幽王宮涅在位十一年携王伯服東周平王宜臼東遷洛京以辟難治五十一年諸候寖盛政出方伯世尊示滅二百年矣第四祖優波毱多吒利國人也亦名優波崛多又名鄔波毱多姓首陀父善意十七出家二十證果隨方行化至摩突羅國得度者甚眾由是魔宮震動波旬愁怖遂竭其魔力以害正法祖即入三昧觀其所由波旬復伺便密持瓔珞縻之于頸及祖出定乃取人狗蛇三屍化為華鬘耎言慰諭波旬曰汝與我瓔珞甚是珍妙吾有華髮以相酬奉波旬大喜引頸受之即變為三種臭屍蟲蛆壞爛波旬厭惡大生憂惱盡己神力不能移動乃升六欲天告諸天王又詣梵王求其解免彼各告言十力弟子所作神變我輩凡陋何能去之波旬曰然則奈何梵王曰汝可歸心尊者即能除斷乃為說偈令其回向曰若因地倒還因地起離地求起終無其理波旬受教已即下天宮禮尊者足哀露懺悔毱多告曰汝自今去於如來正法更不作嬈害否波旬曰我誓回向佛道永斷不善祖曰若然者汝可口自唱言歸依三寶魔王合掌三唱華鬘悉除乃歡喜踊躍作禮尊者而說偈曰稽首三昧尊十力聖弟子我今願回向勿令有劣弱尊者在此化導證果最多每度一人以一籌置於石室其室縱十八肘廣十二肘充滿其間最後有一長者子名曰香眾來禮尊者志求出家祖問曰汝身出家心出家答曰我來出家不為身心祖曰不為身心復誰出家曰夫出家者無我我故無我我故即心不生滅心不生滅即是常道諸佛亦常心無形相其體亦然祖曰汝當大悟心自通達宜依佛法僧紹隆聖種即為剃度受具足戒仍告之曰汝父甞夢金日而生汝可名提多迦復謂曰如來以大法眼藏次第傳授以至於我今復傳汝聽吾偈言心自本來心本心非有法有法有本心非心非本法傳法已乃踊身虛空呈十八變然復本坐跏趺而逝多迦以室內籌用焚其軀收舍利建塔供養即平王三十年庚子歲也王四十九年乃魯隱公元年孔子春秋編年始于此桓王林在位二十三年莊王佗在位十五年第五祖提多迦者摩伽陀國人初生之時父夢金日自屋而出照耀天地前有大山諸寶嚴飾山頂泉湧滂沱四流後遇毱多尊者為解之曰寶山者吾身也泉湧者法無盡也日從屋出者汝今入道之相也照耀天地者汝智慧超越也尊者本名香眾師因易今名焉梵語提多迦此云通真量也多迦聞師說已歡喜踊躍而唱偈言巍巍七寶山常出智慧泉迴為真法味能度諸有緣毱多尊者亦說偈曰我法傳於汝當現大智慧金日從屋出照耀於天地提多迦聞師妙偈設禮奉持後至中印度彼國有八千大仙彌遮迦為首聞尊者至率眾瞻禮謂尊者曰昔與師同生梵天我遇阿私陀仙人授我仙法師逢十力弟子修習禪那自此報分殊塗已經六劫尊者曰支離累劫誠哉不虛今可捨邪歸正以入佛乘彌遮迦曰昔阿私陀仙人授我記云汝却後六劫當遇同學獲無漏果今也相遇非宿緣邪願師慈悲今我解脫尊者即度出家命聖授戒餘仙眾始生我慢尊者示大神通於是俱發菩提心一時出家乃告彌遮迦曰昔如來以大法眼藏密傳迦葉展轉相授而至於我我今傳汝當護念之乃說偈曰通達本法心無法無非法悟了同未悟無心亦無法說偈踊身虛空作十八變火光三昧自焚其軀彌遮迦與八千比丘同收舍利於班茶山中起塔供養即莊王五年己丑歲也僖王胡齊治五年五󰊉次興惠王閬治二十五年襄王鄭治三十三年世尊入滅三百年矣第六祖彌遮迦者中印度人也既傳法已遊化至北天竺國見雉堞之上有金色祥雲歎曰斯道人氣也必有大士為吾法嗣乃入城於闤闠間有一人手持酒器逆而問曰師何方而來欲往何所師曰從自心來欲往無處曰識我手中物否師曰此是觸器而負淨者曰師還識我否師曰我即不識識即非我又謂曰汝試自稱名氏吾當後示本因彼因說偈而答我從無量劫至于生此國本姓頗羅墮名字婆須密師曰我師提多迦說世尊昔遊北印度語阿難言此國中吾滅後三百年有一聖人姓頗羅墮名婆須密而於禪祖當獲第七世尊記汝汝應出家彼乃置器禮師側立而言曰我思往劫甞作檀那獻一如來寶座彼佛記我云汝於賢劫釋迦法中宣傳至教今符師說願加度脫師即與披剃復圓戒相乃告之曰正法眼藏今傳於汝勿令斷絕乃說偈曰無心無可得說得不名法若了心非心始解心心法說偈已入師子奮迅三昧踊身虛空高七多羅樹却復本座化火自焚婆須密收靈骨貯七寶函建浮圖寘于上級即襄王十五年甲申歲也頃王壬臣治六年匡王班在位六年定王瑜治二十一年老聃氏於是年九月十四日生于楚國陳郡苦縣賴鄉曲仁里魏書云老聃父姓韓名乾字元畢母曰精敷二合而娠孕八十年而生於李樹下因以為姓名耳字伯陽身長四尺六寸額凸眉麁反唇騫鼻髆尖𦜮闊聃耳髼頭故諡曰聃以疑獨之道祕于心三寶之德資于用一曰慈二曰儉三曰不敢為天下先景王己卯紫氣浮關欲往流沙時有函關令尹喜知道之人也乃請言教老氏遂著道德二篇合五千言皆評大道也既而弗克至于流沙薨于槐里年八十四歲時有秦佚之弔三號而出是知天命殞于周也墓在槐里西南三十里渭水之陽今興平縣也佛先三百四十五年第七祖婆須密者北天竺國人也姓頗羅墮常服淨衣執酒器游行里閈或吟或嘯人謂之狂及遇彌遮迦尊者宣如來往誌自惺前緣投器出家授法行化至迦摩羅國廣興佛事於法座前忽有一智者自稱我名佛陀難提今與師論義師曰仁者論即不義義即不論若擬論義終非義論難提知師義勝心即欽伏曰我願求道霑甘露味尊者遂與剃度而授具戒復告之曰如來正法眼藏我今傳汝汝常護持乃說偈曰心同虛空界示等虛空法證得虛空時無是無非法尊者即入慈心三昧時梵王帝釋及諸天眾俱來作禮而說偈言賢劫眾聖祖而當第七位尊者哀念我請為宣佛地尊者從三昧起示眾云我所得法而非有故若識佛地離有無故說此語已還入三昧示涅槃相難提即於本座起七寶塔以葬全身即定王十七年辛未歲也簡王夷治十四年老氏仕周為守藏吏時年二十二矣老氏遷太史令時年三十四矣一云柱下史自是五十四年不調時人目為吏隱也王十四年魯襄元也靈王泄心生而有髭治二十七年二十一年老氏五十五歲矣孔子生干魯國今兗州鄒邑平鄉晉昌里實隱公後第九代襄公二十一年冬十一月初四日按殷本紀孔子父姓叔梁名紇為鄒邑宰先娶鄒氏女生子孟皮不才後娶顏氏女名徵在夫婦禱尼丘山而生孔子生而有髮身長九尺六寸腰帶十圍垂手過膝河眸海口龍顏方顙鳳顒燕頷虬髭虎視有中和之德衣莊而嚴色溫而厲有四十二表如世家自易姓孔氏名丘字仲尼至唐玄宗諡曰文宣王丘先殷之後裔頴考叔弗何祖焉至紇移居魯易姓叔梁後孔子追昔先生姓字以子配一更姓孔氏是不忘本仁也學無常師自然英才誕秀聖德不群世號素王大宣文教矣魯哀公十一年自衛反魯修文教於洙泗之濱祖述堯舜憲章文武之風約魯史而修春秋周平魯隱始之自己未終敬王魯哀壬戌記二百四十二年之事明王室衰諸侯󰊉褒貶得失絕筆于獲麟之句也而傳有五左丘明公羊高穀梁赤鄒氏郟氏刪詩三百而詠國風雅頌正變之道也而傳者分為四詩毛韓魯齊詩以關睢首之明有夫婦次有父子君臣之道三綱逆順辨其國政定尚書凡百篇始于二典次及三王典謨誓誥之文備悉明也秦火之後漢儒伏生口授裁二十餘篇正禮樂有二禮記四十九篇而以曲禮首之終于喪服之制俾夫孝弟施行安上治民廣大悉備而傳者徐生首焉周禮者六官之屬王百七十五明宗廟社稷王侯等差朝格典儀大全其式矣贊易道始于太極是生兩儀四象八卦萬物生焉作十翼書以明之謂上繫下繫上彖下彖上象下象文言說卦敘卦雜卦而傳者古今眾矣資學三千達者七十有二四科十哲德行顏回閔損冉耕仲弓言語宰予端木賜政事冉求仲由文學言偃卜商子鯉伯魚孫伋子思皆預其數壽七十三歲薨佛先二百九十九年世尊示滅四百年矣景王貴治二十五年第八祖佛陀難提者迦摩羅國人也姓瞿曇氏頂有肉髻辨捷無礙初遇婆須密尊者出家受教既而領徒行化至提迦國城毘舍羅家見其舍有白光上騰謂徒眾曰此家聖人口無言說真大乘器不行四衢知觸穢耳言訖長者出致禮問何所須祖曰我求侍者曰我有一子名伏祖馱密多年已五十口未曾言足未曾履曰如汝所說真吾弟子祖既見之遽起禮拜而說偈曰父母非我親誰是最親者諸佛非我道誰是最道者祖以偈答曰汝言與心親父母非可比汝行與道合諸佛心即是外求有相佛與汝不相似欲識汝本心非合亦非離伏馱密多聞祖妙偈便行七步祖曰此子昔曾值佛悲願廣大慮父母愛情難捨故不言不履耳時長者遂捨令出家祖尋授具戒復告之曰我今以如來正法眼藏傳囑於汝勿令斷絕乃說偈曰虛空無內外心法亦如此若了虛空故是達真如理密多承師傳囑以偈讚曰我師禪祖中當得為第八法化眾無量悉獲阿羅漢爾時尊者佛陀難提即現神變却復本坐儼然寂滅眾興寶塔葬其全身即景王十年丙寅歲也孔子時年二十六適周問禮於老聃聃年已七十九老聃是年薨壽八十四歲四月王崩劉子單子立王子猛六月子朝作亂十月晉納王于王城十一月猛卒敬王丐劉獻公單穆公韓宣等伐子朝立王治四十三年十一年乃魯定元年孔子為魯司寇年已五十二矣孔子去魯適衛孔子之宋如陳孔子微服過宋孔子厄於陳二十八年魯哀十一年孔子自衛返魯作春秋定六經時年六十一歲矣第九祖伏馱密多者提迦國人姓毘舍羅既受佛陀難提傳囑後至中印度行化時有長者香蓋携一子而來瞻禮尊者曰此子處胎六十年因號難生復甞會一仙者謂此兒非凡當為法器令遇尊者可令出家祖即與落髮授戒羯磨之際祥光燭座仍感舍利三十粒現前自此精進忘疲既而師告之曰如來大法眼藏今傳於汝汝護念之乃說偈曰真理本無名因名顯真理受得真實法非真亦非偽尊者傳法已即入滅盡三昧而般涅槃眾以香油旃檀闍維真體收舍利建塔于那爛陀寺即敬王三十三年甲寅歲孔子絕筆于獲麟王四十年魯哀十六年夏四月八日孔子薨于曲阜四十三年吳滅矣元王仁治八年貞定王介在位二十八年世尊示滅五百年矣第十祖脇尊者中印度人也本名難生初將誕父夢一白象背有寶座座上安一明珠從門而入光照四眾既覺遂生後值伏馱尊者執侍左右未甞睡眠謂其脇不至席遂號脇尊者焉初至華氏國憩一樹下右手指地而告眾曰此地變金色當有聖人入會言訖即變金色時有長者子富那夜奢合掌前立尊者問曰汝從何來夜奢曰我心非往尊者曰汝何處住曰我心非止祖曰汝不定耶曰諸佛亦然祖曰汝非諸佛曰諸佛亦非祖因說偈曰此地變金色預知於聖至當坐菩提樹覺華而成已夜奢復說偈曰師坐金色地常說真實義回光而照我令入三摩諦祖知其意即度出家復具戒品乃告之曰如來大法眼藏今傳於汝汝護念之乃說偈曰真體自然真因真說有理領得真真法無行亦無止傳法已即現神變入于涅槃化火自焚四眾以衣裓盛舍利隨處興塔焉即貞王二十七年己亥歲也考王嵬治十五年威烈王午在位二十四年王十九年魏斯好賢即文侯之德通鑑始于此宋司馬光集王命趙魏韓為諸侯自此號為七雄
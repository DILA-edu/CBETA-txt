問曰佛何因緣說於佛性答曰如來為除五種過失生五功德故說一切眾生悉有佛性除五種過失者一為令眾生離下劣心故二為離慢下品人故三為離虛妄執故四為離誹謗真實法故五為離我執故一為令眾生離下劣心者有諸眾生未聞佛說有佛性理不知自身必當有得佛義故於此身起下劣想不能發菩提心今欲令其發心捨下劣意故說眾生悉有佛性二為離高慢心者若有人曾聞佛說眾生有佛性故因此發心既發心已便謂我有佛性故能發心作輕慢意謂他不能為破此執故佛說一切眾生皆有佛性三為離虛妄執者若人有此慢心則於如理如量正智不得生顯故起虛妄虛妄者是眾生過失過失有二一本無二是客一本無者如如理中本無人我作人我執此執無本由無本執故起無明等由無明起業由業起果報如此三種無實根本所執是無故知能執皆成虛妄故由於此執所起無明諸業果報並是虛妄故無受者作者而於中執有是虛妄故言本無二是客者有為諸法皆念念滅無停住義則能罵所罵二無所有但初剎那為舊次剎那為客能罵所罵起而即謝是則初剎那是怨次則非怨以於客中作於舊執此執不實故名虛妄若起此執正智不生為除此執故說佛性佛性者即是人法二空所顯真如由真如故無能罵所罵通達此理離虛妄執四為除誹謗真實法者一切眾生過失之事並是二空由解此空故所起清淨智慧功德是名真實言誹謗者若不說佛性則不了空便執實有違謗真如淨智功德皆不成就五離我執者若不見虛妄過失真實功德於眾生中不起大悲由聞佛說佛性故知虛妄過失真實功德則於眾生中起大悲心無有彼此故除我執為此五義因緣佛說佛性生五種功德五功德者一起正勤心二生恭敬事三生般若四生闍那五生大悲由五功德能翻五失由正勤故翻下劣心由恭敬故翻輕慢意由般若故翻妄想執由生闍那俗智能顯實智及諸功德故翻謗真法由大悲心慈念平等故翻我執翻我執者由佛性故觀一切眾生二無所有息自愛念觀諸眾生二空所攝一切功德而得成就是故於他而生愛念由般若故滅自愛念由大悲故生他愛念由般若故捨凡夫執由大悲故捨二乘執由般若故不捨涅槃由大悲故不捨生死由般若故成就佛法由大悲故成熟眾生由二方便住無住處無有退轉速證菩提滅五過失生五功德是故佛說一切眾生皆有佛性復次佛性有無成破立義應知破有三種一破小乘執二破外道執三破菩薩執初破小乘執者佛為小乘人說有眾生不住於性永不般涅槃故於此生疑起不信心釋曰所以生疑者由佛說故小乘諸部解執不同若依分別部說一切凡聖眾生並以空為其本所以凡聖眾生皆從空出故空是佛性佛性者即大涅槃若依毘曇薩婆多等諸部說者則一切眾生無有性得佛性但有修得佛性分別眾生凡有三種一定無佛性永不得涅槃是一闡提犯重禁者二不定有無若修時即得不修不得是賢善共位以上人故三定有佛性即三乘人一聲聞從苦忍以上即得佛性二獨覺從世法以上即得佛性三者菩薩十迴向以上是不退位時得於佛性所以然者如經說有眾生不住於性永無般涅槃故又阿鋡說佛十力中性力所照眾生境界有種種性乃至麁妙等界不同故稱性力所以者何一切眾生有性無性異故有佛性者則修種種妙行無佛性者則起種種麁惡是故學小乘人見此二說皆有道理未知何者為定故起疑心復次生不信心者於二說中各偏一執故不相信何者若從分別部說則不信有無性眾生若薩婆多等部說則不信皆有佛性故明有佛性者問執無性曰汝云何有無性眾生永不般涅槃答曰眾生既有種種麁妙不同故知理有有性無性汝若不信有無性眾生永不涅槃而信有眾生有種種麁妙等界者是義不然何以故執不平等故問曰汝信有眾生種種麁妙等界即令信有無性眾生者亦應信有無根眾生耶何以故眾生由有根無根故有種種麁妙等界汝若不信有無根眾生者云何信有麁妙等界若謂有麁妙等界不關有根無根者我亦信有麁妙等界不關有性無性之義有何過失若汝言無有無根眾生者我亦說無有無性眾生答曰汝以有根無根例我有性無性是義不然何以故汝謂無根者為是眾生為非眾生若是眾生有二過失一者泰過過失若無六根而是眾生者則一切無情草木石等皆是眾生同無根故二者不及過失本說六根以為眾生既無六根更說何物為眾生耶而汝說無根眾生是義不然故知不為有根無根說麁妙等界正為有性無性說麁妙耳難曰若汝謂我立無根眾生有二過失者汝立犯重一闡提人無有佛性永不得涅槃亦有二失一者泰過過失眾生本以我見無明為凡夫法尋此無明由違人空故起既起無明故有業報若不違人空則無無明業報既無無明業報等三輪若爾應是聖人作於凡夫若謂眾生無佛性者但聖為凡無凡得聖此成泰過二者不及過失若汝謂有眾生無佛性者既無空性則無無明若無無明則無業報既無業報眾生豈有故成不及而汝謂有眾生無佛性者是義不然何以故汝既不信有無根眾生那忽信有無性眾生以二失同故問曰汝說有眾生無佛性者如剎底利種為具有四性及地獄人天等性為不具有若言不具有者人應常人永無作諸道義若具足有者則違經如經中說如來性力能了種種麁妙等界此眾生性既其平等經不證故又若汝謂有眾生永不般涅槃者義亦不然如人先為剎底利後作婆羅門或人或天無決定相故若汝說不具足者則與立譬相違何以故俱不具故汝說無佛性眾生永不得佛如人無天性則應永無天報若無天性而得天報者亦應有無佛性眾生而得涅槃復次若具足性與譬相似者則無佛性眾生應具有佛性若有有無二性為相違不若相違者則應一有一無是義不可若無涅槃性眾生則不應有涅槃性汝言具二性者義亦不然何以故如剎底利無婆羅門性二性相違決定無故後則不得為婆羅門乖世道故又若俱有性義者後時決得若不具性義者後決不得若一人具此二義定何所屬又問汝立無佛性眾生始終定無為不定無譬如大地初無金性後時或有有已更無汝立無佛性亦如是不若如此者則應得二乘性竟後更不得得大乘性竟後應更失得定性已後更不定雖修得通達解脫等功德後還更失則修道無用決定立性並成無用故又問汝立無定性眾生如地或時轉為金寶等物無佛性眾生住於下性是人性不定故能轉為涅槃者為今生轉為未來轉若汝謂今生轉者云何得轉為值三寶得解脫三善根故轉為不值而能得轉若言修功德分故現在轉者何謂無佛性眾生永住下性是義自壞若汝謂今世雖修善根終不得轉未來方轉故名住下性者此性於未來中為修善故轉不修故轉若修故轉今修何故不轉若言未來不修善自然轉者現在未修何故不轉又若汝謂無佛性是定無者如火定熱性不可轉為水冷性佛性亦爾有無應定皆不可轉若不可轉者汝立此定為由因故定不由因故定若由因故定此定不成定何以故本時未是定由因方定故若說不由因而定者則無窮過失是故我說此性亦復不定不由因故是義應成如汝說定等共無因若爾非理之事並應得成二者不平等過失如人謂石女生兩兒一白一黑亦如兔有兩角一利一鈍若人不由因說此不平等義亦應得成如汝所說此若不成汝亦不立三者失同外道有本定有無本定無有不可滅無不可生此等過失由汝邪執無性義生故問曰若爾云何佛說眾生不住於性永無般涅槃耶答曰若憎背大乘者此法是一闡提因為令眾生捨此法故若隨一闡提因於長時中輪轉不滅以是義故經作是說若依道理一切眾生皆悉本有清淨佛性若永不得般涅槃者無有是處是故佛性決定本有離有離無故復次為外道不識佛性故彼立義應知有外道說一切諸法皆有自性等有不空性各異故若諸法悉空無自性者則水火色心生死涅槃並無自性自性既無應可轉火為水轉於涅槃更作生死何以故等無自性故現見火性定熱不可為水水性定濕不可為火涅槃生死亦復如是不可互相轉作如此二法並有自性故若互可轉則修道無用故知諸法各有自性是故不空復次為破外道自性義應知難曰汝說諸法各有自性不空性定異者是義不然何以故自性決定不可得故決定者離此泰近泰遠八種不可見因外若物定有則應可見若物定無則不可見譬如兔角及蛇耳等以決定智依道理覓決不可得定永無故諸法自性亦復如是故知諸法無自性故空若汝說瓶等諸物更互各異如瓶異衣等者是義不然何以故瓶與色等為即自性為離自性若定即離者義皆不可若是一者則不應有八瓶與數相違故一義不立若定異者緣色則不應得瓶如人緣牛曾不見馬故瓶等即離自性皆不可得若汝說有性有故諸法有自性不空者是義不然何以故有性無自性故有性若是自性有者則不離空有二處若有中有者則二有相並無能所用法既以有何勞復須自性有耶若無中有者那不能令兔角龜毛等有故知二處不立復次問曰汝說自性與瓶等為一為異若一者則不應有八性若有八者一數即乖若言異者則不通有便無言智何以故汝言由自性有故有言說及生智慧今既是異故知無言說無言說故智慧不生有無即離皆不可得故自性定無又若汝說汝言亦空是故一切諸法不空者此義不然何以故如是語言入諸法攝故語言亦空故知諸法皆空若汝說語言可聞故不空者是義不然何以故語言自性不可得故語言因緣種種異故異相者有八事一覺二觀三功用四風氣五八處八處者臍胸喉舌根項齒鼻脣六音聲七名字八開閉具此八義故言聲得生分別語言並入一切諸法攝故知同皆是空又汝言若汝說空平等者云何於八種因緣但生語言不生餘法是義不然何以故汝不識他義本故若有人立不從因緣能出語言汝對此人可施此難我今說因果決定不無因緣因果定者如從因生果若果不從因生則應本來有果若因不生果果何緣有若因果俱無性者則自他同無云何自生不生於他為自果生他果不生故不得無性由因生故不可說有從他生故不可說無以是義故我說因果決定汝難不成如中論偈言一切處諸法從自不得生從他二亦爾從無因亦然初言一切處諸法者明處有三一約四生處謂三界生處及無流界生處此四攝一切內外處盡四中所有一切諸法攝法亦盡二約內道外道攝一切所有法處通世出世皆盡三約有情無情攝一切法皆盡處通三世攝有皆盡故言一切處諸法次三句以四種因緣覓諸法實生皆不可得一從自二從他三俱從自他四不從自他尋此四句皆無生義故知諸法悉非性有一不從自生者若從自生生則無用自既以有何勞復生故文言從自不得生二若從他生何不生於異果同皆是無故故言從他不得生三若俱從自他生者亦復不然前約異體相續立自他義如兩物相望故互為自他以張望王張即為自王即為他以王望張王自張他義亦如是此二他性為一為異若兩他性是一者則無自他義非兩相望故若彼他義異此他義者彼即不成他以異他性故彼他既非他此他亦復失本由他望我故我有他義他既非他我他亦失本由他故有自他義既空自性理失竟何俱從自他生耶故言二亦然次約同類因果相望論自他者本由種子為因能生芽果芽必由因故名為果種必生果故得名因因之與果為一為異若定一者則無生義本已是有復何用生若定異者則應生異果既俱是異因何故但生自果不生餘果既自他一異俱不可得故知不俱從自他生所以文言二亦爾故四不從自他生者是無因義若汝謂諸法不從因緣而自有者則一切諸法互能相生火應生水水能生火等無因緣故若不爾者無因生義即不得成故文言從無因亦然於四句中求覓生相並不可得是故當知決定無生復次若汝難即與證量相違若諸法無實性者則能所皆不可得聲不至耳耳不得聲我現見聲耳相對所以得聞故知不空者是義不然何以故是能所及證量自性皆不可得故汝言由自性得成故不空者是義不然何以故此自性於根塵證量中一異有無等皆不可得故自性不成若汝說云何不可得由多因成故若法有自性即不由因得成已成物者更生無用故若汝言多因各生聲自性譬如鼓聲必由手桴等因緣隨此手等各自分有得聲義者是義不然何以故前自他等四句中覓生不可得由性空以顯故若一性不成者多性云何成若汝立自性者是因不勞立何以故自性自是有何復用因為若汝說一果由一因得成果以因為體故若爾但應一人得聞何以故由一人擊鼓但一人應聞餘人那並得聞若多人共聞則知因果不得一體若汝說有多果即從多因生隨至而取如人散種田中人田是一而種子眾多所生芽等亦復不少亦如一人打鼓鼓聲眾多故人聞亦多者是義不然何以故本不可取故若本已有自性何得稱言現見因打鼓已後方聞聲若汝說聲自性本有由八種不了故未得者是義不然何以故雖近遠等亦不得聞故知本無自性若汝說一聲轉作多聲者是義不然何以故一多數相違故倒義應成汝義本壞一多數相違者汝所立義聲有三種一但與果相違二雙與因果相違三但與因相違初剎那聲但與第二剎那聲相違最後剎那聲但與因相違無更有別果中間無數聲前後相望有無量因果自俱相違以是義故一聲生無量聲者是義不可何以故一時俱聞故若前後生多聲者則應前後而聞不前後聞一時俱聞者故知非一聲生無量聲復次倒義得成故者若汝謂一能生多我亦言多能生一汝若不信多能生一我亦不信一能生多復次汝義本壞故者汝義云有物德事等三種唯於物中可說有德有事不於德中更復立德而汝今於聲德中分別有數量德寧不自乖本執耶若汝說是數量但依名句味不依於聲譬如劫來燒屋實是火燒以火與劫相應故非是劫燒由火依劫故故云劫燒數量亦爾實是名句味家德此名句味與聲相應故數量德依聲而說故我義本不失者是義不然何以故名句味耳根所得故此名句味為是聲非聲耶若是聲者不應有德諸德無體故若非聲者聞聲之時則不應得於名句味若一時得云何復言名句味等有於數量而聲無耶故知汝義自乖於本此前破鞞世師復次破僧佉義應知內曰汝義云聲有自性與自性不異故者是義不然何以故若聲有自性則聲應為耳本故若說聲是耳耳即是聲可說自性即聲聲即自性若不許耳即是聲者亦不許汝聲即自性若汝說聲是所聞耳不爾者是義不然何以故汝聲與耳為一為異若汝說聲是所聞與耳異者已所聞故與自性亦異若說聲與耳不異者何故不說聲能聞耳若汝說德如耳者是亦不然何以故若聲滅時耳應俱滅聲耳是一故如耳聲一物不成例餘成不成亦爾故知諸法決無自性悉皆是空若汝說證量云何成者是義不然何以故今我立證量顯了二空諸法空故自性不可得如見幻事幻物者證量所見不如實有諸法亦爾不如所見而有所見由體不實故不有由證量故不無由體無故空義得成以證量故假有不失復次一切諸法無有自性何以故依因緣生故譬如火依他而生離樵即不可見亦如螢火若火有自性則應離樵空中自燃若自燃有則應離於燃具為更生事則無有用火成無事一切諸水所不能滅若汝說有自性故是故可滅若無自性如幻化火無有實性無對治故水不能滅者是義不然何以故責汝此火為本有性為是無性若本有性者末亦是有本末既有則應是常不應可滅復次自性各各自不同可相壞故譬如作事後作事成前事則壞如火為水所滅若一切法各有自性何能相滅若汝說若無自性則火與樵不得異者是義不然何以故多有過失能所不異故若一不異者有何能所火樵二物亦可說言樵為能照火為所照若不爾者則汝義本立一不成外曰若汝說火離一異者云何說火從因緣生耶內曰如樵中色等五塵是時不成樵即於一時並成熱性故四大四微等八物皆不一不異若言冷熱等八物一異者是義不然何以故若是一者冷應至熱即墮常見若言異者簡空而生即是斷見緣冷生熱故若異者應有八火火若有八一火不生並如前說是故諸法悉依緣生何以故相續不度故相續故不斷不度故不常以是義故斷常見滅不一不異隨世間故亦說一異復次若汝說能量所量二法成就所以諸法各有自性故不空者是義不然何以故量從自生故不緣所量境而能量智自成者無有是處既無所量能量之名對何而立則量何所量耶若汝說由觀所量故得成能量者是義不然何以故若前境未有即量何所緣所量者是所緣境能量者是能緣智若所量已成能量何用所本由能故得所名若能量未有已成所量則能量無用若所量不關能量自得成者有何能所若汝說能量所量更互相成是二各有自性而更互相合故一名能量一名所量者是義不然何以故若未相對時兩法已成而後時得名者有四過失一者相對無用何以故一切諸法未被緣時已成所量智亦如是未能緣時已成能量既自性已成何用相對二者為何事未足復須相對若為立名須相對者體既已立何故無名若汝謂體本自性是有但未相對故未有名者是義不可既未有名云何有體三者所量前成能量後成者若所量已成故得所量能量未成復何所對而名所量四者若能所俱時成者則能所義壞如牛角並生則無能所既前後俱時求覓自性皆不可得故知諸法悉空復次若汝說譬如燈為能照瓶為所照燈瓶二物本性是有但相對時名能所照故量義得成者是義不然何以故燈譬未成故與量不相似豈得為譬耶若汝說云何未成者燈中無暗故故不照自體若照自體體是所照如瓶等譬瓶既須別燈來照燈亦應更有別燈照之此則照照無窮過故而不然者汝謂證量相似故取燈為譬者我明不相似故不得為譬何以故燈但照他決不照自若體有暗可須自他來照體既無暗何勞自他照耶不如瓶等物體暗不自顯故須燈照若燈復須照則應更有別燈來照而不爾者定知燈但為能照非是所照量即不爾是能是所能緣前境名為能量即自智緣及為他智緣故名所量即自緣者如眼識為證量直對前色不能分別作是青意若作是青意解即是意識是則二心俱起眼識取色不能自取意識分別青黃即是取眼識不能取自見色境故但分別眼識所得者即是所量分別眼識即是能量是故證量由他分別故得成立燈則不爾但是能照非是所照不由他照故得成立以是因緣不得舉此譬於證量若燈能自照不更須別燈照者瓶等亦應自照不更須別燈來照若燈體暗故應照自體而不須別燈照者瓶亦應爾瓶體有暗則應自照自體亦不勞別燈來照瓶應自照故是則瓶燈一種俱應自照並不由他則瓶與燈復有何異若燈不應照者云何能照自體若體無暗不須照者復何勞照若照自體者則有二失一者體應有暗故須照者此則與瓶為一瓶有暗故既不能自照燈亦有暗云何能照二者能所照一既是一體竟誰為能所照耶汝燈譬既不成證量義亦壞又不但用一色為瓶而合八物為瓶者唯見一色云何得瓶若見一色即是瓶者唯色是瓶故知證色不證於瓶又色亦不可證何以故隣虛色不成就故汝謂隣虛微塵常不可空故聚眾多成塵色義則爾者為當就一塵中有六方不若有六方即成六分若無六方非謂為色既有六分即可分析若有方無分是則六塵共入一塵無量諸塵並應如是則無成大義又如一塵日光照時為照一邊為東西俱達若唯照一邊則有六分若東西俱達色則非有故知方分不實悉併是空有何證見既無有證量比等諸量理當自失又如自性離色等諸塵不可得比瓶亦如是若汝云先須證見後則比知如先曾證見火與烟相應有火比烟後時見烟雖不見火而由於前曾見火故比度前時知有火者是義不然何以故汝謂由色等塵能比知自性先來未見云何由色等而得比知瓶亦如是知先來未曾證見云何見色能比知瓶是則由證量故有比量此義不成證既不成比譬聖言等量皆失又有過失因果無差別故比智不成若汝謂自性生五唯等自性為因五唯為果因中已有果果時亦有因至五唯時自性終不失五唯自性即並本有故自性五唯其體則一若爾因果無差云何說五唯能比知自性此即自體以比自體義何謂乎復次破鞞世師義應知若汝謂瓶等與色等異者云何得證若離色等諸德是物可證者應知石女有兒用炎水浴被龜毛衣著兔角屣戴空華鬘入闥婆城共化女戲是等亦應可證若此不可證者瓶等亦爾色等既無瓶云何有如瓶一切諸量亦皆不成如是自性悉不可得故知諸法一切皆空復次為破僧佉執應知若汝說因中有果故諸量不成如諸法有自性者是義不然何以故因果一體故汝謂自性因中即有果諸法中即有自性故得比知若爾因果為一為異若一者一體無有異故不可相比若汝說因果不一者則自違汝義若因中定有於果即成二失一者以因即果則失於因自性一故只得是果云何有因二者若已有果因則何用本由因生果既已有何復用因若汝說是因有故自性不失者是義不然何以故自性處所無故若汝說由密空處故云何無處所者是義不然何以故密空處並未有故密者謂四大四塵八物空者謂空大聲塵二物如此五大五塵二處並未有者自性云何得立自性未變異時五唯五大並未有故空大是空處四大是密處二處昔未有時汝立自性為在何處若汝說先自性未有空密者是義不然何以故生因違本故若變異前未有空密則無因用當變異時始有空密方有因用者是則變異應能生自性若汝說是時此二未有者是義不然何以故因不成就故何物為先耶若汝謂無物先自性者是義不然自性無住處故若無處所則違汝聖言故迦毘羅仙為阿修利婆羅門說昔初唯有一暗冥此中但有智由處所既無法引聖言即自相違自性及我並不成就復以何譬得立自性若汝說第三是其譬喻者亦復不然何以故有二過失故一者自失本義二者因性不成若汝說無異即是譬者是義不然第三不成故若汝說由無異故第三得成者是亦不然但有數故若汝說數有即乖義本若汝所說義本若有數數即義者是亦不然何以故數滅時義亦壞故變異與自性則為無異如不如並皆不立自性及變異無差別故則因與果為一並亦不成若汝說若因果一者則無言語故汝難亦無若因果異者一義不然何以故有三過失故一自違汝義二成自顛倒三言語無因一自違義本者云何如此今我取汝義還難汝汝為信為不信汝若信我難汝義即壞若不信我難者汝難亦非難何以知然由我難故汝語義得成者我義亦立汝所立義是何時中為在我難前為後為俱時若在前者我未有難汝對破誰若在我難後我義已成汝義那立若俱時者則無能所如江海水一時和合云何辯異汝我二義便無差別即成我義二自顛倒者汝取生義難我顯義此非難處若我立生義汝可以三時為難難我生者不離三時故若三時不立是生不成可爾顯義者由道理故立若有道理則三時無異若無道理則不能顯義是故不成不由三時故是故難生須依三時今所難者須依道理汝將時節難道理義故自成顛倒三言語無因者言語由義得成若無義者語言不立因果一體異義不成故無語言若汝說是因是果者是義不然何以故有無常過故果既無常因亦應爾若因無常則違汝義本汝因是常果是無常果色等變異不可得故若汝說由色所比故非不可得者義亦不然所比無有故並如前破證量不成故比量亦不成未有空密處故因無住所故不得成若汝說若無可比比量亦得成如比有四句一有比無二無比有三有比有四無比無者是義不然石女兒兔角等並應可比色等可證非可證此義何用是因無道理故不可得成若汝說如隣虛空塵以果比因自性亦爾者是義不然以隣虛不成故因果異故離色等塵不可得故故譬不得成立若汝說取非證比非所證如地下水不可知見比自性我亦如是者是義不然何以故若汝能因石女兒比龜毛者我則信汝因隣虛塵得比自性若汝說如燈自成比量亦爾者是義不然何以故離色等八物燈不可見故如隣虛塵離色等亦不可得所比自性亦不可得故知無自性若汝說憶知有故故證量比量並成若無證比復何所憶者是義不然若離三種知外方有憶知證比不成故三種知者一異境知二能別知三一知異境知者如人見瓶後時憶衣此非謂憶汝義亦爾色即異物已見色時便憶於瓶故義不可二能別知者譬如張即見瓶王即後憶者無有是處汝義亦爾覺能取境我能憶知此兩別類不同是覺前見我後憶知無是義故三一知者如人正看瓶時不得生憶若有憶知則二過失一者兩知一時不得俱起以心是一故心取色時不得取聲二者根正對境未捨那復得憶餘境汝覺亦爾唯是一知無念念滅從變異初至解脫前際恒是一故是憶知中無有憶知若翻此三知憶知得成謂境界同類能知同類知念念滅不得一時備此三義憶知得成汝憶知不成故證比等量亦不得成以是緣故自性義壞若汝說憶知由自性所以得成一異有無等造初念取境則備三義一境二人三智並一時俱有至第二念時前三已滅後三續起前後同類是為一義前後各一亦是一義前無後有是為異義前能生後是其有義前滅後生是其無義備此諸義故有憶知由自性故憶知得成者內曰若爾我大歡喜翻成我義有何損失我今由此義故說無自性譬如前種能生後穀此前後穀不一不二不有不無若一者則無前後若異者則前穀後豆故無一異自性不有不無者因滅果生故因滅故不有果生故不無因時未有果故不可說有果生時必由因故不可說無以是義故因果憶知並得成就故說無自性如穀前後不一不異能作種種諸事憶知亦爾前後不一不異故能憶知種種諸境若汝聞憶知若是無常云何修習者答曰已無常故則有修習譬如劫波婆種子種植於地以佉陀羅汁而溉灌之後時出生芽莖枝葉是其自相無有異色唯果熟時即成佉陀羅色為相紅赤異劫波婆自相本色如是心者作法非法是法次第前心熏習後心如是方便熏習不失故不一異至果熟時苦樂等果即各顯現是故從無自性心諸業得生如劫波種子後同佉陀羅色若作此執有自性心是名憶知或有人說壽者亦是憶知若作此執即無憶知心及壽者有自性故則無忘失若汝說有忘失者有二過失一者憶知若有自性則無忘失若有忘失則無憶知如此忘失為有自性為無自性若有自性與憶知性為相違不若不相違於一物中便應一時俱有憶忘兩心並起若相違者但有自性忘失則無憶知憶知既無何所忘失若汝說是知先生後滅故說忘失若爾者自性則不成若有憶知自性作具無用憶知恒有故若汝說由作具故得成者則無自性有過失故若作者與具一體則無憶知知恒有故若知無者心或時無則無自性心或時有則無憶知若無憶知心則應滅若汝說有別物故心得是常者證知之時應不憶知即以證知當憶知處是故不失憶知體者是義不然何以故若物常住則無數習同類相似乃可數習若無自性似義可成若有自性即應恒守一物一事故無相似無相似故則無數習無數習故則無憶知若汝立自性憶知者比量等並不成就以一體故一切疑心應是決智欲即離欲偷即是施即婦是母是覺若與自性不異為當先有為當後有若先有者所覺既無覺何所覺若後有者則因中果義即自壞若汝說本有者所覺何物若言我是所覺者是義不然以證比二量我不可得故物若是有不離二量所得譬如五塵五根五塵者智不重生故是名證量比量者智重生故先見識生後比知有根以識不離根故如先見烟後知有火我者則不爾不如色等可證過根境故不如諸根可比無有相應事故故我非所覺是故覺若在前則不成覺故知一切法如實無自性唯真實空是其體性復次為破大乘中學有偏執者應知若汝說一切有皆由俗諦一切無皆由真諦應作此問善友何者是真實何者是俗諦答曰一切諸法無有自性是為真實於無自性法中說有自性是名俗諦以於無中假說有故問曰是執無有自性為當依世俗言故有為當唯是語言若依世俗言有此執者此執則不可說何以故執是無故若此執唯是語言則無所詮世俗語言不成就故若不成就是世俗者是義不然又若汝謂於無自性中執有自性是名為俗若執有者云何是無答曰為顛倒品類故故無中說有乃至於無常樂我等諸法說言皆有常等諸德其體實無但假說有如此執者為四倒攝是故雖執是有而得是無問曰如此顛倒為有為無若是有者一切諸法無有自性是義不然若是無者此執顛倒亦不得成若無性中執有自性為俗諦者是義不然何以故二諦不可說有不可說無非有非無故真諦不可說有不可說無者無人法故不可說有顯二空故不可說無俗諦亦爾分別性故不可說有依他性故不可說無復次真諦不定有無人法無不無二空有不有俗諦亦爾分別性故非決定無依他性故非決定有復次佛性體有三種三性所攝義應知三種者所謂三因三種佛性三因者一應得因二加行因三圓滿因應得因者二空所現真如由此空故應得菩提心及加行等乃至道後法身故稱應得加行因者謂菩提心由此心故能得三十七品十地十波羅蜜助道之法乃至道後法身是名加行因圓滿因者即是加行由加行故得因圓滿及果圓滿因圓滿者謂福慧行果圓滿者謂智斷恩德此三因前一則以無為如理為體後二則以有為願行為體三種佛性者應得因中具有三性一住自性性二引出性三至得性記曰住自性者謂道前凡夫位引出性者從發心以上窮有學聖位至得性者無學聖位復次三性所攝者所謂三無性及三自性三無性者一無相性二無生性三無真性此三性攝如來性盡何以故以此三性通為體故無相性者一切諸法但名言所顯自性無相貌故名無相性無生性者一切諸法由因緣生故不由自能生自他並不成就故名無生性無真性者一切諸法離真相故無更別有實性可得故名無真實性復次三種性者一分別二依他三真實別有十種義應知何等為十一分別名二緣成三攝持四體相五應知六因事說七依境八通達九若無等十依止一分別名者為隨名言假說故立分別性若無此名言則分別性不成故知此性但是名言所顯實無體相是名分別性依他性者是十二因緣所顯道理為分別性作依止故故立依他性真實性者一切諸法真如聖人無分別智境為清淨二性為解脫三或為引出一切諸德故立真實性是名分別名二緣成者問曰分別性緣何因故而得顯現答曰由緣相名相應故得顯現問曰依他性緣何因故得成耶答曰緣執分別性故得顯現問曰真實性緣何因得成答曰由分別依他二性極無所有故得顯現故名緣成三攝持者性有三種法有五分言三性者所謂分別依他真實五法者一相二名三分別思惟四聖智五如如前三是世間智聖智是出世智如如是無為境為明此五法攝前三性故問曰於五法中幾法攝第一性答曰五法並不可攝何以故為無體故問曰第二性幾法能攝答曰有四法攝問曰第三性幾法能攝答曰唯如如一法能攝問曰若依他性為聖智所攝者云何說依他性緣分別性得成答曰依他有二種一染濁依他二清淨依他染濁依他緣分別得成清淨依他緣如如得成故四體相者有二一通二別通者由此三性通能成就一切諸餘真諦或二三四七諦等法故諸真諦不出三性是以三性為諸真諦通體二別體者於三性中各有實義何者實義一者分別性體恒無所有而此義於分別性中非不為實何以故名言無倒故二者依他性體有而不實由亂識根境故是有以非真如故不實何以故因緣義無倒故是以對分別性故名為有對後真性故非實有是名有不真實三者真實性體有無皆真如如之體非有非無故問曰是三性實相云何答曰分別性實相者人法增益及損減由解此性故此執不生是分別相人法者是分別所作若依真諦觀此人法為有名增益執若依俗諦觀此人法是無名損減執若通達此分別性則增益減損二執不生是名分別實性相復次依他實性相者能執所執增益及損減由解此性故故此執不生是名依他性相此能執所執若見真為有則是增益名為常見若見俗定無則是損減名為斷見若通此二性斷常二執並不得生是名依他實性相唯有似塵識故則無能所無能所故無增益執由有似塵識故無損減執復次真實性相者有無及增益損減執由解此性故執不得生所以者何若執空為有名增益謗若執空為無名損減謗若通達此性則二執不生是名真實性相五應知等者問曰是三性幾應知幾不應知答曰一切應知何以故由知三性能通達三解脫門能除三障故知分別性能通達空解脫門能除肉煩惱知依他性通達無願解脫門能除皮煩惱知真實性能通達無相解脫門能除心煩惱又初解脫障次禪定障後一切智障故問曰三性中幾性不可滅幾性可滅耶答曰二性不可滅一性可得滅何以故分別性本來是無故不可滅真實性本來是真故不可滅依他性雖有不真實是故可滅以是義故說應知等六因事說諸佛說法有二種一了義經二不了義經不了義經者由此三性是故佛說不了義經如緣有燈故知物在暗中後時因燈能得了現暗中之物如來亦爾由有著三性者故說不了義經達三性者自然顯了名了義經如經中說若人已得無生法忍則不退墮問曰此言云何成立答曰由有三性故則得成立如來約分別性故說本來無生忍約依他性故說自性無生忍約真實性故說惑垢苦本性無生忍問曰如來約何性說如此義言一切諸法無生無滅本來寂靜自性涅槃耶答曰約無相性說如是言問曰如來約何法說一切諸法譬如幻化耶答曰約無生性說問曰如來約何法說如是言一切諸法譬如虛空答曰約真實性說是故佛因三性說故有了不了義經七依境者問曰此三性為何智境答曰分別性者唯是凡惑境非聖智境何以故無體相故依他性者為聖凡俗智境是俗有故真實性者唯為無分別聖智境如量如理故如量則攝一切如理則無顛倒是名依境八通達者問曰修觀行人若通達分別性者為當可說行執相中為不可說行執相中耶答曰若由世俗智分別可說行執相中若由出世無分別智通達者可說不行於執相中是故依他與分別同一無相如分別依他真實亦如是問曰修觀行人能如真實理入分別性照了何性耶答曰了真實性問曰修觀行人如真實理入真實性照了何性答曰了依他性故然後得真實性是名通達九若無等者問曰若分別性無有何過失答曰若無分別性則名言不立名言不立故則依他性不得成就乃至淨不淨品並皆不立問曰若無依他性有何過失答曰若無依他性一切煩惱不由功用應自能滅若爾淨品亦不得成問曰若真實性無有何過失答曰若無真實性則一切一切種清淨境不得成故一切者別攝真俗盡一切種者通攝真俗故問曰是真實性者為可立淨為立不淨答曰不可得說定淨不淨若定淨者則一切眾生不勞修行自得解脫故若定不淨者一切眾生修道即無果報若定淨者則無凡夫法若定不淨者則無聖人法何以故淨不淨品皆以如為本故若其定淨不即無明若其不淨不即般若此兩處如性不異故此真如非淨非不淨何以故欲顯真如異眼等諸根異禪定心等故異眼等諸根者諸根既不被染亦應得同如理清淨而不然者以有漏業為因故從本不淨真如不爾在於佛地本性清淨無有從本是不淨義故異諸根異定心等者定體本性自淨可得同真而為四惑所噉故轉成不淨真如之理本來清淨則不如是雖復在無明㲉中終不為彼所污問曰此三性幾性無體能生有體答曰唯分別一性無體能生依他性體問曰此幾性有體能生有體答曰唯是依他一性有不實體還能生依他體猶如無明生諸行等問曰此三性幾性有體能生無體答曰真實一性能滅依他令其無體故是名若無等十依止者問曰分別性依何法得成答曰依三法故成何者三一相二名三思惟依此三故分別性立問曰依他性依何得成答曰依四法成四法者謂相名分別聖智等依此四法故依他性成問曰真實性依何法得成答曰此性無住無著無有依處境無分別復次如來藏義有三種應知何者為三一所攝藏二隱覆藏三能攝藏一所攝名藏者佛說約住自性如如一切眾生是如來藏言如者有二義一如如智二如如境並不倒故名如如言來者約從自性來來至至得是名如來故如來性雖因名應得果名至得其體不二但由清濁有異在因時為違二空故起無明而為煩惱所雜故名染濁雖未即顯必當可現故名應得若至果時與二空合無復惑累煩惱不染說名為清果已顯現故名至得譬如水性體非清濁但由穢不穢故有清濁名若泥滓濁亂故不澄清雖不澄清而水清性不失若方便澄渟即得清淨故知淨不淨名由有穢無穢故得非關水性自有淨穢應得至是二種佛性亦復如是同一真如無有異體但違空理故起惑著煩惱染亂故名為濁若不違二空與如一相則不起無明煩惑不染所以假號為清所言藏者一切眾生悉在如來智內故名為藏以如如智稱如如境故一切眾生決無有出如如境者並為如來之所攝持故名所藏眾生為如來藏復次藏有三種一顯正境無比離如如境無別一境出此境故二顯正行無比離此智外無別勝智過此智故三為現正果無比無別一果過此果故故曰無比由此果能攝藏一切眾生故說眾生為如來藏二隱覆為藏者如來自隱不現故名為藏言如來者有二義一者現如不顛倒義由妄想故名為顛倒不妄想故名之為如二者現常住義此如性從住自性性來至至得如體不變異故是常義如來性住道前時為煩惱隱覆眾生不見故名為藏三能攝為藏者謂果地一切過恒沙數功德住如來應得性時攝之已盡故若至果時方言得性者此性便是無常何以故非始得故故知本有是故言常復次佛性一切種相有十義應知言十相者一自體相二因相三果相四事能相五總攝相六分別相七階位相八遍滿相九無變異相十無差別相一自體相者有二種一者別相二者通相別相有三種何者為三一者如意功德性二者無異性三者潤滑性所言如意功德相者謂如來藏有五種何等為五一如來藏自性是其藏義一切諸法不出如來自性無我為相故故說一切諸法為如來藏二者正法藏因是其藏義以一切聖人四念處等正法皆取此性作境未生得生已生得滿是故說名為正法藏三者法身藏至得是其藏義此一切聖人信樂正性信樂願聞由此信樂心故令諸聖人得於四德及過恒沙數等一切如來功德故說此性名法身藏四者出世藏真實是其藏義世有三失一者對治可滅盡故名為世此法則無對治故名出世二不靜住故名為世由虛妄心果報念念滅不住故此法不爾故名出世三由有倒見故心在世間則恒倒見如人在三界心中決不得見苦法忍等以其虛妄故名為世此法能出世間故名真實為出世藏五者自性清淨藏以祕密是其藏義若一切法隨順此性則名為內是正非邪則為清淨若諸法違逆此理則名為外是邪非正名為染濁故言自性清淨藏故勝鬘經言世尊佛性者是如來藏是正法藏是法身藏是出世藏是自性清淨藏由說此五藏義故如意功德而得顯現佛為顯此義故說如意寶譬如人以宿業故感得如意寶珠得此珠已隨其意所樂事自然得成佛性亦爾由伏事善知識修諸福慧感得此性便隨修行者意各各自得三乘之果故如意功德是其別相二無別異性者凡夫聖人及諸佛無分別心性過失功德究竟清淨處平等遍滿譬如虛空又如土銀金器此三雖異而其性等皆是空空處不別故名無別異性釋曰言過失者謂凡夫功德者即有學聖人究竟清淨者即諸佛此三處雖殊而其性不異此即以土喻凡夫銀喻學者金喻諸佛雖復三器有異而其空性一種故又是有清淨遍滿等三義有者顯無為義清淨顯無染義遍滿顯無礙義故佛告舍利弗眾生界不異法身法身不異眾生界由此義故無二無別唯有名字如是佛性於三位中平等遍滿由淨不淨品無變異故故說如虛空性三潤滑性者辯如來性於眾生中現因果義由大悲於眾生軟滑為相故大悲者有三義一體二大三別異一體義者以般若為體般若有二一無分別真智二有分別俗智今取有分別智為大悲體以大悲緣眾生起故二大義者有五一為資糧二為相三為行處四為平等五為最極一資糧者能作大福德智慧二行資糧故二為相者能觀三苦眾生悉濟拔故三為行處者通三界眾生為境界故四為平等者為於一切眾生處起平等心故五最極者過此修外無更勝行故三別異義者有八種一為自性差別悲無量者以無瞋為性大悲者以無癡為性二為相差別悲者以苦苦為相大悲者以三苦為相三為行處差別悲者以欲界為境界大悲者通三界為境界四為地差別悲者以第四禪為其地大悲者以無流如來果為其地五境界差別悲者以凡夫及二乘為境界大悲者唯菩薩與佛為境界六為德差別悲者以離欲欲界德大悲者離欲三界德七為救濟有差別悲者但有拔苦之心無拔苦事大悲者有心有事八為究竟不究竟差別悲者能小暫救濟不能真實救大悲者能永救濟恒不捨離故潤滑者潤以顯其能攝義滑者顯其背失向德義譬如水界亦有二能一則能攝散物唯滑不澁故由潤故能攝由滑故不澁故以潤者為因以滑者為果故曰現因果義復次自性清淨是其通相義者如前實空水界等譬並自性清淨是其通相故如來性在煩惱中無所染污故此四相為四惑障故為非四人所得故為四德作本故為離四倒故為滅生死對治故故說四相通一別三一通相者唯有自性清淨相三別相者一不可思惟二應得三無量功德是名自體相復次有四種因能除四障得如來性義應知四因者一信樂大乘二無分別般若三破虛空三昧四菩薩大悲四障者一憎背大乘二身見計執三怖畏生死四不樂觀利益他事初障闡提二障外道三障聲聞四障獨覺由此四惑能令四人不能得見自性清淨法身若略說世間有三種眾生一樂生死恒有二樂滅生死有三兩俱不樂有滅並忘一樂生死有者復有二種一憎背解脫道無涅槃性決樂生死不樂涅槃二已墮定位定位者非聖非凡進退無取而是佛法內人背大乘法因此人故佛說是言我非是其師其非我弟子舍利弗此人從輕暗入重暗復從重暗入於盲暗取暗為友復取闡提為友是故我說此人如是二樂滅生死有者有二種一墮非方便二墮方便中就墮非方便復有二一外道謂九十六種二是佛法內人與外道同執約正法起邪執我見故於正教義不能了達因此人故佛說是言若不信樂真空則與外道無異復次有增上慢人取空為見是真空實解脫門約此空解脫門起於空執謂一切有無並皆是空此空執者即無所有無所有故因果二諦道理並失執此空過故即墮邪無是等執者由空而起故成邪執一切邪執莫不由空故能滅除此執既依空起故不可治因此人故故佛語迦葉若人起我見執如須彌山大我亦許之何以故以可滅故若此增上慢人所起空執猶如髮端四分之一我急呵責決定不許二墮方便中有二一聲聞人自利修行但為自度不為利他二獨覺人於利他心無樂無事但起捨心無樂者不樂利他無事者了無度人之事唯為自覺自利故但起捨心者捨是平等住心不願利人亦無所損獨自覺悟故言獨覺墮方便聲聞亦爾如末田地及阿斯那二比丘佛涅槃時其皆不往後至迦葉集法藏時被召方出迦葉呵責之言汝為從佛得聖道不答云實爾又呵責言汝大過失今去當以佛法付汝任持若不如法罪失屬汝其人甘失懺悔受旨奉行三俱不樂者謂修行大乘最利根人既不同闡提樂生死有亦不墮非方便中同外道執亦不墮方便中如二乘人是故此人具行生死涅槃平等之道住無住處雖行生死而不染雖行涅槃亦非淨但為大悲故不捨生死為般若故不捨涅槃不離涅槃者異聲聞執永住無為不捨生死者異一闡提樂於生死若樂著生死者名一闡提佛法內人墮定位者亦同闡提如是二人墮在邪定聚中若樂滅生死有者是人墮非方便中則在不定聚若人樂滅生死有是人墮方便中及俱不樂得前二者修平等道是人在正定聚中離發行大乘修習無障道人之外所餘闡提外道聲聞獨覺等四人有四種障故不見佛性何者四障一憎背大乘是闡提障為對治此故佛說菩薩修習信樂大乘之法二於諸法中起我見執是外道障為對治此故佛說菩薩修習般若波羅蜜三於生死中定執苦想及厭怖心是聲聞障為對治此故佛說菩薩修習破空三昧空三昧者從初地以上能得此三昧則破虛空等執入觀之時不即有無不離有無喻如八地真俗雙觀而異八地者八地以上無出入觀初地入時則同出時則異四背眾生利益事作捨眾生意是獨覺障為對治此故佛說修習菩薩大悲菩薩大悲利他為事明獨覺人但自觀因緣無度他意故無大悲聲聞亦爾為滅此四障故以信樂等四種為因令諸菩薩修習此因得至無上法身清淨波羅蜜是名佛性清淨因如是之人得名佛子是故佛子有於四義一因二緣三依止四成就初言因者有二一佛性二信樂此兩法佛性是無為信樂是有為信樂約性得佛性為了因能顯了正因性故信樂約加行為生因能生起眾行故二緣者謂般若波羅蜜能生菩薩身是無為功德家緣故三依止者破空定等樂有之人執斷無處有樂淨等故菩薩修破空三昧能除彼執由此定力是故菩薩法身堅固則不羸弱四成就者菩薩大悲利益他事無盡故由真如不盡眾生無數故利益事亦復無盡是佛性為應得家因故一因如父身分二緣如母三依止如胞胎四成就如乳母故諸菩薩由此四義名為佛子復次果相義應知果相者有二處一者地前凡聖二位不得四德二者十地諸位地前有如是信樂等四德為清淨佛性因為對治四倒如來法身四相功德波羅蜜是其果應知四倒者於色等五陰實是無常起於常見實苦起樂見實無我起我見實不淨起淨見是名四倒倒者有三義一見所滅二修所滅三非二所滅見真諦時能除見倒定破思惑能除想倒非二所滅能除心倒為對治此四說四無倒何者為四於色等五陰未有有已有應滅故實無常如實起無常解苦時苦故樂滅時苦故捨三時苦故故實是苦於中生苦解無常為因無常為果由因果得成以依他執故果不自在因亦如是未有有已有還無既由前因是故依他亦不自在離因果外無別餘法為我是故無我為實生無我解不淨有二種一色二非色色不淨有三謂初中後初者始入胎和合種子不淨中者出胎已後飲食資養多諸不淨後者捨身已後身體壞時種種不淨故非色者或喜或憂或惡或無記或不離欲諸繫縛等故非色由此等法故不淨是以聖人通觀三界皆是不淨如是五陰如實不淨生不淨解此四皆實是故非倒若約佛性常等四德此四無倒還成顛倒為對此倒是故安立如來法身四德四德者一常波羅蜜二樂波羅蜜三我波羅蜜四淨波羅蜜如勝鬘經說世尊是諸眾生生顛倒心於內五取陰無常見常苦中見樂無我見我不淨見淨世尊一切聲聞獨覺由空解未曾見一切智智境如來法身應修不修故若大乘人由信世尊故於如來法身便作常樂我淨等解是人則不名倒名得正見云何如此世尊如來法身是常樂我淨諸波羅蜜若人作是見者名為正見是如來胸子胸子者恒在佛心胸故復次如來四德波羅蜜由因次第漸深應知逆說翻後為前謂淨我樂常由一闡提憎背大乘為翻彼樂住生死不淨故修習菩薩信樂大乘法得淨波羅蜜是其果應知由一切外道色等五陰無我性類計執為我而是色等法與汝執我相相違故恒常無我諸佛菩薩由真如智至得一切法無我波羅蜜是無我波羅蜜與汝所見無我相不相違故如來說是相恒常無我是一切法真體性故故說無我波羅蜜是我如經偈說二空已清淨得無我勝我佛得淨性故無我轉成我諸外道等於五取陰中執見有我為飜其我執虛妄故修習般若波羅蜜至得最勝無我即我波羅蜜是其果應知由諸聲聞人怖畏生死苦樂住生死苦滅靜中為飜此樂意故修習破虛空三昧一切相世出世法樂波羅蜜是其果應知由獨覺聖人者不觀眾生利益等事但樂獨處靜住為飜此意故修習菩薩大悲為利益眾生事乃至窮於生死常所持護常波羅蜜是其果應知如是信樂大乘般若波羅蜜破虛空三昧菩薩大悲等四因能成就如來法身四功德波羅蜜是故佛說由此四德一切如來唯法界為勝由如虛空取虛空為邊際極後際之後如是四句現何等義由修習信樂大乘法故諸佛至得最極清淨波羅蜜故佛說唯法界為勝為上由修習般若波羅蜜故至得眾生世界器世界極無我波羅蜜五陰名眾生世間即人空國土四大名器世界即是法空是二空所顯故故說由如虛空為修習破空三昧等故一切處諸法自在如意應得故取虛空為邊際由修習菩薩大悲故於諸眾生常起悲心護持無有邊際故說極後際之後後際之後者假令後際有後菩薩大悲亦能過之是故通辯地前聖凡二位不得四德復次十地由四障故未得極果四德金剛後心方乃得之應知何以故以出三界外有三種聖人謂聲聞獨覺大力菩薩住無流界有四種怨障由此四怨障故不得如來法身四種功德波羅蜜四怨障者一方便生死二因緣生死三有有生死四無有生死一方便生死者是無明住地能生新無漏業譬如無明生行或因煩惱方便生同類果名為因緣如無明生不善行若生不同類果但名方便如無明生善行不動行故今無明住地生新無漏業亦爾或生同類或不同類生福行名為同類以同緣俗故生智慧行名不同類以智是真慧故是名方便生死二因緣生死者是無明住地所生無漏業是業名為因緣生死譬如無明所生行是業但感同類不生不同類果善行但生樂果不善但招苦報故名因緣生死方便生死譬凡夫位因緣生死譬須陀洹以上但用故業不生新業三有有生死者是無明住地為方便無漏業為因三種聖人是意所生身譬如四取為緣有漏業為因三界內生身有有者未來生有更有一生名為有有如上流阿那含人於第二生中般涅槃者餘有一生故故名有有四無有生死者是三聖意生最後身為緣是不可思惟退墮譬如生為緣老死等為過失是故無明住地為一切煩惱所依止處而一切煩惱通名無明者以無明為眾惑根本根本既未滅盡由為一切煩惱垢臭穢熏習故阿羅漢辟支佛及自在菩薩不能至得無所染污大淨波羅蜜復次依此緣此無明住地微細妄想相遊行未息故極不能至得無行無想大我波羅蜜因此無明住地為緣及微細妄想所起無漏業為因得起三種意生身故不能至得極離因果苦大樂波羅蜜若未證得業難生難滅盡無餘如來甘露界及未證得不可思惟退墮界未滅謝故不能至得極無別異老死等大常波羅蜜復次應知無明住地如煩惱難無漏業如業難三種意生身如果報難不可思惟退墮如過失難若在三種意生身中則無常樂我淨波羅蜜故如來法身是常等四波羅蜜以如來法身一切煩惱習氣皆滅盡故是名極淨一切我無我虛妄執滅息故故名大我意所生身因果究竟盡故故名大樂生死涅槃平等通達故故名大常復次四德各有二緣義應知初有二因緣故說如來法身有大淨波羅蜜一者本性清淨名為通相二者無垢清淨故名別相本性清淨通聖凡有故名為通無垢清淨但佛果有所以名別復有二種因緣說如來法身有大我波羅蜜一由遠離外道邊見執故無有我執二由遠離二乘所執無我邊故則無無我妄執兩執滅息故說大我波羅蜜復有二種因緣說如來法身有大樂波羅蜜一由一切苦集相滅盡無餘故拔除習氣相續盡故二由一切苦滅相證得故三種意生身滅不更生故苦滅無餘是名大樂波羅蜜復有二種因緣說如來法身有大常波羅蜜一無常生死不損減者遠離斷邊二常住涅槃無增益者遠離常邊由離此斷常二執故名大常波羅蜜故勝鬘經說若見諸行無常是名斷見不名正見若見涅槃常住是名常見非是正見是故如來法身離於二見名為大常波羅蜜由此如實法界道理門故即是涅槃即是生死不可分別即是得入不二法門亦不一不二住無住處故由滅諸惑不住生死由本願故不住涅槃由般若故諸惑得滅由大悲故本願得成故不可思量經偈中說諸惑成覺分生死成涅槃修習大方便諸佛叵思議復次事能相義應知此清淨性事能有二一於生死苦中能生厭離二於涅槃欲求樂願若無清淨之性如是二事則不得成故經中說世尊若無如來藏於生死苦無厭離意亦無欲求樂願之心故不定聚眾生起此二事為用一於生死苦觀於過失為依止處生不定聚眾生厭離心故二於涅槃樂觀於功德為依止處生不定聚眾生欲求樂願欲求願樂是四種心云何為異初欲者名信信有四種一信有二信不可思議三信應可得四信有無量功德具是四義故名為欲二求者為至得此法心恒勤求無有退悔名之為求三樂者思擇如不如方便如方便者謂涅槃不如方便謂生死思擇涅槃不求速證思擇生死不求捨離故名為樂四願者從今發願窮未來際恒以願攝一切眾生未曾捨離隨所行道並入菩提願海所攝以自利故不捨涅槃為利他故不捨生死故有二觀一於生死觀苦過失二於涅槃觀樂功德故淨分人由清淨性此觀得成言淨分者一福德分二解脫分三通達分福德分者宿世善根能感此身具足諸根為受法器解脫分者已下功德種子能感未來世中解脫果報通達分者由聖道故能通達真如是名淨分是人由淨分為緣淨性為因故成此觀非無因緣若不由於此二事成觀無因緣如闡提人無涅槃性應得此觀而一闡提既無此觀故知定須因緣觀方可現是清淨性不為客塵之所染污隨三乘中未起一乘信樂又復未能親事善知識等乃至四種聖輪亦未相應言四輪者一住如法國土二依善知識三調伏自身四宿植善根輪有三義一者未得令得得令不失二者能度從此至彼從他相續至自相續從自相續復至於他三者能載為能從生死得至涅槃一住善處者即是能修正行善人所住之處若於中住恒見此人故得覺意覺者覺悟意者善心因此受持善法等事故佛說偈言無知無善識惡友損正行蜘蛛落乳中是乳轉成毒是名應住如法國土二近善友善友者有七分如偈言能施重可信能說能忍受說深為善友安弟子善處七分者一能施由能施故令地憐愛愛故尊重重故可信可信故能說由能說故能忍受外難能忍受故能說深理利於善友由說深法故能安善友置於善處若有能備此七德者可堪依止為善知識若總論此七不出三義一樂憐愍二聰明三堪忍三義若少一種則非善友若但憐愍不能聰明譬如父母雖念子病不能救治若但聰明無慈愍者如怨家師不治他疾若不能堪忍則自行不足憐愍聰明亦不成就故離雖七種合不出三能施尊重可信此三屬憐愍攝能說及說深理此二屬聰明攝能忍屬堪忍攝安善處並通三種其聰明者表離愚癡能堪忍者表異凡夫三憐愍者表異二乘唯佛世尊備此三德故堪為眾生真善知識三調伏自身心者如正教行聞時無散亂心思時無輕慢心修時無顛倒心若不自調伏身心者善處善友則無所用四宿植善根者以為解脫分故修善根善根者謂信戒聞捨智信者不離三寶正念戒者為不離善道聞者自聞令他聞不令他倒聞不障他聞因四聞故今世得聞及思修等可為法器三慧具足捨者有二一由昔捨物施他今則損於貪愛二由昔捨法施人今則輕滅無明由此捨故貪愛無明並稍輕薄以是因緣得解脫果智者是人先世已曾思擇三寶四諦故於此生得世正見乃至盡智及無生智如是之人雖具三輪若無宿善今生五根則不具足便是生於八難等處故知若無宿世善根則前三輪無所復用總此四義譬之為輪四若少一輪則不成解脫之名無由得立由此四法和合故能得解脫道者如輪能運能轉至解脫時無復此能如聖王輪備有四物所謂轂輞輻軸若無此四輪則不成以是義故若未與四輪相應者是時厭離生死觀及涅槃功德觀並不得成故經中說一闡提人墮邪定聚有二種身一本性法身二隨意身佛日慧光照此二身法身者即真如理隨意身者即從如理起佛光明為憐愍闡提二身者一為令法身得生二為令加行得長修菩提行故觀得成復有經說闡提眾生決無般涅槃性若爾二經便自相違會此二說一了一不了故不相違言有性者是名了說言無性者是不了說故佛說若不信樂大乘名一闡提欲令捨離一闡提心故說作闡提時決無解脫若有眾生有自性清淨淨永不得解脫者無有是處故佛觀一切眾生有自性故後時決得清淨法身故經偈言聰明人次第數數細細修除滅自身垢如金師鍊金聰明人次第者明此人有解不倒修能如次學數數者時無暫捨恒自研求細細者從微至著如聞思修慧細細而習除滅自垢者稍除無明重輕諸惑令清淨本性永得顯現故說猶如金師能鍊於金除諸滓璞金得淨光明復次總攝義應知攝有二種一者由因二者由果由因攝者是如來性清淨有四種因三種法與三譬相似故取海為喻三法者一法身清淨因二佛智德生因三佛恩德因法身清淨因者修習信樂大乘應知佛智德生因者修習般若及禪定應知恩德因者修習菩薩大悲應知修習信樂大乘者與器相似此中有無量定慧大寶所遍滿故故說與器相似修習般若禪定與寶相似者般若無分別故禪定不可思惟功德所依止故般若如淨寶禪定如如意寶修習菩薩大悲如清淨水於一切世間眾生潤滑一味故譬如大海唯一醎味菩薩大悲潤諸眾生亦復如是故此三法於因地中為所依能依故說總攝名如來法海是名因攝次由果攝者明如來法身有三種法與三譬相似故能總攝三譬相似者如日有三一體二光三明此與三身相似故三法者一神通二流滅三顯淨一神通者譬日有明能除障自境界無明之暗以為事用故與日明相似二流滅者謂盡無生智能燒除業煩惱令無餘以為事用故與日光相似所言滅者即是真智正能除惑故與滅名盡者即惑無時名為解脫故與盡稱三顯淨者謂盡無生境名轉依極清淨故無垢故澄靜故與日輪相似清淨者解脫障滅故無垢者一切智障滅故澄靜者客塵所不能染以本性清淨故轉依者勝聲聞獨覺菩薩三人所依止法故又有四種相應知一者為生依二滅依三善熟思量果四法界清淨相一生依者佛無分別道相續依止若不緣此法無分別道即不得生以依緣此故名此法為道生依二滅依者一切諸惑及習氣究竟滅不生無所依止故若不依此轉依法究竟滅惑者則聲聞獨覺與佛滅惑不異由不同故故知此法為究竟滅惑依止三善熟思量果者善正通達長時恭敬無間無餘等修習所知真如是轉依果若在道中轉依為因若在道後即名為果若轉依非是善熟思量果者則諸佛自性應更熟思量更滅更淨而不然者故知轉依為善熟思量之果四法界清淨相者一切妄想於中滅盡故此法界過思量過言說所顯現故故以法界清淨為相此即心行處滅言語道斷不可詮詺方是得無所得真如理故復次如來轉依有八種法攝持應知八法者一不可思量二無二三無分別四清淨五照了因六對治七離欲八離欲因此八合有二意一離欲是滅諦二離欲因即是道諦前不可思量等三句屬滅諦攝次清淨等三句屬道諦攝初離欲有三句一者云何不可思量於有無等四句覺觀思量不能通達故一切眾生言語名句味等不能詮辯故唯聖人無分別智所證知故故名不可思量二無二者如經中說舍利弗諸佛法身無二法無分別法所言二者煩惱及業是名為二如來法身無此二法故名無二三無分別分別者煩惱業家習不正思惟由不正思惟故起二由通達自性故滅二是二及分別不應不行不應者上心煩惱不相應共行不行者隨眠煩惱不共隨行即不應不行此二處故故說如來法身苦滅究竟永無生起云何如此非為除滅一法故名為滅以本來不生故名為滅如無上依經中說阿難於無生無滅法中心意及識決定不生故釋曰心者即六識心意者阿陀那識識者阿梨耶識於此三中不得生故此中若無三識則無分別分別既無亦無不正思惟等既無三識則不得起無明是以如來法身離不正思惟故則不起無明若不起無明十二有分不為生緣故名不生又勝鬘經說是苦滅者非滅壞法名為苦滅壞者破三界見諦得有餘涅槃滅者除四種生死思惟煩惱得無餘涅槃故言滅壞由苦滅名無始時節非作非生無滅離盡常住恒寂湛然自性清淨解脫一切煩惱㲉功德過恒沙數相攝非相離不捨離智不可思惟與如來法相應如來法身諸佛所說是如來法身說名離欲二離欲因者為得此法身見諦道修道所攝由境界故說無分別智有三義與日相似無流清淨故與日輪相似能照了一切境界故與日明相似能對治一切真見暗障故與日光相似釋曰真見暗障者謂具足想煩惱難業難果報難具足想者以隨眠煩惱為因五塵欲為緣不正思惟為俱起因具此三故名為具足想是暗障如實不見不知離欲法身一界故即得生起如此應見應知如來法身離欲云何見知謂如實思量不見想及不見境境者名分別性想名依他不見分別依他二性故名為真實見知一界又想者人境者法不見此人法想境故名二空如是一切諸法如來悉見悉知由平等平等已通達如真實故境智等無增減是名平等觀此觀能除真實見暗障是如來法身至得家因見修二道所攝故以是義故此離欲因不離二修而得成就二修者一如理修二如量修故世間所知唯有二種一人二法若能通達此二空者則為永得應如實際是故名為如理如量際者窮源達性究法界源故名為際如理修者不壞人法何以故如此人法本來妙極寂靜為性故無增無減離有離無寂靜相者自性清淨諸惑本來無生見此二空名寂靜相自性清淨心名為道諦惑本無生淨心不執名為滅諦是心有自性清淨及有煩惱惑障如此兩法無流界中善心惡心獨自行故於一念中兩心不相應故此兩法難可通達如勝鬘經說世尊善心念念滅不住諸惑不能染惡心念念滅諸惑亦不染世尊煩惱不觸心心不觸煩惱云何無觸法而能得染心如此而知名如理智如量智者究竟窮知一切境名如量智若見一切眾生乖如境智則成生死若扶從境智則得涅槃一切如來法以是義故名為如量至初地菩薩得此二智以通達遍滿法界理故生死涅槃二法俱知又此兩智是自證智見由自得解不從他得但自得證知不令他知故名自證知見又此二智有二種相一者無著二者無礙言無著者見眾生界自性清淨名為無著是如理智相無礙者能通達觀無量無邊界故是名無礙是如量智相又此二智有二義如理智為因如量智為果言如理為因者能作生死及涅槃因如量為果者由此理故知於如來真俗等法具足成就又如理智者是清淨因如量智者是圓滿因清淨因者由如理智三惑滅盡圓滿因者由如量智三德圓滿故前不可思量無二無分別等三名為離欲以清淨照了對治等三名離欲因是名如來轉依攝持八種功德復次轉依法身有七種名應知一沈沒沈沒取陰故二寂靜諸行無生故三棄捨棄捨諸餘伴故四過度出二苦故五拔除拔除本識故六濟度濟度五怖畏故七斷斷於六道果報故釋曰言沈沒取陰者取名貪愛有四種一欲取二見取三戒取四我語取取有二義一受取二受資糧受取者如因受生愛受資糧者為貪此受故取四種資糧四資糧者即四取也一欲取者貪欲界六塵二見取者於欲界中唯除戒取與常見二種所餘四見名之為見貪愛此見名為見取三戒取者於三界中取世間邪正二道為離苦得樂是名為戒貪著此戒故名為取四我語取我語者緣內身故一切內法為我語貪著內法名我語取色無色界定緣內法成故名我語貪著此定名之為取此四取前二屬斷見但執現在謂無未來後二屬常見執有未來故又前二是在家人起後二是出家人執又前二在家出家鬪諍因後二為在家出家修行因又前二欲取為所成見取為能成後二我語為能成戒取為所成復次陰者有眾多義如別釋今略明有二義一能生取凡夫五陰能為取因緣故二從取生即此五陰是取家果故故言取陰而言沈沒者於法身中因果俱無故稱沈沒取為對治故沈陰為報盡稱沒故說法身約取陰永無是名沈沒二寂靜諸行者一切有為法名行與四相相應故四相者一生二異三住四滅一切有為法約前際與生相相應約後際與滅相相應約中與異住相相應行役不息故名為行如來法身則不如是約前無生約後無滅中無病老湛然常住無生故說寂無滅故說靜約前不更生離意生身故約後不更死已過不可思惟退墮故約前後際不被損污過無明住地煩惱病故三棄捨諸餘諸餘者二乘人有三種餘一煩惱餘謂無明住地二業餘即無漏業三果報餘謂意生身一煩惱餘應滅二道餘應修三虛妄餘應除如來已離虛妄說名無餘二乘未離故名為餘如來轉依法身已度四種生死故一切煩惱虛妄已滅盡故一切道已修故棄生死捨道諦故此二無四德故唯法身獨住四德圓滿故是名棄捨諸餘四過度二苦者苦違逆為義逆有二一違聖人意是聖人怨能惱聖故二聖意違逆以聖能除之故二苦者一凡夫苦樂二受二聖人行苦即捨受又二者一身苦二心苦又二者一名苦二色苦又二者一二乘界內苦二菩薩界外苦故法身地中無二乘麁苦故名為過無菩薩四種生死細苦故名為度是名過度二苦五拔除阿梨耶阿梨耶者依隱為義是生死本能生四種末故四末者煩惱有二業一果報一初煩惱本二者一者一切諸見以無明為本無相解脫門為治道二者離諸見外一切煩惱以貪愛為本無願解脫為對治道次業本一者以凡夫性為本凡夫性者即是身見故次果報本一者一切生死果報依阿梨耶識為本故以未離此識果報不斷於法身中由兩道故二世滅盡故說拔除言兩道者一無分別智能除拔現在虛妄能清淨法身即名盡智二無分別後智能令未來虛妄永不得起圓滿法身即無生智拔者清淨滅現在惑除者圓滿斷未來惑故名拔除六濟五怖畏五怖畏者一自責畏二畏他責三畏治罰四畏惡道五畏眾集一自責畏者如人作諸罪惡晝夜怖畏二他責畏者既自作惡恒恐他及冥中天神見之而懷怖畏三治罰畏者身所作惡恒懼王治四惡道畏者既有罪自隨畏生惡道五眾集畏者三業不淨兼知解不深恒怖畏德眾若人已證見法身則離此五畏故說法身為濟五怖畏七斷六道果報者道義眾多略說二種一行處故名為道五陰為所行處三世為能行又以生老病死四苦所遊處故名為道二者六種同異故名為道如人同人異於五道餘亦如是是同異類云何名道有二一眾生所輪轉處二業所行處故以此二義立名為道如來法身無復此道若有餘涅槃業盡眾生輪轉果未盡無餘涅槃因果二種俱盡故名斷滅六道若有處說如來法身當知與此七名相應是說名竟復次說法身相者諸苦靜息是法身相為靜苦緣故復次說法身味味者有二一不退墮故名為味二安樂故名為味眾生在生死中乃至夢中並未曾見若修正行人求見此法得見之時即得不退安樂故以安樂為味復次說法身事事者以無相為事五陰相於中盡無餘故又以無戲論為事戲論有三一貪愛二我慢三諸見是三戲論如來滅之已盡故以無戲論為事戲論者有三義一能違礙實理二名虛誑世間三障隔解脫初違正境次違正行後違正得合此三義名為戲論又戲論有九種一通計我二的計是我三計我應生四計我不更生五計我有色應生六計我無色應生七計我有想應生八計我無想應生九計我非想非非想應生一通計我者於五陰中通執有我而不能分別即離但漫執故二是我者於現世五陰中隨取一陰為我而言是者是的別義定是二處一定在現世有二定在一陰上執故名為是三計我應生者一切諸見不出有無二種由有見故所以執常於無見中復有二種一邪見者謂一切無因無果並撥三世故二斷見者謂唯有現在不信未來故四計我不更生者此計因斷見起五計我有色應生者於欲色二界中以色為我此執則因常見故起六計我無色應生者於無色界中計受心法為我觀色壞滅此三法不滅因常見故起七計我有想應生者於三界中除無想及非想天所餘諸處並計有想為我因常見起八計我無想應生者計無想天及草木等為我以同無想心故由因常見起九計我非想非非想應生者此計有頂處為我以觀想為繫縛計涅槃為坑塹若不除想無由解脫有繫縛故若併除想復恐失我墮涅槃塹何以故想與於我不得相離故不得棄及與不棄為繫縛故欲除於想故名非想恐失我故不敢併除故名非非想由此散亂心不得涅槃故說此等名為戲論若能觀證法身一切戲論並不復生外曰於法身中何用立此相等諸義如汝所立法身應決定是無不可執故若物非六識所得決定是無如兔角兔角者非六識所得定是無故法身亦爾是故法身決定是無何用諸義答曰汝言非六識所見故法身無者是義不然何以故以由方便能證涅槃故想稱正行是名方便由此方便是故法身可知可見譬如由他心通故則能得見出世聖心釋曰他心通者有三種因緣所得兩是方便一是正道方便二者一因天耳二由天眼因天耳故聞覺觀聲由此聲故得知他心依天眼能見他肉心孔中有水水相若黑則知癡生黃則知貪赤則知瞋青白則知善見縹色時知是無記因於耳目方便故比知他心次正道者若欲得他心通須緣自心先修觀行不用現在心觀現世心自體不得一時見故以現在心能觀過去心何以故可追緣故從遠至近次第向後初則觀無量念如是漸漸至一剎那乃至滅一剎那於自心觀中而得自在然後取前人心作自境界以修觀行初入觀時須作願心起要期意先須假想觀前人身身相具足如是遣析除皮肉骨三相都盡唯餘心在細細修習緣前人心隨其利鈍遠近奢促自能徹見如彼所緣我皆能見種種諸心故如他聖心雖過六根境亦能得見如來法身亦復如是雖非六識所見由方便正行所以能見故知是有不得同無復次更有別義知法身不無何以故若法身無者則諸正行皆應空失以正見為先行攝戒定慧等善法故所修正行不空無果由此正行能得果故故知法身非無若汝說法身定無而正行能令至五陰入等滅盡故當知正行不無果者是義不然何以故涅槃不有故若五陰等無是涅槃者則去來二世陰等並無應是涅槃而此二世陰等無處既非涅槃故知不取陰無之處名為涅槃又若汝取此為涅槃者狂醉等人應有涅槃而其無者故知陰等無處非涅槃也又若汝言現世五陰無為涅槃者是義不然何以故無是無故若法現在則非是無更互相違故若法已滅則非現在若現在則不滅以有無不得並故復次依現在陰修聖道時不應得涅槃故八聖道者依現在五陰得成是時現世五陰實有未無此中永無得涅槃義云何如此汝立計言現世五陰無處名為涅槃依現五陰修八聖道得於涅槃是故汝執現世五陰無名涅槃者是義不然若汝言是時煩惱非現在故無過失者是亦不然若汝言修八聖道時五陰現在者則諸煩惱非是現世是時煩惱不得生故由八聖道得證得見是故現世得涅槃者是義不然何以故煩惱先非現世故修道則無用修聖道時是諸煩惱未除滅故汝見非相應便言非現世若隨逆流初修行時煩惱已不相應此不相應則非現世此即是汝所計涅槃若汝執此是涅槃者聖道未起時已應滅惑已得涅槃故後修聖道則無復用是八聖道能滅諸惑及得涅槃者是義不可故知煩惱滅處不名涅槃若汝說由聖言故欲等滅盡名為涅槃如吉祥經偈說滅盡及離欲無死墮微妙若人見此經成佛得寂滅無法與此等若證則無憂是真妙法寶由是義吉祥若汝言欲等諸惑非現世非有是盡由此三義名滅諦者是義不然何以故第四果同此義故佛經中說何者名阿羅漢果以三界惑盡名羅漢果但以欲等滅為果此果實不如此正以出世果報四陰戒等五身為羅漢果但由此惑滅羅漢果得成故於果中說此因名涅槃亦爾由涅槃故諸惑得滅是故因中說於果名是故汝說由八聖道能得涅槃道不空者是義不然復次法身住時短促有為法相非功用得是三過失於汝義則壞若汝所說欲等惑滅說名法身汝所立義中則有三失一是住時短促短促者諸法念念不住是名滅盡以滅盡故不得暫住汝云何立此滅盡義為法身耶以短促時故失法身常義二有為法相過失者若此滅盡是法身法身則是有為法相法身若是有為相者無有是處三有非功用過失者此一切諸法依因緣滅則是自性何以故滅為本故若滅非功用得法身亦不因功用而得既無功而得者睡眠狂醉等亦應皆得涅槃以此三失故汝義不成復次若滅盡為涅槃者則與有為諸法相應以滅有同動苦二法故夫有為法皆為欲等惑火所燃故恒散動不住則為生老死等所壞是故恒苦如佛說言比丘生老死等是有為法故一切有為恒燃恒苦是死者即是滅盡此滅盡即有為若是有為故知汝立法身不得是常既非常者汝義寧立何以故則汝義計最靜為動最樂為苦是故不然若汝說從此一滅永無復生為涅槃者是義不然何以故不離前諸過失故汝言永滅者生與死滅不異故是義不可若汝說永滅為涅槃者道亦應成涅槃何以故無有一滅永不復生無有此法我今隨汝意說我願有此滅若有此滅終不能離前諸失故又道滅後煩惱亦復不生若謂永滅是涅槃者是道用滅應是涅槃又若汝說能滅為涅槃者無別涅槃以為能滅唯以道用正為能滅故知道體應能為滅若汝說煩惱不生為涅槃者是義不然何以故不免二種失故若煩惱不生即與滅盡同體如前死滅等五難過失故是不生者為在道前為在道後若在道前未修道時已應得之修道無用若在道後則屬未來過三世義則不成立又汝立無生其義云何為是有惑故無生為是無惑故無生若煩惱有則無無生何以故有無二法不得一時同處故譬如一人行時不住住時不行以二法相違行住不得俱故故知煩惱在時則不得立以無生故若無煩惱立無生者是時煩惱既無約誰而辯無生耶譬如人說石女之女不能生兒復次汝立煩惱無生者為是物有為非物有是物有者如四大等有實法有假名此等是有物非物有者如空花兔角等了自無故故言非物有若言是有物者則由四緣所成四緣所成故無生義則不立以是義故有為無為則無差別若汝說是物有不為四緣成者即同邪見外道所執自性隣虛我時方等故若非有物是涅槃者但有名字便如人說兔角尖利若爾即同前破則修道無用外曰若不取無生為涅槃者云何佛說無生滅盡為涅槃耶答曰道依涅槃能使煩惱未來不生現在者滅因中說果故名涅槃為無生滅盡外曰何故果說因名而不直取果體自名答曰極微細故一切法中無有能細涅槃之者是故若得此法一切欲等諸惑滅不更生故假此麁名顯以細理理相可知故此經中作此說也問曰云何知此涅槃極微細耶答曰大仙不樂說法故無分別聖智所知故大師觀涅槃極微細故觀眾生根性不相稱故是故佛心迴向寂靜入於涅槃不欲說法故經言我寧不說法疾入於涅槃故無分別聖智所知者如摩健持經說世尊若涅槃是有我今自有聰明利智云何不見佛言涅槃實有汝今未得無分別聖智故不得見以微細故非聞慧所得以真實故非思慧所得思慧雙能通達真俗諦故不得周於妙理無思之界以甚深故非世間修慧所得修慧但得淺理未能通達甚深之理以此微細非言語能說故借麁名顯於妙理由無分別聖智所見故故言微細得成外曰若涅槃是修道所得者與未能修道之人不得相應既不相應是故不共若不共則是無常答曰若從此向前是無向後是有者可說無常無此義故前際無有故說無生若汝說未修道時不能得故無無生者是義不然何以故非道所生故此法必須因道得至非道能生是故未修時不得言無是故無生義立無後際故是故無滅中際無業煩惱等故無變異以無生異滅等三失故說常住不同外道以無因故一名常住也正義者不取因為常住法如涅槃不由因故有汝謂隣虛等亦不由因故有無如是義何以故涅槃離有離無四謗不及以不由因故得是常汝計隣虛既有有故不得無因是有因即無常故若汝說涅槃無三失故常住隣虛等亦無三失故常住者是義不然何以故汝證義相不成就故涅槃常住不與隣虛同相異相隣虛等是有分別故無有證義得成涅槃是無分別故涅槃常住隣虛等常住則不得立復次隣虛等亦不成就何以故以獨聚不成故獨者義不成以四大不相離故若聚者亦不成就以相麁故並非隣虛塵故若離涅槃無有一法是常住故以涅槃實有常住依方便得解脫故修道不空過故故有涅槃前際等無故故知常住過色等相故故說非色不離清涼等色相故故說非非色大功用無分別智所得故故說真有因出世大精進所成就道佛所得故故知實有如經中說比丘是法實有不生不起不作無為故知涅槃實常住此法是如來轉依是故名總攝竟亦云相應復次分別相義應知分別者是如來性明一切法如如清淨是其通相如般若等經中所說一切法者即三性法如如者俗如即真如真如即俗如真俗二如無別異故清淨者有二種一者因中如如未得無垢果地如如無復垢穢故二者因果俱淨因中是無染清淨至果無垢清淨故如此等義是佛性通相為顯此義故佛說般若波羅蜜等諸經是佛性中分別眾生自有三種一者不證見佛性名為凡夫二者能證見佛性名為聖人三者證至此理究竟清淨說名如來復次約此佛性眾生事用有三一者顛倒為事二者無顛倒為事三者無顛倒無散亂有別法為正事顛倒者一切凡夫無倒者一切有學聖人無倒散者道後法身有別法為正事者是應化二身為度眾生皆由大悲本願力故言顛倒者一切凡夫有三倒謂想見心即皮肉心等三煩惱故二無顛倒者無惑無行二種倒故即一切菩薩有學聖人惑倒者違逆真如故起一切煩惱名為惑倒行倒者二乘人應修常等四德翻四顛倒行菩提道而今不修但修無常苦等為解脫因故名行倒此明是無小乘偏修之行離此兩倒故說大乘有學聖人三無倒散有別法為正事者是滅除禪定解脫一切智等三障故法界澄淨澄故靜寂淨故無垢不捨正事大悲本願恒化眾生名為如來故約此性分別眾生是名分別相復次階位相義應知階位義者於種種法門中若有分別廣說無流法界不出六種一自性二因三果四事五總攝六分別為顯無流界自體故先說自性依止此性故起信樂等四種勝因由此因故得常住等四德之果由佛性故起厭惡生死樂求涅槃事用得成由此自性故得離欲得離欲因名為總攝約佛性故故得分別三種眾生如來所說八萬四千法門為六種所攝次第在三位中三位者一不淨位謂眾生界二者淨位謂菩薩地三者最清淨位即是佛地故無上依經說阿難是如來法界無量無邊諸煩惱㲉之所隱蔽隨生死流漂沒六道無始輪轉我說名眾生界阿難是眾生界於生死苦而起厭離除六塵欲依八萬四千法門諸波羅蜜所攝修菩提道我說名菩薩阿難是眾生界已得出離諸煩惱㲉過一切苦洗除垢穢究竟法然清淨澄潔為諸眾生之所願見微妙上地一切智地一切無礙入此中住至無比能已得法王大自在力我說名如來復次遍滿相應知遍滿者凡夫聖人及諸如來無分別性次第三位中一顛倒虛妄二無倒聖道三四德究竟清淨此三處平等通達相並隨道理遍滿故譬如土銀金等器中虛空遍滿平等無差別如來法界遍滿三位中亦復如是是故從位次第說此遍滿如無上依經說阿難是如來界於三位中一切處等悉無罣礙本來寂靜譬如虛空一切色種不能覆不能塞若土銀金器虛空處等悉無罣礙是名遍滿復次無變異義應知離有六義合則成三離有六種者一無前後際變異二無染淨異三無生異四無轉異五無依住異六無滅異言無前後際變異者如佛為海智菩薩說解節經偈言客塵相應故有自性德故如前後亦爾是無變異相復次釋不淨位中有九種客塵非所染污故不淨淨位中常樂我淨四德及如來恒沙功德恒相應故故說如來性前後無變異若略說一切煩惱客塵凡有九種一者隨眠貪欲煩惱二隨眠瞋三隨眠癡四貪瞋癡等極重上心惑五無明住地六見諦所滅七修習所滅八不淨地九淨地惑若煩惱在世間離欲眾生相續中為不動業增長家因能生色無色界為出世無分別智所滅是名隨眠欲瞋癡等三毒釋曰言煩惱在者有二一有體說在二無體約因在故說在言體在者即見諦隨眠未得治道故言在約因在者即思惟隨眠已得治道故以思惟用見諦為因思惟雖滅由有見諦為思惟因故言因在思惟必由見諦而生若除思惟因有根本見諦惑在後更能生思惟之惑故言思惟因在不動業增長家因者一思惟能成業二見諦能得果何以故斷思惟盡業不成故斷見諦盡不感果故故說不動業為增長家因能生色無色界故為出世無分別智所滅者有二種滅一者性滅二治道滅一性滅者有二謂念念滅及相違滅相違滅又有二種一等類相違如貪違瞋等二不等類相違如正思惟違欲瞋等是名性滅二治道滅者有二種一通二別通道者謂觀真如滅三界煩惱二別道者如不淨觀等能滅貪瞋等煩惱如苦諦觀滅苦諦惑不滅集諦惑故名隨眠欲瞋癡等四三毒極重上心惑者有諸煩惱在欲行眾生相續中為罪福兩行增長家因但生欲界修不淨觀等所破是名貪瞋癡極重上心煩惱五無明住地惑者在阿羅漢相續中為無流業生家因能生意所生身為如來菩提所破是名無明住地惑故阿羅漢約安立諦觀能破諸煩惱此無明住地非安立諦觀所能破故猶在羅漢相續中為無流業生家因無流業生家因者流有三義一者流入三界生死二者退失如失欲界流往色界或失色界流下欲界則隨生死不定一處故名為流三者流脫功德善根失戒定慧譬如破塘水則不住無此三流故名無流業者作意為義此意業能生四種生死如來菩提破者如來菩提非安立諦觀是名如來菩提因此道故能滅此惑故名無明住地六見諦所滅惑者有二種學人一凡夫二聖人此惑在學道凡夫相續中無始已來未曾見理因初出世聖道所破名為見諦釋曰學道凡夫相續中者若小乘則從煖頂忍世法此四是學道凡夫位見諦隨眠其未能滅故言在中無始時節未見者從無始以來迄至此道所未曾見安立聖諦故言未曾得見初出世聖道所破者始自苦法忍初念之道能破煩惱名為見諦自此後去並屬思惟平等觀者有利有鈍若利根人於一念中則等觀四諦八十八惑一時俱斷皆名見諦若鈍根人於次第觀者則初念觀苦不見餘三諦但斷苦下四諦名為見諦餘未斷者皆屬思惟是名見諦所滅惑若大乘則十信等諸位聖人者初地以上七修道所滅惑者在學道聖人相續中昔已曾見出世聖道所破是名由修道所滅惑八不淨地惑者在未究竟行菩薩相續中對障菩薩七地為無相無功用道所破對障故釋曰七地者即前七地已還故無相無功用道者即八地以上無相者即真如境無功用者即自然昇進道是名不淨地惑九淨地惑者在究竟行菩薩相續中能障八地以上三地譬金剛定慧所破言究竟者八地以上見境皆周無更別境所未見者故名究竟但方便由有淺深故諸地為別故分別煩惱有此九種約此煩惱立眾生有四種一凡夫二羅漢三有學四菩薩此四種眾生依無流界由四煩惱故不淨第一眾生由四煩惱故不淨第二眾生由一煩惱故不淨第三眾生由兩煩惱故不淨第四眾生由兩煩惱故不淨第一凡夫由四惑者前三是隨眠貪瞋癡等後一即上心煩惱由此四故不淨二由一惑者即羅漢由無明住地故不淨三由二惑者謂見諦思惟即有學聖凡夫學道凡夫由見諦煩惱故不淨有學聖人由思惟煩惱故不淨是名由二惑四由二惑者謂淨不淨即是從初地已上至七地菩薩由不淨地惑故不淨若從八地已上三地由淨地惑故不淨是名由二惑故言不淨復次為現此九種煩惱故立九譬者一為顯貪欲煩惱故立蓮花化佛譬譬如蓮花初開之時甚可愛樂後時萎悴人厭惡之貪欲亦爾初依塵成後依塵壞故以華譬貪而華壞時化佛出世如貪覆法身二為瞋煩惱故以蜂為譬者如蜂若為他所觸放毒螫人瞋亦如是若心起瞋即能自害復能害他而有甘蜜即譬法身為瞋所覆故三為無明惑故立穀中粳糧譬譬如白米為糠所覆不得受用法身亦爾為無明㲉所隱覆故不得現四為上心三種煩惱立金墮不淨譬譬如淨潔金寶為糞所塗違逆人心離欲之人亦復如是為上心煩惱違逆其意故說此譬法身本淨為上心惑所覆故言不淨五為顯無明住地故立貧女寶藏譬譬如貧女宅中地下有金寶藏為地覆故受貧窮苦二乘亦爾為無明所覆不見佛果故受四種生死之苦六為顯見諦惑立菴羅樹子譬譬如菴羅子生芽之時必破其皮然後得出皮譬見諦芽譬法身見諦亦爾初見真理即破此惑法身顯現故七為顯思惟惑故立弊帛裹金寶譬譬如敗衣不堪服用身見真實先來已破聖道對治數數習故思惟煩惱無復勢力譬彼敗衣金如法身為思惑所障八為顯不淨地惑立貧女懷王子譬譬如轉輪王子在貧女腹中胎不能污七地以還煩惱亦爾雖名煩惱而有三德一者無染濁智慧慈悲所含養故二者無過失以不損自他故三者無量功德能成熟佛法及眾生故若長煩惱即成凡夫不能成熟佛法若斷煩惱即成二乘不能成熟眾生九為顯淨地惑故立摸中金像譬譬如鑄金像未開摸時像已成熟水等諸物不能破唯斧等乃能破故八地以上惑亦如是唯金剛心能破究竟故因三種自性為顯心清淨界名如來藏故說九種如蓮花等譬三種自性者一者法身二如如三佛性合此九譬為三初三譬法身次一譬如如後五譬佛性云何如此明諸佛法身有二種一正得二正說言正得法身者最清淨法界是無分別智境諸佛當體是自所得法二正說法身者為得此法身清淨法界正流從如所化眾生識生名為正說法身正說法身又有二種一深妙二麁淺為安立此二道理一深妙者為安大乘道理二麁淺為二乘人說此道理復次第一義諦為安立菩薩甚深法藏約真俗二諦安立二乘十二部等種種法藏釋曰一正得法身者體是真如世間無物可為譬者故還取花中佛像為譬二正說深妙法身者以真如一味故故取蜂家蜜為譬三麁淺正說法身者以顯真俗種種義味故故取糠中米為譬由此三譬顯諸佛正得法身正說法身是三法身遍滿攝藏一切眾生界無餘故故經說無一眾生出如來法身外者如無一色出虛空外者故次金墮不淨一譬譬如如者如如有三義故取金為譬一者性無變異二者功德無窮三者清淨無二自性亦如無變異故功德亦如無增減故清淨亦如無染污故故曰如如是真如如在一切邪定聚及一闡提諸眾生中本無差別若至客塵滅後說名如來藏故說一切眾生為如來藏能藏如來不得顯現為顯此清淨無二故佛說此經文殊師利諸佛已出離於我取根本由此自性清淨應一切眾生清淨是自性清淨與眾生清淨無有二故為顯此如故說金寶譬後五譬佛性者佛性有二種一者住自性性二者引出性諸佛三身因此二性故得成就為顯住自性故說地中寶藏譬此住自性佛性者有六種德故如寶藏一者最難得佛性亦爾於無數時節起正勤心因福德智慧滿足莊嚴方始顯現故譬如意寶藏由勝因乃感二者清淨無垢由佛性與煩惱不相染故是故譬如意寶不為不淨所污三者威神無窮明六神通等功德圓滿故如意寶亦爾隨意能辦故說寶藏譬四者能莊嚴一切世間功德善根於一切處相稱可故如意寶亦爾能為世間種種莊嚴具五者最勝於一切法中無與等故亦如如意寶物中最勝故說寶藏為譬六者八種世法中無有變異為十種常住因故真寶亦爾雖燒打磨不能改其自性故取寶藏以譬住自性佛性二者引出佛性從初發意至金剛心此中佛性名為引出言引出者凡有五位一能出闡提位二能出外道位三出聲聞位四出獨覺位五出菩薩無明住地位此法身能破煩惱㲉其體顯現故第六說菴羅樹芽為譬如彼樹芽能破皮肉得出生為大樹王故說引出佛性如菴羅樹芽能生大樹王故為約此兩因故佛說三身果一者因住自性佛性故說法身法身有四種功德是故第七說敗帛裹真金譬四功德者一自性有如金本有非所造作二清淨如金本淨塵垢不能染污三為一切功德所依處如金能感種種貴物故四平等所得謂一切眾生並同應得如金無的主眾人共有隨其功力修者即得故說法身猶如真金二者因引出佛性故說應身應身有四種功德是故第八說如貧賤女人有轉輪王胎四功德者一依止依止者三十七道品是所依止二者正生謂欲得應得即是未知欲知根三者正住謂正得即是知根四正受用即知已根合此四義名為應身如胎中轉輪王子亦有四義一以宿業為依止二未得王位欲得如初生三正得王位如住四得已不失如受用是故應身以胎中轉輪王為譬三者因引出佛性復出化身化身者有三事一有相如水中月以影相為體故二由功力以宿願所作故三有始有終故第九立摸中佛像為譬釋曰三義者一有相貌譬如月影但似而不真實化身亦爾非實體故二由人工造作者譬化身宿願所起三明有始有終者譬化身隨緣變化故能有始有終復次以三義故顯此三身初甚深義顯於法身甚深者體微細故故此法身具足五相五種功德五相者一者無為相離生老等四相過失故二者無一異相真與俗諦不一不異復有二種一約法辯二就人論約法辯不一不異者為真通故不可言異以俗別故不得言一如螺白色螺之與色不一不二若言異者見取螺白色時不應得於螺解若言一者不應有香味觸異但應是色二約人論真俗不一不異者若真與俗一凡人見俗則應通真若通真者應是聖人以不見真故故知不一若言異者聖人見俗不應通真若不通真即是凡夫以聖人見故不得為異是故不一不異三離二邊相者有六種中道故能出離六種二邊何者為六一者執可滅滅二者執可畏畏三者執可執執四者執正與邪五者執有作無作六者執不生同生一執可滅與滅者有人謂言一切諸法畢竟可滅是名一邊畢竟滅盡是名為空復是一邊因此二邊偏執而生怖畏為離此二邊偏執故佛說諸法不有故非可滅不無故非不滅非滅非不滅是名中道故佛立虛空譬所以寶頂經云迦葉譬如有人怖畏虛空椎胸叫呼作如是言善友汝等為我除此虛空除此虛空迦葉於汝意云何此空為可除不迦葉言不可世尊佛言迦葉若有如是沙門婆羅門怖畏性空我說是人失心狂亂所以者何迦葉一切諸法並是說空方便若畏此空云何不畏一切諸法若惜諸法云何不惜此空問曰此經為顯何義答曰為示一切諸法本性非有故說法空非關法滅然後得空故於空性不應生怖是名離可滅滅二邊顯非能滅所滅中道二執可畏畏二邊者以分別性所起色等六塵執為實苦是為一邊生怖畏心復為一邊此是因依他性執分別性於中計有實苦而生怖畏為離此二邊偏執欲顯中道故佛以畫師為譬迦葉譬如畫師作羅剎像像甚可畏畫師見像自生怖畏覆面不敢看失心顛狂迦葉如是凡夫由自所作色等諸塵流轉生死於如是法不能通達如實道理此譬為顯何義為明色等諸塵非是實有但以妄想分別所作如彼畫師自分別作羅剎惡像見還生怖是人亦爾自於空中而生怖畏釋曰初一譬約聲聞小乘說此第二譬約大乘說云何如此以小乘人於真如中不數習故故生怖畏大乘人能數數習空故不生畏如師子子聞師子吼不生怖畏若不了分別依他二性執為實有故被染污三可執執二邊者分別可執與能執以為實有為離此二邊故經中佛以幻師為譬迦葉譬如幻師作諸幻像所作虎等還食幻師迦葉如是觀行比丘隨觀一境顯現唯空故實無所有虛無真實云何能得離此二邊由依意識生唯識智唯識智者即無塵體智是唯識智若成則能還滅自本意識何以故以塵無體故意識不生意識不生故唯識自滅故意識如幻師唯識智如幻虎以意識能生唯識故唯識觀成還能滅於意識何以故由塵等無故意識不生譬如幻虎還食幻師如提婆法師說偈言意識三有本諸塵是其因若見塵無體有種自然滅四邪正二邊者正者通達位中真實觀行分別為正未通達前分別為邪為離此二邊故以兩木生火為譬如經中說迦葉譬如二木相揩即能生火火生之時還自燒木如是正相真實觀行與邪相治生聖智根智根若成還除邪正二分別故譬如火生還燒兩木兩木若盡火亦無依邪正不二故言中道五有作無作二邊者有作者有人執言欲修智慧必先作意然後事成無作者有人執言智慧無事無能何以故由解惑相對由解生故惑自然滅非解能除故說智慧無事無能為離此二是故立於油燈為譬如經迦葉譬如燃燈燈光既起黑暗即滅而彼燈光雖不作意言能滅暗暗由我滅而必因於光起暗方得滅是故燈光雖不作意不無事能智慧亦爾不作是意我能滅惑而亦非不由智慧生惑便除滅故知智慧不無事能若說作意我能滅惑是名增益即有作邊若說智慧起時無明自滅不由智慧是名損減即無作邊為離此二邊故說智慧生不作意作不作意非作故不增非不作故不減是名中道六不生同生二邊者一不生執者譬如凡夫相續中煩惱恒起未曾生道由惑礙故未來亦爾故知永不解脫即是一邊二同生者明諸惑於無始長時本有若對治道與惑同時起者可能滅惑若道始生此道力弱不能滅惑故知永不解脫為離此二邊是故佛說第二燈譬迦葉如嶮暗山巖及廟堂房舍無數千年暗在其中未曾有人燃燈照了設有人能於中燃燈得成以不答言得成迦葉此中諸暗得作念言我住此已久我今不去是暗能作此意以不不可世尊何以故燈光既成不得不去迦葉如是煩惱及業從無數劫來在眾生相續中若能生一念正思惟者則久劫煩惱悉皆自滅迦葉是燈光者即譬聖無分別智黑暗者即譬眾生煩惱業由此燈譬破道不生執何以故以道依因緣生故若因緣未合道不得生因緣具者道即得生由如燃燈後方暗滅暗滅譬者破同生執以暗分羸弱故可滅是無顛倒境界故以白淨最強有真實境無顛倒故是名離六種二邊顯六種中道四離障相者障有三種一煩惱障能離此障得慧解脫阿羅漢二禪定障由離此障故得俱解脫阿羅漢及獨覺等三一切智障是菩薩道所破離此障故得成正覺如來法身在三位中雖有三障非所染污五法身界清淨相者凡有四譬譬各四義初四義者法身不改如金如如清淨如水第一義諦無相如空大般涅槃顯了如覺二四義者神通轉變如金慈悲潤澤如水自性不捨眾生如空般若解淨如覺三四義者因本清淨無染如金勝道洗浣如水解脫無累如空果體顯現如覺四四義者樂性利益如金淨體清潔如水常德無壞如空我義無著如覺問曰此五相各顯何義答曰初無為相者為顯種類義何以故如來法身以無為為種類相故二無別異者為顯相義明如來相者應知不一不二為相故三離二邊相者為顯足趺義足者即菩薩一切聖道趺者聖道所依止處捨離二邊能依中道之理得至法身故四離一切障相者為顯法身功德無諸染污智障永度故五清淨法身相者顯法身果無垢澄寂故復次五相次第義應知初無為相者顯常住二無別異相者顯真實義三離二邊相者顯對治義四離一切障相者顯解脫義五法界清淨者顯自性清淨義如是相生亦得從前向後從後向前故復次五義次第者一自性故說無為二無分別故說不一不二三聖智境界故說離二邊四自性清淨故說離一切障五究竟成就故說法界清淨是名五相復次五德者一不可量二不可數三不可思四無與等二究竟清淨一不可量者有四義一由時節久故不可量二功用大故不可量三無餘不足故不可量四無中間故不可量如佛問舍利弗汝能如量通達如來功德不舍利弗言不能世尊又問汝云何得信如來功德舍利弗言我今依聲聞能觀見如來戒等功德無處不生希有譬如有人行天園路見寶莊嚴樹生希有心我今亦爾世尊譬如有人在大城外見彼諸人出入無不可怜作如是計此城中人皆應可怜我亦如是依聲聞故能觀如來戒等功德無非希有以信知故二不可數者是不可量功德為一為多其數無窮過恒沙數如馬先行經中說偈若人有千頭頭頭有百口口口百言舌舌舌百言聲十力等一分窮劫說不盡三不可思者非覺觀境界故四無與等者不與聲聞獨覺菩薩三乘等共得故五究竟清淨者無明住地永滅無餘故是名法身五德復次應身者勢用廣大故此身本有三德一大般若二大禪定三大慈悲大般若者無分別聖智是其體相大禪定者無作意是其體相已離出入意故大慈悲者能拔能救是其體相如眾生意令得圓滿故須此三一為法樂二為六通三為拔濟是故大悲為拔三惡道苦安置人天大定能顯六通令生信樂般若為受法樂能成熟解脫是名應身復次化身者大悲為本禪定為變現般若能令有五種能一令生厭怖二令入聖道三令捨昔執四令信樂大法五令受大菩提記此三大法在因地中熏修如如安立本願由此本願至道後時隨於三身能作利益眾生之事是故出現五濁世中事有十四一現本生事二現生兜率天三從天下處中陰四入胎五出胎六學技能七童子遊戲八出家九苦行十詣菩提樹十一破魔軍十二成佛十三轉法輪十四般涅槃此十四事現五濁世至眾生盡此十四事為五因緣一為說無常苦無我空涅槃寂靜由此正說音聲能令眾生於三有中而生怖畏二生怖畏已令入二乘聖道三入聖道已生究竟涅槃心為破如此增上慢心故說大乘法花等真實法教令諸眾生捨本所執攝取慈悲般若方便四攝已於無上乘中而成熟之五成熟已授其無上菩提道記是名化身事復次依此三身隨一一身各有一德法身微細故甚深是其德應身威神具足故廣大是其德化身能濟度凡夫等諸眾生故和善是其德復次此三身者恒能生起世間利益等事故說常住常住者依十種因緣十者一因緣無邊二眾生界無邊三大悲無邊四如意足無邊五無分別智無邊六恒在禪定無散七安樂清涼八行於世間八法不染九甘露寂靜遠離死魔十本性法然無生無滅一因緣無邊故常者無量劫來捨身命財為攝正法正法既無邊際無窮無盡還以無窮之因感無窮果果即三身故得是常二眾生無邊故常者初發心時結四弘誓起十無盡大願若眾生不可盡我願無盡眾生若盡我願乃盡眾生既其無盡是故化身常在世間教導眾生無有窮盡三大悲無邊故常者若諸菩薩分有大悲尚能恒救眾生心無齊限久住生死不入涅槃何況如來眾德圓滿常在大悲救拔恒恩豈有邊際是故言常四四如意無邊故常者世間有得四神足者尚能住壽四十小劫何況如來為大神足師而當不能住壽自在億百千劫廣化眾生是故名常五無分別慧無邊故常者遠離生死涅槃二執一向與第一義諦相應不動不出故知是常六恒在禪定故常者世間有人得禪定者尚能不為水火燼溺刀箭所傷何況如來常在禪定而應可壞是故名常七安樂清涼故常者安樂即是金剛心能除無明住地最後念無常苦以無苦故故名安樂佛果顯成故名清涼是解脫道故名為常八行於世間八法不染故常者佛身雖復在於道前生死相應而不為彼煩惱所染無妄想緣故是常住九甘露寂靜遠離死魔故常者甘露令人長仙不死金剛之心能除無明最後念惑故得佛果常樂常樂故寂靜寂靜故遠離死魔離死魔故是常住法十性無生滅故是常者法身非本無今有本有今無雖行三世非三世法何以故此是本有非始今有過三世法是故名常問曰佛說大乘諸經一向皆言顯諸法空如雲夢幻煩惱能障故以雲為譬一切諸業不真實故以夢為譬一切五陰果報煩惱業所起故故以幻為譬前說此經顯於此義云何更說一切眾生皆有佛性答曰已如初說五種功德除五過失明有佛性是故言有復次此九種譬為顯佛性有五義應知五義者一真實有二依方便則可得見三得見已功德無窮四無初不應相應㲉釋曰無初者謂煩惱業報並皆無始故言無初不應者由此三故違逆法身故言不應相應者由依法身得起此三故說相應㲉者此三能藏法身故名為㲉五無初相應善性為法者釋曰無初者以性得般若大悲禪定法身並本有故故言無初體用未曾相離故言相應是名無初相應善性為法者法身自性無改由般若故性有威德由禪定故性能潤滑由大悲故故稱善性為法如是九譬釋無前後際變異義竟二無染淨變異者法身不為生死陰界入等所污故言無染非智數所作故言無淨三無生變異者法身無生故非起成非起成故非是始有不論變異四無老變異者法身無動轉故無所改異故言無老五無依住變異者若法有依有住即有變異法身不由他故無依無所的在故言無住六無滅變異者法身常住不可破壞故言無滅變異是名無變異六種別義究竟復次合六為三者一前後寂靜謂無前後際異二無流即無染淨異三無為謂無四相生住滅等故無有變異是故一切妄想諸法有三變異一果報盡故變異二對治所破故變異三剎那念念滅故變異法身不爾離三過失故一前後寂靜故無果報盡變異二無流故無對治破變異三非有為法故無念念壞變異故名無變異復次無差別義應知無差別者此如來性已至極清淨位若略說是無流界中約如來性有四義因此四義故立四名約於四人顯以四德四義者一者一切佛法前後不相離二者一切處皆如三者非妄想倒法四者本性寂靜釋曰一切佛法前後不相離者如勝鬘經說世尊如來藏不空過恒沙數等不相離不捨智不可思惟諸佛功德故知如來藏由如來功德故不空不空者即明佛具足一切功德故此性一切處皆如者一切諸法無自性故如無上依經說一切眾生有陰界入勝負種類內外所現無始時節相續流轉法然所得至明妙善以是義故故知一切處皆如非妄想顛倒法者如解節經中說佛告無盡意菩薩善男子如來性者是真實諦若如來出世及不出世性相常然非虛妄法由此經故知無妄想倒法名真實諦本性寂靜者如文殊師利遍行經說佛言文殊師利諸佛如來本性自般涅槃不生不滅以是義故故知本來自性寂靜復次立四名者一由佛法不相離故說名法身二由性一切處如故名如來三由無虛妄顛倒故名真實諦四由本來寂靜故名般涅槃是四義四名於如來性無有差別故說無差別相復次約四人者一者非身見眾生境界由此真性是邪執對治故為身見人說名法身問曰云何對此人以真如名法身答曰是諸凡夫色等諸陰無有此性強橫執有我及有我所由此人法二執染污其心身見滅處是甘露界不能信樂何能通達如來法界若見此界身見執滅雖復身見已除未除此界恒爾是故此界乃名真身凡夫所執既非真實故不俱在不得名身為對如是身見凡夫立名為身二者對顛倒人說名如來顛倒人者謂二乘人如來常住應修應行而翻倒修無常想等何以故此修依於虛妄境起故名倒修樂我淨等亦復如是由倒行故一切二乘不能進修得與如來道果相稱是故常等真如非其境界此真如者不如無常等世間對治故此真如非如中有如無非如亦如二乘如者是非如中如無非如中非如云何如此二乘之人約虛妄觀無常等相以為真如此虛妄觀唯因中有果地則無是故此如或成或壞因中則成果地則壞菩薩如者離於虛妄約真性以觀真故如此如於因果中二處無異故唯成不壞是故二乘人如逐其定滅去而不來菩薩如者因果恒有去來不異捨因到果故稱如去從果出用故曰如來是故如來非二乘境界故對二乘立如來名三者對散動心人說名真諦真如者是無增減法散動心人者始行大乘菩薩迷如來藏有二種人一者唯信滅除諸法名之為空一切諸法未分析時是名為有若分析竟乃名為空二者謂有實法名之為空我今應修應得此二人者迷如來藏前則執無故迷後人執有故迷如來藏者道理何相如偈說言無一法可損無一法可增應見實如實見實得解脫由客塵故空與法界相離無上法不空與法界相隨如來性者自清淨故能染客塵者自性空故故言無一法可損真如者與清淨因不相離過恒沙數等不捨智不可思惟諸佛功德恒相應故故言無一法可增若法無因此無法觀真如空以餘法有故觀如不空故言真如亦空不空何以故以離增減二邊故無一法可損故是空無一法可增故非空若作是觀名真實觀故得遠離增減二邊為始行菩薩不能得見此藏理故為對此人說真實諦從初地至十地是其境界觀於此理行十地行是故非關始行境界四者對十地菩薩說名涅槃唯佛一人能得涅槃餘諸菩薩不能至故如勝鬘經說世尊由得涅槃故世尊成就如來阿羅訶三藐三佛陀得一切無量不可思惟究竟清淨諸佛功德是故涅槃四種功德無差別相復次四功德者一一切功德二無量功德三不可思惟功德四究竟清淨功德由得涅槃故成如來是故如來與於涅槃無有差別何以故若離佛者無得涅槃若離涅槃無得佛故釋曰功德者初一切功德即是第八不動地位無分別無穿漏無中間自然成菩薩聖道恒相應故諸佛如來無流界中一切功德皆得成就二無量功德者是第九善慧地位無數禪定陀羅尼門海能攝無量功德智所依止故無量功德皆得成就三不可思惟功德是第十法雲地位一切如來祕密法藏證見明了智慧所依故故不可思惟皆得成就四究竟清淨者一切惑及習氣一切智障已滅盡故由滅盡智障故究竟清淨功德圓滿成就涅槃與此四功德相攝不相離故唯佛得涅槃餘人未得是故如來性於此四義四名四人四德無有差別故言無差別德以是因緣此自性等十相為顯三義一顯本有不可思議竟界二顯依道理修修行可得三顯得已能令無量功德圓滿究竟故造斯論
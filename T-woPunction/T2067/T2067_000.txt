圖像第一第一卷翻譯第二第二卷講解第三第三卷修觀第四第四卷遺身第五第五卷誦持第六轉讀第七第九卷書寫第八第十卷西域祇洹寺寶珠寶塔內說此經像西域擬前說法金像西域鷲峯山說此經像宋釋惠豪造靈鷲山圖後魏太祖造耆闍崛山圖晉殷夫人造法華臺宋謝婕妤造法華寺後魏太常卿鄭瓊造法華堂晉釋惠力造多寶塔宋劉佛愛造多寶寺多寶塔齊舍人徐儼造石多寶塔唐悟真寺釋法誠造多寶塔法華塔法華臺唐國子祭酒蕭璟造多寶塔宋路昭太后造普賢像宋釋道冏作普賢齋宋釋僧苞作普賢齋案祇洹圖云前佛殿東樓上層有白銀像像內有七寶樓觀樓觀內有寶池寶花花上有白玉像池中蓮花內有白銀塔於塔心中有真珠塔塔內有釋迦多寶二像說法花經第七會者又云妙法華經事同花嚴波若多會說之今之所翻當第三會又云複殿四臺五重上層有吠摩尼珠此珠過去諸佛曾於中說法花三變淨土隨經所有於中具現案西域書傳中天竺摩揭陀國恒河南有故城周七十餘里荒蕪歲久基趾尚存昔人壽無量歲時號拘蘇摩補修羅城唐言香花宮城逮人壽數千歲時更名波吒釐子城是巴連弗邑也去此城西南四百餘里渡尼連禪河至伽耶城城西南二十餘里至菩提樹金剛座等菩提樹東渡大河入大林野行百餘里至鷄足山鷄足山東北百餘里至大山入山東行六十餘里至上茅宮城此城即摩揭陀國之正中也故先君王之所都多出香茅故以名之崇山四圍以為外郭西通狹徑北闢山門周一百五十餘里樹木春榮皆作金色初頻婆娑羅王都此城中編戶之民頻遭火害眾庶嗟怨不安其居因令國中若有不謹遷之寒林寒林者棄尸之所俗謂不祥之地須臾王宮先自失火王謂臣曰成其遷矣遂令太子監國躬出茅城西北四五里因而舍之時吠舍釐王聞頻婆娑羅王野處寒林整集戎旅欲襲整不虞邊候以聞乃建城邑以王先舍於此故稱王舍城官屬士庶咸徒家焉或云是阿闍世王所立至無憂王遷都波吒釐城以王舍城施婆羅門今此城中無復凡庶唯婆羅門減千家耳茅城東北十四五里至耆闍崛山唐言鷲頭亦云鷲峯接北之陽孤標特起既棲鷲鳥又類高臺空翠相映濃淡分色如來御世垂五十年多居此山廣說妙法即說此經之處也故經云常在靈鷲山及餘諸住處佛在世時頻婆娑羅王為聞法故興發人徒自山麓至峯岑跨谷淩巖編石為階廣十餘步長五六里中路有二小塔一名下乘即王此徒行以進一名退凡即簡凡人不令同往其山頂東西長南北狹臨崖西垂現有甎舍高廣奇製東闢其戶如來在昔居中說法今作說法之像量等佛身唐沙門玄奘俗姓陳洛陽人也早歲出家夙資慧解遍師名匠洞曉真詮以為攀條者見微挹流者識淺乃殉軀命於絕域馳丹素於幽極以貞觀之初發迹西邁周旋往返一十七年所獲經論具如別記於彼中天竺國請得擬摩揭陀國鷲峯山說法花經金像一軀通光座高三尺色相超挺妙絕人功頂戴瞻仰實萬恒倍至止之後摸寫無窮矣宋景平元年瓦官寺沙門帛惠高造靈鷲寺有沙門釋惠豪智見通敏巧思絕倫於中製靈鷲山圖奇變無方欝似覩真其山林禽獸之形天龍八部之狀歷代未有自茲始出龕成之後傾國來觀後世造龕皆以豪為式其龕東西深三十八丈南北四十四丈四尺後魏太祖道正皇帝拓跋珪天興元年造耆闍崛山圖一所加以績飾莫不嚴具焉晉義熙七年王荊州殷夫人創造東青園寺寺中造法花臺一所宋元嘉十五年謝婕妤在秣陵縣造法花寺後魏太常卿恭侯鄭瓊起淨域寺建法花堂晉興寧二年沙門慧力於瓦官寺造石多寶塔一所宋元嘉五年彭城人劉佛愛於建康造多寶寺又造多寶塔一所齊建元元年豫州刺史胡諧之於鍾山造法音寺舍人徐儼助造石多寶塔一所唐藍田玉山悟真寺沙門法誠少小出家山居絕俗持誦此經過於萬遍依經造多寶塔一所法花堂一所法花堂一所法花臺一所臺上致經周旋禮懺又造禪室於中習定甚多靈迹具之後傳唐國子祭酒蕭璟蘭陵人梁帝之玄孫梁王巋之第五子也梁滅入隋姊為煬帝皇后生長貴盛而家崇信佛法大業中自誦法花經乃依經文作多寶塔以檀香為之塔高三尺許并為木多寶像經數年未就其兄子銓在宅朝起忽於前院草中見一檀木浮圖蓋下有一鍮石佛像製作殊異梵容威肅其眼精以銀為之中黑精光淨如自然者銓怪走告璟璟視驚喜取蓋還試置多寶塔上宛然相稱如故作者雖木色小異而塔形更妙以佛像安塔中亦相稱如故造璟喜歎自以為精誠所感其佛像衣內有舍利百餘枚璟女尼等年少竊疑舍利鎚打不破乃試取三十枚於石上以斧打之舍利迸散了無著者女就地拾覓唯得三四枚餘並不見所在既而懼以告璟璟往塔中視之即舍利皆如在舊璟從此日誦法花經一遍以至于終貞觀十二年病篤蕭后及弟姪視之璟與相見各令燃香因即共別唯留弟宋公瑀及女為尼者令燃香誦經頃之謂其尼曰我欲去普賢菩薩來迎我在東院師可迎之尼如言往迎未還璟曰此院不淨不肯來吾當往就汝等好住因與瑀等別仍起長跪合掌正向西方頃之遂絕遺令獨載一車斂以在身之服婦人不得送葬勿以肉祭祀坎纔令沒棺朝野歎其通𩄭家人奉而行之昔遍吉大士神力無邊現乘象王證明法花斯或先佛之權應或補處之垂化七地莫測二乘不思矣夫上妙色身既其明道精微圖像信亦感俗固有㳂形以悟神因迹以觀本喜見之相實汲誘之關津也宋崇憲路昭太后植因曠劫儷極皇家而幻夢尊貴塵垢賝寶思隆正化摹寫法身以大明四年乃命白馬寺比丘曇標造普賢菩薩像一軀駕乘白象六牙𦟛纖七枝平滿製度巨壯鎔式精嚴鑄比鍊銅泥茲銑鋈菩薩炳紫金之相象王耀白銀之形耀麗煌爍狀若飛騰實佛事之妙迹塔廟之真規者也而弘願不窮修福無倦到大明八年又造普賢寺壯麗之奇將美莊嚴釋道冏扶風好濤人也本姓馬氏學業淳粹弱齡有聲初出家為道懿弟子冏素誦法花唯憑誠此業元嘉二年九月在洛陽為人作普賢齋於是澡雪庭除表裏清淨嚴遍吉之像肅如在之心道俗四十許人已經七日正就中食忽有一人袴褶乘馬入至室堂前下馬禮佛冏謂常人不加禮異此人登馬揮鞭忽失所在便見赤光赫然竟天良久而滅後三年十二月在白衣家復作普賢齋將竟之夕有二沙門容眼如凡直來禮佛眾中謂是庸僧不甚尊仰聊問何居答云住在前村時眾白衣有張道覺其有異至心禮拜沙門出門行可數十步忽飛空直上衝天追目此僧不復知所後與同學四人南遊陽都觀矚風化夜乘氷渡河中道氷破三人沒死冏又歸誠觀音迺覺脚下如有一物自𢼨復見赤光在前乘光至岸建都止南㵎寺常以般舟為業甞中夜入禪忽見四人御車至房呼令上乘冏欻不自覺已見身在郡陵沈橋間見一人在路座胡床待者數百人見冏驚起曰坐禪人耳彼人因謂左右曰止向令知處而已何忽勞屈法師於是禮拜執別令人送冏還寺扣門良久方開入寺見房猶閉眾咸莫測其然宋元嘉二十年臨川康王義慶携往廣陵終於彼也釋僧苞京兆人少在關受業什公宋永初中遊北徐入黃山精舍於彼建三七日普賢齋懺至十七日有白鶴飛來集普賢座前至中行香畢乃去至二十一日又有黃衣四人遶塔數匝忽然不見譯經真偽合十四人譯論二人魏外國釋正無畏晉燉煌釋竺法護東晉西域釋訶支東晉釋支道根偽秦天竺釋童壽宋澋州釋智嚴宋北涼河西王弟京聲齊上林寺釋法獻隋西域釋德志唐西域釋法密齊竟陵王蕭子良梁大學博士江泌女右二條非正經古舊二錄失譯經隋費長房注偽經右二條疑偽後魏西域沙門道希後魏中天竺沙門寶意法花三昧經六卷右外國沙門支疆梁接魏言正無畏以魏高貴卿公世甘露元年七月於交州譯沙門道馨筆受無別廣傳經目云然正法華經十卷右沙門竺曇摩羅剎此云法護其先月氏人本姓支氏世居燉煌郡年八歲出家事外國沙門竺高座為師誦經日萬言過目即能天性純懿操行精苦篤志好學萬里尋師是以博覽六經遊心七籍雖世務毀譽未甞介抱是時晉武之世寺廟圖像雖崇京邑而方等深蘊在葱外護乃慨然發憤志弘大道遂隨師至西域遊歷諸國外國異言三十六種書亦如之護皆遍學貫綜詁訓音義字體無不備識遂大齎梵經還歸中夏自燉煌至長安㳂路傳譯寫為晉文所譯賢劫正法花等一百六十五部孜孜所務唯以弘道為業終身寫譯勞不告倦經法所以廣流中夏者護之力也以西晉大康七年八月十日護手執梵本口宣出前經二十七品優婆塞聶承遠張仕明張仲改共筆受九月二日訖天竺沙門竺力龜茲居士帛元信共參校元嘉元年二月六日重覆又元康元年長安孫伯虎虞世雅等以四月十五日寫素訖護後立寺於長安青門外精勤行道於是德化遐市聲蓋四遠僧徒數千咸所宗事春秋七十有八與門徒避地東下至澠池遘疾而卒普門品經光世音經右二經亦沙門法護別出普門品經右東晉西域沙門祇多蜜晉言訶支譯與法護譯者大同小異方等法花經五卷右沙門支道根東晉成帝咸康元年譯出妙法蓮花經一部七卷右沙門鳩摩羅什此云童壽天竺人也家世國相什祖父達多名重於國父鳩摩炎有懿節避相位出家東度葱嶺龜茲王聞其棄榮甚敬慕之自出郊迎請為國師王妹年始二十才悟明敏且體有赤黶法生智子諸國娉之並不行及見炎心欲當之乃逼以妻焉既而懷什什在胎其母慧解倍常聞雀梨大寺名德既多又有得道之僧即與王族貴女德行諸尼彌日設供請齊聽法什母忽自通天竺語難問之辭必窮淵致眾咸歎之有羅漢達麼瞿沙曰此必懷智子為說舍利弗在胎之證及什生之後復還忘前言頃之什母樂欲出家專精匪懈學得初果什年七歲亦俱出家從師受經日誦千偈偈有三十二字凡三萬二千言誦毘曇既過師授其義即自通達於是遍歷諸師廣學經教一聞能受盡其隅奧又外道經書亦悉披覽後什母謂什曰方等深教應大闡真丹傳之東出唯爾之力尋與母別苻堅建元十三年正月太史奏云有星見外圀分野當有大德智人入朝中國堅曰朕聞西域有鳩摩羅什即遣使求之未致而卒及後秦姚興弘始三年九月來儀至此以其年十二月與興相見興待以國師之禮甚見優寵悟言相對即淹留終日斫微造盡即窮年忘倦自大法東被始於漢明涉歷魏晉經論漸多而支竺所出多滯文格義興少崇三寶銳志講集什既至止仍請入西明閣及逍遙園譯出眾經什既率多諳誦無不究盡轉能漢言音譯流便既覽舊經義多紕僻皆由先度失旨不與梵本相應於是興使沙門僧󰒯僧遷法欽道流道恒道標僧叡僧肇等八百餘人󰘟受什旨弘始八年夏於長安大寺更集四方義學沙門二千餘人譯出此經又惠叡法師喻疑論曰法花正本於于填大國揮光重壤涌出空中而得流此司隷校尉左將軍安城侯姚崇疑韻玄門宅心世表注誠斯典為之傳寫至今流布又杯度比丘尼不測人也在彭城聞什在長安乃歎曰吾與此子戲別三百餘年香然未期遲有遇於來生耳什未終少日覺四大不愈乃口出三番神呪令外國弟子誦之以自救未及致力轉覺危殆於是力疾與眾僧告別曰因法相遇殊未盡伊心方復後世惻愴可言自以暗昧謬充傳譯若所傳無謬者當使焚身之後舌不燋爛以偽秦弘始十一年八月二十日卒於長安是歲晉義熙五年也即於逍遙園依外國法以火焚尸薪滅形碎唯舌不灰法花三昧經一卷右涉法沙門智嚴西涼州人弱冠出家便以精勤著名衲衣宴坐蔬食永歲每欲博事名師廣求經詰遂周流西國進到罽賓入摩天陀羅精舍從佛馱先比丘諮受禪法漸染三年功踰十載佛馱先見其禪思有緒特深器異彼諸道俗聞而歎曰秦地乃有求道沙門矣始不輕秦類敬接遠人時有佛馱跋陀比丘亦是彼國禪匠嚴乃要請東歸欲傳法中土跋陀嘉其懇至遂共東行於是踰越沙險達于關中常依隨跋陀止長安大寺頃之跋陀橫為秦僧所擯嚴亦分散憩于山東精舍坐禪誦經力精修學義熙十三年宋武帝西伐長安剋楗旋旆途出山東時始興公王恢從駕遊觀山川至嚴精舍見其同止三僧各坐繩床禪思湛然恢至良久不覺於是彈指三人開眼俄而還閉不與交言恢心驚其奇訪諸耆老皆云此三僧隱居求志高潔法師也恢即啟宋武延請還都莫肯行者既屢請慊至二人推嚴隨行恢道懷素篤禮事甚殷還都即住始興寺嚴性虛靖志避諠塵恢乃為於東郊之際更起精舍即枳園寺也嚴前還於西域所得眾經未及譯寫到元嘉四年乃共沙門寶雲譯出前經嚴清素寡欲隨受隨施少而遊方無所滯著稟性冲退不自陳敘故雖多美行世無得而盡傳嚴昔未出家時甞受五戒有所虧犯後入道受具足常疑不得戒每以為懼積年禪觀而不能自了遂更汎海重到天竺諮諸明達遇羅漢比丘具以事問羅漢不決乃為嚴入定往兜率宮諮啟彌勒彌勒答云得戒嚴大喜躍於是步歸行至罽賓無疾而化時年七十八彼國法凡聖燒身各處嚴雖戒操高明而實行未辯始移尸向凡僧墓地而尸重不起改向聖墓即飄然自輕嚴弟子智羽智遠故從西來報此徵瑞俱還外國以比推嚴信是得道人也觀世音經右宋孝武世北涼河西王涅沮渠蒙遜從弟安陽侯京聲屬涼運告終為元魏所滅京聲竄󱢋南奔建康晦志畢身不交人事常遊止塔寺以居士自畢絕妻拏淡榮利縱容法侶宣布正教是以白黑咸加敬焉譯出前經妙法蓮花經提婆達多品右沙門法獻姓徐西海延水人先隨舅至梁州仍出家至元嘉十六年方下京師止定林上寺傳通經律志業強捍善能住極眾計修葺寺宇先聞猛公西遊備矚靈異乃誓欲忘身往觀聖迹以宋元微三年發踵金陵西遊巴蜀路出河南道經苪苪既到于闐欲度葱嶺棧道斷絕遂於于闐而返獲此前品於是而還其經途危阻具諸別記獻以齊武帝永明年中遇外國三藏法師達摩摩提齊云法意於楊州瓦官寺譯出獻時為僧主以建武末年卒春秋七十有五妙法蓮花經普門品重誦偈右沙門闍那崛多隨云德志北賢豆楗陀羅國人也隨云香行國焉崛多昆季五人身居最小宿植德本早發道心適在齠齔便願出家二親深識其度不違所請本國有寺名曰大林遂往歸投因蒙度脫崛多自出家後孝敬專誠承誨積年指歸通觀二十有七隨師弘法以周明帝武成年初屆長安止草堂寺師徒遊化已果來心更登淨壇再受具足會譙王字文險鎮蜀復請同行於彼三年任盆州僧主在龍淵寺譯出前偈沙門圓明筆受建德隳運像教不弘五眾一朝同斯俗眼武帝禮之下勅追入京輦重加爵祿逼從儒服崛多秉操鏗然守死無懼帝愍其貞高哀而放歸路出甘州北由突厥乃為突厥所留至開皇五年大興善寺沙門曇延等三十餘人以躬當翻譯音義乖越承崛多在北乃奏勅請還帝依然順許遣使延訪崛多西歸已絕流滯十年深思明世重遇三寶忽蒙遠訪欣願交并即與使乎同來入國于時文帝巡幸洛陽於彼奉謁天子大悅賜問頻仍未還京闕尋勅敷譯與沙門僧休法粲等更出眾經隋滕王遵仰戒範奉以為師因事塵染流擯東越又在甌閩道聲載露身心兩救為益極多至開皇二十年便從物故春秋七十有八妙法蓮華經藥草喻品加五紙諸呪並異右沙門達摩笈多隋云法密南賢豆羅囉國人也剎帝利種姓弊邪伽囉此云虎氏有弟四人身居長子父母留戀不聽出家然以篤愛法門深願離俗年二十三往中賢豆方得落髮笈多受具足後仍經三年就師學問師之所得略窺戶牖於是歷諸大小乘國及以僧寺聞見倍多後聞支那大國三寶興盛同侶一心屬意來此既至伊吾便停一載值難避地西南路純砂磧水草俱乏同侶相顧性命莫投乃以所齎經論權置道旁越山求水冀以存濟求既不遂勞弊轉增專誦觀世音呪夜雨忽降身心充悅尋還本途四顧茫然方道迷失踟蹰進退乃任前行遂達于爪州方知曲取北路之道也笈多遠慕大國跋涉積年初契同徒或留或歿獨顧單影屆斯地勝靜意思之悲喜交集尋蒙帝旨延入京城處之名寺供給豐渥即開皇十年冬十月也至止未久華言略悉又奉別勅令就翻經住興善寺執本對譯允正寔繁所誦大小乘論並是深要至於宣解大弘微旨此方舊學頻遣積疑煬帝定鼎東都敬重隆厚至於佛法彌增崇樹乃下勅於洛水南濱上林園內置翻經館搜舉翹秀永鎮傳法登即下勅徵笈多并諸學士並預集焉與沙門彥琮增翻前品至武德二年終于洛汭抄妙法蓮花經抄法花藥王經右南齊司徒竟陵王文宣公蕭子良者崇仰釋宗深達至教注釋經論抄略詞理掩邪道而闢正津弘一乘而揚七眾世稱筆海時號智山或通夢於獨尊諡天王之嘉稱或宣授於經唄傳神度之英規其德難詳輒從蓋闕抄略前經以備在左右法花經一卷右梁太學博士江泌女小而出家名僧法年八九歲有時靜坐閉目誦出前經楊州道俗咸稱神授費長房云驗於經論斯理皎然是宿習來非關神授且據外典天子有云生而知者聖學而知者次此局談今生昧於過往耳若不爾者何以得辯內外賢聖淺深過現乎故高僧傳云釋曇諦者俗姓康氏其先康居人漢靈帝時移附中國獻帝末亂移止吳興諦父󱣶甞為冀州別駕母黃氏晝眠夢見一僧呼黃為母寄一麈尾并鐵鏤書鎮黃既眠覺見二物具存私密異之因而懷孕生諦諦年五歲母以麈尾等弄示之諦曰秦王所餉母曰汝置何處答曰不憶至年十歲出家學不從師悟自天發此即其事矣後隨父之燓鄧遇見關中僧󰒯道人忽然喚󰒯󰒯曰童子何以呼宿士名諦曰阿上本是諦沙彌會為眾僧採菜被野猪所傷不覺失聲耳今何忘耶然僧󰒯經為弘覺法師弟子為僧採菜被野猪所傷󰒯初不憶此乃詣諦父諦父具說諦生本末并示󰒯書鎮麈尾等󰒯乃悟而泣曰即󰒯先師弘覺法師也而經為姚萇講法華貧道為都講姚萇餉師二物今遂在此追計弘覺捨命正是寄物之日復憶採菜之事彌增悲悼諦後遊學內外過目斯記晚入吳虎丘山寺講禮易春秋各七遍法花大品維摩各十五遍又善屬文翰有集六卷盛行於世年六十餘終宋元嘉末年也費長房曰弘覺法師弟子僧󰒯師徒匠導名重二秦什物三衣亦復何限唯書鎮麈尾保惜在懷及移識託生此之二物遂得同往神外質礙之像尚得相隨況心內慮知之法而不憶念所以鏡瑩轉明刃砥彌利渧聚為海塵積成山世世習而踰增生生學而益廣近󱇡初始之月終至十五團圓捨人還受人即是次生事憶而不忘其神功乎閉目靜思自是女人情弱讀誦相續豈非前身時諷而論神授何乃愚瞽昧智慧之道乎法花光瑞菩薩現壽經右出古舊二錄云失譯妙法蓮花度量天地經妙法蓮花天地變異經右二經隋費長房三寶錄注偽妙法蓮花經論二卷右西域沙門菩提流支魏云道希北天竺人也遍通三藏妙入總持志在弘法廣流視聽遂狹道宵征遠莅葱左以魏永平之初來遊東夏宣武皇帝下勅引勞供擬殷贍處之永寧大寺四事供給七百梵僧勅以流支為譯經之元匠也譯出前論沙門曇林筆受其流支房內經論梵本可有萬甲所翻新文筆受蒿本滿一間屋然其慧解與勒那相亞而神悟聰敏洞善方言兼工呪術即無抗衡矣甞坐井口澡灌內空弟子未來無人汲水流支乃操柳枝聊撝井中密密加誦呪纔始數遍泉水上涌及乎井欄即以鉢酌用之盥洗傍僧具見莫測其神流支曰斯乃術法外國共行此方不習謂為聖也妙法蓮花經論一卷右中天竺僧勒那摩提魏云寶意博贍之富理事兼通誦一億偈偈有三十二字尤明禪法意存遊化以正始五年初屆洛邑與菩提流支同於洛陽內殿翻譯其後二德各傳師習不相詢訪帝以弘法之盛略敘曲煩勅令別處各翻翻訖乃參校其間隱沒互有不同勒那所翻侍中崔光筆受勒那後為天帝請講花嚴於法座奄然而卒都講僧等亦同時殞魏境聞見無不嗟美唐京師日嚴寺釋吉藏唐天台山國清寺釋灌頂唐牛頭山幽棲寺釋法融唐武丘山寺釋智琰唐襄陽耆闍寺釋智技唐藍田山悟真寺釋慧遠唐牛頭山釋智通唐左㒒射宋國公蕭瑀唐海虞山釋慧旻唐新羅國釋緣光唐蘇州流水寺釋玄璧唐同州戒業寺釋智儼更有三十三人錄名居後亦有造疏釋吉藏俗姓安本安本安息人也祖世避仇移居南海因遂家于交廣之間後遷金陵而生藏焉年在孩童父引之見於真諦仍乞詺之因名吉藏其父將藏聽皇寺道朗法師講隨聞領解悟若天真年至七歲投朗出家採涉玄猷日新幽致凡所諮稟妙達指歸論難所標獨高倫次詞吐贍逸弘裕多奇至年十九處眾覆述精辯鋒遊酬接時彥綽有餘美進譽楊邑有光學眾具戒之後聲聞轉高開皇末歲煬帝晉蕃置四道場國司供給以藏名解著功召入慧日禮事豐厚優賞異倫王又於京師置日嚴寺別教延藏往彼居之然京師欣尚妙重法華乃因其利即而開剖晚以大業初歲寫二千部法華隋曆告終造二十五尊像捨房安置自處卑室昏曉相仍竭誠禮懺又別置普賢菩薩像帳設如前躬對坐禪觀實相理鎮累年紀不替於終藏年氣漸衰屢增疾苦勅賜良藥中使相尋遺表慇懃累以大法至于清旦索湯沐浴著新淨衣侍者燒香令稱佛號藏加坐儼思如有喜色齋時將及奄然而化春秋七十有五即武德六年五月也遺命露骸而色逾鮮白有勅慰賻令於南山覓石龕安置凡講法花三百餘遍亦著玄疏盛流於世及將終日製死不怖論落筆而卒釋灌頂字法雲俗姓吳氏常州義興人也祖世避地東甌因而不返今為臨海之章安焉父天早去母親鞠養生甫三月孩而欲名思審物類未知所目母夜稱佛法僧名頂仍口斆音句清辯同共驚異因告攝靜寺慧極法師聞而歎曰此子非凡即以非凡為字及年七歲還為極公弟子日進文詞玄儒並驚清藻才綺即譽當時年登二十進具奉儀德瓶油鉢彌所留思泊極師厭世沐道天台承習定綱因有虧緒俄隨智者東旋止于台岳晚出稱心精舍開講法花跨郎籠基躡超雲印方集奔赴負篋成群有吉藏法師興皇入室嘉祥結肆獨擅浙東聞稱心道騰意未之許求借義記尋閱淺深乃知體解心醉有所從矣因廢講散眾投足天台餐稟法花發誓弘演至十七年智者現疾瞻侍曉夕艱劬盡心爰及滅度親承遺旨乃奉留書并諸信物哀泣跪授晉王晉王五體投地悲淚頂受仁壽二年下令曰禪師既是大師高足法門委寄今遣延屈必希霈然并法花經疏隨使入京也佇遲來儀書不盡意頂持衣負錫高步入宮三夏闡弘副君欣戴每至深契無不申請並隨問接對周統玄籍後遣信送還嚫遺隆倍甞有村人於法龍去山三十餘里染患將絕眾治不愈其子奔馳入山祈救頂為轉法花經焚栴檀香病者雖遠乃聞檀香入鼻應時痊復又樂安南嶺地曰安州碧樹青溪泉流伏溺人徑不通頂留連愛翫顧而誓曰若使斯地夷坦當來此講經曾未浹旬白沙遍涌平如玉鏡頂以感通相顯不違前願仍講法花用酬靈意自頂受業天台又稟道衡岳思顗三世宗歸莫二若觀若講常依法花及說圓頓止觀四念等法門其遍不少且智者辯才雲行雨施或同天網乍擬瓔珞隨聞能領唯頂一人其私記智者詞旨及自製義記并雜文等題目並勒千碑陰以貞觀六年八月七日終於國清寺房春秋七十有二初薄示輕疾無論藥療而室有異香臨終命弟子曰彌勒經說佛入滅日香煙若雲汝多燒香吾將去矣因申遺誡詞理妙切門人眾侶瞻仰涕零忽自起合掌如有所敬三稱阿彌陀佛低身󱇍就色貌歡愉奄然而逝舉體柔軟頂暖經日甞有同學智晞清高亮之士先以貞觀元年卒臨終云吾生兜率矣見先師智者寶座行列座皆有人唯一座獨空云却後六年灌頂法師外此說法焚香驗旨即慈尊降迎計歲論期審晞不謬矣以其月九日定于寺之南山也釋法融俗姓韋氏丹陽延陵新亭人也少小聰哲不修矜操真率自居博覽經史弱冠遂被經去俗晦影山林負笈尋師不遠千里乃依第山豐樂寺大明法師聽三論及華嚴大品大集維摩法花等諸經伏膺累年妙探機奧雖久為門侶人未之識也大明既滅又聽鹽官邃法師講諸經論于時座下學侶如林各騁詞鋒爭馳辯箭而融謙光藏用默契於心時候清閑發疑起問言理精妙人所不聞講主驚嗟深相崇禮乃私謂人曰此師後日必為佛法八無然率性無恒不為時輩所許後有永嘉永安寺曠法師會稽一音寺敏法師鍾山定林寺旻法師並當時義海融遍遊座下忻然獨得後歸丹陽牛頭山幽棲寺別為小屋精修故業遠近學侶翕爾歸之乃於巖谷之前講法花經一部于時正在盛冬凝霜被木乃於講所忽生三莖金色蓮花眾甚驚異歎未曾有經文既畢花亦不見又有一大鹿常依時聽講停法之後絕迹不來門人發心皆以法花為正業矣後不測所終釋智琰俗姓朱吳郡人祖獻梁員外散騎侍郎父珉陳奉朝請母張氏初懷孕日夢升高塔登相輪而坐誕育之後有異儕童八歲出家事通玄寺璩法師為弟子其後博採群經跨轢先輩陳至德三年建仁王齊百師百座競流天口之辯琰時年二十有二以英少之質簉弘通之寄機辯縱橫眾所嗟服隋煬帝在蕃亦深加禮異至大唐統宇還歸武丘山寺講念之餘常行法花普賢等懺又誦法花三千餘遍感應冥符神瑞非一宵爐未爇自起煙芬夕灌纔空潛加溢水以貞觀八年十月遷神山寺春秋七十一凡講法花三十餘遍釋智拔姓張襄陽人幼年清悟雅好佛法六歲出家初為閏師弟子閏顧有濟器乃携付哲法師哲亦襄川僧望具之別傳初誦法花日通五紙經中妙理略有規度惟日期經諸佛出世之大意也一人一道非弘不通擔畢依持開悟蒙俗承帝京上德吉藏法師四海標領三乘明匠尋詣奉旨欣擊素心首尾兩遍命令覆述英俊鼓言無非亂轍藏親臨坐拔問眾言一乘為雲遂分為三亦可一乘為雨分為三雨眾無敢答藏曰拔公此問深得旨矣乃屬累大法使必當遺寄於是振錫還襄住耆闍寺恒在常濟講法花經年別五遍貞觀十四年九月十七日於清信士張公英家宿集竪義開法花題訖云今與鄉里大德檀越等別時不測其言也遂斂容端默眾疑入定迫而察之已遷化矣合境緇素嗟惋特深顏狀如生卓然加坐蔣王躬臨禮拜燒香供養贈物百餘段墓所設五千人齋春秋六十八矣釋慧遠俗姓杜氏京兆人也弱不好弄便慕內法年甫十歲投吉藏法師而出家焉具戒已後博文多識講法花經皆自作章疏晚辭人境卜居藍谷乘閑樂道十有餘載貞觀十九年在寺夏坐時屬亢旱乃講法華以祈甘液遠近聽之雲集霧委每有二老應時而坐既非舊識遠默記之潛思詰問未之發也既講至藥草喻品大雨霑洽向之二老三日不來後策杖俱臻遠怪呼而問乃逡巡對曰弟子龍也比蒙法師弘譬喻之品開方便之門思酬德惠忽然降雨但時未應下敢擅灑之故為龍王所笞耳因忽不見遠所服三衣特加護淨或時飄然自被其體而雅性謙挹雖遇沙彌必下騎而在問也或問其故答曰髣髴染衣仙聖幢相師子致敬今成正學在余一介敢不遵乎遠常誦法華頻有靈感或不加油炷燈數日自明後染患浹辰斂念而卒年五十有一貞觀二十一年七月也釋智通姓陳住梓州八歲出家為正道法師弟子後誦法華并講在牛頭山善持威儀奉戒貞苦降伏黃老士女奏章必杖之五十遠近皆憚寺宇成就惟其經始合眾畏懾無蓄私財者常有雙鵝依時聽講講百餘遍兩度放光至貞觀二十三年十月十三日告眾吾造山寺可用十萬貫錢恨未周備今便永別言訖而卒春秋七十七矣于時合寺房堂並皆振動樹林草木悉作白色經一食頃仍方還舊左僕射宋國公蕭瑀字時父蘭陵人高祖梁武帝父明帝公深信釋典捐棄外學時處會讌勅每別賜素食又賜王褒手書大品經一部山納袈裟一領公雖參國務而誦念無虧手著法花義記凡十卷時於第內為子姪講之疏成之日夢多寶佛塔炳耀空中因召名工造茲妙塔貞觀二十二年六月卒於玉花宮未終之前遺囑云吾之衣服道具並送津梁寺同僧羯磨其上賜山衲及高祖樹皮衲鐵如意曲几麈尾香爐澡灌玉唾壺瑪瑙珠朝冠器服並入常住永為供養釋慧旻河東人志用方直操行不群九歲出家精勤潔業誦法華經朞月便度俄歷眾師具探玄妙年十七赴請還鄉於光興寺講法華經聽眾雲翔咸陳嘉瑞異香彈指屢經結空中受具足後更增榮問一十七年不出寺門無始要終布衣蔬食慶弟既絕談謔斯云遂使獸群不亂鳥集無擾大唐之始便入海虞山隱居二十餘載遠方請業常百餘人也地宜梓樹勸勵栽植數十萬株通給將來三寶功德中年別於南㵎止一草菴兩兔一虎來共同內外盤遊無相陵惱至於禽獸神祇請受歸戒敘其事績未可具言蘇州都督武陽公李世嘉及刺史江王前後頻請並固讓不受以貞觀末年八月十一日旦終於所遁春秋七十有七未終三日異香滿寺舉眾怪問曰吾後日當去矣生死人之常也寄世本若行雲慎無哭泣各念無常早求自度喪事殯葬律有恒儀碑誌飾詞一不須作能依此訣吾何言哉斯固臨終不橈可謂堅貞者矣釋曇寶不知何人斷穀鍊形戒行無點常講觀世音經導引士俗而聲調超挺特異人倫登高誦經響聞三十里內釋緣光新羅人也其先三韓之後也桉梁員職圖云其新羅國魏曰斯盧宋曰新羅本東夷辰韓之國矣光世家名族宿敦清信早遇良緣幻歸緇服精修念慧識量過人經目必記遊心必悟但以生居邊壤正教未融以隋仁壽年間來至吳會正達智者敷弘妙典先伏膺朝夕行解雙密數年之中欻然大悟智者即令就講妙法華經俊郎之徒莫不神伏後於天台別院增修妙觀忽見數人云天帝請講光默而許之於是奄然氣絕經于旬日顏色如常還歸本識既而器業成就將歸舊國與數十人同乘大舶至海中船忽不行見一人乘馬凌波來至船首云海神請師暫到宮中講說光曰貧道此身誓當利物船及餘伴未委如何彼云人並同行船亦勿慮於是舉眾同下行數步但見通衢平直香花遍道海神將百侍從迎入宮中珠璧焜煌映奪心目因為講法花經一遍大施珍寶還送上船光達至本鄉每弘茲典法門大啟實有功焉加以自少誦持日餘一遍迄於報盡此業無虧年垂八十終於所住闍維既畢髏舌獨存一國見聞咸歎希有光有妹二人早懷清信收之供養數聞體舌自誦法花妹有不識法花字處問之皆道有新羅僧連義年方八十弊衣一食精苦超倫與余同止因說此事錄之云爾釋玄璧未詳其氏蘇州吳縣人也幼小出家住流水寺好學不倦多遊巖壑棲神妙觀不以世務嬰心猛獸毒蟲妖精惡賊頻繁遭遇未始忤其情守常坐一床方四尺傍無塵雜未曾倚臥每講中百十二門攝大乘等論花嚴涅槃法花等經二十餘州咸來聽受甞講法花經忽有一鶴從外飛來於殿下池中三度含水噴灑於地徑詣佛邊聖僧座上一立不動直至講了然始飛去如此經年後乃恒住上堂即鼓翼引前下講即傾身隨從法師或令其舞即搙翮𩒮足顧影迴頭乍起乍仰或來或去變態殊絕難以具名凡歷二年周旋不去數州文翰之士莫不偉而同詠後刺史江王來向寺長史司馬遣人來報法師法師云好準常安坐王至寺門長史自報師云已知如常安坐王怪不來迎遂即却去至其夜一更王總喚合郭眾僧為國行道諸僧並馳集王所王忿形於色遣長史千行自喚法師法師報云王為國轉經心須殷重未潔淨輒即迎僧大夫輕慢不敬三寶如此轉經亦非得力王令宅內所有酒肉五辛並皆除却香湯灑掃貧道又須洗浴潔淨然可轉經公且去後日來王大瞋更遣人喚法師依常安坐一無懼色至後日乃去至彼王問諸僧曰玄璧何如人皆曰禪行高僧也王意少解令人喚入安一高座遣三五美姬側近看侍璧聊敘暄寒即禮佛上座結加趺坐凝神寂定乃經七日身衣塵積初無搖動王大發善心問眾僧曰若為得令其出定僧云以音樂供養王命侍妓奏之經半日璧乃從禪定起王及大夫人請法師懺悔受戒所有獵拘鷹鷂並皆解放璧勸王誦般若心經王依言敬受每旦恒誦於是傾捨名玲奉酬師德一無所受皆令散施王自爾之後每齋日常來就寺參問幽玄道化之聲於斯更遠即貞觀中年之事也後不知所終釋智儼俗姓嚴同州人也弱而好道清真蓋俗率行方堅動成軌則年至十二三忽遇梵僧令其剃落儼即鞠躬受誨因此出家住朝邑縣戒業寺於是遍近眾師廣祈玄教至於攝論唯識般若維摩及法花經等並貫其幽旨窮其了義加之傍習世典善談老易雅論玄情出自天骨未盈數載遂當法將每以講說之餘棲心妙觀常坐不臥用此為恒房內唯有一床更無什物實所謂高潔法師言行兼至者也顯慶三年太州仙掌縣道俗請儼於靈仙寺講法花經儼於寺僧還香房內居止閤舍初夜取法花經舒披案上方欲尋讀于時還香并侍者三人並在其處儼焚香未訖忽見經上佛字中出三舍利五色光明散滿經上行流不住還香等遍告寺僧俱來禮拜欲共收取舍利舍利還流入於佛字僧等禮拜悲泣燃香發願更覩真容舍利還從佛字中出流行不住少選之間別於他佛字中相從隱沒儼所講法華數十餘遍感靈獲瑞難以具言然妙行高蹤超駕倫輩甞與諸僧行於池側諸僧取水洗瀨儼止之曰若物屬他不與不取他池水寧得非盜又夏中正食蠅來器上儼一一以指徐引到致壁人或問之答曰學修無畏施耳自儼往來講導涉履數州每拱默徒行執持衣鉢雖有香花幡蓋鼓樂絃歌車馬振天地人物隘城郭儼但疑然不顧邈爾居後其所感惠利動盈億萬一無希取並隨處施之受具三衣至終不替不汁不破但唯少故耳斯乃穢累將除業行堅固之先候也將終數日處處巡行法朋舊識人人共別忽一日灑掃庭院端坐入禪所有門徒皆令念佛遂因在定於是而終時年六十餘矣道俗悲慟若喪所天素服而從弟子禮者萬餘人矣於是忽有異香氛氳滿院經餘七日送畢方消亡後數年其舌不懷鬢髮加長二寸容色如舊識者以為得道之流也晉剡東仰山竺法深晉剡葛峴山竺法崇晉於潛青山竺法曠晉匡山東林寺釋慧遠晉蜀龍𣾺寺釋慧持晉彭城郡釋道融晉長安釋曇影宋吳虎丘山釋曇諦宋京師何園寺釋慧亮宋下定林寺釋僧鏡宋會稽嘉祥寺釋曇機宋豫州釋道慈齊偽魏濟州釋道登齊京師湘宮寺釋弘充齊荊州竹林寺釋僧慧齊廬山釋法龍梁京師靈味寺釋寶亮梁上定林寺釋法通梁鐘山開善寺釋智藏陳楊都大禪眾寺釋法勇陳楊都大彭城寺釋寶瓊周潼州光興寺釋寶彖隋東都內慧日道場釋道莊隋常州安國寺釋慧弼隋吳郡虎丘山釋智聚隋丹陽仁孝道場釋智珠隋九江廬山大林寺釋智錯隋京師大興善寺釋弘遵隋京師大興善寺釋靈藏隋江都安樂寺釋慧海唐京師紀國寺釋慧淨唐京師定水寺釋僧鳳唐京師通玄寺釋慧頵右竝非專業兼弘異部略題徽目知蘭蓀不絕耳陳南岳禪慧思隋天台山釋智顗唐天台山釋智璪釋慧思俗姓李氏武津人也少以慈恕知名閭里甞數夢梵僧勸令出俗駭悟斯瑞辭親入道所投之寺非是鍊居乃感神僧訓令齋戒奉持守素日惟一食不受別供周旋迎送都皆杜絕年登三十在一空澤立志誦法花經誦之始半忽有潛流漂漲處處淹漬沒所坐床及至身半俄有遍體浮腫不堪動運乃立誓而言曰我於此經必有緣者水當消滅疾亦當差如其無緣水有重益即於爾夜水遂減耗身疾亦愈即停此處十年誦經閉目便見釋迦彌勒來為說法時覩遠近山陵坦無高下若斂念誦經其七卷諸品行句字義歷然覩見後移往陶丘山山前誦經之處甚多林木俗人遇有侵伐即感癩病祈請還差又於一夏行法花懺唯行及坐脅不至床夏竟歎曰吾一夏勤苦空無所獲方欲放身倚憑繩床豁然開朗心意明徹證入法門未敢自信試讀大智度論初卷即便心悟一不遺忘兼識言下之旨如是遂讀通一百卷並能誦記明解義味自後誦念之暇多講釋論及法花經思知齊曆告終乃託身陳國即入衡岳花蓋峯下立寺行道初見一捕鳥人掘地施󰃼乃往告云淺掘淺掘傷我髑髏入地未深遂得白骨一具捕人怪異請問慇懃思乃答云我已二生居此峯下誦法花經捨身於此前身骸骨並已消亡今生見者乃是第二身耳所止菴舍野人所焚遂顯癘疾投誠歸懺既受草室持經如故其人不久所患平復又夢梵僧數百形服瓌異上坐命曰汝先受戒律儀非勝既遇清眾宜更翻壇祈請師僧三十二人加羯磨法具足成就後忽驚悟方知夢受自斯已後勤務更深由此苦行得見三生所行道事又夢彌勒彌陀說法開悟故造二像竝而供養又夢隨從彌勒與諸眷屬同會龍花心自惟曰我於釋迦末法受持法花今值慈尊感傷悲泣豁然覺悟轉復精進又以道俗福施造金字法花瑠璃寶函莊嚴炫曜功德傑異大發眾心又講此經隨文造書莫非幽蹟後命學士智顗代講金經至一心具萬行處顗有疑焉思為釋曰汝向所疑此乃大品次第意爾未是法花圓頓旨也吾昔夏中苦節思此後夜一念頓發諸法吾既身證不勞致疑顗即諮受法花行法三七境界難卒載敘每年陳主三信參勞供填眾積榮盛莫加說法倍常神異難測或現形小大或寂爾藏身或異香奇色祥瑞亂舉臨將終時從山頂下半山道場大集門學連日說法苦切呵責聞者寒心告眾人曰若有十人不惜身命常修法花三昧方等懺悔常坐常行者隨有所須吾自供給必須利益如無此人吾當遠去苦行事難竟無答者因屏眾斂念俄然命盡咸聞異香滿於室內頂煙身輕顏色如常即陳太建九年六月二十二日也春秋六十有四然而身相挺特能自勝持不倚不斜牛行象視頂有肉髻異相莊嚴見者迴心不覺傾伏又善識人心鑒照冥伏訥於言過方便誨引行大慈悲奉菩薩戒至如繒纊皮革多由損生故其徒屬服章率加以布寒即艾衲用犯風霜自佛法東流幾六百載惟斯南岳慈行可歸所著四十二字門兩卷無諍行門兩卷釋論玄隨自意安樂行次第禪要三智觀等五部各一卷並行於世釋智顗字德安姓陳氏頴川人也有晉遷都寓居荊州之花容焉即梁散騎益陽公起祖之第二子也母徐氏夢香煙五彩縈迴在懷欲拂去之聞人語曰宿世因緣寄託弘道福德自至何以去之又夢吞白鼠如是再三怪而卜之師曰白龍之兆也及誕育之夜室內洞明信宿之間其光乃止內外胥悅盛陳鼎爼遂火滅湯冷為事不成忽有二僧扣門曰善哉兒德所熏必出家也言訖而隱賓客異焉兼以臥便合掌坐必面西年大已來口不忘噉見像便禮逢僧必敬七歲憙往伽藍諸僧訝其情志口授普門品初契一遍即得年十有八投湘州果願寺沙門法緒而出家焉因潛大賢山誦法花經及無量義普賢觀等二旬未浹三部究竟又詣光州大蘇山慧思禪師受業止觀思又從道於就師就又受法於最師此三人者皆不測其位也思每歎曰昔在靈山同聽法花宿緣所追今復來矣即示普賢道場為說四安樂行顗乃於此山行法花三昧始經三夕誦至藥王品心緣苦行至是真精進句解悟便發見共思師處靈鷲山七寶淨土聽佛說法故思云非爾不感非我莫識此法花三昧前方便也又入󱤰州白沙山如前入觀於經有疑輒見思來冥為披釋爾後常令代講聞者伏之即往天台於寺北花頂峯獨靜頭陀忽大風拔木雷霆震吼魅千群一形百杖吐大聲叫駭畏難陳乃抑心安忍湛然自失又患身心煩痛如被火燒又見亡歿二親枕顗膝上陳苦求哀顗又依止法忍不動如山故使強輕兩緣所感便滅忽致西域神僧告曰制敵勝怨乃可為勇文多不載自後廣流禪慧學者如林當時名匠伏膺相繁陳隋二代帝主后妃咸受歸戒供施殷積後往石城寺於佛前將就來報施床東壁面向西方稱阿彌陀佛波若觀音時有欲進藥者答曰藥能遣病以留殘年乎病不與身合藥何所遣年不與心合藥何所留智晞往日復何所聞觀心論內復何所道紛紜醫藥累擾於他吾生勞毒器死悅休歸世相如是不足多歎便令唱法花經題顗贊引曰法門父母慧解由生本迹弘大微妙難測輟斧絕絃於今日矣又索香湯漱口說十如四不生十法界三觀四教四無量六度等有問其位者答曰汝等嬾種善根問他功德如旨問孔蹶者訪路吾不領眾必淨六根為他損己只是五品內位耳又勅維那人命將終聞鍾磬聲增其正念唯長久氣盡為期云何身冷方復響磬世間哭泣著服皆不應作且各默然吾將去矣言訖端坐如入定而卒於天台山大石像前春秋六十有七即開皇十七年十一月二十二日也滅後依於遺教而殮焉至仁壽末年已前忽振錫披衣猶如平昔凡經七現重降山寺一還佛壟語弟子曰案行故業各安隱耶舉眾皆見悲敬言問良久而隱所著法花疏止觀門修禪法等各數十卷顗東西垂範化通萬里所造大寺三十五所手度僧眾四千餘人寫經一十五藏金檀畫像十萬許軀五十餘州道俗受菩薩戒者不可稱紀傳業學士三十二人習禪學士散流江漢莫限其數沙門灌頂侍奉多年歷其景行可二十餘紙釋智璪俗姓張氏清河人晉室播遷寓居臨海祖元秀梁倉部侍郎任臨海內史父文懷陳中兵將軍璪受經之歲言無虛發行不慚人親里鄉隣深加敬愛年登十七二親俱逝便投安寧寺慧憑法師以為弟子逖聞智者軌行超群為世良導即泛舸豐流直指台岫伏膺受道乃遣行法花懺悔第二七日初夜懺訖還就禪床始欲安坐仍見九頭龍從地涌出上昇虛空明旦諮白云此是表九道眾生聞法華經將來之世破無明地入法性空耳又陳至德四年永陽王伯智作牧仙都延屈智者來于鎮所璪隨師受請同赴稽山九旬坐訖仍即辭王往寶林山寺行法華三昧初日初夜如有人來搖動戶扉璪即問之汝是何人夜來搖戶即長聲答云我來看燈耳頻經數過問答如前其寺內先有大德惠成禪師夜具聞之謂弟子曰彼堂內從來有大惡鬼今聞此聲必是鬼來取人也天將欲曉成師扣戶而喚璪未暇得應便繞堂唱云苦哉苦哉其人了矣璪即開戶問意答云汝猶在耶吾謂昨夜鬼已害汝故此嗟耳成師以事諮王王遣數十人執仗防護璪謂防人曰命由業也豈防護所加願諸仁者將領還城所啟王云爾防人去後第二日夜鬼入堂內槌壁打柱周遍東西堂內六燈璪即滅五留一行道坐禪誦經坦然無懼於三七日中事恒如此行法將訖見一青衣童子稱讚善哉言已不現雖值此二緣心無憂喜隋大業元年駕幸江都璪銜僧命出參引入內殿御遙見璪即便避廗命令就坐種種顧問便遣通事舍人盧正方送璪還山為智者設一千僧齋度四十九人出家施寺物二千段米三千石并香蘇等前後凡經八迴參見天子並蒙喜悅供給豐厚以貞觀十二年卒於寺春秋八十三矣宋招提寺釋慧紹宋廬山釋僧瑜宋竹林寺釋慧益梁石門寺釋僧明梁若耶山釋道度周益州大乘寺釋僧崖隋廬山化城寺釋法充隋廬山峯頂寺釋大志唐箕州刺史蔣王家人唐荊州比丘尼姊妹唐雍州豹林谷釋會通唐襄州月嶺山釋曇猷釋慧紹不知氏族小兒時母哺魚肉輒便吐棄於是即能蔬食至八歲出家為僧要弟子精懃懍勵苦行標節後隨要上臨川招提寺迺密有燒身之意常雇人斫薪𧂐於東山石室高數丈中央開一龕足容己身乃還寺辭要苦諫不從即以元嘉二十八年於東山設大眾八關并告別知識其日闔境奔波車馬人眾及齎持金寶者不可稱數至初夜行道紹自行香行香既竟執燭燃薪入中而坐誦藥王本事品眾既不見紹悟其已去禮拜未畢悉至薪𧂐已洞然誦聲未息火至額間唱言一心言已奄絕大眾咸見有一星其大如升直下煙中俄而上天時見者咸謂天宮迎紹經三日薪聚乃盡紹臨終謂同學曰吾燒身處當生梧桐慎莫伐之其後三日果生正時年二十八紹師僧要亦清謹有懿德年一百六十終於寺釋僧瑜姓周吳興餘杭人弱冠出家業素純粹元喜十五年與同學僧曇溫慧光等於廬山南嶺共建精舍名曰招隱瑜常以為結累三塗情形故也情將盡矣形亦宜損藥王之𨅊獨何云遠於是屢發言誓始契燒身以宋孝建二年六月三日集薪為龕并請僧設齋告眾辭別是日也雲霧晦合密雨交零瑜乃誓曰若我所志克明天當清朗如其無感便當滂注使此四輩知神應之無昧也言已雲景明霽至初夜竟便入薪龕中合掌平坐誦藥王品火焰交至猶合掌不散道俗知者奔赴彌山並稽首作禮願結因緣俄見紫氣騰空久之乃歇時年四十四其後旬有四日瑜房中生雙桐根枝豐茂巨細相如貫壤直聳遂成奇樹理識者以為娑羅寶樹剋炳泥洹瑜之庶幾故見斯證因號為雙桐沙門吳郡張辯為平南長史親覩其事具為傳贊贊曰悠悠玄機茫茫至道出生入死孰為妙寶自昔藥王殊化絕倫往聞其說今覩斯人英英沙門慧定心固凝神紫氣表迹雙樹其德可樂其操可責文之作矣式颺髣髴釋慧益廣陵人少出家隨師止壽春宋孝建中出都憩竹林寺精勤苦行誓欲燒身眾人聞者或毀或贊至大明四年始就却粒唯餌麻麥到六年又絕麥等但食蘇油有頃又斷蘇油唯服香丸雖四大綿微而神情警正孝武深加敬異致問慇懃遣大宰江夏王義恭詣寺諫益誓志無改至大明七年四月八日將就焚燒乃於鐘山之南置鑵辯油其日朝乘牛車而以人牽自寺之山以帝王是兆民所憑又三寶所寄乃自身入臺至雲龍門不能步下令人啟聞慧益道人今就捨身詣門奉辭深以佛法仰累帝聞改容即躬出雲龍門益既見帝重以佛法憑囑於是辭去帝亦續至諸王妃后道俗士庶填滿山谷投衣棄寶不可勝計益乃入鑵據一小床以劫貝白纏上加一長帽以油灌之將就著火帝令大宰至鑵所請喻曰道行多方何必殞命幸願三思更就異途益雅志確然曾無悔念乃答曰微軀賤命何足止留天心聖慈罔已者願度二十人出家降勅即許益乃自手執燭以燃帽帽燃乃棄燭合掌誦藥王品火至眉誦聲猶分明及眼乃昧貴賤哀嗟響振幽谷莫不彈指稱佛惆悵𢪛淚火至明旦乃盡帝于時聞空中笳管異香芬苾帝盡日方還宮夜夢見益振錫而至更屬以佛法明日帝為設會度人令齋主唱白具序徵祥燒身之處造藥王寺以擬本事也釋僧明未詳其氏姓戒品凝潔頭陀為業住濠州招義縣石門山於山頂石上累甎造彌勒天宮一所并彌勒像常誦法花幽求妙旨誦持每聞空中彈指及稱善哉聲至天監年中遂奏所梁武請欲焚身頻繁再三方蒙聞許乃於彌勒宮前方石上遂其先志身並灰燼唯餘一甲燒訖其石方四五尺忽陷成池信宿花生鮮榮絕代諸飲此池者疾病皆愈後人取所焚灰造其儀像又造一小木像重燒此甲以灰塗之人或沾污像即移去其行道之處皆悉生花大如梨棗數過千百現有表塔具旌其事又交州平陸縣有信士失其姓名因誦法花遂仰藥王之迹焚身之後其地隆起狀如人形父往堀之乃見金像一軀大如人等捧光欲舉忽然不現釋道度平陽人本姓劉氏經行伏定居崇高之山以天監元年始至梁國憩鐘山定林寺行禪出觀所存利益拔苦與樂常運慈悲梁國成康王鄱陽忠烈王並服膺禪師受持禁戒天監十七年禪師自造法花經一百部曉夜誦持藥王一品後於花林寺覺殿啟梁武曰身為毒樹實宜焚滅厭此形骸為日已久願同喜見供養諸佛勅旨答云必欲利益蒼生自可隨緣修道若身命無常棄尸陀林施以鳥獸於檀度成滿亦為善業八萬戶蟲不容燒燼非所勸也又奉答云道度此心不可奪既蒙令勅且當奉持普通七年八月三日乃入東州至若耶山何令寺絕巖之間爰構禪室每獨言曰所應作者悉已究竟亦復何憂乃稍積薪柴漸就減食其年十一月三日鍾自虛鳴寺眾驚恐莫測何相其月八日鍾又自鳴二十三日乃請百僧到山行道四部咸花三百許人爾日乞受戒弟子一百七十餘人自云道度凡夫無明深重唯有菩薩淨戒謹與大眾共結善緣爾後更不復食唯用澡瓶以汲清水日飲一升至二十五日朝寺眾同往見瓶發五彩光耀雜氣氛氳至二十九日旦寺主全等數人共登禪室遙見龕中紫光外照其日將暮忽有群鳥五六百頭同集一樹俄頃而飛是夜二更初竟寺有雜色光映燭房宇至五更中聞山頂火聲振烈驚走往觀見禪師合掌火中春秋六十有六刺史武陵王乃遣灑掃收斂於其處而建塔焉後時聞山頂有石磬之聲聲甚清徹先燒身之處有大柿樹枯死十有餘年禪師入山恒坐樹下後春遂生枝葉禪師東行之始告弟子道隱曰吾千載有幸逢值法王今為身遠遊奉見無日有受持鐵鉢別當獻奉弟子道隱具以狀聞并獻鐵鉢乃有勅曰禪師心力決壯能行難行猶冀廣為化道利益四生便爾異世良可歎惜追蹤喜見必當面覩淨明以此而言更為可欣也釋僧岸本獽人也雖居夷俗情慕華風威容端儼舉止閑雅加以性戒成就不行殘忍獽之猥俗多居山藪好行殺獵終日網捕僧崖端拱獨自不為父兄每瞋云其儜劣崖意不免杖刃而行每見群鹿挽弓射之要附毛而過卒無傷害父兄雖見亦無感悟崖亦知其不可教化遂辭而行焉來至益州投充闍梨願為弟子出家以後篤志精懃身無長衣鉢無餘食每讀法花經至藥王菩薩品聞燒身供佛焚指弘經覃思斯言內興誓願遂燒一指造法花經當燒之日觀者填咽嚫物委積後營殿塔爰及房廊剋日燒身擬營斯福時周趙王褰帷益郡撫政臨民除煩去苛加以敬愛三寶匡護四依崖以此事諮王王即許諾剋日傍告遠近咸知薪柴累積香油豐溢其日王親率官寮同來觀禮崖於是手執香燒足躡柴積端坐其上告四眾云崖心存利物意靡貪求今捨穢軀建立淨剎若斯言不爽要當示以肉心誓已因令縱火端坐誦經音聲清亮火至其面聲乃絕焉於是上天雨花下遍城邑遠近悲哭老少咨嗟嚫施填委珍賄山積並以入寺用興殿塔燒身既盡肉心獨存此豈非位階不退故得言誓不差乎王視肉心撫而慟哭菩薩聖人於焉永往嗚呼痛矣失蔭如何時人皆號為僧崖菩薩王奉肉心起一大塔朝夕虔禮供養無闕焉釋法充姓畢氏九江人常誦法花其遍難紀兼繕造寺宇情存住持末住廬山半頂化城寺修定自非僧事未甞妄履每勸僧眾無以女人入寺上損佛化下墜俗謠然世以基業事重有不從者充歎曰生不值佛已是罪緣正教不行義須早死何慮方士不奉戒乎遂於此山香爐峯上自投而下誓粉身骨用生淨土便於虛中頭忽倒上冉冉而下處於深谷不損一毛寺眾初不知也後有人上峯頂路望下千有餘仞聞人語聲就而尋之乃是充也身命猶存口誦如故迎還至寺僧等感其死諫為斷女人經于六年方乃卒世時屬隆暑而尸不臭爛即隋開皇末年矣釋大志姓顧氏會稽山陰人發蒙出家師事天台智者顗覩其形神灑落高放物表因名為大志禪誦為業苦節自專四方名所無遠必造而言氣清穆儀相真嚴故見者眐睞知非凡器開皇十年來遊廬岳住峯頂寺不隸公名不預僧伍誦法花經索然閑雅絕能清囀使諸聽者忘疲後於華山甘露峯南建靜觀道場頭陀為業介爾一身不避虓虎聞有惡獸軌往投之皆避而不噉山粒本絕終日忘餐或以餅果繼命而已外覩不堪其惱而志安之容色如故經于七歲載禪業無斷晚住比山福林寺會大業屏除流從隱逸慨法陵遲一至於此乃變服毀形頭擐孝經麁布為衣在佛堂中高聲慟哭三日三夕初不斷絕寺僧慰喻志曰余歎惡業乃如此耶要盡此形骸申明正教耳遂往東都上表曰願陛下興顯三寶當燃一臂於崇岳用報國恩帝許之勅設大齋七眾通集志不食三日登大棚上燒鐵赫然用烙其臂並令焦黑以刀截斷肉裂骨現又烙其骨令焦黑已布裹蠟灌下火燃之光耀巖岫于時大眾見其行苦皆痛心貫髓不安其足而志雖加燒烙詞色不變言笑如初時誦法句或歎佛德為眾說法聲聲不絕臂燒既盡如先下棚七日入定跏坐而卒時年四十有三初志出家至終結操松竹冬夏一服無禦縑纊布艾麁素自此為常形極鮮白脣如丹盡裙垂半脛足躡蒲屣言氣爽朗調逸風雲人或不識怪所從來者便皺眉告曰余九江廬山福林寺小道人大志耳又善屬文藻編詞明切撰願誓文七十餘紙意在共諸眾生為善知識也僧為強禦難奉信者有見此誓無不掩淚今廬山峯頂每至暮年諸寺見僧宿集一夜讀其遺誓用曉道俗令眾皆酸結矣蔣王家有一部曲忘記名姓從八九歲即受持法花經晝夜念誦忘寢與食王時任箕州刺史部曲遂情願燒身有女事王王極寵遇女以狀啟王王從之部曲乃於山中澡浴清淨并潔壇場遂自焚身經月其女令人收父灰燼形骨都盡乃於灰中唯得一舌肉色鮮澤猶若生時王女婿韋徵見之嗟歎因遂啟王王親視之施加欽異後經數歲亦復如常荊州有比丘尼姊妹二人失其名諱同誦法花深厭形器俱欲捨身節約衣食鈎崇苦行服諸香油漸斷粒食後頓絕穀唯噉香蜜精力所被神志鮮爽周告道俗剋日燒身以貞觀三年二月八日夜於荊州大街置二高塵乃以蠟布纏身至頂唯出面目眾聚如山歌贊雲會二女咸誦法花至藥王品其姊先以火炷妹頂妹又以火炷姊頂清夜兩炬一時同耀焰下至眼聲相轉明漸下鼻口方乃歇滅恰至明晨合坐洞舉一時火化骸骨摧朽二舌俱存合眾欣嗟為起高塔近并州城西有一書生年二十四五誦法花經誓燒身供養乃集數束蒿柴曝之令燥人問其故密而不述後於中夜放火自燒及人往救火盛已死乃就加柴薪盡其形癊天樂異香大發信心耳釋會通雍州萬年御宿川人少欣道撿遊泊林泉苦節戒行是其顧習投終南豹林谷潛隱綜業讀法花經至藥王品便欣厭捨私集柴木誓必行之以貞觀末年靜夜林中積薪為窟誦至藥王便令下火風驚焰發煙火俱盛卓爾加坐誦聲如故尋見西南有大白光流入火聚身方偃仆至曉身火俱滅乃收其遺骨為起白塔勒銘存焉釋曇猷俗姓張氏許州人也遊學襄陽忽生厭離因遇值禪師及無行禪師等於月嶺山出家修道專誦法花經其誦經必立淨壇方數尺懸二十一枚幡燒香散花然後乃誦以為常準後於峴山欲讀花嚴經頻感夢中有人教誦諸偈及至轉經宛與經文符合後聞長沙寺阿育王所造飛來瑞像甚多靈跡若不輕生殉節無由契此微誠思欲此景藥王焚身供養以乾封元年行至像所祈誠弘誓願無緣障遂聞殿前彈指之聲于時屯雲驟雨已積旬日傍人止之恐或成礙猷曰此有善相必果不疑恰至二月十五日夜天大晴明月光流照猷以蠟布自手頂雙爇願得久燒久供養不願早終火及兩腕色貌無改火至眉額說法如初怡然一心目矚瑞像以光明供養願見日月淨明德佛人問苦不答曰心如金剛無有退轉甚大涼樂無有苦也俄而猛焰騰赫上下洞然又於火中告言念佛初火勢將盛僧徒咸懼恐無遺骸莫知燒相請留一驗以示含識及後總成灰燼唯餘髏骨明旦合州奔赴官寮咸萃頂禮圍遶歎恩而還纔出寺門髏骨自碎有信心者十餘人於靈骨前祈請舍利前後所降凡有八粒沈浮縱任感發應心今收其餘燼埋在寺中每有彈指之應近西明寺沙門護論初誦法花一卷纔了即燒一指至于八卷便燒八指此雖非都捨亦是遺身之次耳西魏文皇帝外國山居沙門晉秣陵道場釋寶莊東晉山居釋法相東晉三賢寺釋僧生宋法華臺釋法宗宋高逸釋普明宋瓦官寺釋慧果宋祇洹寺釋道壽宋法華寺釋僧翼齊高座寺釋慧進齊柏林寺釋弘明齊靈根寺釋慧豫齊定林上寺釋超辯齊天柱山寺釋法慧宋羅璵妻費氏秦郡東寺沙彌後魏崇山釋淨見後魏釋跋澄後魏御史中丞陸載梁南㵎寺釋慧觀梁新安太守五淹梁會稽釋僧遷梁齊寧寺釋通子梁餘杭釋慧度梁治城寺釋僧歡梁禪眾寺釋僧定梁匡山釋智登梁遊方沙門正則梁上行先生庾詵梁匡山釋寶玦梁銜草寺釋志湛梁憑法慧冥道見僧西魏文皇帝諱寶矩坐四衢而翼諸子駕三車而撝覺路繫衣珠於庶品示井清於高原大起伽藍深持淨戒入如來室偏存孤老每誦法華以為恒業昔外國山寺有年少比丘每誦法華甞於寺外經行遇羅剎女鬼變為婦人甚好姿首來嬈此比丘比丘被惑遂與之通通後精神恍忽無所覺知鬼負之飛行欲還本處規將噉於夜前分從一伽藍上過比丘在鬼上聞伽藍中有誦法華經聲因即少醒憶已所習乃心暗誦之鬼便覺重漸漸近地遂不能勝棄之而去比丘少時醒寤聞有鐘聲即尋聲到寺扣門求進具陳本末然計去其鄉已二千餘里諸僧云此人犯重不可同止有一上座云此鬼神所惑非是自心既得脫免顯經威力可留住寺令其懺悔後遇彼鄉信乃發遣之釋寶莊或云法莊俗姓申淮南人也以晉泰元中年始十歲投廬山遠法師為弟子少以苦節標名元嘉初止秣陵道場寺業行精苦常誦法華每誦之時恒淨衣別座焚香合掌注想靈山然後徐發雅音又盡文句其諷詠將半比房聞莊戶前如有兵仗羽衛之聲寶天神來聽也宋大明初卒於寺春秋七十有六釋法相不知其氏自言河南人也東晉義熙中忽悟非常超然出俗隱居山谷遊止無定廓爾幽閑不偶明執誦法華經日夜不懈相會因行經太山祠日暮因宿廟側民家夜起誦經忽聞扣門聲相時出看見有一人玄衣武冠見相致敬云是太山府君聞師誦經故來參聽弟子廟中一石函在多有財物以布施師師可開取其石蓋重過千鈞人莫勝舉相試提之飄然而開於是取得絹一百匹許錢百餘貫以施貧人濟諸窮者後渡江止越城寺忽然失志遊蕩無度時鎮北將軍司馬恬惡其無道招而鴆之頻傾三鐘神色不變澹然無擾恬大異之慚懼悔愧厚加供養釋僧生姓袁氏蜀郡陴人少出家以苦行致稱成都宋豐等請為三賢寺主誦法華習禪定甞於山中誦經有虎來蹲其前誦竟乃去後每至諷詠輒見左右四人為侍衛年雖衰老而翹勤彌勵後嬰微疾便語侍者云吾將去矣死後可為燒身弟子依遺命釋法宗臨海人莫知氏族少好遊獵甞於剡遇射孕鹿墮胎鹿母銜箭猶就地舐子宗乃悟知貪生愛子是有識所同於是摧弓折矢出家業道常分衛自資受一食法勤苦六時以悔先罪誦法華維摩常升臺諷詠響聞四遠士鹿稟其歸戒者三千餘人遂開拓所住以為精舍因誦自號曰法華臺也後不測所終釋普明姓張臨渭人少出家稟性清純視不過步蔬食布衣以懺誦為業三衣繩床未甞遠體若欲消息坐而假寐誦法華維摩二經及諷誦之時有別衣別座未甞穢雜每至勸發品輒見普賢乘象立在其前誦維摩經亦聞空中唱樂又善神呪所救皆愈有鄉人王道真妻病請明來呪明入門婦便悶絕俄見一物如狸長數尺許從狗竇出因此而愈明甞行水旁祠巫覡自云神見之皆奔走後遇疾正坐燒香不覺便逝即宋孝建中卒春秋八十五矣釋慧果豫州人少以蔬苦自業宋初遊京師止瓦官寺誦法華十地甞於廁前見一鬼致敬於果云昔為眾僧而作維那小不如法墮在噉糞鬼中法師德業高明又慈悲為意願助以拔濟之方也又云昔有錢三千埋在柿樹根下願取為福果即告眾掘之實得三千為造法華一部并設中會後夢見此鬼云已得改生大勝昔日果以宋大始六年卒春秋七十有六釋道壽未詳何許人也清和恬寂以恭孝稱受五戒未甞犯元嘉中遭其父憂因毀遘疾自無痛癢唯黃瘠骨立經歷年歲諸治不瘳因爾發願願疾愈出家立誓之後漸得平復如願出俗住祇洹寺勤苦超絕誦法華經三千遍常見光瑞元嘉十六年九月七日夜見空中寶蓋垂覆其上後不知所終釋僧翼吳興餘杭人少而信悟早有絕塵之操初出家止廬山依慧遠修學勤素苦節見重門人每誦法華一部以晉義凞十三年與同志遊會稽履訪山水至秦望西北見五岫駢峯有耆闍之狀乃結草成菴稱曰法華精舍蔬食㵎飲三十餘年以宋元嘉二十七年卒春秋七十釋慧進姓姚氏吳興人也少而雄勇任性遊俠年三十忽悟心自啟遂爾離俗止京師高座寺蔬食素衣誓誦法華用心勞苦執卷輒病乃發願願造法華百部以悔前障始聚得錢一千六百時有劫來問進有物不答云唯有造經錢在佛處群劫聞之赧然而去於是聚集信施得以成經滿足百部經成之後病亦少差因誦法華一部情願既滿勵操逾堅常迴諸福業願生安養未亡少時忽聞空中聲曰汝所願已足必得生西方也至齊永明三年無病而卒春秋八十有五時京師龍花寺復有釋僧念誦法華蔬食避世釋弘明本姓嬴會稽山陰人也少出家貞苦有戒節止山陰雲門寺誦法華經習禪定精勤禮懺六時不輟每旦即水瓶自滿實諸天童子以為給使也明甞於雲門坐禪虎來入明堂內伏于床前見明端然不動久之乃去又時見一小兒來聽明誦經明曰汝是何人答云昔時此寺沙彌盜帳下食今墮圊中聞上人道業故來聽誦願助方便使免斯累也明即說法勸化領解方隱後於永興石姥巖入定又有山精來惱明明捉得以繩繫之鬼遜謝求脫云不敢復來乃解放於是絕迹元嘉中郡守平昌孟顗重其貞素惡明出新安止道樹精舍後濟陽江齊之於永興邑立昭玄寺復請明往住大明末陶里董氏又為明於村立柏林寺要明還止訓勗禪戒門人成列以齊永明四年卒於柏林寺春秋八十有四釋慧豫黃龍人來遊楊州止靈根寺少而務學遍訪眾師善談論美風則每聞臧否人物輒塞耳不聽或時以異言問止瓶衣率素日以一中自畢精勤標節以救苦為先誦法華經又習禪業精於五門甞寢見有三人來扣戶並衣冠鮮潔執持花蓋豫問覓誰答云法師應死故來奉迎豫曰小事未了可申一年不答云可爾至明年滿一周而卒是歲齊永明七年春秋五十有七釋超辨姓張燉煌人也幼而神悟孤發履操深沈誦法華金剛般若後還都止定林上寺閑居養素畢命山門誦法華日限一遍心敏口從恒有餘力禮千佛凡一百五十餘萬拜足不出門三十餘載以齊永明十年終於山寺春秋七十有三葬于寺南沙門僧祐為造碑墓所東莞劉勰制文釋法慧本姓夏侯氏少而秉志精苦律行氷嚴以宋大明之末東遊禹穴隱于天柱山寺誦法華一部蔬食布衣志耽人外居閣不下三十餘年王侯稅駕止拜房而返唯汝南周顒以信解兼深特與相接時有慕德希禮或因顒介意時一見者以齊建武二年卒于山寺春秋八十有五清信女費氏者寧蜀人宋寧州刺史費悅之女也出為羅璵之妻少而敬信誦法華經數年勤至不倦後忽得病苦心痛閤門惶懼屬纊待盡費氏心念我誦經勤苦宜有益祐庶不於此遂致死也既而睡臥食頃如窹如夢見佛於窓中授手以摩其心應時痊愈一堂男女婢僕悉覩金光亦聞異香氣璵從妹即王琰外族曾祖尚書中兵郎費愔之夫人也于時省疾床前亦具聞見於是大興信悟虔或至終每以此瑞勸化子姪焉釋某失其名住秦郡東寺有一沙彌誦法華甚通利唯到藥草喻品靉靆二字隨教隨忘如是至千師苦責之曰汝誦一部經熟利如此豈不能作意憶此二字耶師夜即夢見一僧謂之曰汝不應責此沙彌沙彌前生在寺側東村受優婆夷身本誦法華一部但其家法華當時藥草喻品白魚食去靉靆二字于時經本無此二字為其今生新受習未成耳其姓名某經亦見在脫不信者可往驗之師明旦就彼村訪問此家言畢問主人云有可供養處不答曰有之問曰有若為經盡答云有法華經一部師索取看藥草喻品果缺二字訪云是大兒亡婦生存受持之經計亡已得一十七年果與此沙彌年時胎月相應也自後頻移歲稔始得精熟不知所終釋淨見不知何許人童稚出家多住崇高及龍門山誦法華經至一萬三千遍內精修妙觀深入禪要既誦持積久身力疲困過二十餘年後忽聞住處北邊有諸小兒言語鬧亂轉覺煩悶亦不測小兒從何所來時有一白頭老公著白練裙襦每來參問云禪師四大何如師答漸覺羸頓又不知何處得多許小兒日相煩亂不復可忍老公云師往其戲處坐待彼脫衣入水洗浴師隨抱一小兒衣還若來取者慎勿與之其若罵師師慎勿應答弟子自來語之見即隨老公語往候之諸小兒果脫衣入池洗浴乃抱得小兒衣還房小兒尋後索衣見憶老公言囑永不還之小兒即惡口毀謗禪師言及宗祖師亦不應白頭老公尋至語小兒云汝入師懷裏小兒初不肯從老公驅逼數迴始入見懷沒在腹內老公問師四大何如見云氣力勝於從來老公尋去自爾已後體力休強禪誦數倍識者云此當是普賢菩薩令山神驅諸藥之精變為小兒使其服之除疾病耳淨見即邈禪師之教授禪法之師也後不知所終釋跋澄少出家精神闇鈍而長齋蔬食年二十五受具戒發心誦法華經願生西方日誦一行或至半偈或都不得年登八十方始通利後因眠息夢見一人著朱衣武冠手把請疏開示跋澄云天主帝釋遣來奉請澄答云貧道願生西方且忉利天雖是勝處然不稱貧道所願朱衣人於是即去睡覺召諸弟子述向所夢明日又夢七層浮圖澄身居第五層上向西望見寶繩階道無有涯際有二金剛執杵在兩廂立數箇青衣童子捉白拂拂此階道問童子云此是何所答云此是西方寶繩階道來迎澄法師法師睡覺述斯事語諸弟子云汝可貿吾三衣六物作一供齋依語營辦齋前問大眾云見千佛以不眾云不見復問聞非常香氣以不眾云咸聞齋竟澡浴剃髮端坐正念於是而終後魏太子中庶子御史中丞陸載本吳人也為宋武咸陽王義真行軍大都督長史後沒赫連因即仕魏有才調善談謔而性愛虛靜常以佛法為意每誦眾經贊揚玄真末年精到經字放光誦法華經頻感舍利釋慧觀不知何許人流寓玄津聽南㵎寺仙法師講最為領袖後忽感惡疾及開自勗誦法華經至心懺悔精誠既徹豁然消食因以法華為業梁武勅觀入壽光殿既不得外講因知製義言味宮商辭理包富吳平世子蕭勸臨嶺南番州啟觀往彼弘講法華道俗歸心每多祥瑞後不知所終王淹字公遠瑯琊臨泝人祖份尚書左㒒射父琳司徒左長史長公主所生官至黃門郎新安太守專心佛道無懈晨昏持誦法華積有年稔其第八弟固亦菜食誦法華經淹亡與固夢云吾得生西方無量壽國胎生在鐵葉蓮華內五百歲方得出胎見佛以誦法華苦到故得生西方以愚癡多疑故受胎生於是別矣上報汝知誦經勿懈也釋僧遷會稽人少而博學多所該通每常講說著諸經疏甚有精理誦法華積五十餘載以梁明帝天保四年九月二十七日向曉夢見普賢菩薩乘白象從東方來手執白物指僧遷頂當時知是普賢心中驚喜唯得口稱南無普賢菩薩未及施禮即便覺窹後不知所終釋通子不知何許人少出家住齊寧寺素與建初寺忍法師友善聽靈耀義甚有思工誦法華經一部不持細行京師疫疾染患臨終忍師往看謂曰受生之處願相報知通曰從來常慨此事今冥因善惡決當相報云後得二年了無報應至三年正朝忍往其緣家家人併皆山屈忍住家中守屋忍凴案恍忽之間見通公來謂曰近臨終有契久欲相報事緣不展今故白知吾今作太山小吏亦無大苦忍曰公平生誦經聽講是德業人那止得此報答曰我賴得此耳若無是者豈得如今言訖而去忍因精苦更逾常日釋慧度吳興人聽奉誠寺辯律師精得大義菜食長齋誦法華經金剛般若忽染疾暴亡五日還活自說見閻羅王服遠冠衣纓如今王者侍衛亦然始時儀容溫雅亦判罪人事便大瞋怒鬢面動異問度有何業答誦法華經王聳然彈指又問更誦何經答金剛般若倍更駭肅召出金床與度坐請誦一遍究竟王曰此功德不可思議法師年壽未盡亦以經力扶持猶延二紀後果得二十四年陳文帝元嘉時亡春秋七十餘矣釋僧歡未詳其姓氏出家住金陵治城寺本羸病乏氣力乃至心於寺塔下懺悔祈請懇到誦法華經不輟於少時間欝然膂力寺塔前有兩石師子形甚重大歡忽以兩臂各貫師子腹下擎之而走行十許里都不覺倦梁高祖聞而駭之乃勅罷道隷裴邃北征而殞釋僧定不知何許人住江陽禪眾寺誦法華經一部甚好聲韻不能謹節流宕塵俗然每感諸天童子為之給使有時醉臥法衣離身自然卷襞引被整覆衣脫泥垢未暇浣治迺復取之久以香潔或瓶水自滿或地恒掃淨定醉眼憙唾一時酒醒見天童子在前遍身沾唾自爾折節遵修戒業後不知所終釋智登不知何許人也幼懷道德於匡山大林道場誦法華經曉夜不息三年已後意想忽見空中有銀殿當其頭上涉歷三載銀殿稍近臨其頂上如是經久所覩銀殿乃變成金殿稍稍轉迫遂入房內開眼閉眼常在床前久之登試念輕身入殿便見已居殿坐甚覺怡悅作意欲出即還在本床如是歷試數十迴彌生篤信登既積行年歲近遠稱傳求受歸戒者傾心日積但耽好幽靜厭毒塵諠造請百方莫能引致後因晉安王從雍州下還陽都累信祈請冠蓋相望於道王云法師若不降屈弟子鵠佇終不寢食王既苦請兼傾郭道俗懇到要屈登於是暫順物心下郭赴信與王相見王即申弟子之禮次郭邑道俗求乞受戒登云白日喧雜心多散亂期在夜分於是道俗傾渴夜集寺內登乃出庭前暗坐不許燭大眾已集合掌一心登即說戒相至受歸依正法戒脣吻放光遍照一眾眾既覩光悲喜交集競事禮拜聲音喧鬧不得受戒登即閉口不語光不復出登云本欲受菩薩戒不欲期在禮光今那見光競禮癈於受戒耶戒本云戒光從口出此證戒相也非是戒也向者始欲授戒大眾即便喧鬧戒法未起宜更從初而始大眾默聽還說戒相到歸依正法戒口中還即光出大眾復起禮拜沸鬧聊亂已復不得進戒登又約勒誡令靜聽喧鬧逾甚夜過徹曉城市相傳竟來觀看遂不得受戒明日登即歸山還見金殿因乃向諸同行人說其所見云登今者升殿不復來矣於是數日而終釋正則不知何許人也宿植芳因早敦信悟落采之後即誦法華甞與治城寺素法師一夏同住素于時為人講法華經夜須看讀而燈滅欲出外取火聞則師誦法華經聲韻甚高意稍嫌之欲過語則開戶舉簾將出乃見滿寺人馬帶甲持鉾或坐或立向則房看素於是不復敢出退還所住須臾斷契又更舉簾仍見向者人馬立在空中驗知是天神來聽明日以問則云昨夜誦經不覺聲高但弄快耳素後每向人讚說聞者增信庾詵字彥寶新野人也其先周大夫後六世祖陷晉散騎常侍遂昌縣侯祖纂之字道及安西參軍父叔宋道茂丞相參軍詵幼勤學藝長而精熟緯候經史書基算射機巧畫繪莫不該通深愛泉石造次不忘有宅十畆山池居半弟子城等多為邦邑每有真舉一為此用不治產業衣食蔬弊甞遇火止出書數簣坐於池上有為火來者答云唯恐損竹詵從沮中田舍還載米百五十斛有人寄載三十斛既至州彼人云君有三十斛我有百五十斛詵默然良久竟無一言隨其所取口不復說有疑其隣善人為盜者遂相據劾事事欵伏詵矜之以書質錢二萬令門生偽為偷親戚請代備之其人辜釋謝詵詵曰吾矜天下無辜本不期爾報謝平生無所遊狎河東柳惲琅瑘王秀蘭陵蕭頴曹並相欽尚欲與之交詵不顧也嘯咏風雲研竅空有以此自足梁普通十年湘東王在蕃授記室參軍不就宅內立道場旋遶禮懺六時不輟誦法華經日夕一遍三十餘年後數夜之中必有道人自稱願公容止非凡聽誦讚歎呼詵為上行先生授香而去中大通四年三月十一日中時臥驚覺曰願公復至當不得停會無痛惱顏色不變言終而卒年七十八捨園宅為寺即若上行甞謂帝王世紀乘繁省之中更撰帝歷二十卷續郭璞周易新林二十卷江陵記一卷釋寶玦張孝秀弟也出家住匡山寺誦法華經甚得通利而不能善攝身口梁邵陵王嫌之夜遣二人密往殺玦玦時在床臥息忽夢見四人到床前手搖玦云邵陵王遣人來殺汝汝那得安眠玦因驚覺即起向後開門仍覺前戶有人入聲心轉惶怖出至房後本有池水由來未經涉入不測淺深恍忽之間忽見一船二人倚篙待之玦乃上船到彼岸竟即見邵陵王所遣二人已在池邊但礙水不得過玦自後折節讀誦善能斷契人所倣効時人呼為廬山殺契者是也釋志湛齊州山莊人是朗公曾孫之弟子也立行純厚省事少言仁濟為務每遊諸禽獸而群不為亂住人頭山邃谷中銜草寺寺即宋求那跋摩之所立也讀誦法華用為常業將終之日沙門寶誌奏梁武曰北方山莊縣人今住銜草寺須陀洹果聖僧者今日入涅槃揚都道俗聞誌此告皆遙禮拜故湛之亡也寂無餘惱端然氣絕兩手各舒一指有西天竺僧解云若二果者舒兩指驗湛初果也收葬于人頭山築塔安之石灰埿塗鳥獸不敢淩污今猶存焉又范陽五侯寺僧失其名常誦法華初死之時權殯提下後遷改葬骸骨並枯唯舌不壞雍州有僧亦誦法華隱于白鹿山感一童子常來供給及死置屍巖下餘骸枯朽唯舌如故梁太清四年湘東王號為承聖遣大尉王僧辯征侯景次南陵僧辯遣憑法慧至江北督軍資法慧暴亡經五日便穌說云至閻羅王所階下見一僧王先喚僧上問生時何業答云誦法華經王遣人取高座座至精妙僧升座誦得四紙許王起到座前頂禮三拜遣人送之上生天道北齊靈巖寺東林僧北齊并州看山掘地得舌北齊壽門山頂釋道樹北齊釋靈偘陳交州僧都釋法愛陳壽春曲水寺釋法慧隋光祿大夫陳陵妻章氏隋齊州靈巖寺釋僧生隋瑯瑘居士王梵行隋江都縣釋慧向隋高邙釋寶通隋江陽永齊寺釋僧映隋清信士陸淳隋淨道寺釋法朗隋禪居道場釋慧斌隋長樂寺釋慧偕隋天台山釋智越隋鄂州神異釋僧朗隋黃州隨化寺釋玄秀隋始與釋慧峙隋楊州長樂寺釋智業隋并州人高守節高齊時有僧失其名在靈巖寺東林誦法華經每精誠懇到中表潔淨焚香禮佛以求證驗初有大蛇及雉鹿等俱來立聽誦訖乃散中時即山神將食自來供養後忽見光明從東山而下有大菩薩乘六牙白象大眾圍繞直至其前僧望光禮拜慶悅深至疑義闕文皆為敷釋餘眾但聞異香經久方隱齊文成世并州東看山側有人堀地得見一處土其色黃白與旁有異尋見一物狀人兩脣其中有舌鮮紅赤色以事聞奏問諸通人無能知者沙門大統法上奏曰此持法華者六根不壞報耳誦滿千遍其微驗乎乃勅中書舍人高珍曰卿是信向之人自往看省必有靈異宜遷置淨所設齋供養珍奉勅至彼集諸持法華沙門執爐潔齋遶旋而祝曰菩薩涅槃年代已遠像法流行奉無謬者請現感應纔始發聲此之脣舌一時鼓動雖無聲響而相似讀誦諸同見者莫不毛竪珍以狀聞詔遣石函藏之遷于塔室釋道樹壽春石㵎人蔬食長齋誦法華一部禪思通徹遠近欽敬住壽門山頂寺時住聚落應赴齊供就他乞衣食者必是為之轉厄將物永去災障轉移退物更還禍即不滅有人姓鄭請樹宿齊誦經始訖端坐思念忽云徵相不好見一棺木破某處入從某處生於是合家次第來問並云非也至少新婦曰或是汝耶宜好用心少時此婦因產而卒又一時諸尼在鄭寺共學經聲樹來觀歷到一沙彌尼斂眉語曰爾須懺悔更二年嬰百牛疾乞活道路果如其言預記多驗年九十餘卒即天保中也釋靈偘未詳何人識見聰敏每誦法華初誦經竟便感惡疾即訴其師云偘聞受持法華得六根清淨云何偘誦乃感斯疾其師云汝誦經時作若為方法答云誦時或不洗手或復袒乍安脚後乍置床頭耳師云此是護法善神讁罰汝也非關經無感德汝可懺悔於是作素木函盛經頂載在殿內行道除大小便及以食飲專自苦到乃至頭破血流自咎自責如是經歷三年於五更向曉有人叩佛殿戶喚令便開偘初不肯云其是罪人何處有閑傭相與開門喚之不已遂為開之見一老公鬚鬢皓白手捉一杖即連打偘云汝從今去更敢輕慢法華經耶應打之時身瘡除愈四大平復天明視殿前見有象跡始知此老公是普賢菩薩來降滅罪也自爾改懺悛革精勤習誦後不知所終又老矩師亦以法華為業誦持即覺口中別有甘味非世所有故誦之不欲息也釋法愛長沙人也少而出家不能蔬節苦行誦法華經甚通利兼聽三論隋陽晉征交阯值交人反亂愛隨例藏避忽為五賊所得置在一處口云待我食竟殺却道人愛乃見壁邊有一槊子挾將出外向北直走值一大樹隱立樹邊賊食竟起遂遙似見愛竟往趣之近便不覩自相謂曰向者遙見道人比至不見當是去竟愛一心捉槊不敢動賊迴首遠相望如有所矚忽云道人已去宜共逐之遂奔馳竟往愛於是向北走到一棘林即投中隱避乃遇兩虎相抱而臥虎見愛來並舉頭看愛愛轉惶懼口云二檀越貧道被賊逐急投檀越願時將接救護二虎即出外奮迅驚吼賊便退散愛又北走虎隨追之到一水邊見人持數片飲食授與愛愛受而食之乃是煎膏䉽也氣味甚美即便渡水上洲虎亦捨去仍宿洲上又遇二人亦同在宿大設異味至曉方別仍又囑云但北向行自當得脫於是北出三十餘里乃逢知舊亦同避賊相見歡喜始得免脫愛後向道俗說之不知所終釋法慧未詳氏族出家住壽春曲水寺蔬食長齊不受嚫施無貪無瞋心行調善布衣獘衲不居房室止有繩床在步廊下誦法華經一部誦時口必有密光看者皆見照於檐宇年七十五而終即陳宣時也又高󱣚縣比丘尼花手誦法華經適通第一右手爪上即生一花形如䔖菜如是誦五卷五指爪上生於五花次誦第六第七掌內又生二花形大於前州境因呼為花手尼尼亦無甚苦節陳武帝召見看之後不知所終又長干寺東闍梨者誦法華經甚有節行每有所誦瓶水夏冷冬溫略為常候清信女章氏隋右光祿大夫陳陵妻也誦法華經每悔四體羸乏不堪久誦忽夢僧持一椀藥作黃色來在章前與之令服已經少時因腹痛驚覺腹痛既甚即使喚陵尋至章云世人道若夢見道人多是鬼今夜忽夢服道人藥即是服鬼藥決死不疑語頃乃令陵避須臾下痢純作薰色似夢所見痢竟所患都差自後四體休健常能讀誦日夜一遍無復困極也釋僧生不知氏族或云衛州人以開皇六年至齊州界其人室無定所但有伽藍之地不問有僧無僧仍於中住乞食誦經限滿千遍然後一移其年至靈巖寶山道場於蘭若中住誦經爾夜山神將數十人來聽生問曰檀越何神答云弟子是北山神住此已來七百餘年今聞法師誦經故來聽之屈師為誦良久乃去自後常爾生於後出往相州建造經藏旬月而成意欲於眼中燃燈供養而不能得出眼精人於是營得一刀子長五六寸并錢一貫入山覓獵師師云不用師錢但與弟子刀子獵師即為出眼竟身青瘀然後乃穌穌竟語獵師云可以火熟此瘡獵師以火熟之然後還相州法藏寺燃燈供養誦經不息若欲析請舍利暫爾斂心即降三五或時七日伏念便盈百數近遠道俗深敬慕之開皇七年卒矣清信士王梵行瑯瑘臨沂人小失兩眼其母慈念口授法華至年十三一部通利仍晝夜誦習憑心專到誦得一萬七千遍雖目無覩而行來不須前導自識坑坎能織席簞縫衣書疏勝有眼人人咸疑其別有所得蔬食持齊永無妻娶年七十一開皇六年終屍陀草野鳥獸不敢近肉既消盡唯餘白骨舌方出口長一尺餘色如蓮花其弟慧義以塼函盛之久而不爛釋慧向俗姓劉氏彭城人甚有道素眾所知識省事務唯誦法華來到江都縣寄故亭村住年一百二歲初無疾病而忽云貧道當行與檀越別於是端坐而終村人輿出林間未敢埋殯經一七日其屍忽自仰臥初申後屈已合掌了不爛壞轉久但乾辟而已村人埋之於銅山之側採樵人時有聞誦經聲不知的在何處揚州總管府司馬趙元恪因公行次從向墓傍過見一莖蓮華生於陸地怪而訪之村人云是慧向師之塚此僧生存誦法華經或當是其所致乃堀而視之唯白骨口中其舌如舊紅赤柔軟都不變壞從此舌根生此蓮花因遂聞奏表其靈異又起七層塼塔塔今見在又比丘尼法潤姓陳丹陽人也住三昧寺誦法華經甚有道行死後屍陀林野以施蟲獸經停百許日蟲鳥噉食都盡唯舌與心宛然俱存舌猶赤色而心稍如黑耳其緣家子弟乃收葬起塔釋寶通不知氏族高󱣚人無餘知解唯誦法華經第七卷呪數篇耳而忽自見鬼物有楊橋村趙家婦為村神所魅通當過到神舍神乃起迎請座通謂神曰居近人村應為作益何仍魅他婦耶神曰非弟子咎此是群下耳當為治之即遣小吏喚得魅神來到庭前罰之一百流血趙婦因是得差又問神曰彼白露村神與此相關不神曰亦相關耳通曰彼村有郝家婦為彼村神所魅能令差不神曰可得即遣喚彼白露村神亦罰一百郝家婦尋差於後趙氏妻舊疾還發歌吟竟日主人告通通此往即見前得罰之神在病人傍通語曰前言永去今那得來吾當誦呪神乃叩頭求哀乞得歸不煩呪也神於是遙去因爾永差釋僧映未詳氏族居貫也少出家住江陽永齊寺誦法華經至于年老誦習無輟與一法師竝房法師意常嫌誦經聲高妨癈看讀請騫師諫之爾日初夜月朗僧映依常誦經騫師欲往諫止開戶望見映房前有數千人身著鉀鎧持弓帶仗叉手胡跪以聽誦經騫師即退歸房明日備向此法師述昨宵所見共往懺悔嫌怪之罪映若凡常行往恒聞前後似有鉀仗之聲開皇年中卒於寺矣清信士陸淳吳人也誦法華經一部蔬食長齊以大業二年五月染患甚篤經十餘日於後四日四夜仰臥看屋了不暫眴有知識叡師因來看疾問何所覩耶其答云佛記淳當生炎摩天今見彼天宮堂殿林木城闕諸天徒眾看之致樂不覺倦也過四日身亡釋法朗俗姓張河北武城人也幼而出家唯修練行住彭城郡南山淨道寺為沙彌時誦法華經自少至老誦習無懈至年五十三開皇十三年死得七日見閻羅王王前有六道人王問初一僧有何德業初人答誦維摩經王曰度南邊立問第二僧有何德行答誦涅槃經十卷王曰亦南邊立問第三僧有何德業答誦金光明經王曰亦南邊立問第四僧有何行業答講涅槃經王曰度西行立問第五僧有何德行答講十地論王斂眉而言曰度北行立第六問法朗云有何行業答誦法華經王曰度東行立問六僧竟遣人領北行立者向地獄道領西行立者向畜生道領南行三僧向人道語向三道者云去不得歸次語法朗領往天道令見其生處可放還家賜壽八十五歲朗後天宮還忽然而活看左臂上隱隱有赤字作八十五歲字釋慧斌俗姓胡氏出家住豫章郡禪居道場後師事天台智顗祈求出家蔬食長齊精苦尤甚隱居󱏜山杜絕人物誦法華經初誦經竟即燃左手第四指以為供養如此日限三遍自是累年每有殊香熏馥房戶又聞彈指感動居隣以大業八年八月捨命春秋四十有四未亡之前自覩神人現形數丈而為作禮稱歎持經功德因言法師當行躬願陪從又寺僧智海實行人也夢法師云今生兜率陀天接奉無由便此辭別深相勸課使共行道身亡以後形體長大倍於平昔斂以舊衣三分蔽一道俗驚異莫詳其理遺言付囑令身施眾生同學僧顗贊成其志收骸建立方墳於尸陀之所洪井巖焉釋慧偕俗姓劉海陵人也年九歲出家事江都郡長樂寺盈法師為弟子年至十七方誦法華十八師便遷化唯餘第四卷見寶塔品已後未過年二十二遂染時患當時困篤唯一心念觀世音勢至及所誦經請救免厄忽夢有人來追慧偕及同寺智達將去經涉山嶮履踐蓽蕕俄頃到一處如今府寺行牆屋宇房廊宛然兵衛森列執持器仗入門望見一人戴烏紗帽身著白衣甚好鬢面在廳上坐云是閻羅王傍無侍衛此追攝人送文書舒王前案上王即判偕等二人取為左右偕訴云願誦法華經餘半卷未度及功德未了所以不愜王又判放偕遙見放字分明王即喚向所追慧偕人來脫衣復喚得一人頭有角形狀如今鬼卒手捉長鞭撻此人偕便驚覺喚觀世音彌勒斯須臾乃見一梵僧手把楊枝復有一俗人如今維摩詰像手擎銅娑羅水此僧即持楊枝拂偕取水賜漱問病得幾日偕答五日僧云六日當差至明朝即鼻中瀉血便即解醒偕病差後經停少時知達染患首尾七日便即命過偕平復如故已後罄捨身資造彌陀觀音勢至等像又造法華思蓋等雜經二十餘部至大業十二年偕年四十三後不知所終釋智越姓鄭氏南陽人也少出家早離塵俗後到金陵便值智者北面投誠授以禪法深達五門窮通六妙誦法華經萬有餘遍瓶水自盈經之力也學徒雖眾最居稱首臨海露山精舍巨有靈異智者每令影響晦跡已後台山一眾斯焉是屬大業十二年十一月二十三日寢疾經旬右脇而卒春秋七十四臨終之日山崩地動境內道俗咸所見聞釋僧朗一名法朗俗姓許氏南陽人年二十餘欣欲出家尋預剃落捿止無定多住鄂州形貌與世殊有奇相飲噉同俗為時共輕常養一猴一犬其狀偉大皆黃赤色不狎餘人惟附於朗日夕相隨未曾捨離若至食時以木盂受食朗噉飽已餘者用餧同器食訖猴便取孟戴之騎犬背上先朗而行人有奪者輒為所咋朗任犬盤遊略無常度陳末隋初行於江嶺之表章服麁弊威儀越序杖策徒行護養生命時復讀誦諸經偏以法華為志素乏聲𠱚乃潔誓誦之一坐七遍如是不久音韻諧暢或如箏笛或似風雷縱任抑揚文句明了而脣吻不動轉起喉中傍人觀者視聽皆失其誦必以七數為期乃至七十七百七千逮于七萬然臂脚及手甲縮任懷有若龜藏時同肉聚或往酒席同諸醼飲而嚼噍猪肉不測其來故世語云法華朗五處俱時縮猪肉滿口腹或復巡江洄泝拱手舟中猴犬在傍都無艤棹隨意所往雖凌犯風波瞬息之間便達所在大業末歲猶未塵飛而朗口惟唱賊朝夕不息官人懼以惑眾遂幽而殺之襄陽法琳素與交遊奉其遠度因事而述釋玄秀未詳氏族居貫少出家住黃州隨化寺性清慎溫恭為志常誦法華每感微異未以為怪時屬炎暑同友遂涼遣召秀來欲有談笑既至房前但見羽衛嚴肅人馬偉大怖而返告同往共觀如初不異轉至後門其徒彌盛上望空中填塞無際多乘象馬類雜鬼神乃知其感通也置而却返明晨慚謝朋徒遂絕秀專斯業隋末終寺釋慧峙未詳氏族始興人也少而道素勤於聽習誦法華經凡三千餘遍年二十三正聽律忽染時患經涉數旬乃夢有人將峙到一所牆院赤白一如官舍入門即見貴人形長八九尺身著絳紺袍戴烏紗帽云是閻羅王王問師作何德業峙答云少來誦法華經王云可誦峙即覺昇一高座面向西誦法華經第二卷到譬喻品中譬如長者有一大宅便住王即起云法師還去命二人送一人姓陳一人不記送出到路側將峙入一棘林中斷峙身為兩段人各捉一段到河水邊洗之竟仍擲過傍岸因即醒悟疾亦輕損數日平復即能聽誦又年五十五時身又染患忽夢見在始興果心寺浮圖上立有人推下云乞汝八十餘年命因即痊愈到大業十三年年八十二歲後不知所終釋智業俗姓揚氏少小出家住揚州長樂寺精勤戒業誦法華經文句通利猶若瀉瓶隋大業末年字文化及在揚州作逆殺煬帝於宮闈于時天下崩離百姓飢饉居人波迸米升萬錢智業時在別院居一小屋專誦不輟遂餓死房中無人收葬此屋因復傾倒智業屍骸竟在其下及義寧初平定之後其處忽生一莖蓮花光色開敷異常鮮麗道俗驚嗟莫知其故時寺僧有耆舊者乃悟曰此地曾有一僧專誦法華于時既屬喪亂於茲捨命無人埋殯骸骨在此必是僧之靈也乃尋堀花根果得骸骨其青蓮花乃從髑髏中舌根下生舌如生存都不爛壞寺眾乃將舌及華上堂鳴鐘集眾為轉法華其舌聞經猶能振動道俗聞之觀者如堵莫不嗟歎咸發勝心矣隋并州人高守節家代信奉而守節尤為精到年十六七時曾遊代都道遇沙門年可六十自稱海雲與之談敘因謂曰兒能誦經不答曰誠其本心雲即將向五臺至一處見三草屋纔得容身乃於中止教誦法華經在外乞求給其衣食節屢見胡僧來至與師言笑終而歸去後雲輒問曰識向胡僧不曰不識雲貌似戲言曰是文殊師利菩薩節雖頻承此告未悟其旨後忽使節下山就村取物仍誡曰夫女人者眾惡之本壞菩提道破涅槃城汝向人間宜其深慎節敬諾受教下山中路乃見一女人年十四五衣服鮮花姿容雅麗乘一白馬直趣其前扣頭向節曰身有急患要須下乘馬好跳躍制不自由希君扶接濟此微命節遂念師言竟不迴顧女亦追尋數里苦切其辭節執志如初俄而致失既還本處具陳其事師曰汝真丈夫矣雖然此是文殊師利菩薩節尚不悟猶謂戲言然於此誦經凡歷三載法華一部甚得精淳後聞長安度人心希剃落晨昏方便諮師欲去師云汝誦得法華大乘種子今已成就汝必欲去當詢好師此之一別難重相見汝京內可於禪定道場依止臥倫禪師節入京求度不遂其心乃往倫所倫曰汝從何來答從五臺山來和尚遣與師為弟子倫曰和尚名誰答曰名海雲倫大驚歎曰五臺山者文殊所居海雲比丘即是華嚴經中善財童子第三大善知識汝何以棄此聖人千劫萬劫無由一遇何其誤耶節乃始悟由來恨不碎其身骨而愚情眷眷猶希再覩遂辭倫返迹日夜奔馳及至故處都無所見唐藍田山悟真寺釋慧超唐蒙陽長韋仲珪唐左監門校尉李山龍唐伯濟國釋慧顯唐隱居釋法智唐雍州高逸釋遺俗唐驪山高逸釋法喜唐金陵棲玄寺釋道瓊唐雍州寶雲寺釋智友唐藍田山悟真寺釋法誠唐攝山棲霞寺釋智聰唐絳州徹禪師所教癩人唐京西南福水鄉史呵誓唐提州永福寺釋玄真唐高逸釋正則唐丹陽人陰明觀唐雍州藍田謝智藏唐臣山高逸釋慧津唐西京辯才寺釋道璡唐雍州觀道士史唐左肅機崔義起突厥侍女唐西京興善寺釋萬相唐西京淨影寺釋智藏唐雍州高逸釋弘照唐蘇州混山縣尼更有廿八人錄名居後釋慧超俗姓范氏丹陽建元人也少有遠量溫雅明達蕭然有拔塵之想於是研窮祕藏用成其願焉誦法華經以為恒業時光州大蘇山慧思禪師悟一乘之妙義明三觀之奧旨超聞之與天台智者仙城慧命契結良因累年尋詣禪師常語眾曰超公得忍人也會稽淨業法師卜居藍谷欽超道德親自邀請共隱八年常勤六度又甞法令嚴峻禁勒沙門超潛伏瓦窯綿歷三紀後時難廊清拂衣而去告窯主曰貧道此中誦法華經已千餘遍可掃灑供養勿更用之其人不信仍修舊貫所燒之瓦遂變作蓮華之形周植四壁遠近見者咸歎異之又甞在寺誦經有一猛獸來聽超誦兼為受戒以手撫之略如家犬語曰檀越好去即依言而返感徹幽明難以具記後臥疾弟子流涕跪問答曰吾之常也長生不忻夕死不慼乃面西而坐云第一義空清淨智觀奄然長往年七十有七即武德五年十二月六日也自超九歲入道即誦法華經凡五十餘年向二十千遍有門人善思者亦誦法華萬有餘遍臨終之日幡華音樂紛聒空際在寺僧眾咸悉見聞又自見華臺迎之思乃端然拱立合掌而化遠近觀者如堵牆焉不許葬埋施諸飛走清信士韋仲珪臨卭人也天性孝悌為里所敬年十七群表尤異為蒙陽長父廉自資陽郡亟以老歸武德中遘病仲珪不釋冠帶勤於孝養父之卒也謝遣妻妾廬於墓老尤信佛教誦法華經晝即負土成墳夜即專誦斯典精誠不倦綿歷歲時常有猛獸夜至廬前蹲踞聽經久而不去仲珪正念曰不願猛獸之相逼也獸即起去明旦見繞墓生芝草七十三莖當墳前者行列次第如人種植皆朱莖紫蓋蓋徑二寸光色異常隣里以告州縣時辛君昌為刺史沈裕為別駕共至墓所察之忽有一鳥如鴨銜雙魚各長尺許飛來集君昌前置魚於地而去君昌等尤深嗟歎採芝草封奏詔旌問後不知所終清信士李山龍󱢭翊人也以武德年中任左監門校尉忽暴亡而心上不冷如掌許家人未忍殯斂至七日而蘇自說云當死時被冥官收錄至一官曹廳甚宏壯其庭亦廣庭內有囚數千人或枷鎖或杻械皆立庭中吏將山龍至廳事見一大官坐高床侍衛如王者山龍問吏此何官吏曰是王也山龍至階下王問汝生平作何福業山龍對曰鄉人每設齊講恒施物同之王曰汝身作何善業山龍曰誦法華經兩卷王曰大善可升階既升廳上東北間有一高座如講座者王指座謂山龍曰可升此座誦經山龍奉命至座側王即起立曰請法師升座山龍升座訖王乃向之而坐山龍誦曰妙法蓮華經序品第一王曰請法師止山龍即止下座復立階下顧庭內囚已盡無一在者王謂龍曰君誦經之福非唯自利乃令庭內眾囚皆以聞經獲免豈不善哉今放君還去山龍拜辭行數十步即見三人來謂龍曰王放君去可不少多乞遺我等龍未及言吏謂山龍曰王放君不由彼然三人者是前收錄君使人山龍惶懼謝三人曰愚不識公請至家備物但不知於何處送之三人曰於水邊送山龍許諾辭吏歸家見家人正哭經營殯具山龍入至屍傍便活後剪作錢帛并酒食送於水邊忽見三人來謝愧荷言畢忽然不見釋慧顯伯濟國人也少出家苦心精專以誦法華為業祈福請願所遂者多聞講三論便從聽受法一染神彌增其緒初住本國北部修德寺有眾即講無便清誦四遠聞風造山諠接便往南方達拏山山極深嶮重巖崇固縱有往展登陟艱危顯靜坐其中專業如故遂終于彼同學與屍置石窟中虎噉身骨並盡唯餘髏舌存焉經于三周其舌彌紅赤柔軟勝常過後方變紫鞭如石道俗怪而敬焉緘于石塔時年五十有八即貞觀之初年也釋法智宣城人也少小出家戒行勤苦不交俗務隱居山林清淨求志誦法華一部曾無懈癈兼復聲韻朗徹音句分明每常唱誦人皆樂聞時人呼為智法華貞觀年初居蔣山上定林寺甞一夜誦至寶塔品其時風雨晦冥震雷大至師誦念不息有諸房眾僧皆出外觀雷雨每因電光流昭即見一寶塔在虛空中有大眾恭敬圍繞寺僧驚異咸共觀之至雲雨晴霽乃不復出眾共稱讚知是持經者所感致也釋遺俗不知何人以唐運初開遊上雍州醴泉縣南美泉鄉陽陸家鎮常供養清儉寡欲惟誦法華為業晝夜相係乃數千遍以貞觀初因疾將終遺屬友人慧廊曰比雖誦經意望靈驗以生蒙俗信向之善若身死後不須露骸埋之十載可為發出舌根必爛知無受持若猶存在當告道俗為起一塔以示感靈言訖而終遂依埋葬至貞觀十一年廊與諸知故就墓發之身肉都銷惟舌不朽一縣士女咸共仰戴誦持之流又倍恒度乃函盛其舌於陽陸村北甘谷南岸為建塼塔識者尊嚴彌隆信敬釋法喜俗姓李襄陽人也七歲出家事顥禪師為其津導荊州青溪山寺四十餘僧喜為沙彌親所供奉晝即炊煮薪蒸夜便誦習經典山居無炬燃柴取明每夕自課誦通一紙如是累時所緣通利雖學諸經部類而遍以法華為宗常假食息中間兼誦一卷餘即專以禪業念在前纔有昏心便有溫故又以顥師去世意欲冥祐靈爽願誦千遍法華因即不處舊房但巡遶寺塔行坐二儀誓窮本願數滿八百精厲晨宵繫心不散覺轉𠇾健同寺僧見白牛駕以寶車入喜房內追而觀之了無縱緒方知幽通之感有契教門武德四年蕭瑀召住津梁寺後退居驪阜而卑弱自守營救在懷諸有疾苦無論客舊皆周給瞻問親為將療至於屎尿膿吐皆就向𠲿之都無污賤情倍欣懌以常業也貞觀六年春創染微疾自知非久強加醫療終無進服至十月十二日乃告門人無常至矣勿事囂擾當默然靜慮津吾去識勿使異人輒入房也時時唱告三界虛空但是一心大眾忽聞林北音樂車振之聲因以告之喜曰世間果報久已捨之如何更生樂處終是纏累乃又入定須臾聲止香氣充滿達五更初端坐而卒春秋六十有一形色鮮潔如常在定釋道瓊俗姓張氏不知何許人也貞觀六七年中住金陵棲玄寺無他行業唯誦法華一部兼聲韻清雅人所樂聞與一沙門字法敏同房居止瓊於後夜端坐誦經敏在床側裸體而臥身甚休強先來無患忽從床上自檏仆地床如人力牽掣打棒求哀乞恩如是非一道瓊初見忙懼失聲唱叫合寺驚走謂是大蟲須臾見瓊相報始共觀候槌檏猶自未已經一日後漸得安定乃失本心問其所由答云見有神鬼瞋責為露體仰臥不敬經典釋智友蔣州人未詳氏族所出幼而齊肅端居不雜塵伍早年離俗雅愛斯典晝夜誦持略無棄日及乎陳入關便住花原縣寶雲寺雖自南徂北此業無虧每誦經之時必執爐閉目香煙不絕凡經四十二年前後總計將五萬遍所用澡瓶居常溢滿以貞觀八年無疾坐卒於所住寺春秋七十二將終之日有天樂來迎於房戶空中繁食良久又有香氣若雲充塞院宇其人物在內互不相見久之而滅弟子德藏及鄉人士庶千有餘人遷柩于東南安居山坐屍樹下經宿就視莫知所在釋法誠俗姓樊氏雍州萬年人也童子出家事神僧僧和為弟子和特有殊鑒識其名器乃遣就禪林寺相禪師遵承定學未盈數載遂升堂奧焉後遇超公隱居藍谷披誠請誨虛受不怠雖慧解傍通以誦法華為業甞心力疲竭將癈受持遂作觀音行道以祈冥祐滿三七日於佛前忽見巨人著白衣持一品藥授令服之此後心力倍常讀誦無輟每夏中󱤚五百遍六齋日󱤚七遍欲過此數亦不為勞略計十年將餘萬遍屢聞空中作樂金石鏗鏘至誦經遍其聲乃息甞有下村一清信士恒供養誠家中忽遭重患長幼十餘並至危惙其人憂迫投誠乞救誠乃引至法華堂內二畫神前指而謂曰此檀越信心真實家嬰患苦汝可隨之為除疾病其人即歸患者並見二神以手楯撫應時痊復甞有凶人欲密害誠者夜往其處乃見門內猛火赩然遂慚悔而遁貞觀十四年夏安居之末因忽有疾自知將謝願生兜率澡浴之後誠令儉約至月末天故語曰欲來徑入何用絃歌顧謂侍者曰有童子相迎今在門外吾將去矣如來正戒其勗勉之無後悔也言畢口出光明燭燿房宇又聞異香芬馥而至眾見儼然端坐不覺已終年七十有八貞觀十四年七月也有俗士揚難及者本縣人也幼而耿介不雜凡遊年將知命方祈妙典聞誠有道遂師事焉誠乃授以法華數月之間悉得通利勵精翫習曉夜忘疲雖涉眾務其聲不輟於後無疾奄然而終終後焚燒髏舌獨在誠因收舉藏之石函置法華堂時加供養屢聞函內諷誦之聲振動石函詞句明了聞者敬悚知受持之力焉釋智聰未詳何人每誦法華兼聽三論陳平後渡江住揚州安樂寺大業既崩思歸無計隱江荻中誦法華經感有四虎遶之而已聰不食經十餘日初無飢渴謂虎曰吾命須臾卿須可食其虎忽作人言造天立地無有此理俄見一老公年可八十掖下挾船來就聰所曰師欲渡江棲霞住者可即上船四虎一時目中淚出聰謂公曰救危拔難正在今日可迎四虎於是利涉往達南岸船及老人不知何在聰領四虎同至棲霞舍利塔西經行坐禪誓不寢臥眾徒八十咸不出院若有凶事一虎入寺大聲告眾由此驚悟至貞觀二十三年四月八日小食訖往止觀興皇禮大師影像還歸本房安坐而卒異香充溢丹陽一郭受戒道俗三千餘人奔走登山哀慟林野時年九十九矣釋僧徹未詳何人住降州南孤山陷泉寺曾行遇癩者徹引至山中為󱣼穴給食令誦法華癩者素不識字加又頑鄙句句授之終不辭倦誦經向半夢有教者自後稍聰得五六卷瘡漸覺愈一部既了鬢眉平復膚色如常故經云病之良藥斯誠驗矣清信士史呵誓者住京城西南豐谷鄉少懷善念常誦法華行安樂行慈悲在意不乘畜產虛幻為心名霑令史往還京省以誦業相仍恐路逢相識人事暄涼便癈所誦故其所行必由小徑低聲怡顏緣念相續及終之時感異香殊氣充於村曲後十年妻已重發唯舌鮮好餘皆朽盡乃別標顯焉又釋道正金陵白馬寺僧也亦誦法華身死之後以火燒身乃於灰中得舌一枚儼然不壞道俗莫不稱歎釋玄真俗姓憑氏本壽春人也少小出家言遊揚土居永福寺誦法華經一部無時懈息時於秋天月夜持誦此經至第七方半比房有一沙門忽起如廁乃見庭中有大人形回舉頭四望即觀空中有一神人嶷然而住此沙門因立足瞻仰更不移步久之經文亦了神忽不見其僧從此學誦持終身不懈釋正則俗姓張氏幼而出家脂腴不犯五十餘年戒行無缺誦法華經一部文句通利晝夜誦念不曾棄口時人號為則法華也褚惲家甚敬信於居宅之內別為一院立佛堂僧房則緣眾事出城即居停宅內忽遇患彌篤遂終褚家死後輿還本寺則去之後於所臥房但聞異香氛氳七日乃歇則初大漸經二日氣息纔屬至墓方穌乃謂諸弟子曰吾向一處來見宮殿崇麗七寶莊嚴寶樹金池非常奇特亦不可以世間能比又見無量諸聖僧快樂不可言後經信宿乃絕年七十餘矣清信士陰明觀丹陽小鄒村人也少年曾經出家無他行業誦法華經一部後遂還俗兼有妻子家業農功或被官驅役或居家力作生業甚貧衣食不繼口恒誦經不曾暫息除寢食私承官私人事之外皆不棄口在後忽於夜中聞空中有人喚陰明觀陰明觀喚甚分明觀起應諾空中人又曰汝起我與汝金寶寶在村南田東頭大黃連樹下汝可往取明觀懷欣即起呼其子持火及鍬鑺共往田中子見父將往猶懷疑恨曰那得忽爾夜中取金阿翁狂癲父固戾去及至樹下掘󱣼了不見金兒又諫父須臾之頃聞空中聲曰可更近前依言而取果有所獲因此生業用展無復貧寒之斃村鄉怪其引用異常疑有他故觀乃具向父老說之彌勤誦習矣清信士謝智藏雍州藍田人也雖處田家恒持五戒因緣暫至縣下見寺中有沙門講法華經至第六持經眼耳鼻舌身意功德乃即發心歸家誦持第六一卷除人事以外不曾休息其人心願更進餘卷既遠居田野無人教授始欲棄家尋師生業又癈晝夜觀思遇明師經於數年忽見一婆羅門僧來扣藏門謂藏曰汝有食不乞我一齊智藏欣然隨家所有即具蔬飯如法供設僧既食畢謂智藏曰汝欲得受法華經者可將本來智藏歡喜深適所願即授其經一從聞受更不忘失受經既了僧忽不見智藏懷思情甚惆悵恨不識神人自師去後但聞異香數日不絕釋慧津俗姓錢氏不知何許人少小出家精修定檢匡山廬岫每所遊盤而恒誦法華無輟昏曉除寢食之餘未甞間息其誦必周圍數步掃灑清淨採拾時花莊嚴營飾中心五六尺許懸幡燒香別施一座於是著新淨衣禮十方佛合掌端坐然後乃誦誦滿萬遍忽依俙如雲霧裏見三變八方寶座寶樹諸佛菩薩朦然在目至萬五千遍了了具見後不知所終釋道璡未詳氏族荊州人也戒業精勤諷誦茲典布衣一食殆有過人之量後來遊關輔仰止道宣律師諮求出要探玄伊極亞采前賢後因博訪妙津止辯才寺忽體仆息微經數日自見被冥官追錄將至王前王曰師誦法華律行清淨應生第四天中慈尊眾所弟子罪惡之身恐不復相遇故欲見師願垂救也璡遂暫穌向諸僧具說言訖而卒又釋洪粲亦誦法華頻有山神寺神往來禮拜史崇長安郊南人也少屬道早預黃巾住玄都觀後忽發心誦法華經日恒一遍私立佛像六時禮懺每為諸道所嫉因茲返俗彌精諷誦後忽染患暴亡時在盛夏一無變壞唯聞香氣親里敬󱣼龕安堵側近時時常聞妙香後經年餘筋肉都盡唯舌形顏色與常人不異或有疑駭之者乃火燒不變斧斫無損遠近見聞信倍恒百秦州權氏女常誦法華死後十餘年其家將欲改葬見其骨肉銷散略盡唯舌如生左肅機寉義起有一突厥侍女素不識文於麟德年中病死經夜見一梵僧突厥求哀僧以錫杖扣其頂教誦法華經一部言作梵音比明乃穌自陳其事家人不信告義起起試之突厥便誦經如流即請西域梵僧來聽侍女所誦之經自首至尾言音通正一字不遺時以奏聞上云冥道如此豈得不信當時朝臣無不知者釋萬相俗姓杜氏雍州萬年人也幼枝塵澤遍師名德戒珠朗徹學海沖深諷誦法華兼敷義理凡講十餘遍而福慧是資慈柔宅性工誨誘巧方便頃以興善佛殿忽屬災焚輪奐再成相有其力又於殿之北面造鐫石法華一部莊嚴偉麗頗稱奇絕焉曾於檐下誦經忽有白雉馴伏左右以手取之初不驚擾隨相來去向餘十日又於房後木見金銅龕像無何而至青雀一雙兩邊侍立相收得像鳥忽飛去或爐中火炭自然而出或床後薦間異香頻發又於中夜靜坐忽然似夢見西北天中明星千許久觀變為寶塔高廣嚴飾望之無際又見東北七星大踰尋仞瞻覩未已遂見七佛從星中出金儀端粹朗照赫然相恒願見七佛及多寶佛塔夢中悲喜交襟禮拜讚歎少選之間倏焉而滅其所誦凡四千餘遍將終之際令門人雅勝等稱普賢菩薩名俄自云普賢菩薩來右脅而卒於興善寺春秋七十四又揚州棲靈寺僧道藝常誦此經每至現寶塔品空中彈指數十下自此後精誦倍常釋智藏俗姓費氏本夏州人也少出家住大興善寺每誦法華聲辯清徹令人樂聞其誦多以千遍為眼甞損心吐血經數日寺僧季謩告藏曰傳聞損心用小便和麵作漿服之即差藏云誓於千遍之內不以穢物熏經此雖為藥終乖宿志藏乃掃灑庭除捧經置案燒香旋遶禮拜祈誠爾夜忽如睡夢見一梵僧與藏取水和麵作漿授之令服藏飲之未半欻然即悟乃心力倍常還尊舊貫貞觀九年甞有夏州僧石法師聞藏誦經奉蘇三斤以充供養藏盛以一器初日以銅匙取中心桃許明日更取乃見舊處融蘇凝滿即復飲之於是從夏至秋日取如故藏私心慶悅始悟醍醐自出到八月分此舊蘇與同寺僧靈卿音禪師為響說之又每聞異香及彈指之響屢為幽人喚之令起而前後所誦一萬餘遍但以戒足少虧不獲深悟識者恨之年八十有八終於淨影寺焉儀鳳三年十一月二十三日也釋弘照俗姓尚官雍州高陵縣人也祖父並世載芳猷薄居微官母張氏簪纓茂族特懷深信照稚歲殊姿天然雅器口不茹薰穢目不留玩好塵秕在家耽愛出俗年二十投成律師機禪師而剃落焉二德學行著聞京邑上首默鑒良材欣然順許於是即誦法華數月便度而性務幽簡不悅囂煩其後遂卜宅終南於折谷避世堡依巖枕石誓誦千遍既而貞情霜皓妙韻風暢頻感冥祇潛來翼衛或公私艱虞道俗纏綆即有大蟲鳴吼略為常候又忽降深雪麵唯升許二十餘日食之不盡但以久居此地聞見遂多供施殷繁傷皮害髓乃與友人履信移住鄠縣西南之寒山更修前業路極險阻經途百餘里又屬咸亨不稔素無儲積往往有人擔齊食來送爾後尋訪莫知蹤緒時二德及一居士並結草菴星居自榮照忽見一蛇長百尺斑文五色頭高丈餘直來菴所低身俛聽照初驚惶戰慄不敢視之閉目清誦聲辭屢輟漸以理革情稍得流澤於是起大悲心發深重願合掌流淚抗音終部蛇少選而退自爾頻來不息照雖頗知無害然惡其腥臭懼其形狀初以杖約隨手即去後令居士驅之其乃以繩纏頸引致深業繫於大樹至夜照信及居士夢一女人掩淚泣而前曰弟子是此山神女性樂聞法數以穢形干突法眾今被驅繫辭師遠去不復聞誦大乘以此為恨照等各自驚覺遽相徵問所夢既同疑其致死即執炬往看果有期事居士號泣投地披誠懺謝就其屍所共為誦經又欲設千僧齋乃於菴側獲銀數餅下山饌會恰然周足甞行至一村有貧女劉氏請留供養照愍之而止於七日中罄其所有照便欲去信女慇懃復留更無資貨遂剪頭髮以置齊食更經七日照復欲去貧女悲泣固留因復停止女賣髮之直用之已盡憂根通宵莫知出處忽以手摩頭覺髮生如故驚喜踊躍即便更剪復經七日還長如前凡經三剪照以淹留既久煩損殊深執持衣鉢決不肯住女乃頂禮具陳云師自有󱤚照等聞此噎不得言悼責微軀當斯厚意永淳之前復往同州素絲山依常綜習忽無疾終於山舍故甘泉寺四輩聚火燒之唯舌不燃紅赤如本時韓城縣慶善寺寺主或因等行頗流俗不信有之乃與合寺僧徒士俗五百柴炭數車更燒十遍形色儼然方皆悔伏其舌盛以香函流傳供養履信不知何人操業高潔略與照同莫逆至交亟積寒暑照既淪化慨恨莫追遂振策徂南增修禪觀比丘尼失其名住蘇州混山縣界少小入道常誦法華經每日兩遍二十餘載比尼容貌妍詳見者思戀至永昌元年縣錄事姓朱遂起惡心橫加非望尼雅志貞確意不從之朱乃惱亂寺眾破損常住尼等不知何計得免斯苦持經尼云此法華經何無靈驗即著淨衣入佛殿燒香發願其後錄事假託別由而來寄宿心懷異意方欲向尼房去少選之間忽覺半體酸疼男根遂落遍身流汗即發癩瘡眉毛鬢鬚一時俱墮錄事悲悔百方竟不痊損晉蜀石室山釋法緒宋江陵釋僧隱宋京師潤心寺釋道榮宋高昌釋僧遵宋廬山釋慧慶宋京師道場寺釋法莊宋京師彭城寺釋僧覆宋京師枳園寺釋法匱齊京師靈鷲寺釋僧審齊武昌樊山釋法悟齊京師後崗釋僧候齊京師普弘寺釋慧溫梁鐘山延賢寺釋慧勝隋東都翻經館釋彥琮隋京師淨影寺釋慧遠魏太山丹嶺寺釋僧照隋九江廬山釋大志隋終南山釋普濟隋東都慧日道場釋智果隋懷州柏炎山寺釋曇詢唐京師清禪寺釋慧頤唐京師崇義寺釋慧頵唐天台山國清寺釋僧明唐偽鄭釋知命唐大原釋慧遠唐驪山津梁寺釋善慧唐京師大莊嚴寺釋善因唐京師清禪寺釋曹□外國蘭若比丘齊高宗明皇帝梁中宗元皇帝宋蓋州素寺釋智遠隋魏州刺史崔彥武唐巴州刺史蘇長妾唐蘇州嘉興縣令劉弘仁唐鄭州市辛老唐新羅國沙彌唐并州石壁寺鴿鶵唐洛陽白馬寺釋法眼唐雍州萬年縣劉時大智度論云昔有一國中一阿蘭若比丘大讀摩訶衍其國王常解髮令其蹈過又有一比丘乃語王言此摩訶盧不多讀經何以大供養如是王言我一日半夜欲見此比丘即往到其住處見此比丘在窟中讀法華經見一金色光明人騎白象合掌供養我來轉迴便滅不現我即問大德以我來故光明人滅何也比丘言此即遍吉菩薩自言若有人讀誦法華經者我當乘白象來教導之我誦此經故遍吉自來遍吉即普賢也齊高宗明皇帝諱鸞字景棲凝神覺海思積耆山灑一雨於群曚潤三枝於庶物造千金像寫一切經持六淨齊口誦波若造歸依寺召集禪僧常讀法華亟淹寒暑梁中宗元皇帝諱繹字世誠積善餘慶家傳至德宿奉勝因懷深信造天居天宮二寺供養千僧講成實論學毘曇於琰師習分蓍於智上手書聖僧并書千佛名誦藥王呪又復勤求寶所頂戴髻珠轉讀法華以為恒務釋智達益州素寺僧也行頗流俗而善經唄時誦法華年二十三宋元徽三年六月病死身煖不斂遂延二日入息稍還至三日旦而能言自說始困之時見兩人皆著黃布袴褶一人立于戶外一人徑造床前曰上人應去可下地達曰貧道體羸不堪涉道此人復曰可乘輿而輿至達既升之意識恍然不復見家人屋室及所乘輿四望極目但覩荒野途逕艱危示道登躡二人驅之不得𠇾息至一朱門牆闥甚華達入至堂下堂上有一貴人朱幘專床坐姿貌嚴達甚有威容左右兵衛百許人皆朱衣柱刀列直森然貴人見達乃斂容正坐謂曰出家之人何置多過達曰有識以來不憶作罪問曰誦戒度不達曰初受具足之時實常習誦比遂廢講恒事轉輕故於誦戒時有虧損復曰沙門而不誦戒此非法可且讀經達即誦法華三契而止貴人勅所錄達人曰可送置惡地勿令大苦二人引達將去行數十里稍聞轟磕橈聲沸天而前路轉闇次至一門高數十丈色甚堅黑蓋鐵門也牆亦如此達心自念經說地獄此其是矣乃大恐怖悔在世時不修業行及入門裏橈聲轉壯久久靜聽方知是人叫呼之響門裏轉闇無所復見時有火光乍滅乍揚見數人反縛前行後有數人執叉刺之血流泉涌其人乃達從伯母彼此相見意欲共語有人曳之殊疾不暇得言入門二百許步見有一物形如米圌可高丈餘二人執達擲置圌上裏有火爛燒達身半體皆爛痛不可忍自圌墮地悶絕良久二人復將達去見有鐵鑊十餘皆煮罪人人在鑊中隨沸出沒鑊側有人以叉刺之或有攀鑊出者兩目潰突舌出尺餘肉盡折爛而猶不死諸鑊皆滿唯一尚空二人謂達曰上人即時應入此中達聞其言肝膽塗地乃請之曰幸聽貧道一時禮佛便至心稽首願免此苦伏地食頃祈悔特至既而四望無所復見唯覩平原茂樹風景清明而二人猶導達行至一樓下樓形高小上有人裁得容坐謂達曰沙門受輕報殊可欣也達於樓下忽然不覺還就時身博陵寉彥武隋開皇中任魏州刺史因行部至一邑愕然驚喜謂從者曰吾昔嘗在此邑中為人婦今知家處因乘馬入修巷屈曲至一家令叫門主人公年老出來拜謁彥武入家先升其堂視東壁上去地六七尺有隆高處謂主人曰吾昔讀法華經并金釵五侯藏此壁中高處是也其經第七卷尾後一紙火燒失文字吾至今每讀此經至第七卷尾忘失不能記得因令左右鑿東壁果得經函開第七卷尾及金釵並如其言主人涕泣曰亡妻存日常讀此經釵亦是妻物妻因產死遂失所在不謂使君乃知其處彥武因指庭前槐樹曰吾欲產時自斛頭髮置此樹空中試令人探樹中果得髮於是主人悲喜彥武留衣物厚給主人而去蘇長未測其居貫武德中任都水使者出為巴州刺史將家口赴任渡喜陵江中流風起船沒男女六十餘人一舟溺死唯有一妾常讀法華經船中水入妾頭戴經函誓與俱沒既而船沒妾猶不沈隨波汎濫頃之著岸遂載經函而出開視其經了無濕污在楊州嫁為人婦而逾篤信焉劉弘仁年十八時任國子學生與同士十人於相師處求相吉凶相師皆剋其富貴貧賤之時天壽年月之數謂弘仁曰年至五十一其年四月十一日必死弘仁時住蘇州嘉興縣令其餘九人皆如相者之說禍福不差及弘仁十八已來吉凶皆驗至今正年五十一矣自度至期必死以四月一日遂詣州與諸官寮取訣時韓王元嘉為蘇州刺史問其所由弘仁具陳其事王教之修福仁至四月八日遂即遇疾甚篤王請諸寺僧尼為弘仁轉法華經一千遍至十一日轉經數畢諸僧又為弘仁更讀一百遍弘仁流汗󱢢霂所患都愈平復如常信知福力誠不可量也有辛老者失其名年八十餘住鄭州市西南角常受持法華專心清潔自三十年來每夜讀經夜明如晝不假燈燭若捨經卷還暗如常不復見物新羅國有金果毅生一男子從小出家樂讀法華經至第二卷誤燒一字年十八忽從夭喪還生別處金果毅家又得出家即偏愛讀法華經至第二卷每於一字隨問隨忘夢有人云小師前生向其鄉某金果毅家生亦得出家在彼生時讀誦法華誤燒一字是以今生隨得忘彼舊經現存往彼自看此小師依夢向彼尋覓果得其家借問投宿前生父母依俙欲識尋訪舊經乃見第二實燒一字小師及前父母悲喜交并二家遂為親好彼此無二當即言及州縣州縣奏聞舉國傳詠于今不息即貞觀時也有一老僧失其名住并州石壁寺禪觀為業貞觀年末房楹上有二鴿鶵老師每以餘食飼之後雖漸長羽翼未成乃並學飛俱墮地而死僧因收葬經旬日後僧夜夢有二小兒告曰兒等為先有少罪遂受鴿身比來聞師讀法華經及金剛般若得受人身兒等今於此寺側十餘里某村某甲家託生為男十月之外當即誕育僧乃依期往視見此家一婦雙生二男因作滿月齊僧呼二姟子曰鴿兒兩兒並應曰諾一應之後歲餘始言也釋法眼俗姓高隋齊國公高顆曾孫也俗字立敬一名元懌未出家時貞觀中與兄立覽於他度寺僧明藏處學讀法華波若稍似精熟敬後棄其所習龍朔元年征遼還三年正月往臺看勳從順義門出有兩騎追之曰今捉獲矣敬問曰卿是何人答曰我是閻羅王使者故來追卿其人惶忙走馬而出欲投普光寺使人曰疾投寺門勿令入入即得脫及至寺門乃見一騎投門又西走欲入開善寺又合騎投門遂爾相從而奔欲還本宅宅在化度寺東恐道遠乃欲入醴泉坊一騎在前其人以拳擊之鬼遂落馬後鬼曰此人大麁急曳下挽却頭髮即被牽髮如刀割狀又有朱衣白馬人以手柘敬胸敬應時落馬顛仆久之稍醒若坐霧中家人輿還至曉穌云備見閻羅王云君何盜僧果子何事說三寶過遂依狀罪無敢厝言王言盜果之罪合吞鐵丸四百五十枚四年受之方盡說過之罪合耕其舌因放令出遂穌俄自見有人頭有雙角棒一鐵丸縛敬手足令一一噉之傍人不見鐵丸唯見敬張口努目通身赫赤喉內熱氣上衝蒸欝難近經日方醒云已一年吞百餘丸其若無此經四日如此吞丸云盡即就會昌化度二寺投誠懺悔至三月三日又被前使追將見王王曰爾誹謗三寶罪當耕舌敬又見二人以鉗拔舌似長數百尺又見二人各執一耜刃偶耕其上勘案乃云嘗讀法華金剛般若因爾得蘇親等視其舌上若刀割處為讀二經所以不斷敬後若思若說戰怖流淚因遂出家名法眼精厲倍常住東都白馬寺不知所終劉時雍州萬年縣平康坊人永隆二年六月患經二日致死死經六日唯心上煖其家已擇殯日未敢襲斂至七日平旦忽然再穌云當時被一人引入大城宮殿樓觀壯麗異常見閻羅王云汝可具錄生時功德遂答云生時唯讀法華經兩卷更無別功德王遂索罪案及業秤秤之法華兩卷乃重於罪案王撿案云其人合得九十年活謂案典曰汝何以錯追大罪過可放他還因令得活經二十許日委頓方療遂受戒不飲酒食肉造金字法華經永充供養齊太祖高皇帝齊竟陵文宣王并世子北齊釋道超故弟子隋河東練行尼隋楊州嚴恭父子隋客僧救同學隋司空竇杭弟璡唐貝州人馬衡唐比干山釋曇韻唐巴西令狐元軌唐洺州妙智唐雍州人陳法藏唐左僕射蕭𨺲父子唐弘福寺釋智曄唐洛州人何玄玲唐汝州梁縣劉老唐藍田徐氏唐郎將吳氏唐悟真寺釋玄際齊大祖高皇帝姓蕭諱道成字紹伯閱想真乘虎心寶地出火宅而長騖超化城而直指度僧立寺大啟福門鑄像持經頻修慧業每七月十五日普寺送盆供僧三百朔望之日不許殺生又以萬機之暇手寫法花莊嚴傑異恒申供養蕭子良南蘭陵人封竟王齊永明七年誌上以四千錢就竟陵王作八關齊白王云可請雲副此是真出家人王即請副為善知識共王造法華經千部王夢一人問云欲得功德不王云欲得即指水中功德王仍入水得一卷法花覺已深懷喜躍即澡潔中表手寫法花經一部觀世音一部世子巴陵王亦手寫法花經一部副又夢一人騎白馬於空從東方來授副信幡又永明十一年四月末夢一人送經一卷云言有誤明日遇得一部法花試略披看遂見第五卷壽量品有一句異云一塵一劫于時募集數十部經悉無此句即言推義乃是法花之極致是以即撰經文便有白雀來翔以應嘉瑞副後不知所終釋道超不知何許人也出家住齊郡山寺立行清潔有弟子亡名年十五誦法花經得一卷忽因病而亡此弟子為性勤學兼有神采天懷仁孝師甚愛之自從終亡以後旦夕悲憶齊郡去太山祠不遠道超心念吾常聞人死神明必先經太山府君所然後方得受生幽明雖隔有誠必感吾試問太山府君或知弟子生處因而執錫杖焚香往造山廟具陳來意三反告神木主忽然發聲酬對曰法師既戒行精誠來心又重所問之事敢不告師便命一木侍神令呼所由主者侍神便往東廂屋內呼一人來府君即問弟子亡名今在何許此人答云繫在此間未有生處道超仍乞相見府君即令隨其人往至東廂屋相去十餘許步即見弟子形貌衣服宛若生平師弟悲泣良久問其即曰苦樂果報云何弟子答曰即今拘繫亦無苦樂但生處未定急須功德扶持若無善根恐生惡處師問作何福善可得莊嚴弟子答云願師為造法花經一部一百僧齊師云此事可辦因別弟子更見府君府君具問相見何說師述須建齊造經之事府君云冥道大須功德師可急營造畢更來相見超因還本住即具紙筆雇人寫經仍建齊慶功德既了還往廟所與府君相見述修福已竟來覓弟子府君還命侍神呼前主者主者既至府君即問弟子在無其人答云已生勝處超問何是受生其答云寫經之人初作妙字女字始成未得作少當於此時即得生處超復問今生何方神人答云生齊郡王武家待其生兩三歲可往訪覓超心記神言辭府君而退後經三載乃造王家問云檀越有兒貧道欲見此家富室敬信三寶但由來無子近遠所知後有此兒疎親亦不相語王君拒諱不言有子超云貧道弟子來生檀越家已得三年何為不以相示因具說告太山府君之由其母在閤內聞之語其父曰法師靈感若此何得隱諱即抱兒安閤限外去超數丈因直走遙入超懷啼泣良久年大出家還事超為弟子即開皇十五年也不知師弟各年幾而終比丘尼練行河東人也不知其本名但以苦節專心勤策無怠俗稱練因以名之常誦法花志欲抄寫訪工書者一人數倍酬直別為淨室莊嚴中表經生一起一沐燃香薰衣仍於寫經之室鑿壁通外加一竹筒令寫經人每欲出息輒含竹筒吐氣壁外寫經七卷八年乃畢供養嚴重盡其恭敬龍門僧法端常集大眾講法花經以此尼經本精定遣人請之尼固辭不與法端責讓之尼不得已乃自送付端等開讀唯見黃紙了無文字更開餘卷皆悉如此法端等慚懼即送還尼尼悲泣受之以香水洗函沐浴頂戴遶佛行道於七日夜不暫休息既而開視文字如故嚴恭字近禮本泉州人家富於財而無兄弟父母愛恭言無所違陳大建初恭年弱冠請於父母願得錢五萬往揚州市物父母從之恭乘船載錢而下去揚州數十里江中逢一船載黿將詣市賣之恭問知其故念黿將死因請贖之黿主曰我黿大頭別千錢乃可恭問有幾頭答有五十恭曰我正有錢五萬願以贖之黿主喜取錢付黿而去恭盡以黿放江中而空船詣揚州其黿主別恭行十餘里船沒而死是日恭父母在家昏有皂衣客五十人詣門寄宿并送錢五萬付恭父母曰君兒在揚州附此錢歸願依數受也恭父母怪愕疑恭死固審之客曰兒無恙但不須錢故附歸耳恭父受之記是本錢皆水濕留客為設食客止明旦辭去後月餘恭還家父母大喜既而問附錢所由恭言無之父母說客形狀及附錢日月乃贖黿之日於是知五十客皆所贖黿也父子驚歎因從家揚州專勤福業常讀法花至見寶塔品輟經而歎曰一塔之內有二如來分身諸佛其數不少我今何為不逢一聖感慨良久其夜忽夢見有梵僧自稱法脫語恭云若寫此經兼事講說欲見諸佛斯事可階恭因發願造法花百部未幾之間忽遇重疾誓造千部講五百遍於是大起房宇為經之室莊嚴清淨供給豐厚書生常數十人揚州道俗共相崇敬號之為嚴法花其病既愈志願彌稱恭甞一時在經堂北有一異僧年可八十來告恭云聞君造經願請一部又承未有提婆達多品今留此品可於寶塔品後安之貧道從龜茲國來今往羅浮山去得經一部粗略披尋仍留金一鉼重三十斤用入法花來歲夏間當附物又云向見普賢品內呪少一句語宜覓足之言畢而退恭尋後看莫知所在後有捿霞寺禪師寶恭送零落法花經五十許卷使恭成就擬用流通有一卷第七是宋元嘉二十九年宋懿所造校普賢呪果少婆羅帝三字是第十六句自後寫經仍依足之恭甞有親知從貸經錢一萬恭不獲已與之貸者受錢以船載歸中路船傾所貸之錢落水而船人不溺是日恭入錢庫見有一萬濕錢如新出水恭甚怪之後見前貸錢人乃知濕錢是所貸者至來年夏內有廬江人侯志從鄱陽郡下到宮亭湖卒遇暴風宗伴多有被溺唯志一船如被持引橫風截浪遙到廟所見有一神形長二丈被甲帶劍身坐一人問志生平所有罪過無非實錄志悉款伏又問識蔣州造法花經嚴恭以不我今寄錢一萬入其功德汝可付之語竟便隱志不知錢之所出唯記嚴恭姓名仍值便風乘船利涉行止二日到彼當塗縣船纔泊岸忽有一人自稱姓許來覓侯志云在陳之日曾於會稽就君市錦四匹餘直尚少今欲還君乃留錢一萬逼志令受志憶有交關不記餘贖留錢乃去遂不知所之志心方曉神錢不二到江寧縣訪恭以錢付之委陳上事恭倍歡忻精到愈功乃發願造三千部講一千遍後有江夏郡人李湛請經一部還鄉供養於三山遇風一舟漂沒湛身亦沒經涉五日新林坊人忽望水上有數十鴉鵄共擁一物光彩映日隨流而下仍輕舸往取得一漆函上岸披經一無霑濕坊人送上刺史張熙熙撿經後乃是嚴恭造經送還恭舍勘目即是李湛所請之部又齊王府人忘姓名請經一部還家過江遭風船沒財物皆盡唯身獲存法花一函在江半日隨浪上下似如緘持後人接獲尋撿一無損濕送還恭舍勘目知是齊王府人所請之經又甞至市買紙適遇少錢忽見一人持錢三千授恭曰助君買帋言畢不見如此非一隨開皇末恭死子孫傳其業隋季盜賊至江都皆相與約勿入嚴法花里里人賴之獲全前後所寫二千五百餘部釋某失其名隋大業中行至太山廟求寄宿廟令曰此無別舍唯神廟廡下可宿然此來寄宿者輒死僧曰無苦也令不得已從之為施床於廡下僧至夜端坐誦經可一更聞屋中環佩聲須臾神出為僧禮拜僧曰聞此宿者多死豈檀越害之耶願見護念神曰遇其死時將至聞弟子聲因自懼死非殺之也願師無慮僧延坐談說如人良久僧問曰聞人傳說太山案鬼寧有之耶神曰弟子薄福有之豈欲見先亡乎僧曰有兩同學僧先死願見之神問名一人已生人間一人在獄罪重不可喚與師就見可也僧甚悅因共起出門不遠而至一所多見廂獄火光甚盛神將僧入一院遙見一人在火中號呼不能言形變不可復識而血肉燋臭令人傷心神曰此是也師不復欲歷觀耶僧愁愍求出俄而至廟又與神坐因問欲救同學有得理耶神曰可得耳為寫法花經者便免既而將曙神辭僧入堂旦而廟令視僧不死怪異之僧因為說仍即為寫法花經一部莊嚴畢又將經就廟宿其夜神出如初歡喜禮拜慰問來意僧以事答神曰弟子知之師為寫經始書題目彼已脫免今久出生不在也然此處不淨潔不可安經願師還送經向寺言說久之將曉辭訣而入僧送經於寺司空陳容公竇抗早出中衢宿知寶所雖貴極台輔而凝心妙覺爰捨淨財立靜法寺莊嚴輪奐將美天宮其弟璡行盡色難志窮惡道奉為考安豐公妣成安公主敬造法花金剛般若各一部乃妙思神󱢀幽情獨悟每菡萏將發澡雪身衣自搴池內白蓮花葉潔淨曝乾擣以為紙於是嚴飾道場躬自抄寫刺心取血用以為墨斯事振古罕儔理多祥瑞而璡謙損慎密不許外傳使後代無聞惜哉其經緘之寶藏于今尚在馬衡具州洛水人也父母喪亡盧於墓側營造墳塋三所皆躬自負土積三年乃就境甚高峻人所歎伏每在廬中宿臥恒有大白蛇曳身廬屋上垂頭臨戶若欲出入蛇即縮頭避之如是為恒不至侵害狀如守護又有一白狼恒去來臥起廬側及墳事畢其人又起念我雖為父母造成此墳仍未為亡靈別修功德因即發願造法花經以資魂路乃以塚傍淨處香水灑地採取穀子種之生長之後每以香水溉養及其成樹即採皮如法造紙亦用香水和泥作屋於墳傍請書生寫經護淨齊蔬出入每易衣服仍以四事供養不闕及書經了未得莊嚴以三重紙裹著小屋壁上忽然夜中風雨大至及明乃上屋被風雨飄破草木皆盡在地水深數尺失經所在凡經二日水歇之後於水下收得所寫之經唯在上一重紙濕至第二重儼然乾淨一無傷損不濕不污其人初失此經悲號懊惱日夜悲動及見經在歡喜踊躍得未曾有遂得莊嚴成就永為供養釋曇韻定州人行年七十隋末喪亂隱于離石比干山常誦法花經欲寫其經無人同志如此積年忽有書生無何而至云所欲潔淨並能行之於是清旦食訖入浴著淨衣受八戒含香燒香寂然抄寫至暮方出明又如先曾不告倦及經寫了如法親奉相送出門斯須不見乃至裝潢一如□法韻受持讀之七重裏結一重一度香水洗手初無暫廢後遭胡賊乃箱盛其經置高巖上經年賊靜方尋不見周慞窮覓乃於巖下獲之箱巾糜爛橃朽見經如舊鮮好令狐元軌者敬信佛法欲寫法花金剛般若等經貞觀五年任隆州巴西縣令無由自檢憑當土杬禪師檢校杬乃為在寺如法潔淨寫了下秋還岐州莊所寫得經留在莊舍并老子五千文同在一處忽為外火延燒堂是草䨱一時灰蕩家人相命撥灰取金銅經軸既撥外灰其諸經宛然如故黃色不改唯箱成灰又覓老子便從火化鄉村嗟異讚詠成音金剛般若一卷題字焦黑訪問所由乃初題經時有州官能書其人行急不獲潔淨直爾立題由是被焚軌于時任馮翊令聞之驚喜深增信悟張萬福貞觀年中從晉州刺史改為洺洲刺史其人性麁獷不甚敬信初至任所問訪左右管內有何德行眾僧左右報云郭下有一尼名妙智甚精進又造一部法花經如法受持供養緣此譽滿鄉閭其時福問此經可用幾物造成答云此尼用一千五百段物萬福大驚曰京下極好手書寫一部正可至七八段何因用如許物試為我索經來看尼聞刺史索經拒而不與為使君不護淨又未齊潔萬福大瞋更使人往尼遂不敢留即作香湯與來使沐浴并與新衣著訖始付經去萬福得經竟不洗手即取經開卷中並黃紙遂無一字萬福大怒曰此妖老嫗何由可耐即命左右追取尼來使往語尼曰師經上並無一字使君大瞋令追師來尼甚憂懼莫知所由汗流浹體即隨使往至刺史牙門入屏牆尼見一雙金剛手擎杵棒如似授尼尼遂心安即入至刺史前其經文並在空中化作金字刺史見尼至并見金剛及金字在虛空中因即驚懼走起下廳號咷悲泣謝罪懺悔禮拜遂即迴心信向發願造法花經一千部通十方供養仍自受持不敢懈怠乃問尼造經由緒尼曰欲造經之時於山中先種穀樹每用香水溉灌令得滋長樹成之後即預以香水和泥造作紙屋紙屋既成乃採取樹皮雇匠如法香水清淨造紙成即募訪能護淨經生不論工拙及貴賤乃經三年不獲其人後有一江南人士年可二十四五應募為書其書經屋還以香水和泥清淨造屋屋成之後書生著新淨衣未寫經前預四十九日護淨清齊然後始書每出入訖皆須改易衣服洗浴畢然始就書書時尼手執香爐胡跪經前供養書生止乃止若書生夜臥尼亦和起燒香旋遶如是不闕經了莊嚴莊嚴就乃作僧尼男女四色人衣各十通每來借經或誦或讀及書寫者預令七日護淨兼與新衣著然始付經如是恭敬永不虧闕遠近崇仰大為利益緣此刺史歸向之後人皆以法花為業陳法藏雍州萬年縣霸曲人也身為供膳貞觀十八年洛州上番去後妻亡下番迴道離本住村可十餘里路逢亡妻妻云我今已死經於數日須臾之間藏忽見八九家如貧人宅藏坐一間編茨屋少時其妻被喚將去藏隨後看見妻被牛頭獄卒䥫釵貫之內鑵湯中骨肉分散釵出還活如是七返訖放來相見形容頓惡語藏云與君為後妻前婦自死非妾所害君襆內有五百錢家中有牛可直千五百至家󰘟阿婆努力為妾寫法花經妾即得離此苦將妾此語諮請阿婆藏歸咨母賣牛恰得千五百當即喚經生買紙藏因行更尋妻住處藏始扣門便聞此家遙報云君新婦昨買紙時以即生天其人驚喜信奉增至所得財利每寫法花十九年向興善寺供官行道具向諸僧說之左僕射宋國公蕭瑀其崇佛法乃於雍州藍田縣界營置伽藍召大德四事供養奏請名額號曰津梁寺焉瑀雖貴極人臣位登台輔恒持齊戒常誦法花每日一遍被山衲袈裟於精舍中行道懺禮同僧列食居沙彌末筵爰捨珍財寫法花經凡一千部紙墨等事盡妙窮微書寫經生清淨香潔有人欲受持者必慇懃三請方始授之中門之外置一方青石每令請經者登此石立瑀親捧經函頂載授之所有持經之人瑀皆書其姓名日禮一遍其敬法重人皆此類也瑀家佛堂中一朝舍利流溢而出他人分取供養者忽然自失舍利還歸瑀家京師朝野無不知矣子銳封襄城公駙馬都尉襲父爵為宋公妙業貞觀本之庭語然而沈毅有大量善隷書津梁寺額是其迹也造佛殿大像又寫法花千部甞為益府長史州內有池魚盈數萬府內官寮每恒採取銳性蘊慈仁告諸官曰魚雖賤身形命是等切彼心肝甘我口腹誠不忍也銳今永贖願公等隨之惠化既行莫不悅服諸寺若有講說輒往其處隨眾廗地僧欲設床竟不肯受次子利州刺史錢杞府法曹󱢞並誦法花時講父瑀之義疏釋智曄江州人也初出家住廬山西林寺高情雅量殊有物外之風美恣容工轉讀聲韻雄暢數卷不疲隋朝徵入日嚴唐運召居弘福且京都法席接武連環不有伊人孰當其寄然頗工書翰尤好福門日恒自厲寫法花經五紙年事乃秋斯業無怠得外利即寫此經兼其自手二千餘部終日平坐繩床異香滿室時年八十矣洛州洛陽人何玄玲龍朔二年終於京師冥司遣為主簿麟德年玲鄉人死至冥道與玲相見玲問鄉人君何至此答曰被追至此玲云我見案主逗留君枉來也放君還去鄉人別玲將出乃見同村嫗謂鄉人曰君至此豈不觀我受罪處耶便見鑊陽湧沸烹煮罪人嫗曰君可語我夫為我造法花經一部脫蒙見許却後十日君可報我於村南水頭鄉人既穌乃即喚其夫令為寫經其夫急與買紙付令寫鄉人至前期日往到水濱乃別見他嫗謂鄉人曰君是前所囑寫經者乎鄉人曰是也嫗曰前者婦人夫為買紙之日已往生天所以不獲赴期與君今日相見故留言囑令我報君言畢遂不獲見也雍州藍田縣界有一村忽然地陷深百餘尺村中有姓徐者宅中有佛屋在其陷處有一部法花經是徐氏常所受持供養於其陷處乃為一土柱承此佛屋迢然擢聳竟不崩落見者咸共怪異之並為如法抄寫之徵也儀鳳年汝州梁縣北有梁村劉氏男失名先因從征東討高麗沒為奴於遼海東岸牧馬因而寢睡屢夢有一僧喚令入海共海歸家若此非一劉氏子自惟漂落與死莫殊頻感斯夢逐投身海浦於水中抱得菊草一束隨波漂流浮渡西至于岸上行餘一里思念此草能濟吾身命劫迴取草解束曝之乃於其中得法花經第六卷遂持還家其父劉老先緣子沒蕃遂為造法花經一部書寫清淨每事嚴潔及見子到相持悲慶怪問所由劉氏子具說前事父子遂共於精舍中開視經函乃欠第六一卷驗其子於海中得者果是其父為子所造之經部軸具足紙墨僉同彼此無殊宛然符會於是父子篤信三寶戒行精勵郎將吳氏忘名東征高麗破馬邑城焚燒屋宇延及寺舍城外望見煙雲直上中有一物如白帶高飛入雲須臾飄墮城東草中郎將吳君走馬往視之見黃書展在地上就而觀之乃是法花經第七卷也於是將至營中夜安幕上忽逢暴雨明旦收之一無霑濕後將還京於靜安坊李益常將軍舊宅設齋慶喜興善寺沙門萬相玄際親見其經各讀一遍吳君許進入內云並為書寫如法淨業所成故特表殊祥將悟群品也釋玄際一名靜務俗姓劉浬南人也曾祖鶻隋岥州刺史祖挺隋宣範府果毅並自家形國文武兼濟早悟玄珠尤精佛父通久修儒術晦迹衡門不競塵喧無悶朝市通以際童年異稟神情俊爽愛其名器因放出家故纔登十一便蒙落采於是洮汰法流沐浴真化筈而羽之所入深矣及進具足後專精行檢敬慎法儀特堪師表年三十有二舉充興善維那非其好也性愛山水深思閑寂以咸亨之歲託迹悟真習誦法花般若以為恒務初誦法花滿二千遍夢登一大殿殿內四面金山光明徹耀山間即有像龕皆是觀音菩薩頂禮圍遶悲忻良久乃見瑠璃瓶盛一舍利以手取之倏然驚覺誦滿五千遍于時晝坐忽夢空中數百檀龕觀音菩薩以手仰攀漸覺來就又於空中見金珠無數從上流下光耀可愛際以口承咽身心遍喜經兩食間似飽而覺自爾身心安預持誦無廢福之日兼宵五遍誦至九千遍時在北嶺院中景將隅角忽有異鳥形如翡翠膺白骨黃玄吻丹足從外飛來直入懷內於是將至佛前即飛上花樹香奩經格處處遊放或以果食飼之都無所噉唯遇香蠟時時以喙晝即翩翾庭際夜即眠息堂中七日七夕倏自飛去俄又夢一人長可七八尺姿容端正一如捻素形像自腰已下文彩莊嚴際時歡喜頂禮號為觀音菩薩即就菩薩捧持其足口稱大悲名字乃蒙修撫摩頂往反數迴際以手攀數口其乳唅咽少時遂便驚悟或晝夕眠息誦時將晚便聞鍾磬之音以相警發其所誦法花一萬二千遍金剛般若一萬遍中間念諸佛菩薩等名誦滅罪隨心等呪功挌相準過於上有清信士祕書省校書郎劉玄曰安者冠纓茷族才花秀出神契釋門心馳法寶與際早狎忘言深期淨福以儀鳳二年憑於寺基禪師院讀誦之室藻雪中表香泥塗飾懸幡散花數重護淨屈工書生行正令其一入一浴著新淨衣燒香含香虔誠繕寫際躬罄資奉晨昏不輟初寫法花未盈一紙正夜夢神僧授以妙香又聞經屋前花壇之內禮懺數拜之聲怪往視之寂無人物正因不寐獨坐肅然俄聞空中擊鍾之響寫第二卷日正辰時見一婆羅門僧來入經室儀容甚偉合掌而立者久之寫金剛波若初卷正夢其心上光明大如鉢許書第二卷到五眼前筆硯放光總為金色正特加悚怖定心書寫其光初起題字赫然朗燭歷菩薩亦如是若作如是言我當滅度無量眾生凡一十八言乃滅至第三卷其經本軸上又放光明長二尺餘直耀窓際于時際與花嚴法師賢首等十餘人親所聞見乃相謂曰我等末學去聖茲遠今寫尊經忽垂靈相豈可不於鴻烈而申起塔之誠乎當即從初至終清心潔事謹於其處而建一堂以供全身兼書滿字即七月二十六日各捨衣鉢置經屋前燒香散花共立弘誓至後年三月道俗數十一宿行道除舊屋立新基使信士四人齊潔沐浴著新淨衣僧等以香花音樂盡誠供養引此四人營制規式雖荷畚覆簣皆散以香花其時蒙鄙之人咸發道意其後沙門志寬文禮寺親事板築一舉槌杵一稱佛名餘清信士但齊戒運土而已成基之後屢聞禮佛誦經之音其年十月於北嶺別起經淨屋表裏莊嚴召巧匠路貞等以香湯灌木乃施斤斧即聞空際數下鴻鍾之聲夜叉夢花幢并二神長丈餘立於作處又遣縣人毛普達採斫堂柱於散谷之內見一孤松聳乎高嶺之上去水甚遠匠斫所以棄之其人既伐此樹不日而倒枝之所刺地涌一泉匠以療飢遂成十柱其堂尚加彫飾即日未就而遠稽真典用善法為名餘待畢功以寄能者際閟采林泉三十餘載冷疾頻發至于不救道俗聞之悽慟巖壑春秋六十有七即神龍二年三月一日也際每慈柔宅性拯濟居懷不入市纏不行尼寺又勤修福務勞不告倦禮誦之餘殆無閑隙至於接對賓寮臨機應物言行無擇眾共推之所以吏部侍郎劉玄挺兵部侍郎劉玄機虞部郎中徐昭高士許仁則等欽其雅度重其景業供旋相仍共結塵外之交矣藍田縣令鄭南金一言造盡披襟寫契敬挹風猷為之贊曰際公恬淡無為無欲待物以慈處身知足樹春唯茂潭秋更綠懿哉上人如金如玉其為時賢所敬如此
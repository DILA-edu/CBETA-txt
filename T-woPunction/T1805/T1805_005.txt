中卷題號竝同前釋文列四篇總明自行無非離惡護本所受約行次第德成有用合為上卷今望住持功有勝劣故居次焉列篇中上下諸篇皆宗羯磨此卷四篇竝依戒本前三精持後一犯悔又上三中前二隨文第三總義又上二中初解通名二釋別相有斯諸異所以分之篇聚者攝犯之大科據斷之綱格辨業輕重定報淺深篇即章品之名謂罪分局段聚是攢集之號謂犯有條流篇出僧祇聚出本律名殊義一故此雙標疏引古解具三均者名篇一名均二體均三究竟均不具號聚如蘭吉之類但有名均體則不均究竟不均今師不爾篇聚名通不必偏對唯約五七以分均雜故疏云縱使聚從五位義具三均篇名在七本因雜攝是也問若約戒本自有八篇今分五七如何相對答今言篇聚不局戒本但是立名統收眾罪若以五數以對戒本三十九十合之為一不定滅諍總歸吉羅然本立名不逐文相但使律儀所制境遍塵沙因果重輕統歸五七但五收根本七雜本因以為異耳問吉羅一聚三均義闕那入五中答誠如來難故下文中均雜往分但據前四今準戒疏且約戒本百戒為言題中篇聚言通貫下名報名報語別即後二門名謂教所制刑報謂因所感果尋名則識教觀果則知因此章之來於是見矣敘意初科上二句徵實下釋所以戒體者是善法之聚聖道之基超越人天堪為物供生福益世實由此焉是下引證受謂受體持謂隨行性即體也次科初明順益上二句自利行上句喻止持下句喻作持或可上是意業下即身口氷體清潔玉性溫潤離染成德宜以為喻乃下利他行上句明功下句顯名善種福田法喻雙舉若論受體亦名善種今對生他故喻田也不下明違損初句示能犯之心反上二持故曰不然縱謂恣任欲情拒即違逆聖教次句示所犯之過不出兩犯貽贈也伊是也戚謂憂戚語通因果罪由心造非人所加是自贈耳便下釋上伊戚上句成因下句感果辜罪也獄者梵云捺落迦此云受苦器那落迦此云受苦者即依正二報智論明十六獄八熱者一炭坑二沸尿三燒林四劍林五刀道六鐵刺林七醎河八銅橛又此八熱每獄四門每門有四遊增獄一煻煨二屍糞三鋒刃四烈河八寒者一頞浮陀二尼羅浮陀三訶羅羅四阿婆婆五睺睺六漚波羅七波頭摩八摩訶波頭摩竝居瞻部洲下大地獄傍經論明獄名相多別且據一文言二八耳故下彰教意以篇聚重輕折歸持犯明犯令違彰持使順文中五七各對持犯為文綺互義無偏局三明損中初二句明性鈍率皆也次二句明不學條例即篇聚品類憲章謂犯不犯相隨下明昧教隨戒即戒相霧遊觀海竝喻不明致下彰過上二句明隨塵嗜欲故云忘歸下二句任業牽生故不知返逝往也大集云昔有一人避二醉象緣藤入井有黑白二鼠嚙藤將斷旁有四蛇欲螫下有三龍吐火張爪拒之其人仰望二象已臨井上憂惱無託忽有蜂過遺蜜滴入口是人唼蜜全忘危懼今喻比丘不畏眾苦貪著五欲無心厭背也故下引證彼明破戒受施必感現報腹則破裂袈裟離身或無此相為有生報故云也四立篇中初敘業報之本業即是因謂所成兩犯報即是果謂墮獄劫數因果皆心語通大小必約教限簡判淺深必下伸撰述之意初二句示文望後釋相故云先張因果即後科犯報中先簡起業即是明因後引文明果相號即六聚名義對下二門文敘不次從語順便固無他意使下顯意佛子之言通目末伐奉法之士約大褒美深符宗意觀果者覩長劫之苦報知因者推少頃之業非由教而知既知必懼且夫心緣境發果自因成造受更資沈流長劫因緣遇會形影無差至於火爍湯煎痛非可忍霜寒氷凍聲不可聞萬苦衝心如鎔鐵聚翻思往業雖悔何追矧乃戴角披毛飛空潛水氣命繫於屠獵血肉委於庖厨或復炬口針咽飢虛切體臭癑穢屎食啖聊生下敘泥犁且論總報三途雜類隨業何窮信乎禍福無門昇沈由已況佛經廣示祖訓重彰積惡時深略無信奉嗚呼含靈蠢蠢生死悠悠方便多門其誰一悟豈得袈裟之下不惜人身那於良福田中自生荊棘且中人可以語上智者言必三思見惡直似探湯遇善常如不及方名佛子少應沙門觀果知因得其人矣辭雖繁費意復何窮開章中科云先明戒護者欲明篇聚嚴猛犯報深酷實由所受功深致使有違罰重特須先示方顯後文宗即是本明戒護中初科先徵起由下釋通定慧依因萬行宗主故云生善最也匡攝僧宗緣持佛法故云建立強也略舉兩端以彰體用標宗所謂順則三寶住持辦比丘事違則覆滅正法翻種苦業即同此意也引論標中初示所出言戒護者舉行目體兼收法相謂下釋名相初分對惑業彼論治三界心惑名對治護故云在心也防身口邪業則名戒護故云在身口也有護下示單複以惑為業本若但護心惑不至身口故云不必有戒又業假惑成若禁防邪業必兼防心故云其必是護然護治惑非謂理觀即是戒行彼論謂之惑毘尼是也經中者未詳何文或恐了疏所引列釋中八段一一竝有法喻前三喻戒體後五竝言愛惜即喻戒行四與初濫前以王子直喻受體後以父愛子乃喻隨行目喻正見糧比助道國謂具德藥即除障尋文可知三中如意珠者智論云龍腦中出眾生得之除貧去毒善道即人天菩提即佛果中略三乘故云乃至七中三事足財謂國富欲塵謂色聲等境國足塵則王者適意故下以心安合之正法即禮樂號今不失其所合法中無量下三句配上三事結勸中功業重者總上八喻歸前二義餘竝生善中最第一第四及七中末喻即建立功強也次明篇聚正明中初科前敘名數差互五篇取均七聚據雜仍分身口故云約義吉羅罪眾從具兩分罪無異體故但有六問前引古解定五為篇以七為聚今家前後諸分竝云五篇七聚還同古執其意云何答但攻彼局即章篇聚名通既曰兩通隨用有何不可今下約結罪列名佛出中梵立此刑名此土本無將何對譯故下諸名或望聖道或約行業或對眾法或就來報或從懺法大略如此餘如後釋初夷聚中僧祇初句總翻三下別釋具兼三義彰惡之極初退沒義如下問答二種僧者同下四分墮阿鼻者目連問經但示劫數不顯獄名雜心中墮焰熱地獄一晝夜此文明判及十輪經竝云阿鼻即無間獄如涅槃云間無暫樂無間空處故言無間智者觀此寧無怖懼乎十誦中初引律文彼翻波羅夷為墮即受戒已為說四墮是也僧祇墮義轉釋極惡與此不同文中多意字甞用多論古鈔對勘竝無言不如者謂不如魔即墮負義下引論釋明知寫誤魔有四種常相謀害當用戒兵防禦戰敵然今行者戒力既虧魔軍得勝故以為喻本律三義初斷頭者即受法說相中四喻之一次云如斷多羅樹心三如針鼻缺四如破石為二分能喻雖四同俞體壞永障聖道故云行法非用也次無餘者即遮法云若遮無根無餘作等行壞無功不參眾務故云絕分也故下引證即律偈序上卷已引三不共住名見戒本問與上無餘何異答上約己說如彼死屍下對僧論如海飄出對前祇律初義頗同此後二名同彼第二問答中問詞為二初躡前準下正問有二一問重犯二問有無初答中上二句示不定下二句從有而立入諍論者涅槃諍論品云善男子我於經中作如是說若有比丘犯四重已不名比丘不復能生善芽種子譬如焦種不生果實等我諸弟子聞是說已不解我意唱言如來說諸比丘犯重禁已失比丘戒善男子我於經中為純陀說四種比丘一者畢竟到道二者示道三者受道四者污道犯四重者即是污道我諸弟子聞是說已不道解我意唱言如來說諸比丘犯四重已不失禁戒間經中但云不解我意佛意云何答尚非菩薩二乘境界況凡鄙乎然雖叵測亦須略示當知佛說有則必有無則定無何以然耶如來如實見諸眾生善惡業性隨宜而說如實不虛雜心解者彼云有說犯初眾罪名捨律儀此則不然若捨律儀者犯根本罪已還俗應得更出家已捨律儀故又云於別解脫律儀是比丘於無漏律儀非比丘又云但是犯戒非捨戒問此還計有應成諍論答在彼為諍於今非諍何以故知時合宜深解佛意非執計故是以僧網明畜猫犬及隨相中畜八不淨竝斷失戒人不見此故多遲慮次答中初據宗以答此即初戒廣解之文戒本亦云後犯亦爾此下簡辨名種重犯有二一同名之罪謂四重五望二同種之罪謂四戒各論上通十誦下局本宗文約四戒各別論重即明今宗同種之義合證者有戒重犯義不相離故引文中初敘宗意律儀從境故名別脫道定從心即是總脫如下引論委釋初舉文受是懸擬故可總發犯是臨境故唯別犯旦下歷示初明總發準釋相中彼論但約三毒以歷七支誰三為七是今義推具如後釋文中別舉淫支以明餘可例顯淫境約道女三男二淫心三毒三單三複一具隨緣間起以心歷境故發多戒如文所列今下明別犯問餘淫不犯故有重者若還以貪心復於前女本道行淫為成重不問十誦不立重犯那取彼論以證今宗耶問不可一時犯諸戒者不學之罪那得頓犯耶如是思之例證中二初約懺重例又下打謗例九十中打比丘及僧殘謗二戒大僧不簡淨穢若下反質打謗三眾竝吉羅故初難中問有二句即是兩難律中二滅學悔竝不足數又斷頭之名行法非用同彼死屍今云餘戒體淨光潔無違豈非相反故須委示答足數中初準懺明足即簡二滅不在所論如下例證十誦開作說恣羯磨亦聽眾中誦律既容秉御身預淨僧義同足數故云理當也但下約過明不足情過深者犯極惡也不任用者虧德業也故下引示律云僧說戒及羯磨時來不隨意故知雖懺必無足理縱聽秉法身不入數但望二擯財法永亡不參眾務以為優耳上云理足文含二意一為救無知謂失例犯二為救犯者抱過不悔故此諸文委曲提示問世云小無懺重之文那云懺淨耶答大小兩乘通明懺重小雖開懺但障獄業不能復本故云無耳若爾依大懺淨可預數不答化制不同化據業道制就違教縱依方等事理懺滅於今制教不懺須擯懺成學悔若行制懺縱業不亡還名清淨須知化制懺法天別人多妄迷故曲疏之餘在後篇答斷頭義如下問答次難所出者如上諸文具依律論欲彰有據生後勸勉故發是問正答中初句指前更下標後下引僧祇學悔行相一切同僧十誦乞羯磨已佛結所戒一切受行母論與悔法已名清淨持戒等故云體在等斥迷中初文為三初敘非懾之涉反怖也百喻經云有人養牛二百五十其一大者為虎所食其主念言數既不全何用看守遂一時殺之愚癡比丘亦爾既犯一戒餘即雷同頗符此意豈下正斥焉下重示上二句明同種淨當下明同名淨堅固不動謂之儼然下下明異名異種淨次科初二句囑其所告受隨一等故名同法若下正勸初示持行嚴謂謹攝淨識即心五塵皆境所謂方便正念常擬對治也嗚呼未世凡流沈溺滋久攝念離染未見其人自非宿善資薰明師訓匠勤求聖教精擇良明志慕孤高行希清卓時時不懈日日如新或體達前塵反求欲本或冥心所受專意通持故得對境蕭然遇緣確爾翔而後集默而識之其猶揮手於空了無滯矣著鎧入陣何所畏乎然惑業未銷死生可懼豈唯言說即是清昇在欲遠塵良恐非爾所及居凡學聖故且抑而為之勿事悠悠宜應切切因茲言及一為深思若下勸犯悔上二句明成犯既下示懺益若下明不懺之損懷即是心藏疾喻其覆過體非淨用不堪利養覆過妄受故云冐也自負可解言他負者作法則前事不成受施則能施亦墮豈下悲傷異其改往大慈博愛於物無遺雖惡行下愚亦苦加提引祖恩所及無得而知三問中此即難前斷頭之喻答文了論中初約喻以顯四處即腦咽心腰由下示不階之意即雜心云非第一義比丘是也十輪中初明犯報正用四重因引毀謗入阿鼻者謂生報也如是下明障道也結即見思等惑言墮惡者釋成不盡結也今時多學邪空訶佛毀教流言鄙俗反自矜誇焉知一慢尊容長淪暗道一輕聖典永墜邪林業理灼然如何不信若下顯持益初索持人初篇四重出生諸戒故名根本一下示功行一切者總收四事乃下勸堅持言捨命者即同本律寧死之誡三乘依住者出世行本故甞讀斯文敬詳佛語詞切理顯足為龜鏡願專誦心首以自策勤對尼中後四如別即別行篇謂摩觸八事覆重隨舉女流報弱情多喜犯故枝條之罪例同重制三他部中初標部計同下示異同種犯已後作得吉故無重也此下簡濫下篇種類不同有二一上下相望有重可解如文所引學悔犯殘二下聚當局亦有重犯如別篇云下篇隨輕重是也四明品數引論中初科上句牒本論律中者即指所宗正量部也解下疏釋初示方言不同即如僧祇四分五聚亦相近也今下釋部義初通標有下別示方便根本由具二義則成黨類故得部名別列中初云一一者即指四重戒也別釋四段初方便中且舉淫事以明次第言起心者此即心犯同今四分然無分齊故須定判重緣及思簡去瞥爾上明心犯則不兼色次方便下竝明色犯還本於心動身口說就具辨相通名吉者總點遠次名同體別近方便中初示犯相期下釋疑觸本犯殘今結偷蘭故須通決然期婬合重今則反輕戲樂須輕如何反重但輕則有果可趣重則當體成業所以異也對人懺者彼明蘭罪不分三悔在言通濫如下具明三中前釋成就義以後果本不可頓犯假彼相成故若根本下釋隨順義纔至果罪共成一體無別方便此同四分則異十祇餘下指例會通中初引三文四分不成不言多少了論一品不顯重輕唯茲十誦甚有眉目疏引彼文初二兩篇各有遠近方便位分三階初篇近者界內僧懺初篇遠者二篇近者界外四人悔二篇遠者一人前悔準持犯中三罪則依了論遠者重吉此據本宗次近二蘭全取十誦然下會同次罪十誦中蘭了論重吉今欲用蘭替吉略示令知餘指如後凡定罪體必約懺論中蘭據法雖對小眾正捨本罪還同吉羅一人對滅故體通彼此者即指兩文類解者令較二罪第二僧殘善見中唯就行懺釋其名義僧伽是通貫於前後初殘是別即命懺時首尾二法以攝中間合云僧伽為眾然此所尚呼人為僧故此諸文用梵顯梵非相翻也言從境者境即所對人也婆沙中名義與下四分母論大同初別釋僧義同前殘字目罪言犯此罪少有餘行故有下合結四分中初指同又下示異有餘亦即殘義行法對上無餘合云眾法疑是寫誤亦可行通眾別此據眾行母論初牒名如下喻釋上三句喻殘理下一句喻僧此望初篇名為斷頭不可救故故下引律助顯強與即是早救餘罪不然從彼自悔爾僧尼中六異者弄觸二麁二房七同者媒嫁二謗四諫此約僧戒對尼為言若以尼望僧則有十異一言人二四獨三度賊女四解舉五受染心男子食六勸受七相覆違諫八勸同惡住違諫九小恚捨正違諫十喜諍謗僧違諫下指廣者即別行篇罪數中引論五十二罪者十三根本一一各有三方便故吉羅為遠下蘭為次中蘭為近胝字竹尼反疏解中初科三義者一僧殘二救三勝婆論止有初釋故云一義同也次科解云者疏引彼解也初釋僧伽上二句標示由下簡異戒見事和定慧理和今但取事不取理故文中多上不字曾以古本校勘復對下釋寫錯不疑佛下別釋可解次婆尸沙乃約所得利養之餘以釋殘義此即求懺行別住者若犯不懺不同僧利後釋二名者以僧伽之義該通三法波利婆沙此云別注文雖不列義見上文故但出二法即六夜出罪也引正量中指同釋別尋文可見三偷蘭聚善見中初翻名障善道者即罪之力用也下翻罪惡過者就罪之當體也後下釋義惡能障善從業為名從下出所以又下出異名聲論但出梵名而不翻者與上同故波離問經云吐羅遮者邊國語也了論中初總翻名次別釋初釋麁義重方便者同上善見斷善根者謂成逆也次釋過義先約法釋如下以喻顯援謂援護即籬圍也然下簡通別上句示通以餘諸罪竝是不依佛戒故云通也此下明局問初二篇罪吉羅最初那推蘭耶答若三方便次第相成吉但成蘭蘭方成重故蘭為初又復吉通諸聚蘭局二篇去通就局故言初矣前後中初標云罪通等者示雜相也律列上下明不定也抑是語助別釋中初科正明中通約篇聚大分為二初二兩篇過相麁重多是止離故名戒分提罪已下多制衣藥身口乖違號威儀分約此二分以釋列次初明前列遠近方便者且順十誦二罪為言約前所立遠應云次初篇具二次篇唯近遠在下收獨頭即果罪名簡從生或下明在後裸身用髮皆同外道竝制犯蘭釋戒儀中初二句總示通下別釋先釋通者即律戒緣佛竝訶云汝所為非非威儀又云如此癡人多種有漏最初犯戒戒戒皆爾故知一切竝兼二名以上篇重戒亦是乖儀下聚威儀無非禁惡故也若下釋別如上所分正從別也均雜分中止明在下之意初分前後然下示次第問雖通上下止出一名即應前不收輕後不攝重答隨列前後竝收三品但在前後重輕者同歸在後從輕上下齊攝問下云五篇義具三均今言四是均者答準戒疏說且取吉羅果罪以應五篇五犯之數究理而論吉須在雜故唯四耳問獨頭蘭有方便不答文雖不明義同下聚立二方便四波逸提翻名中燒煮是酷罰之事覆障即處所之相乃地獄通號或可燒煮收八熱覆障總八寒準下了疏墮大叫喚獄心論墮眾合獄一晝夜所出不同耳次科初示總數分下明離合前約事明離因財故貪違教故慢若下據罪明合僧尼中初示數三十者明捨墮全同餘下示單提同別尼總有百七十八九十對之共有七十四戒尼無十六戒輒教日暮譏教作衣與衣屏座尼期行期乘船女期行受贊食勸足索美牙角坐具覆瘡佛衣自餘尼中一百四戒尼戒具列名數既繁不可具引須者看之指如別者同如釋相別在尼篇又義鈔戒疏具有料簡別翻中初引出要律儀單翻薩耆而云墮者因而雙牒墮名同上自可解故聲論盡捨者準下懺法捨有三種一財二心三罪義雖通三名專財事長染有遺不成捨懺故云盡也下波逸提但正梵言名義同上故不重釋五中亦三初示總數二翻名義次引三律所譯不同正量三義共釋一名初約繁細一百二十數過諸篇故云罪多體是威儀故云輕細二約參濫制即是遮異上兩篇但除媒房餘竝性罪已後諸篇皆是遮罪三約數犯由前二義以成第三故結名在後應即佛制功用不出解行問此與眾學立名何異答此具三義治行尤難故須功用吉非性業制行亦輕但云當學次引婆論與前正量語有少殊義同後一前之二部竝就能治行為名後上座部即從不善業體為目即同墮義也此業能污善淨之心故因中如焦然也復能轉變獄報炎熾故果時受燒熱也三但下明方便罪但二罪者示現重輕有差降故五提舍尼翻名中初示名言向彼者即對首人故云對治境也次引證僧祇得上悔義不兼所對戒本具明即云應向餘比丘悔過等是也次科尼有八者即無病乞酥油蜜石蜜乳酪魚肉對此八物而制八戒示數中四戒各二方便故有十二各對者即對別人顯非眾也六突吉羅初科前翻律中名言惡作者通收身口四分下翻戒本名初翻名有二善見云式叉翻學迦羅尼云應當今迴其語順此方言胡僧即祖師親承非所出也疏云若就所防應名眾突吉羅今就能治行以立目也此下雙釋多論問何故此篇獨名應當學答餘戒易持而罪重犯懺是難此戒難持而易犯常須念學故十誦下結顯文舉疾雨喻其犯者甚多意顯持之非易豈下二句雙結兩名專翫在心即學義也僧尼中諸部名數不同僧祇六十六十誦百單七五分數同而相別故標此律簡之尼戒本中不列眾學指略如僧相同故也三中律文前後列七聚名第六或異乃華梵互舉耳下指廣者戒疏云惡作惡說從具標目故母論云身名惡作口名惡說作義是長通名身口故律下文不問身口皆突吉羅如善見解惡作是也故知突吉羅名在六通含身口在七唯局於身又復七中惡作名通體局惡說名體俱局第四科四段竝了疏文初中又二初示量二此下翻名初中前約本部但簡前篇方便各隨本篇自餘正從不限多少通收第五故云非四部等學對即同今宗應當學也及下通攝他部婆藪斗此云品類下云戒有二百多明輕戒獨柯多即突吉羅梵音異耳一切者顯示此部無限量故次翻名中正量部推末從本同歸於意故云無別身口也從本至末色聲所動皆由意起故云意是惡作也薩婆多中彼宗論業不明心造身口雖殊無非鼓動故通名作下二句簡判同一名者竝號惡作故義兩別者心色各計故次科初分名世音即彼俗語顯上息叉是正梵音若下分體不動身口者顯是意犯彼但約三業以分兩體此下斥謬真諦本是西僧得其聲實故斥此土傳譯之失然順彼文且分兩別今家特異亦須略識一者名通無問輕重但從過邊皆突吉羅若望行邊竝應當學二者體異無論三業故心齊重誤皆犯輕三中初明輕吉謂獨頭心念如想鉢默妄惡覺失念之類若諸篇遠方便則不論有無若下明重吉二方便者即成就義亦約起心動色以明次第因本罪同下無別聚故言隨滅者即隨順義四中初明懺重吉雖是對首還須自責以責心之言通諸悔故懺法如後故此不出次懺輕中因引懺法下篇不出故此指通結略中初科前示總數上下結前餘下標後二不定中初示所疑言託境者對前女也六聚者戒本三罪二罪謂婬觸語歎屏露二坐蘭吉即方便提舍如蘭若受食若下明本犯文下釋疑以戒本中不具六聚故以略舉通之下指廣者即如戒疏略引示之明制意者如來立教專為攝修不相鑒察容無自勵隨信舉發以存相利所以篇列第三者既通六聚上收戒分下攝威儀文義便故釋名義者二即屏露兩處於所犯事不決定故名為不定言罪體者此戒罪體但取生疑犯突吉羅文言應一一治自依篇聚耳僧有尼無即不同戒也七滅諍中初示所諍罪通有者初現前毘尼因六群誣迦留犯盜二憶念為慈地謗沓婆犯婬三不癡因難提顛狂多犯眾罪四自言因比丘犯盜目連牽出五多人語因破僧鬪諍六罪處所因象力妄語七草覆地為諸比丘共諍經年多犯諸罪則知所斷亦該六聚故云通有今戒本中但制能斷用法有差皆吉羅罪問既通六聚何列最後答不同不定事起一人此犯雜生故列於後總結前篇但下明制意四諍是病七滅是藥殄即滅也今依義鈔略識名數一詳法是非定理邪正彼此諍言遂成乖異故名言諍以現前多人語二滅滅二內有三根伺覓前罪舉來詣僧遂生其諍故名覓諍以現前憶念不癡罪處四滅滅三具緣造境違教作事名之為犯因評此犯而致紛紜名為犯諍以現前自言草覆三滅滅四評他已起羯磨彼此不和遂生其諍故名事諍以一切滅滅文下示略義鈔戒疏其文甚廣而下示尼統論八篇一夷殘單墮提舍多少異也二不定有無異也三捨墮眾學滅諍彼此竝同故云通戒問答中初問有二前問五七離合今下問六七離合前云約義差分故今問顯答中初文前示五篇問篇名本出僧祇題中標云篇者乃目他宗非關本部答五法本同立名乍異今借彼名以標本部況篇聚義通隨用無在故也其下明聚下文即諸犍度中或六或七間列不定別釋中初科可解入五中者僧祇四分篇聚異名昔多偏計今但云五無所局也下亦合云通入七攝而云聚者順今宗也次科六據體同者前云正結罪科止有六法故七約過多者吉羅罪眾量等塵沙隨具兩分簡易可識故次問中猶恐新學昧彼名數委曲提示慈念之深矣下指戒疏文見第一彼問吉羅既通方便如何在篇答簡究竟者以入篇中餘方便者入聚所攝問即應偷蘭竝簡從生取究竟者用以入篇答不同也偷蘭究竟或均或雜或前或後難定其罪大約分三懺同墮位故入聚收云云後問中五百之言他文所出與律不同故問以審之答中初文為二初示數不定約即略也通言即僧尼兩數論下次顯略所以初通明體量且下別示兩數初明僧戒蹊徑即小路律下示尼戒戒是能防過是所防戒通過別從別為言故云所防次釋通中彼云略則八萬四千廣則無量無邊今對上五百且以八萬為廣望下無量還成略耳既無數量則知五百言非虛矣二犯報中先明起業者欲明苦果須考業因況造業萬差何由一揆如下引經墮獄年劫且據制罪一往以分自有犯輕而報深不妨犯重而報淺須推能造所起不同善惡報應絲毫不昧是知化制兩教辨業天乖制則從教重輕化則論心濃薄教唯揩定緣具則例入刑科心既不常動發則須分體性因果既異化制斯分必昧宗途未窮業本故先料簡委示來蒙初文前示業本業無自性必假緣生緣雖眾多不出心境由境發毒構造成業境主外緣毒從內發故明起業惟推三毒毒從我生我即妄計即斯妄計是業之本故名妄業經云一切業障海皆從妄想生諦求妄本畢竟無依但是一心隨緣不覺以不覺故硜然計我由我起毒因毒生業業成感果果全是苦苦即生死流浪出沒造受更資如是億劫莫知所止從本至末就果推因少識妄源粗知苦本諸賢覽此豈不自思悲夫此下指廣請尋煩引後篇不復今下次正敘重輕又二初示犯報分齊上二句明犯從心起示因差也下二句明報約心分示果異也三性者性即心體心雖萬狀論體唯三二是有記一號無記然據善心應受福報由心愚癡損境義一業道制教二俱有犯但業有少輕制還依教意業謂能造之主總上三性但性據始起業取已成故下引文顯相上二句通示有下別釋前明制輕業重為三初標二無下列相為四初二句無慚心無畏難者釋無慚相次二句邪見心或下四句不信心又二一不信聖教二不信果報或疑下五句疑惑心同上二種三若由下結示次若不下明制重業輕反上四心可解次示相標中三性者心之總相重輕篇聚無出此三對境造作隨前事別又不善心可通一切善無記心或有不通如婬妄漏失媒麁毀兩之類可以思之初善心者雖非麁惡然是無知結業乃輕違制無別別明中初文初明好心犯盜或下次明慈心犯殺竝見下戒不以下示犯所以即下引證殘下諸聚竝加愚癡故云乃至等次科初明犯報由下釋報輕上二句明醻本業下二句明酬違制輕重中二初明性戒雙犯若下明遮戒單犯又三初正明以下釋所以若下示懺淨上明懺遮不下簡懺性篇聚雖懺業道不亡指智論者如後懺篇彼云十善戒雖懺三惡道不除等次不善心者謂貪瞋癡三毒所起單複等分鼓發七支故正明中又二初通敘上二句別舉犯人學不學故下二句合明心相如下引示四中初是總相攝一切故濁重難顯且約三時無悔名上品心下三別相開癡心故二是邪見心三即放逸心四即憍慢心故下二句總示業報以下鈔家結示無慚無悔即是不善始終二心該前四種一一相兼初無者古記云初猶都也雖不出字書借訓顯義從古無妨引示中初引成論證業隨心重約制則蟻輕人重篇聚定故就業則蟻重人輕心行別故由下推論所以如下次引十誦轉證懺業不亡調達具云提婆達多此翻天熱是佛堂弟阿難兄也破僧犯蘭制教罪也逆業最重故墮阿鼻一劫故下三引經轉證悔已墮獄亦名地獄報應經業定不定但約三時具闕分異三時具者則為定業定有二義如文列之不定亦二反明可解諸佛不能轉者眾生業力勝佛力故下指卷末即懺篇中三無記多別一無情局無記有情通三性二就情中報色是無記心則通三性三就心中三心局無記行心通三性下明二種初縱放者謂泛爾無記次約睡狂即昏迷無記示心中初文又二前示心相如下次列犯事別舉諸戒臨文自對高談費時者律制行來俯仰常爾一心違皆犯吉故方大也上明不學制犯唯下簡勤學開迷次科初句指前列相未盡即猶止也前方便者或自作犯如初睡時作漏失意或教他犯如殺盜等或自業相成犯如自安殺具等若據果成雖在無記由假方便故云通前等如論即下成實初問中徵上指論答中初句通示初下別釋先約方便釋即上睡狂無記也初明因前故感報而下明正成則非報二約總別兩報釋此義通前兩種無記總報謂地獄總受別報謂餘趣別受如下引證有三前二證上縱放後一證上睡狂如經者未詳何經不覺是無記心五百問彼說昔有一執事比丘手挃物器墮餓鬼中有羅漢於廁聞呻吟聲問之答云曾於此寺為僧執事手挃淨器使不淨食與僧墮餓鬼中為蟲噉身不得糞食故此呻吟羅漢為悔方得噉糞等誤觸即無記心成論睡眠業者如夢漏失五吉之類教人自業如上所明次問中徵前開忘答中初二句指前標後謂下正答初敘學人偶下云迷忘如下略列戒相反上謂非學人翻對可解結歎中初二句示生死長久業苦通舉因果綿謂出沒久遠積謂造受眾多生報別示苦果窮盡也虛下嗟毀犯陷墜隨妄興業故云虛縱無三善者多惡因也加三惡者無善果也附憑也加增也以下正歎經生猶度世也息即是氣第二引證正明中初目連問經初標犯人據下三眾皆犯吉羅罪報同僧今約通該六聚故但舉二眾耳無慚下示犯心然果報隨心延促不定或濁重邪見縱犯輕罪何止此數或慚愧慈心雖犯重愆未必如數準知經中且據一相故約無慚輕慢以定來果不差必具此心則定如歲數矣上四句準經貫下六聚犯下列相經中通云墮獄準雜心別對六獄泥犁即是獄名此翻無去處初吉羅中四天王宮與日月齊在須彌峰半腹墮泥犁者即等活地獄天五百歲為獄一晝夜人間九百千者以人間五十年為天一日一千五百年為一月一萬八千年為一年十八萬年為十年一百八十萬年為百年九百萬年為五百年二提舍中三十三天在須彌頂此墮黑繩地獄彼天千歲為獄一晝夜人間數者人間一百年為天一日三千年為一月三萬六千年為一年三十六萬年為十年三百六十萬年為百年三千六百萬年為千歲三波逸提夜摩及後三天竝依空住通前即欲界六天也此墮眾合地獄人間二百年為天一日六千年為一月七萬二千年為一年七十二萬年為十年七百二十萬年為百年七千二百萬年為千年十四千四百萬年為二千歲四偷蘭遮墮嘷叫地獄人間四百年為天一日萬二千年為一月十四萬四千年為一年一百四十四萬年為十年一千四百四十萬年為百年十四千四百萬年為千年二十八千八百萬年為二千歲五十七千六百萬年為四千歲五僧殘墮大叫地獄人間八百年為天一日二萬四千年為一月二十八萬八千年為一年二百八十八萬年為十年二千八百八十萬年為百年二十八千八百萬年為一千年八箇二十八千萬即二百二十四千萬八箇八百萬為六千四百萬共計二百三十千四百萬為八千歲六波羅夷墮焰熱地獄一晝夜人間一千六百年為天一日四萬八千年為一月五十七萬六千年為一年五百七十六萬年為十年五千七百六十萬年為百年五十七千六百萬年為千年五百七十六千萬年為十千歲三百四十五千六百萬年為六千歲共計九百二十一千六百萬年為十六千歲次涅槃中初引經忉利天即三十三天日月歲數亦約人間計之與下通會俗中算數十十為百十百為千十千為萬十萬為億十億為兆或以百百為千千千為萬萬萬為億等前經據其大數涅槃從小數然二經對天不同九百八百之異未可和會勸信中初指經是佛說者人可信也目連問經即漢安世高譯涅槃是北涼曇無讖譯藏中經有失譯謂無譯主名字又有疑經謂真偽難明復有偽經淺近可別者猶恐愚者雖見經文意謂時賖土異傳文至此焉知佛說故特遮之今時多同此見率墮邪林良用悲痛勿下正勸不反知者謂不省己過刑科謂六獄受苦長劫者智論云如大城方四千里滿中芥子有長壽仙百年取一芥城雖空劫猶未盡又方四千里石百年一拂石雖摩盡劫亦未盡此喻時劫不可窮也斥愚中初科上句示其愚暗自毀者身為佛子反毀佛教故又自身稟戒反毀戒律故如黃葉等此明倚濫即佛經中有此言故涅槃云嬰兒啼哭之時父母即以楊樹黃葉而語之言莫啼我與汝金嬰兒見已生真金想便止不啼然此楊葉實非金也木牛木馬木男木女嬰兒見已亦復生於男女等想此明如來追述爾前施小之意至涅槃時決了權疑同歸常住寧復有小耶此所謂不知教也正破中初文初二句敘教本融若據大小理教實異今約從本施出或約開會有歸故云無分隔耳對下明因機故異故下引證初證說小悟大即無量義經彼云善男子初說中說今說文詞是一而義別異義異故眾生解異解異故得道亦異善男子初說四諦為求聲聞人天八億諸天來下聽法發菩提心次說方等般若菩薩修行而百千比丘無量人天得須陀洹等雙下證說大悟小即涅槃云須跋陀羅聞佛說大涅槃甚深妙法得法眼淨乃至漏盡得阿羅漢果等以下準經顯意此謂如來一音演法眾生隨類得解然此但望言教是一至於佛意不無密赴故使隨類得益也此明不以所學即判大小但達其大者一切歸大何妨學律志之小者所為皆小徒自窮經故曰在心不唯教也次科為二初推戒功先敘佛偏弘施為者通語一期化物軌度威儀即目戒學主猶尊也但下出所以初明對病身口即業心使是惑勃卒也今下明次治顯戒學居初釋成為主耳今有下二斥誑妄初敘所計位地謂薄地凡夫安託謂無疑畏輕真經者毀律教也重我教者黨所習也即下據教反質二文竝約開會之義由本小教歸一佛乘故兩皆云即八十即目段數部即指根本一部聲聞但云尸羅菩薩則加波羅蜜即六度之一如下傷其愚暗教雖顯了聞而不信故云不入耳三中初引摩耶毘尼住持偏勝毀之則法將滅矣次引涅槃初敘邪說如上指前所引方便怖人言不實等如下決破上引經文以下準經深責四中標宗中引般泥洹經善見論竝同遺教故言等經然既喻師固當承順違師則陷逆毀戒則墮苦故也五中引經師喻如來弟子喻學者脚喻兩乘按摩喻尋究其下喻學大毀小彼下喻學小毀大譬下法合可解方等即大乘之通名以下顯驗六中初敘深位上二句示化教義聲聞之教止通道耳有緣作者為利眾生現行十惡故不染風者自無染濁過失必具二利方許行之準下文須至八地或云初地已去次明初心又三初示所修自地前三賢等未破無明容生染濁未可如上而同聲聞者以出家菩薩必兼小戒故又三聚中律儀斷惡大小不異故即下二引證涅槃羅剎喻三毒浮囊喻戒體一全乞喻犯重二乞半喻犯殘三乞三分之一喻犯蘭四乞手計喻捨墮單提五乞微塵許喻犯吉文舉吉羅以輕況重又下引智論不畜財者亦護遮故而言等者彼云不盜者已施法界有情之財即用戒法行己化他即名法施遍眾生界以下三準斥初敘濫行非可采所為常也言過實者高談虛論也恥己犯者慮他見輕也謬自褒者言我大乘人不拘小檢也余下明面折煩惱合者縱放為惡順欲情故七中明今禪講之眾所學雖殊未有不受戒者若本為持則發戒品反此徒受定無有戒則將何以為僧寶以何而消信施空自剃染終為施墮又復方等大乘止開心解不拘形服淨名居士華嚴知識隨緣化物不假形儀今既通方何勞剃染如能省己當自摩頭第八科分二初勸其護法前舉體相以勸成受是體形儀即相今下列住持之相剃染人也羯磨法也伽藍處也訓道事也四僧或約四位或但初位若下次責其誑妄初敘貪利附小若汗下明拒犯倚大故下引責佛藏第一佛告舍利弗譬如蝙蝠欲捕鳥時則入穴為鼠欲捕鼠時則飛空為鳥而實無有鳥鼠之用其身臭穢但樂闇冥舍利弗破戒比丘亦復如是既不入布薩自恣亦不入王者役使不名白衣不名出家等又十輪經第七云自於大乘諸行境界不曾修學未能悟解於大眾中自號大乘為名利故誘誑愚癡令親附己共為朋黨譬如有驢披師子皮而便自謂以為師子有人遙見謂真師子及至鳴已皆識是驢等廣下指前二經略如上引侯待也言彼經詳委不待此陳而後知也示意中初示廣斥之意彼即濫大不肖之者塵蒙謂邪言惡見壞信喪道猶如塵垢穢於淨物故也猶下囑累所謂素絲易染朱紫難分雖委曲指陳猶未能知返豈非禁情節欲舉世之所難縱意為非是人之所欲且祖師之世其風尚然況及于今無足怪矣題中戒相二字通目戒本即是所釋隨釋二字局在今鈔即為能釋然戒本中但列名種辨成持犯備在廣律今還採摘律文旁涉群部隨於戒下條別委示故云隨戒釋相也問此是宗鈔那云釋耶答釋謂隨舉一戒直顯持犯重輕之相非同戒疏隨文牒解問何者為相答如後釋戒三科束之一所犯境二成犯相三開不犯總為相矣更以義求亦為三別一犯與不犯二犯中有輕重不同三有方便根本差別統論其相不出心境如下更解注顯中上二句標示所準條部者律中僧尼戒本二十犍度五百七百結集之後別為一篇涉于三卷名條部毘尼乃條前戒本決釋疑滯如前淫戒未明三道分齊道俗二境成犯之相波離一一別問如來隨問答釋使前戒本持犯委足然今藏中律本多為調字竊疑音誤無別所以有人釋云佛在世時星羅別制波離調和部類故云調部以條字義顯大師易之此說無據未足可取但下三句先示條部所立正本即前戒本下列者以條部在第四分後故今下正明此篇所準諸篇即指此鈔上下文也未足有二一雖有犯名二百五十未必盡故二縱有名種未知成犯緣相揩式故然條部在律之末隨相當鈔之中今但準彼未足重條之義非謂準於前後也本文初科三段初明順教成益若下二明迷教致損所下三示今述作初文初句標教本注引智論尸波羅蜜中文說名字者此局戒本為數也毘尼中者指廣律也八萬四千對塵勞門也望上為廣望下猶略故云略說無量無邊此從境也故下校量道俗意令學者知己尊勝勿自輕也尸波羅蜜與下戒度梵華互舉令易解也依下二句明順教上句是行下句即解行解兩具戒學功成便下顯勝益克能也或作剋削也次段反上三意初句暗教即無解也所緣是境由迷於教故不了境或可所緣即指教相次句隨染即闕行也染謂封著惑即迷亂豈下二句彰損可知三中上二句示述作依教之言別在今宗通該三藏必下勸修庶望也禍害即上苦趣謂三途也此且舉損以勸須知奉戒不唯免害發生定慧必由此爾示通別中此篇逐條顯相名別事持犯後章統收篇聚名總義持犯由別顯總以總收別前後相照持犯方明欲令預曉二篇來意故此示之指即示也直陳者簡去義章在後篇故進謂無過可行不謂有教制止方軌持犯準題文倒第三科中初二句標歎戒功依此淨戒得越苦海故如舟航凡入道門無不稟戒故是宗要受下明多犯所以受時遍境俱發故通法界隨中一行猶難故如麟角受多持少患在迷教故云良由等本詮即目律教塵染即是毀犯此下示意列章據此首題止標戒相今欲委述法體及行故當先示須明之意上句引聖為況上標此字即指前戒聖賢欽序者即標宗所引諸經律論贊戒之文是也何下顯今須述故下列示章門通出離者貫徹因果故生眾行者基址義故順本受者是隨行故通篇聚者屬教詮故亘即遍也問何以不伹釋相而總論四戒者答戒是一也軌凡從聖名法總攝歸心名體三業造修名行覽而可別名相由法成體因體起行行必據相當知相者即是法相復是體相又是行相無別相也若昧餘三直爾釋相既無由序不知所來徒自尋條終難究本故戒體中云人並受戒少有明識故於隨相之首諸門示現準知己身得戒成不然後持犯方可修離聖意昭顯學者宜知初科聖道者通語三乘本謂根本基即基址本喻戒法發生於聖道基喻聖道依憑於戒法次順明中初正明賊即三毒能劫善財侵害慧命故以喻焉隨境禁制故如捉攝止一處故如縛用智照破故如殺捉縛通凡殺唯局聖初果破見亦得名殺終至無學殺方究竟是以羅漢彰名殺賊然雖聖道親在縛殺推其元由功由先捉本基之義於茲彰矣賢者現修聖人已成大小雖殊行門無別是以五分功德以戒為初無上菩提以戒為本安有棄戒別求聖道智論所謂無翅欲飛無船欲度聖言深勉可不信乎即下引證文有三段遺教依因同前基本諸禪定者四禪四空定相差別故馬鳴釋云有色無色解脫功德是也滅苦智者苦即見思二惑是苦本故智即三十四心以能滅故次引四分示佛制意本為聖道調毒令盡即是果成後文即本律說戒犍度釋波羅提木叉文上句喻顯根喻生長面首喻高勝下二句法合集眾善者統萬行也三昧成者資禪觀也具斯二義故同根首反顯中初引論示下引經證亦遺教文如標宗委釋此明無戒具諸過失本基之義於此彌彰指略中彼第一云為道制戒本非世福又云若原制意為道方便三乘學人必由斯迹廣文如彼餘自尋之次科下敘功能而首標大用者良由有用方見功能功由用彰所以先舉略舉中二初通敘教旨夫下別彰戒功初中上二句總示三藏須約通別二意釋之若就別從強經論二藏斷證功高毘尼一法住持最勝從通兼具經論並列流通住持毘尼特彰絕縛元始義雖兩通文從別意故云並有等也明義別者通示三藏不同也須略舉者獨標律藏也言略有二一對餘藏此不明故二就律藏但舉要故別彰中前四句別舉必下通結貫上諸句初句住持義次句軌物義九道者除佛道外三聖六凡皆被戒訓故若準涅槃我亦有師所謂法也又戒經云三世諸佛皆尊敬戒是知戒法佛猶師奉今望無非可治故云九道耳三發趣義四本基義此之四句攝盡戒功比於餘藏優劣見矣次引證中初引本律通證餘三義後引善見別證初義又律序偈明越度生死戒本偈明能至佛道準律序偈先舉喻云如人欲度河用手及浮囊雖深無沒憂便能到彼岸鈔引合法對喻可知戒本偈中初句召行人次句明本志第三示行法正法即指戒也下句除惑倒舉結集中初文上二句彰勝善下引示有情之類色心存亡依乎壽命佛法興廢實在毘尼此即論家顯示當時結集之意推釋中初句總徵餘下別釋先經後律經中又二初四句示詮相虛通化跡謂往昔因緣因果即三世報應事隨理者事別理通經宗理故設有事相融歸於理故有一多互入大小相容況意在忘言隨立隨遣故者言無寄也意下六句顯幽深難學猶恐愚者不體今意妄生輕重故此遮之筌即取魚之器喻言教也次明律藏中初四句比前顯勝故知化教住持功劣實由詮相微隱故也以下舉事釋成初約異相釋又下約眾法釋初文中人通五眾法該僧別住即是處下引寺誥伽藍制置並存表對又大界淨地攝人攝食各有分齊皆異俗之相也雜行言通眾自共行行即是事故此四句即是人法處事攝相斯盡然此四相道宗綱領與世懸殊提誘群生住持萬載實賴此矣由下四句示住持義初明世諦依相成立由諸眾生不知空寂但隨虛妄有為之相乃有世間故云爾也次句明如來順世立法如來說法常依二諦一依真諦泯絕諸法二依俗諦建立諸法今此律藏建立持犯滅惡生善隨情附相引接初心是以凡所制戒並託緣生隨有開遮皆防譏毀故云法逐相也次眾法中佛所立戒令人稟行即以法資人也上明自行既立方堪秉御以成眾行即是弘法故云親成等是知法有資人之用人有弘法之能非法則人亡非人則法滅人法相資乃能久住耳故下引證亦律序偈上半偈云聖眾若和合世尊所稱譽下半如鈔引釋成世尊稱譽所以三解名義列三名中初毘尼又四初二句翻名注顯異號皆傳訛耳即下引所出十八法者即調達執九邪破佛九正共為十八法非法律非律犯不犯若輕若重有殘無殘麁惡非麁惡常所行非常所行制非制說非說此據破僧戒所列至拘睒彌犍度出第二云毘尼非毘尼前後兩處華梵各舉故云不並是知此名律自翻耳下復引經命七滅諍以為七律所據益顯矣或下指非文見母論疏云古譯毘尼皆稱為滅以七毘尼殄四諍故如水滅火水不名滅名不附體故所不取故下顯正名依體立經律明據故云正也次戒名中初翻名即下顯據六度者一檀二尸羅三羼提四毘梨耶五禪六般若六種皆名波羅蜜此翻為度今用第二證名可知此即經論常談故通指耳後木又中此無異翻故直示名而已處處亦名別別顯次第中初標示教行果三不唯戒律一切教門次第皆爾故言一化律下正顯初句明律先教不下明戒次戒不下明木又在後釋律義中初科上句訓字法以楷定為義如釋題中謂下釋義一切戒本大分為二前明犯相後明不犯犯中復二即輕與重四義攝盡毘尼大藏就輕重中復有因果缺緣開制之異故云等也顯示律名從教而立故云並律等問中以聖人之教皆修行之法而修多羅取貫攝為目阿毘曇以折理彰名故申此問意顯今宗獨專此號答中引論示意還約三學引生次第戒範在先故獨名法若爾經亦訓法論翻對法無比法等是則餘藏亦得名法豈獨律耶答修多翻線西竺本名此土字書訓經為法又論稱法者或從法相如陰界入等或即法門諦緣度等或就法體涅槃理等毘尼不爾中梵本名復是教詮名相楷定是非可不必從文斷故與餘藏法義天別問彼法門義亦即從教答若就通論三藏教詮竝名為法但戒引生軌物義勝先據斯目餘雖號法弱故不彰若約別論三名各異如上所列前後中初徵若據世傳云經律論比從語便若對三學律必當先故申其意由下釋以定慧幽隱邪正難分簡別雜濫必用律法用既在首義必先標內法謂八正道外俗濫同謂偷形者以法除者如律中時世飢饉有外道偷形隨眾僧後僧以受戒時分和尚闍梨等詰之竝云不知因即陳首妙要也故下結示創初也餘下指略或約三學次第或是佛法壽命故合居先此即常聞故所不釋次釋戒義初科引雜心者顯示戒義類通周遍無境不發無惡不禁簡餘世善局狹不周禪無漏戒唯情境發皆非通類也指廣如後即戒體中廣列中初科智論言性善者彼云好行善道不自放逸謂性是善不使從惡故善生五釋學義摘在次科二從心中此就所治為名身口五根通須調伏不唯在心故云等也三中初示召體之名如下引論示體初句舉名此與從心語濫以下示能即約三性簡體是善無作問此與上性善何異答準前論釋望遮惡為言故判屬功能也四中前引諸殺而局善釋於義未盡是故鈔主以義繼之故曰因明名義兩通故曰正義初句示名不局戒言性者借訓顯義勿滯字書惡律儀亦名惡戒屠兒獵師旃陀羅輩常行殺害名受惡戒持惡律儀問如何受耶答以殺為業發意受行即為受也如雜心說順惡易成不假緣發但望殺心遍該生類故名律儀隨殺生命即為持戒不律儀者非善故言不類通故言律儀即惡律儀所出異耳若此下釋義初二句通示戒以性名性通三性且論善惡互不相容各得禁義惡下別釋初明惡戒通禁制止名律造作有相名儀若下明善戒令反解者但應回倒善惡二字改樂殺為慈護即可見矣五中引律者此說戒法中釋戒序文戒是因木叉是果今召戒為木叉即是因從果也解脫中約近遠兩義釋之近中又二初標言隨分者顯非頓脫即處處義也謂下釋初二句示境緣別也次一句明治行不頓也下一句示分果也此望隨境起護脫免過非故云隨相次遠義者此以凡地所受望後聖果故云遠取即前聖道本基義故云因戒等克猶護也聖總三乘累該五住故下引證亦律序偈彼云眾經億百千戒為第一最欲求第一最今世及後世當持此禁戒終身莫毀犯餘二句如鈔問近遠兩釋何以分之答此有多異一近約止業遠望除惑二近是凡地遠即聖道三近是就因遠即從果四近是漸防遠即頓破即戒疏云戒障有二一者業非二者煩惑戒淨障業惑待智亡望分所除故云別脫後智除惑乃稱究竟解脫下文指後即戒體中發戒數量門彼明境量等即別脫之義可見四具緣門敘意中初示受法末代唯羯磨者以五受中善來三語八敬唯局佛在破結微通稀而復隱故藉因緣者或發心為因餘事名緣或能受為因所對為緣或俱因緣如前已辨其下明重述意一門即受戒篇比丘大綱者攝僧要故佛法根本者住持勝故列緣中此但撮前受法徑示是非分對解釋前已具委久聽既知不喜煩釋新學未曉自可尋之故略點示耳初列五緣竝出母論三中初明受者知師下至小罪通望下明十師互知唯據重夷心不具法謂無戒者如十三難十誦白衣之類雜相中初又云者懸取論意或可引前受緣五八戒下竝略破重之言故云乃至十戒等二引論示彼明六種戒隨犯一重餘皆絕分文中具舉五戒餘竝略之故云乃至等八字寫訛準論合作十戒即越過八戒也不得如前者同上五戒也三結界中初斥單結戒場更下不字疑是多寫去之則義便直結小界即目戒場對大言小如前結法可知今下次斥無緣結小界此即三小有難應法無故為非四中初引論示心重輕二心難顯其相非謂徒然懇惻而已要在見境明白上品要誓方名增上重心亦如前說恐忘故重示耳又下約行顯相初示得失依論即上多論以期持奉即殷重故下引文證律自釋云共比丘者共餘比丘受大戒是共比丘義同戒者釋云結此戒已寧死不犯共餘比丘同是同戒義此即律本淫戒中文雖文局初戒而義通二百五十所以戒首先標此者意明必具受隨二戒乃有持犯非受則無隨非隨則無受此證願行相副方成得戒明矣願行即受隨也五時節中初科問列四心中略無記故云乃至無心者論作入滅盡定準業疏問三性通得則合無心入無記耳答云通者彼云先以善心禮僧合掌白四起業相續成就是名善心發善心得若先以善心乃至起業羯磨未竟起不善念藉前善心力故發業任運而起與不善俱是名善心發惡心得無記睡心入滅盡定者亦爾次立難中即前受戒犍度中文瞋是不善睡狂是無記答中初示得不羯磨已後者謂初白竟第一羯磨已去名為後也業疏引十誦云知時犯不知時清淨如犯殘懺聞出罪白後睡不覺羯磨竟者是也準此以通前聞白已後睡得戒由前陳乞事委十師既聞作白足彰情許雖入餘心不妨感戒廣如業疏前下別點善心恐疑善心本是得限那云白時具上四心不得戒耶故此釋之又下復恐見云無心緣戒便謂濫上無心故重遣耳五優劣中優即勝也前後六門竝單論別脫此兼道定還欲對顯別脫功勝又別脫一戒通含五受若對七科四通三局尋文可見欲釋此門先須略知道定名相初別脫對境彰名定道從心為目與定慧二心同時故竝言共亦名為俱其定戒者成論離禪定為二戒色無色別故多宗合為一俱不動業故道戒或名道俱道共無漏等異此辨名也二別定竝有漏道共唯無漏別脫欲界業定共上二界業道共非三界業此論體也三別定通凡聖道共唯局聖此位分也四別脫假緣受定道隨心發此明因也五別脫但隨身要期盡形故定道名隨心生死不絕故此示功也略知如此餘如後解敘意中失相謂違教也次科多論五種初時二境三心四功五人如次釋之初時希常者以木又須佛出世制方有故餘二縱非佛出亦有得定證道之者故常有也希現勝者猶如世物希少則貴常者不如故二境中木叉遮性通禁餘二但止性惡故境通局也三約心者慈即大心故是佛因論云禪無漏戒不以慈心得謂從智得此專自利即二乘心劣可知也四明功有二一攝生廣被七眾故二住持勝紹續等故住持中三種竝以紹續字貫之初所乘法二即所住境三謂所成果論中但云三乘道果相續不斷故知餘文竝鈔加也五約人中外道無無漏戒故但舉禪戒耳以彼亦得色無色定故善見中初標示諸下校量初總舉法喻光山是喻學即是法戒定慧三故言諸也日下別對顯勝若下出其所以此與多論初義頗同重受中此章所明意令行者審己所受更求增勝故也多宗中初科文列三種竝異四分言不重發者三戒永定如下心受五中心受十本俗仍下餘五方勝中心受十上心受大亦爾彼云木叉戒者無有重得若微品心受得五戒後以中上品心受十戒先得五戒更無增勝於後五戒乃得增耳不重受者彼計一受即定既不重發更受不增故不立也準下但明具戒意詳五八十亦爾以五制盡形八限日夜縱逐日受望當日中不可重故不重犯者此據初篇同種為言依本定者本謂壇場初受也故下引證婆沙中年少苾芻得上品戒以能起上品心受故羅漢苾芻得下品戒以先發下品心受後不增勝故問羅漢既發定共道俱豈得不增戒必不增那得聖道如是思之釋難中初難者如戒本云戒羸不悔謂將欲趣犯戒力微弱故云羸也堅持守護其體光潔故如肥也體既肥羸理有增減則與上常定義實相違故以為難答中初二句約受隨判開此對隨行者行有持犯故說肥羸不論受體者受依本定故無肥羸亦下次就受體作無作分上二句明作戒一念者明時促也隨心者謂逐境遷謝不可追改上中下心隨發一品則永定也若爾彼宗作戒是色法那云隨心答此約心念剋定成時故雜心多論竝以初念二念用分初後如下自明下二句明無作非心者反上隨心也盡形者反上一念也彼計無作為色故但云非心耳隨行增微者謂持心勤怠故體有肥羸即彼所計身口七業皆色損益義也若爾與上隨行復有何別答上則專論隨行此謂以隨資受二成宗中初引論而標故者因前起後非引證也對破彼計假設疑問答中初答重發出彼第九七善律儀品具云有人受一日戒是初律儀即日受優婆塞戒是第二律儀即日出家作沙彌是第三律儀即日受具足是第四律儀即日得禪定是第五律儀即日得無色定是第六律儀即日得無漏是第七律儀上云無漏且據初果下復統收二三四果故云隨得道處而下示重發義本得不失者從前體增為後體故勝者受名從後彰名前名沒故其下列釋可知問重發重受如何分別答重發據多戒重受約一戒若爾論明重發那見重受答由體重發即得重受以彼重受一體發故引證中師資傳今藏中無本此即多宗餘師之義雖違已宗乃順今部故特引之僧傳即梁高僧傳嘉祥寺慧皎撰此引跋摩傳壇經作十一年祇桓即此土楊都寺名慧照等五十人影福寺尼慧果等三百二十三人同從重受僧伽跋摩此云眾鎧或問者傳云有慧義法師擅步京邑見跋摩行重受事謂為矯異執志不同親與跋摩拒論是也答下即跋摩語慧義問曰夫戒非同見之色也頃見重受戒者或依舊臘次或從後受為始進退之間足致深疑跋摩答曰人有二種故不一類若年歲不滿胎月未充則依今受為初若先年已滿便入得戒之位但疑先受有中下心理須更求境勝而重受戒即依本臘而永定也餘廣如壇經七中意明此土得戒元緣令知所從不妄承奉故也震嶺即目此方下云漢境足可相照也通斥中初敘妄有二一謂無端始二謂緣乖亦得忽下正斥初斥妄言由不披教輕發此言故宜深責今時多爾無知可悲喟即歎息之聲霆謂疾雷七曜者日月五星麗即訓著布著於天也此明祖師將謂聖教人所同聞而不意愚者都無所曉因彼妄述不覺驚歎故云豈以等亦猶具耳眼者聞雷至響見耀極明而不謂聾盲無所聞見也管識謂管中闚覰喻識見之狹厝置也故下示所出初顯緣成引用聖教者指前第四門此下示從始縱下遮妨猶恐執著諸律論中容有緣缺而感戒者便謂不必假緣故縱而奪之如本律不受十戒多宗不具衣鉢伽論師僧不如法等即緣境濫也然成否之相竝見受戒篇中故指如前別顯中僧緣為二初句重牒前標自下引示又三先敘教流之始後下正示受緣即下結示初中漢是朝代明即帝號後漢明帝永平三年夜夢金人飛空而至旦集群臣占之傅毅奏曰臣按周書異記云西域有神其名曰佛昭王時生穆王時滅滅時此方午時天陰大地震動白虹一十二道貫於太微竟夕至曉穆王問於群臣時扈多奏曰西國聖人入滅之兆千年之後教法合流此土王勅刊之於石薶於南郊天祠之前臣算至今正千年矣陛下所夢將必是乎帝以為然遂遣蔡愔等十八人往西國求佛教焉迦竺者傳法僧名即迦葉摩騰竺法蘭皆中天竺人時蔡愔等至月氏國遇騰蘭同契遊化遂迎至洛陽譯四十二章經又齎畫釋迦像即此方三寶之始也迄亦至也曹即帝姓魏是國號為有後魏相濫故加姓簡之自漢明已來跨一百九十餘年未稟等者謂體俗形異也設復等者謂法闕事非也祠即神廟祀謂祭祀所以騰蘭不即授歸戒者此乃聖人知機而作化存由漸故也受緣中又二初明迦羅行受亦云柯羅嘉平即齊帝時年號凡得五年洛陽即魏所都立羯磨受者納法為體異前形同也業疏云依法正部行十僧受戒又云神州一統約受竝誦四分之文即此為始矣文中但云羯磨則三歸五十義必具矣中夏者大國曰夏且局此方言中其實西梵印度乃閻浮之中心可改妄習者立僧法式替前祠祀出戒心者令依持也出謂翻文心以總要為義律文雖廣要歸戒本故云心也教宗之亂自此為始聰師已前盛弘僧祇亦由此矣又下次明曇諦譯羯磨曇諦梵言未詳華語若據藏中僧鎧羯磨亦出曹魏但迦羅不用別請曇諦出之故今但推曇諦即僧傳云請胡僧出羯磨是也次尼緣中初標若據曇諦羯磨尼法備足則知曹魏以來即從一眾邊受此準五分十一眾受十僧之外須一尼為和尚方可行之理必先有西尼到此今云初緣乃二眾受戒之初耳至下引示初示求那許請文又為三初敘求那西至元嘉即宋文帝時改號凡三十年求那跋摩此云功德鎧揚州即宋所都後於南林寺前園中築戒壇受戒即此土立壇之始又下二敘發起端由先明西尼怪問據傳乃影福寺尼慧果等騰西尼語諮問跋摩摩下跋摩答釋可解諸下三敘懷疑求受先明宋尼虔請下示跋摩許可次至十年下云眾鎧代成初敘眾鎧西來即天竺國人初下次明行法先示前緣德鎧即十年九月死俄下明尼滿數俄謂非久即十一年也通前共十一人此據正用為言故云十數指出中僧傳梁慧皎撰名僧傳梁寶唱撰僧傳序云琅耶王巾撰僧史齊竟陵文宣王撰三寶記傳或稱佛史或號僧錄等晉宋雜錄即俗典詳今鈔文多引僧傳然其事跡遍在諸文故通指之今生信奉故下顯意龜辨吉凶鏡分好醜千載之下不容濫迷也
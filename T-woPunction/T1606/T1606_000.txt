諸會真淨究竟理超聖行海昇彼岸證得一切法自在善權化導不思議無量希有勝功德自他並利所依止敬禮如是大覺尊無等妙法諸聖眾敬禮開演本論師親承聖旨分別者由悟契經及解釋爰發正勤乃參綜今此頌中無倒稱讚最勝功德敬申頂禮以供養三寶及造此論經釋二師隨其所應所以者何此論所依及能起故佛薄伽梵是契經等一切教法平等所依無師自悟諸法實性一分教起所依處故從此無間聖弟子眾依法隨學法為依者法界所流故經釋二師亦契如來所說正法一分無倒聞思修行為依止故隨而造論初二頌顯示如來應正等覺勝德六義所謂自性因果業相應差別義諸會真淨究竟理者顯自性義謂諸佛法身以一切種轉依真如為體性故超聖行海昇彼岸者顯因義謂佛菩提從一切種極喜等十地聖行無量無數大劫圓滿修習因所生故證得一切法自在者顯果義謂永斷一切煩惱障所知障及彼餘習證得無邊希有功德無上三菩提果於一切法自在轉故善權化導不思議者顯業義謂以超非一切智境神通記說教誡變現等無量調伏方便導引可化有情令心界清淨故無量希有勝功德者顯相應義謂超尋思數量無邊種種難行苦行所生無上大悲力無畏等功德法寶相應故自他並利所依止者顯差別義謂如來受用變化自性身如其次第自他並利所依故所依者身義體義無差別也自他並利所依者就勝而說謂受用身自利最勝處大會中能受第一廣大甚深法聖財故變化身者他利最勝遍於十方一切世界能起無間猶工巧業等諸變化事建立有情所應作故自性身者謂諸善逝共有法身最極微細一切障轉依真如為體故於自他利並為最勝由證此身得餘身故此三佛身是差別義當知此中亦讚法僧功德法寶者自性因果等義所攝故僧寶者隨此修學所生故庶令學者無諸怖畏方造論端建茲體性本事與決擇是各有四種三法攝應成諦法得論議幾何因取相建立與次第義喻廣分別集總頌應知問何故論端先辯蘊等答欲令學者於幾何因等諸思擇處得善巧故所以者何由此善巧能得二種稱讚利益所謂作意稱讚利益論議決擇稱讚利益作意稱讚利益者謂善順增長奢摩他毘鉢舍那故善順增長奢摩他者謂於如是諸思擇處已作善巧得無疑故隨其所樂於一境界正觀現前心易定故善順增長毘鉢舍那者以無量門觀察一切所知境界速令正慧究竟滿故論議決擇稱讚利益者由於如是諸思擇處善通達故成就一切問答自在於諸異論得無所畏問蘊界處各有幾種答蘊有五種謂色蘊受蘊想蘊行蘊識蘊界有十八謂眼界色界眼識界耳界聲界耳識界鼻界香界鼻識界舌界味界舌識界身界觸界身識界意界法界意識界處有十二謂眼處色處耳處聲處鼻處香處舌處味處身處觸處意處法處問何因蘊唯有五答為顯五種我事故謂為顯身具我事受用我事言說我事造作一切法非法我事彼所依止我自體事於此五中前四是我所事第五即我相事言身具者謂內外色蘊所攝受等諸蘊受用等義相中當說彼所依止我自體事者謂識蘊是身具等所依我相事義所以者何世間有情多於識蘊計執為我於餘蘊計執我所問何因界唯十八答由身具等能持過現六行受用性故身者謂眼等六根具者謂色等六境過現六行受用者謂六識能持者謂六根六境能持六識所依所緣故過現六識能持受用者不捨自相故當知十八以能持義故說名界問何因處唯十二答唯身及具能與未來六行受用為生長門故謂如過現六行受用相為眼等所持未來六行受用相以根及義為生長門亦爾所言唯者謂唯依根境立十二處不依六種受用相識問云何名取蘊答以取合故名為取蘊取者謂諸蘊中所有欲貪何故欲貪說名為取謂於未來現在諸蘊能引不捨故希求未來染著現在欲貪名取欲者希求相貪者染著相由欲希求未來自體為方便故引取當蘊令起現前由貪染著現在自體為方便故執取現蘊令不捨離是故此二說名為取問何故界處說有取法答應如蘊說當知界處與取合故名有取法問色蘊何相答變現相是色相此有二種一觸對變壞二方所示現觸對變壞者謂由手足乃至蚊蛇所觸對時即便變壞方所示現者謂由方所可相示現如此如此色如是如是色或由定心或由不定尋思相應種種搆畫方所者謂現前處所如此如此色者謂骨鎖等所知事同類影像如是如是色者謂形顯差別種種搆畫者謂如相而想問受蘊何相答領納相是受相謂由受故領納種種淨不淨業所得異熟若清淨業受樂異熟不清淨業受苦異熟淨不淨業受不苦不樂異熟所以者何由淨不淨業感得異熟阿賴耶識恒與捨受相應唯此捨受是實異熟體苦樂兩受從異熟生故假說名異熟問想蘊何相答搆了相是想相由此想故搆畫種種諸法像類隨所見聞覺知之義起諸言說見聞覺知義者眼所受是見義耳所受是聞義自然思搆應如是如是是覺義自內所受是知義諸言說者謂詮辯義問行蘊何相答造作相是行相由此行故令心造作謂於善惡無記品中驅役心故又於種種苦樂等位驅役心故問識蘊何相答了別相是識相由此識故了別色聲香味觸法等種種境界問眼界何相答謂眼曾現見色及此種子積集異熟阿賴耶識是眼界相眼曾見色者謂能持過去識受用義以顯界性現見色者謂能持現在識受用義以顯界性及此種子積集異熟阿賴耶識者謂眼種子或唯積集為引當來眼根故或已成熟為生現在眼根故此二種名眼界者眼生因故如眼界相耳鼻舌身意界相亦爾問色界何相答諸色眼曾現見及眼界於此增上是色界相眼界於此增上者謂依色根增上力外境生故如色界相聲香味觸法界相亦爾問眼識界何相答謂依眼緣色似色了別及此種子積集異熟阿賴耶識是眼識界相如眼識界耳鼻舌身意識界相亦爾問處何相答如界應知隨其所應謂眼當見色及此種子等隨義應說云何建立色蘊謂諸所有色若四大種及四大種所造所造者謂以四大種為生依立持養因義即依五因說名為造生因者即是起因謂離大種色不起故依因者即是轉因謂捨大種諸所造色無有功能據別處故立因者即隨轉因由大變異能依造色隨變異故持因者即是住因謂由大種諸所造色相似相續生持令不絕故養因者即是長因謂由大種養彼造色令增長故四大種者謂地水火風界地界者堅勁性水界者流濕性火界者溫熱性風界者輕動性所造色者謂眼等五根色聲香味所觸一分及法處所攝色眼根者謂四大種所造眼識所依清淨色為體耳根者謂四大種所造耳識所依清淨色為體鼻根者謂四大種所造鼻識所依清淨色為體舌根者謂四大種所造舌識所依清淨色為體身根者謂四大種所造身識所依清淨色為體色者四大種所造眼根所行義謂青黃赤白長短方圓麁細高下若正不正光影明闇雲煙塵霧逈色表色空一顯色此復三種謂妙不妙俱相違色此青等二十五色建立由六種因謂相故安立故損益故作所依故作相故莊嚴故如其次第四十八一一一逈色者謂離餘礙觸方所可得空一顯色者謂上所見青等顯色聲者四大種所造耳根所取義若可意若不可意若俱相違若因受大種若因不受大種若因俱大種若世所共成若成所引若遍計所執若聖言所攝若非聖言所攝如是十一種聲由五種因所建立謂相故損益故因差別故說差別故言差別故相者謂耳根所取義說差別者謂世所共成等三餘如其所應因受大種者謂語等聲因不受大種者謂樹等聲因俱者謂手鼓等聲世所共成者謂世俗語所攝成所引者謂諸聖所說遍計所執者謂外道所說聖非聖言所攝者謂依見等八種言說香者四大種所造鼻根所取義謂好香惡香平等香俱生香和合香變異香當知此香三因建立謂相故損益故差別故俱生香者旃彈那等和合香者謂和香等變異香者謂熟果等味者四大種所造舌根所取義謂苦酢甘辛醎淡若可意若不可意若俱相違若俱生若和合若變異建立此味應如香說所觸一分者四大種所造身根所取義謂滑澁輕重軟緩急冷飢渴飽力劣悶癢黏病老死疲息勇此所觸一分由八因建立謂相故摩故稱故觸故執故雜故界不平等故界平等故水風雜故冷地水雜故黏界平等故息力勇勇者無畏飽由二種界不平等故有飢等餘觸法處所攝色者略有五種謂極略色極逈色受所引色遍計所起色自在所生色極略色者謂極微色極逈色者謂即此離餘礙觸色受所引色者謂無表色遍計所起色者謂影像色自在所生色者謂解脫靜慮所行境色云何建立受蘊謂六受身眼觸所生受乃至意觸所生受若樂若苦若不苦不樂復有樂身受苦身受不苦不樂身受樂心受苦心受不苦不樂心受復有樂有味受苦有味受不苦不樂有味受樂無味受苦無味受不苦不樂無味受復有樂依耽嗜受苦依耽嗜受不苦不樂依耽嗜受樂依出離受苦依出離受不苦不樂依出離受身受者謂五識相應受心受者謂意識相應受有味受者謂自體愛相應受無味受者謂此愛不相應受依耽嗜受者謂妙五欲愛相應受依出離受者謂此愛不相應受如是建立由四種因謂所依故自體故集所依故雜染清淨故集色所依建立身受集無色所依建立心受由雜染故建立有味等由清淨故建立無味等此愛不相應者謂離繫及隨順離繫云何建立想蘊謂六想身眼觸所生想乃至意觸所生想由此想故或了有相或了無相或了小大無量或了無少所有無所有處有相想者謂除不善言說無相界定及有頂定想所餘想無相想者謂前所除想小想者謂能了欲界想大想者謂能了色界想無量想者謂能了空無邊處識無邊處想無所有處想者謂能了無所有處想不善言說想者謂未學語言故雖於色起想而不能了此名為色故名無相想無相界定想者謂離色等一切相無相涅槃想故名無相想有頂定想者謂彼想不明利不能於境圖種種相故名無相想小者謂欲界下劣故大者謂色界增上故無量者謂空無邊處識無邊處無邊際故是故緣彼諸想亦名小大無量云何建立行蘊謂六思身眼觸所生思乃至意觸所生思由此思故思作諸善思作雜染思作分位差別又即此思除受及想與餘心所有法并心不相應行總名行蘊雖除受想一切心所有法及心不相應行皆行蘊相然思最勝與一切行為導首是故偏說為顯此義故說由思造善法等善者謂當說信等雜染者謂當說貪等根本煩惱及貪等煩惱分少分煩惱分位差別者謂於思所發種種行位假設心不相應行問何等名餘心所有法答所謂作意觸欲勝解念三摩地慧信慚愧無貪無瞋無癡勤安不放逸捨不害貪瞋慢無明疑薩迦耶見邊執見見取戒禁取邪見忿恨覆惱嫉慳誑諂憍害無慚無愧惛沈掉舉不信懈怠放逸忘念不正知散亂睡眠惡作尋伺如是思等五十五法若遍行若別境若善若煩惱若隨煩惱若不定如其次第五五十一十二十四應知又此諸心所有法若相若業當廣分別思者於心造作意業為體於善不善無記品中役心為業於心造作意業為體者此辯其相於善等品中役心為業者此辯其業以於所作善等法中發起心故作意者發動心為體於所緣境持心為業於所緣境持心者謂即於此境數數引心是故心得定者名得作意觸者依三和合諸根變異分別為體受所依為業謂識生時所依諸根隨順生起苦樂等受變異行相隨此行相分別觸生欲者於所樂事彼彼引發所作希望為體正勤所依為業彼彼引發所作希望者謂欲引攝見聞等一切作用故勝解者於決定事隨所決定印持為體不可引轉為業隨所決定印持者謂是事必爾非餘決了勝解由勝解故所有勝緣不能引轉念者於串習事令心明記不忘為體不散亂為業串習事者謂先所受不散亂業者由念於境明記憶故令心不散三摩地者於所觀事令心專一為體智所依止為業令心專一者於一境界令心不散故智所依者心處靜定知如實故慧者於所觀事擇法為體斷疑為業斷疑者謂由慧擇法得決定故信者於有體有德有能忍可清淨希望為體樂欲所依為業謂於實有體起忍可行信於實有德起清淨行信於實有能起希望行信謂我有力能得能成慚者於諸過惡自羞為體惡行止息所依為業愧者於諸過惡羞他為體業如慚說無貪者於有有具無著為體惡行不轉所依為業無瞋者於諸有情苦及苦具無恚為體惡行不轉所依為業無癡者由報教證智決擇為體惡行不轉所依為業慚等易了故不再釋報教證智者謂生得聞思修所生慧如次應知決擇者謂慧勇勤俱勤者被甲方便無下無退無足心勇為體成滿善品為業謂如經說有勢有勤有勇堅猛不捨善軛如其次第應配釋被甲心勇等諸句滿善品者謂能圓滿隨初所入根本靜慮成善品者謂即於此極善修治安者止息身心麁重身心調暢為體除遣一切障礙為業除遣一切障礙者謂由此勢力依止轉故不放逸者依止正勤無貪瞋癡修諸善法於心防護諸有漏法為體成滿一切世出世福為業謂由正勤等為先能修一切善法及防有漏是故依此四法假立不放逸體有漏法者謂諸漏及漏處所境界捨者依止正勤無貪瞋癡與雜染住相違心平等性心正直性心無功用住性為體不容雜染所依為業心平等性等者謂以初中後位辯捨差別所以者何由捨與心相應離沈沒等不平等性故最初證得心平等性由心平等遠離加行自然相續故次復證得心正直性由心正直於諸雜染無怯慮故最後證得心無功用住性不害者無瞋善根一分心悲愍為體不損惱為業當知不害不離無瞋故亦是假貪者三界愛為體生眾苦為業生眾苦者謂由愛力五取蘊生故瞋者於諸有情苦及苦具心憎恚為體不安隱住惡行所依為業不安隱住者謂心懷憎恚多住苦故慢者依止薩迦耶見心高舉為體不敬苦生所依為業不敬者謂於師長及有德所而生憍傲苦生者謂生後有故無明者謂三界無智為體於諸法中邪決定疑雜染生起所依為業邪決定者謂顛倒智疑者猶豫雜染生起者謂貪等煩惱現行彼所依者謂由愚癡起諸煩惱疑者於諦猶豫為體善品不生依止為業於諦猶豫者亦攝於實猶豫如其所應滅道諦攝故善品不生者謂由不決不造修故薩迦耶見者於五取蘊等隨觀執我及我所諸忍欲覺觀見為體一切見趣所依為業邊執見者於五取蘊等隨觀執若常若斷諸忍欲覺觀見為體障處中行出離為業處中行者謂離斷常緣起正智見取者謂於諸見及見所依五取蘊等隨觀執為最為勝為上為妙諸忍欲覺觀見為體執不正見所依為業戒禁取者於諸戒禁及戒禁所依五取蘊等隨觀執為清淨為解脫為出離諸忍欲覺觀見為體勞而無果所依為業戒禁者謂惡見為先勞無果者由此不能得出離故邪見者謗因謗果或謗作用或壞實事或邪分別諸忍欲覺觀見為體斷善根為業及不善根堅固所依為業不善生起為業善不生起為業謗因者謂無施與無愛樂無祠祀無妙行無惡行等謗果者謂無妙行及惡行業所招異熟等謗作用者謂無此世間無彼世間無母無父無化生有情等誹謗異世往來作用故誹謗任持種子作用故誹謗相續作用故壞實事者謂無世間阿羅漢等邪分別者謂餘一切分別倒見斷善根者謂由增上邪見非一切種問如是五見幾增益見幾損減見答四是增益見於所知境增益自性及差別故於諸見中增益第一及清淨故謂於五取蘊所知無我境增益我我所自性是薩迦耶見增益我常無常差別是邊執見於諸惡見增益第一是見取即於此見增益清淨是戒禁取一多分是損減見一多分者由邪分別不必損減故問計前後際所有諸見彼於此五幾見所攝答或二或一切問於不可記事所有諸見彼於此五幾見所攝答或二或一切二者謂邊執見及邪見自相故一切者謂五見眷屬故問薄伽梵觀何過失故於蘊界處以五種相誹毀計我答觀彼攝受薩迦耶見者有五種過失故謂異相過失無常過失不自在過失無身過失不由功用解脫過失異相過失者謂色蘊等非我體性異我相故無常過失者謂非我處色蘊等中我應無常故所以者何非所依無能依有故不自在過失者謂不應觀我有色等我應不自在故所以者何我於色等不能自在轉故無身過失者謂非離色等異處有我我應無身故所以者何離身計我不可得故不由功用解脫過失者設有如是分別我相亦不應理無色等我不由功用應解脫故所以者何身縛若無我應任運解脫問於五取蘊有二十句薩迦耶見謂計色是我我有諸色色屬於我我在色中如是計受想行識是我我有識等識等屬我我在識等中於此諸見幾是我見幾我所見答五是我見十五是我所見謂計色是我計受想行識是我此五是我見餘十五是我所見何因十五是我所見相應我所故隨轉我所故不離我所故相應我所者謂我有色乃至我有識所以者何由我與彼相應說有彼故隨轉我所者謂色屬我乃至識屬我所以者何若彼由此自在力轉或捨或役世間說彼是我所故不離我所者謂我在色中乃至我在識中所以者何彼計實我處在蘊中遍體隨行故問薩迦耶見當言於事了不了耶答當言於事不得決了如於繩上妄起蛇解於事不決了者若能決了色等實相必不應起虛妄我見譬如有人欻爾見繩遂執為蛇不了繩相而起蛇執忿者依止現前不饒益相瞋之一分心怒為體執仗憤發所依為業當知忿等是假建立離瞋等外無別性故恨者自此已後即瞋一分懷怨不捨為體不忍所依為業自此後者謂從忿後不忍者謂不堪忍不饒益事覆者於所作罪他正舉時癡之一分隱藏為體悔不安住所依為業法爾覆藏所作罪者心必憂悔由此不得安隱而住惱者忿恨居先瞋之一分心戾為體高暴麁言所依為業生起非福為業不安隱住為業高暴麁言者謂語現凶踈切人心腑嫉者耽著利養不耐他榮瞋之一分心妬為體令心憂慼不安隱住為業慳者耽著利養於資生具貪之一分心悋為體不捨所依為業不捨者由慳悋故非所用具亦恒聚積誑者耽著利養貪癡一分詐現不實功德為體邪命所依為業諂者耽著利養貪癡一分矯設方便隱實過惡為體障正教授為業矯設方便隱實過惡者謂託餘事以避餘事障正教授者由不如實發露所犯不任教授故憍者或依少年無病長壽之相或得隨一有漏榮利之事貪之一分令心悅豫為體一切煩惱及隨煩惱所依為業長壽相者謂不死覺為先分別此相由此能生壽命憍逸隨一有漏榮利事者謂族姓色力聰叡財富自在等事悅豫者謂染喜差別害者瞋之一分無哀無悲無愍為體損惱有情為業無慚者貪瞋癡分於諸過惡不自恥為體一切煩惱及隨煩惱助伴為業無愧者貪瞋癡分於諸過惡不羞他為體業如無慚說惛沈者謂愚癡分心無堪任為體障毘鉢舍那為業掉舉者謂貪欲分隨念淨相心不寂靜為體障奢摩他為業隨念淨相者謂追憶往昔隨順貪欲戲笑等故心不寂靜不信者謂愚癡分於諸善法心不忍可心不清淨心不悕望為體懈怠所依為業懈怠所依者由不信故無有方便加行樂欲懈怠者謂愚癡分依著睡眠倚臥為樂心不策勵為體障修方便善品為業放逸者依止懈怠及貪瞋癡不修善法於有漏法心不防護為體增惡損善所依為業忘念者煩惱相應念為體散亂所依為業不正知者煩惱相應慧為體由此慧故起不正知身語心行毀犯所依為業不正知身語心行者謂於往來等事不正觀察以不了知應作不應作故多所毀犯散亂者謂貪瞋癡分心流散為體此復六種謂自性散亂外散亂內散亂相散亂麁重散亂作意散亂自性散亂者謂五識身由彼自性於內靜定無功能故外散亂者正修善時於五妙欲其心馳散謂方便修聞等善法捨彼所緣心外馳散處妙欲中內散亂者正修善時沈掉味著謂修定者發起沈掉及味著故退失靜定相散亂者為他歸信矯示修善謂欲令他信己有德故現此相由此因緣所修善法漸更退失麁重散亂者依我我所執及我慢品麁重力故修善法時於已生起所有諸受起我我所及與我慢執受間雜取相謂由我執等麁重力故於已生起樂等受中或執為我或執我所或起我慢由此所修善品永不清淨執受者謂初執著間雜者從此已後由此間雜諸心相續取相者謂即於此受數執異相作意散亂者謂於餘乘餘定若依若入所有流散謂依餘乘或入餘定捨先所習發起散亂當知能障離欲為業謂依隨煩惱性散亂說睡眠者依睡因緣是愚癡分心略為體或善或不善或無記或時或非時或應爾或不應爾越失所作依止為業睡因緣者謂羸瘦疲倦身分沈重思惟闇相捨諸所作曾數此時串習睡眠或他呪術神力所引或因動扇涼風吹等愚癡分言為別於定又善等言為顯此睡非定癡分時者謂夜中分非時者謂所餘分應爾者謂所許時設復非時或因病患或為調適不應爾者謂所餘分越失所作依止為業者謂依隨煩惱性睡眠說惡作者依樂作不樂作應作不應作是愚癡分心追悔為體或善或不善或無記或時或非時或應爾或不應爾能障心住為業樂作者樂欲為先造善惡行不樂作者由他勢力及諸煩惱之所驅逼令有所作如其所應愚癡分者隨煩惱所攝時者乃至未出離非時者出離已後應爾者於是處不應爾者於非處尋者或依思或依慧尋求意言令心麁為體依思依慧者於推度不推度位如其依第追求行相意言分別伺者或依思或依慧伺察意言令心細為體依思依慧者於推度不推度位如其次第伺察行相意言分別如是二種安不安住所依為業尋伺二種行相相類故以麁細建立差別復次諸善心法斷自所治為業煩惱隨煩惱障自能治為業如信慚等能斷不信及無慚等貪等煩惱能障無貪對治等法謂障礙彼令不生故當知忿等諸隨煩惱能障慈等各別對治亦爾何等名為心不相應行謂得無想定滅盡定無想異熟命根眾同分生老住無常名身句身文身異生性流轉定異相應勢速次第時方數和合等如是心不相應行應以五門建立差別謂依處故自體故假立故作意故地故二無心定具足五門無想天異熟除作意餘唯初三得者謂於善不善無記法若增若減假立獲得成就善不善無記法者顯依處若增若減者顯自體何以故由有增故說名成就上品信等由有減故說名成就下品信等假立獲得成就者顯假立如是於餘隨其所應建立當知無想定者謂已離遍淨欲未離上欲出離想作意為先故於不恒行心心法滅假立無想定已離遍淨欲者已離第三靜慮貪未離上欲者未離第四靜慮已上貪出離想作意為先者解脫想作意為前方便不恒行者轉識所攝滅者謂定心所引不恒現行諸心心法暫時間滅所依位差別以能滅故名滅滅盡定者謂已離無所有處欲超過有頂暫息想作意為先故於不恒行諸心心法及恒行一分心心法滅假立滅盡定此中所以不言未離上欲者為顯離有頂欲阿羅漢等亦得此定故一分恒行者謂染污意所攝無想異熟者謂已生無想有情天於不恒行心心法滅假立無想異熟命根者謂於眾同分先業所感住時決定假立壽命眾同分者於一生中諸蘊相續住時決定者齊爾所時令眾同分常得安住或經百年或千年等由業所引功能差別眾同分者謂如是如是有情於種種類自體相似假立眾同分於種種類者於人天等種類差別於自體相似者於一種類性生者謂於眾同分諸行本無今有性假立為生問外諸色等亦有生相何故唯舉眾同分耶答為於有情相續建立有為相故所以者何外諸色等有為相成壞所顯內諸行有為相生老等所顯故老者謂於眾同分諸行相續變異性假立為老住者謂於眾同分諸行相續不變壞性假立為住無常者謂於眾同分諸行相續變壞性假立無常相續變壞者謂捨壽時當知此中依相續位建立生等不依剎那名身者謂於諸法自性增言假立名身自性增言者謂說天人眼耳等事句身者謂於諸法差別增言假立句身差別增言者謂說諸行無常一切有情當死等義文身者謂於彼二所依諸字假立文身彼二所依諸字者謂自性差別增言所依諸字如𧙃壹鄔等又自性差別及此二言總攝一切如是一切由此三種之所詮表是故建立此三為名句文身此言文者能彰彼二故此又名顯能顯義故此復名字無異轉故所以者何如眼名眼異此名外更有照了導等異名改轉由彼同顯此想故非𧙃壹等字離𧙃壹等差別外更有差別能顯此字故無異轉說名為字無異轉者謂不流變異生性者謂於聖法不得假立異生性流轉者謂於因果相續不斷假立流轉所以唯於相續不斷立流轉者於一剎那或於間斷無此言故定異者謂於因果種種差別假立定異因果種種差別者謂可愛果妙行為因不可愛果惡行為因諸如是等種種因果展轉差別相應者謂於因果相稱假立相應因果相稱者雖復異類因果相順亦名相稱由如布施感富財等勢速者謂於因果迅疾流轉假立勢速次第者謂於因果一一流轉假立次第因果一一流轉者謂不俱轉時者謂於因果相續流轉假立為時何以故由有因果相續轉故若此因果已生已滅立過去時此若未生立未來時已生未滅立現在時方者謂即於東西南北四維上下因果差別假立為方何以故即於十方因果遍滿假說方故當知此中唯說色法所攝因果無色之法遍布處所無功能故數者謂於諸行一一差別假立為數一一差別者於一無別二三等數不應理故和合者謂於因果眾緣集會假立和合因果眾緣集會者且如識法因果相續必假眾緣和會謂根不壞境界現前能生此識作意正起如是於餘一切如理應知如是等心不相應行法唯依分位差別而建立故當知皆是假有謂於善不善等增減分位差別建立一種於心心法分位差別建立三種於住分位差別建立一種於相似分位差別建立一種於相分位差別建立四種於言說分位差別建立三種於不得分位差別建立一種於因果分位差別建立餘種因果者謂一切有為法能生餘故名因從餘生故名果云何建立識蘊謂心意識差別心者謂蘊界處習氣所熏一切種子阿賴耶識亦名異熟識亦名阿陀那識以能積集諸習氣故習氣者謂由現行蘊等令彼種子皆得增益一切種子識者謂能生蘊等諸法種子所積集故阿賴耶識者謂能攝藏諸法種子故又諸有情取為我故異熟識者先業所生故阿陀那識者謂能數數令生相續持諸根等令不壞故又言心者謂能積集一切法習氣故云何知有阿賴耶識若無此識執受初明了種子業身受無心定命終無皆不應理釋此伽他如攝決擇分說由八種相證阿賴耶識決定是有謂若離阿賴耶識依止執受不可得故最初生起不可得故明了生起不可得故種子體性不可得故業用體性不可得故身受體性不可得故處無心定不可得故命終之識不可得故云何依止執受不可得耶由五因故謂阿賴耶識先行因感眼等轉識現緣因發如說根境作意力故諸轉識生乃至廣說是名初因又六識身善惡可得是第二因又六識身一類異熟無記性攝必不可得是第三因又六識身各別依轉隨所依止彼識生時即應彼識執所依止餘無執受不應道理設許執受亦不應理以離識故是第四因又所依止應成數數執受過失所以者何由彼眼識於一時轉一時不轉餘識亦爾是第五因云何最初生起不可得耶謂設有難言若有阿賴耶識應一有情二識俱起應告彼曰汝於非過妄生過想容有二識俱時轉故所以者何猶如有一俱時欲見乃至欲識隨有一識最初生起不應道理何以故爾時作意無有差別根及境界不壞現前何因緣故識不俱轉云何明了生起不可得耶謂若有定執識不俱生與眼等識俱行一境明了意識應不可得所以者何若時隨憶曾所受境爾時意識不明了生非於現境所生意識得有如是不明了相是故應信諸識俱轉或應許彼第六意識無明了性云何種子體性不可得耶謂六轉識身各各異故所以者何此六轉識從善無間不善性生不善無間善性復生從二無間無記性生下界無間中界生中界無間妙界生妙界無間乃至下界生有漏無間無漏生無漏無間有漏生世間無間出世生出世無間世間生非如是相識為種子體應正道理又心相續長時間斷經久流轉不息是故轉識能持種子不應道理云何業用不可得耶謂若無諸識同時生起業用俱轉不應道理所以者何略說識業有四種謂了別外器了別依止能了別我了別境界如是四種識了別業一一剎那俱現可得非於一識一剎那中有如是等差別業用是故必有諸識俱起云何身受體性不可得耶謂如有一或如理思或不如理思或不思惟或復推尋若心在定若不在定身受生起非一眾多若無阿賴耶識如是身受應不可得既現可得是故定有阿賴耶識云何處無心定不可得耶如世尊說入無想定及滅盡定當知爾時識不離身若無阿賴耶識爾時識應離身識若離身便應捨命非謂處定云何命終之識不可得耶謂臨命終時識漸捨離所依身分發起冷觸或上或下非彼意識有時不轉故知唯有阿賴耶識能執持身隨於身分若捨此識冷觸可得身無覺受意識不然是故若無阿賴耶識命終之識必不可得意者謂一切時緣阿賴耶識思度為性與四煩惱恒相應謂我見我愛我慢無明又此意遍行一切善不善無記位唯除聖道現前若處滅盡定及在無學地又復六識以無間滅識為意當知此中由所緣故釋義故相應故生起時故顯了於意何故聖道現前無染污意耶由勝義智與我見現行極相違故出聖道後從阿賴耶識復更現起以有學位未永斷故又滅盡定望無想定極寂靜故此染污意不得現行無間滅意者由隨覺故無間覺義是意義當知此中隨顯相說識者謂六識身眼識乃至意識眼識者謂依眼緣色了別為性耳識者謂依耳緣聲了別為性鼻識者謂依鼻緣香了別為性舌識者謂依舌緣味了別為性身識者謂依身緣觸了別為性意識者謂依意緣法了別為性當知此中由所依故所緣故自性故建立於識云何建立界謂色蘊即十界眼等五根界色等五境界及法界一分受想行蘊即法界一分識蘊即七識界謂眼等六識界及意界何故建立界處無別相耶建立蘊中已說眼等各別相故是故從諸蘊中出界建立從諸界中出處建立何等界法蘊不攝耶法界中無為法蘊所不攝此無為法復有八種謂善法真如不善法真如無記法真如虛空非擇滅擇滅不動及想受滅如是建立八無為中當知所依差別故分析真如假立三種不由自性故善法真如者謂無我性空性無相實際勝義法界何故真如說名真如由彼自性無變異故謂一切時無我實性無改轉故說無變異當知此則是無我性離二我故何故復說此名空性一切雜染所不行故所以者何由緣此故能令一切諸雜染事悉皆空寂雖復有時說有雜染當知但是客塵煩惱之所染污何等名為客塵染污謂由未拔所取能取種子故令依他性心二行相轉非法性心以諸法法性自性清淨故何故復說此名無相諸相寂靜故諸相者謂色受等乃至菩提諸所戲論真如性中彼相寂滅故名無相何故復說此名實際無倒所緣故實者謂無顛倒此處究竟故名為實際過無我性更無所求故何故復說此名勝義最勝聖智所行處故何故復說此名法界一切聲聞獨覺諸佛妙法所依相故如善法真如當知不善法真如無記法真如亦爾虛空者謂無色性容受一切所作業故無色性者謂唯違於色無性相法意識境界是名虛空意識境界者謂法界攝故唯違色言為別受等共有真如擇滅非擇滅無常性等雖兔角等亦是無性然彼不與諸法相違以彼唯是畢竟無故又兔角等非唯違色由與受等諸法共故是故唯說與色相違無性相言為別受等無色之法何以故受等自體是有性相非無性相故非擇滅者謂是滅非離繫不永害隨眠故擇滅者謂是滅是離繫永害隨眠故不動者謂已離遍淨欲未離上欲苦樂滅無為想受滅者謂已離無所有處欲止息想作意為先故諸不恒行心心法及恒行一分心心法滅無為當知此中有二種應斷法謂諸煩惱及此所依受受有二種謂變異及不變異如其次第苦樂非苦樂當知煩惱斷故建立擇滅二受斷故如其次第建立不動及受想滅煩惱斷者謂除此品麁重所得轉依受斷者謂除此能治定障所得轉依是故得第二靜慮時雖證苦滅而不建立無為以變異受未盡斷故又若五種色若受想行蘊及此所說八無為法如是十六總名法界云何建立處謂十色界即十色處七識界即意處法界即法處由此道理諸蘊界處三法所攝謂色蘊法界及與意處由色蘊攝十色界法界即攝法界意處攝七識界是故三法攝一切法如是建立蘊界處已今乘此義應更分別問眼耳與鼻各有二種云何不立二十一界答彼雖有二然界不別所以者何其相相似俱眼相故所作相似俱於眼境眼識一所作故如是耳鼻隨理應知為身端嚴各生二種何以故如是分布一界二所身得端嚴不由餘故問為常依一一眼故眼識得生為亦依二耶答亦得依二明了取故所以者何若俱開二眼取色明了非如開一譬如一室俱然二燈同發一光照極明了如是一光依二燈轉當知此中道理亦爾問於一一根門種種境界俱現在前於此多境為有多識次第而起為俱起耶答唯有一識種種行相俱時而起若諸段食與舌根合當知身舌二識恒俱時起又聲間斷故不從異處展轉生起相續往趣餘方然譬於燈置在自處能於一時隨其勢力遍發光明聲頓遍發理亦如是問何故於近障聲聞不明了答聲有對故於障細隙微少而生故不明了問於六識中幾有分別答唯一意識由三分別故有分別三分別者謂自性分別隨念分別計度分別自性分別者謂於現在所受諸行自相行分別隨念分別者謂於昔曾所受諸行追念行分別計度分別者謂於去來今不現見事思搆行分別復有七種分別謂於所緣任運分別有相分別無相分別尋求分別伺察分別染污分別不染污分別初分別者謂五識身如所緣相無異分別於自境界任運轉故有相分別者謂自性隨念二種分別取過現境種種相故無相分別者謂希求未來境行分別所餘分別皆用計度分別以為自性所以者何以思度故或時尋求或時伺察或時染污或不染污種種分別問若了別色等故名為識何故但名眼等識不名色等識耶答以依眼等五種解釋道理成就非於色等何以故眼中之識故名眼識依眼處所識得生故又由有眼識得有故所以者何若有眼根眼識定生不盲瞑者乃至闇中亦能見故不由有色眼識定生以盲瞑者不能見故又眼所發識故名眼識由眼變異識亦變異色雖無變識有變故如迦末羅病損壞眼根於青等色皆見為黃又屬眼之識故名眼識由識種子隨逐於眼而得生故又助眼之識故名眼識作彼損益故所以者何由根合識有所領受令根損益非境界故又如眼之識故名眼識俱有情數之所攝故色則不爾不決定故眼識既然餘識亦爾問為眼見色為識等耶答非眼見色亦非識等以一切法無作用故由有和合假立為見又由六相眼於見色中最勝非識等是故說眼能見諸色何等為六一由生因眼能生彼故二由依處見依眼故三由無動轉眼常一類故四由自在轉不待緣合念念生故五由端嚴轉由此莊嚴所依身故六由聖教如經中說眼能見色故如是所說六種相貌於識等中皆不可得識動轉者當知多種差別生起何故無為立在界處不在蘊耶無蘊義故所以者何色等諸法有去來等種種差別總略積聚說名為蘊聚積義是蘊義常住之法無有此義是故無為非蘊所攝何故即如是法以蘊界處門差別說耶欲令所化有情於廣略門生善巧故所以者何於蘊門中略說色識於界處門隨其所應廣說十七又於蘊門廣說受等於界處門略說為一法界法處又蘊門中唯說建立有為法相界門廣說建立能取所取及取體性處門唯說建立能取所取由此唯顯取生門故已辯傍乘義今當釋本文問如經中說眼及眼界若眼亦眼界耶設眼界亦眼耶答或有眼非眼界謂阿羅漢最後眼或有眼界非眼謂處卵㲉羯邏藍時頞部陀時閉尸時在母腹中若不得眼設得已失若生無色異生所有眼因或有眼亦眼界謂於餘位或有無眼無眼界謂已入無餘涅槃界及諸聖者生無色界如眼與眼界如是耳鼻舌身與耳等界隨其所應盡當知阿羅漢最後眼者謂入涅槃時最後剎那爾時眼非眼界非餘眼因故無色界異生有眼因者謂從彼退墮當生有色界以阿賴耶識持眼種子定當生眼故生彼眾聖不退還故無有眼界有身界無身者謂唯生無色界異生彼唯有身因故非處卵㲉等彼必有身故若身壞滅壽命亦無問若有意亦意界耶設有意界亦意耶答或有意非意界謂阿羅漢最後意或有意界非意謂處滅定者所有意因或有意亦意界謂於所餘位或有無意無意界謂已入無餘涅槃界唯有意界非意中所以不取入無想定者以彼有染污意故問若生長彼地即用彼地眼還見彼地色耶答或有即用彼地眼還見彼地色或復餘地謂生長欲界用欲行眼還見欲行色或用色行眼見色行色或用上地眼見下地色如以眼對色如是以耳對聲如生長欲界如是生長色界生者謂初受生時長者謂後增長若生長欲界即以欲行鼻舌身還嗅嘗覺欲行香味觸若生長色界即以色行身還覺自地觸彼界自性定無香味離段食貪故由此道理亦無鼻舌兩識若生長欲界即以欲行意了三界法及無漏法如生長欲界如是生長色界若生長無色界以無色行意了無色行自地法及無漏法若以無漏意了三界法及無漏法無色行意了無色行自地法及無漏法者謂依聖弟子說若外異生唯了自地法若住此法者或有由先聞熏習力亦緣上地為起彼故問何故諸蘊如是次第答由識住故謂四識住及識又前為後依故如其色相而領受故如所領受而了知故如所了知而思作故如所思作隨彼彼處而了別故如其色相而領受者謂由隨順樂受等根境二力故樂受等生如所領受而了知者謂隨所受取諸相故如所了知而思作者謂隨所想造諸業故如所思作隨彼彼處而了別者謂隨所作業於諸境界及異趣中識轉變故又由染污清淨故謂若依是處而起染淨若由領受取相造作故染污清淨若所染污及所清淨由此理故說蘊次第若依是處起染淨者謂依有根身若由領受者謂由有染無染等受如其次第染污清淨若由取相造作者謂由如理不如理轉故如其次第染污清淨若所染污及所清淨者謂心有麁重無麁重生故何故諸界如是次第由隨世事差別轉故云何世事差別而轉謂諸世間最初相見既相見已更相問訊既問訊已即受沐浴塗香花鬘次受種種上妙飲食次受種種臥具侍女然後意界處處分別以內界次第故建立外界隨此次第建立識界如界次第處亦如是問蘊義云何答諸所有色若過去若未來若現在若內若外若麁若細若劣若勝若遠若近彼一切略說一色蘊積聚義故如財貨蘊如是乃至識蘊當知依止十一種愛所依處故於色等法建立過去等差別十一種愛者謂顧戀愛希望愛執著愛內我愛境界愛欲愛定愛惡行苦愛妙行樂愛遠愛近愛由如是愛所緣境故如其次第立過去等種種差別又有差別謂已生未生差別故能取所取差別故外門內門差別故染不染差別故近遠差別故如其所應於色等諸法建立過去等差別已生者謂過去現在未生者謂未來外門者謂不定地內門者謂諸定地餘句易了不復分別又苦相廣大故名為蘊如大材蘊依止色等發起生等廣大苦故如經言如是純大眾苦蘊集又荷雜染擔故名為蘊如肩荷擔荷雜染擔者謂煩惱等諸雜染法依色等故譬如世間身之一分能荷於擔即此一分名肩名蘊色等亦爾能荷雜染擔故名之為蘊問界義云何答一切法種子義謂依阿賴耶識中諸法種子說名為界界是因義故又能持自相義是界義又能持因果性義是界義能持因果性者謂於十八界中根境諸界及六識界如其次第又攝持一切法差別義是界義攝持一切法差別者謂諸經說地等諸界及所餘界隨其所應皆十八界攝問處義云何答識生長門義是處義當知種子義攝一切法差別義亦是處義復次如佛所說色如聚沫受如浮泡想如陽焰行如芭蕉識如幻化問以何義故色如聚沫乃至識如幻化答以無我故離淨故少味故不堅實故謂非有遠離虛妄不堅實義是經所說諸句義又為對治我淨樂常四顛倒故如其次第說無我等諸句差別復次蘊界處廣分別云何嗢拕南曰實有性等所知等色等漏等已生等過去世等諸緣等云何幾種為何義問蘊界處中云何實有幾是實有為何義故觀實有耶答謂不待名言此餘根境是實有義一切皆是實有為捨執著實有我故觀察實有所以建立此三問者為斷相事二愚及增益執故云何實有者辯實有相為斷相愚一切實有者為斷事愚捨著實我者為斷增益執如是餘處如理應知不待名言根境者謂不分別色受等名言而取自所取義不待此餘根境者謂不待此所餘義而覺自所覺境非如於瓶等事要待名言及色香等方起瓶等覺云何假有幾是假有為何義故觀假有耶謂待於名言此餘根境是假有義一切皆是假有為捨執著實有我故觀察假有云何世俗有幾是世俗有為何義故觀世俗有耶謂雜染所緣是世俗有義一切皆是世俗有為捨執著雜染相我故觀察世俗有雜染所緣者能發一切雜染義故雜染相我者執我為雜染因故云何勝義有幾是勝義有為何義故觀勝義有耶謂清淨所緣是勝義有義一切皆是勝義有為捨執著清淨我相故觀察勝義有清淨所緣者為得清淨緣此境界是最勝智所行義故一切皆是勝義有者以一切法不離真如故諸法無我性是名真如彼無我性真實有故云何所知幾是所知為何義故觀所知耶謂所知有五種色心心所有法心不相應行無為色謂色蘊十色界十色處及法界法處所攝諸色心謂識蘊七識界及意處心所有法謂受蘊想蘊相應行蘊及法界法處一分心不相應行謂不相應行蘊及法界法處一分無為謂法界法處一分若依是處雜染清淨若所雜染及所清淨若能雜染及能清淨若於此分位若此清淨性由依此故一切皆是所知處者謂色法所染淨者謂心法能染淨者謂貪等信等心所有法如其次第分位者謂於色心及心法分位假立心不相應行法清淨性者謂清淨無為法如其所應非一切所以者何唯法界及擇滅是清淨性故又所知法者謂信解智所行故道理智所行故不散智所行故內證智所行故他性智所行故下智所行故上智所行故厭患智所行故不起智所行故無生智所行故智智所行故究竟智所行故大義智所行故當知此中以十三種智所緣境界顯示所知義十三智者謂聞所生智思所生智世間修所生智勝義智他心智法智種類智苦智集智滅智道智盡無生智大乘智如是諸智隨其次第是信解等智他心智名他性智者謂緣他心為境故法智名下智者謂於諸諦最初生故種類智名上智者謂從法智後所生故為厭患故名厭患智為不起故名不起智緣無生故名無生智緣智故名智智緣究竟故名究竟智緣大義故名大義智自利利他名為大義為捨執著知者見者我故觀察所知云何所識幾是所識為何義故觀所識耶謂無分別故有分別故因故轉故相故相所生故能治所治故微細差別故當知是所識義無分別者謂五識身有分別者謂意識身因者謂阿賴耶識轉者謂所餘識相者謂根及義相所生者謂根義所生諸識能治所治者謂有貪離貪有瞋離瞋有癡離癡如是等微細差別者謂七種難識了別差別故七種難識了別者一不可知了別器了別謂一切時無分別行相故二種種行相了別謂一法一行有種種相此難建立是故微細三俱有了別謂一時間諸識俱起云何各別了自境界此難建立是故微細當知此微細言通一切處四能治所治速疾迴轉了別謂具縛者云何有貪等心須臾轉變起離貪等心五習氣了別謂諸業現行熏習於心云何非離心外別有習氣亦非即心又與果時次第而轉六相續了別謂無量種感自身業熏習在識云何於餘明了將命終位暫起覺悟餘業熏習轉於異趣令生相續七解脫了別謂阿羅漢心證得第一無戲論法性超過生死曾所積習一切種有漏行云何此心行相流轉此難建立是故微細如是當知一切皆是所識為捨執著能見者等我故觀察所識見者等言當知為顯見者聞者嗅者嘗者觸者識者云何所通達幾是所通達為何義故觀所通達耶謂轉變故隨聞故入行故來故往故出離故是所通達義言所通達者謂六神通所有境界以如意通運轉差別所顯故說此所通達境界名為轉變以天耳通了達種種異趣音聲故名隨聞以他心通了有貪等種種心行故名入行以宿住通了過去生展轉來事故名來以天眼通了達未來所往生事故名往以漏盡通了知解脫三界方便故名出離如是一切皆是所通達後以三通遍緣一切境界故為捨執著自威德我故觀察所通達云何有色幾是有色為何義故觀有色耶謂色自性故依大種故憙集故有方所故處遍滿故方所可說故方處所行故二同所行故相屬故隨逐故顯了故變壞故顯示故積集建立故外門故內門故長遠故分限故暫時故示現故是有色義色自性者謂即用色法為自性故名為有色非與餘色合故名為有色是故最初說色自性依大種者此顯與餘色合故名有色諸所造色與大種色合故名有色諸大種色展轉合故名有色憙集者即有色法以憙為集名為喜集非如現在憙愛以先觸受等為集名為憙集有方所者有分量故處遍滿者形量遍十方故方所可說者可說在此在彼方故方處所行者謂隨所住方所緣性故二同所行者謂二有情共所緣性故非如無色法如自所受他不能取故相屬者謂眼識等亦名有色繫屬有色根故隨逐者謂生無色界異生諸色種子所隨逐故顯了者謂諸尋思由能顯了所緣境故變壞者謂五蘊由手等所觸受等所切隨其所應即便變壞以變壞是色義故顯示者謂諸言說顯示義故積集建立者謂極微已上色有微細分可建立故外門者謂欲界色妙欲愛所生故內門者謂色界色定心愛所生故由此道理說彼諸色名意生身長遠者謂異生色不可建立前後兩際有邊量故分限者謂有學色已作生死分限故暫時者謂無學色唯餘現在一有身故示現者謂如來等所現諸色唯是示現非真實故一切皆是有色或隨所應一切是有色者謂變壞色等隨所應者謂餘色外門等六色差別當知與受等共為捨執著有色我故觀察有色云何無色幾是無色為何義故觀無色耶謂有色相違是無色義一切皆是無色或隨所應為捨執著無色我故觀察無色一切是無色者謂與無色相繫屬故云何有見幾是有見為何義故觀有見耶謂眼所行境是有見義餘差別如有色說謂如前說色自性等乃至示現說名有色如是有見自性等乃至示現說名有見一切皆是有見或隨所應一切是有見者謂相屬有見等所以者何諸無色法與有見色相屬故亦名有見為捨執著眼境我故觀察有見云何無見幾是無見為何義故觀無見耶謂有見相違是無見義一切皆是無見或隨所應為捨執著非眼境我故觀察無見云何有對幾是有對為何義故觀有對耶謂諸有見者皆是有對又三因故說名有對謂種類故積集故不修治故種類者謂諸色法互為能礙互為所礙能礙往來是有對義此唯應言互為能礙所以復言互為所礙者為建立光明等色是有對故以彼唯是所礙非能礙性性自爾故種類是自性義積集者謂極微已上以一極微無對礙故不修治者謂非三摩地自在轉色定自在力所轉諸色無對礙故如平等心諸天又損害依處是有對義謂若依若緣能生瞋恚名為有對即以如是有對義故一切皆是有對或隨所應謂所餘義為捨執著不遍行我故觀察有對云何無對幾是無對為何義故觀無對耶謂有對相違是無對義一切皆是無對或隨所應為捨執著遍行我故觀察無對云何有漏幾是有漏為何義故觀有漏耶謂漏自性故漏相屬故漏所縛故漏所隨故漏隨順故漏種類故是有漏義漏自性者謂諸漏自性漏性合故名為有漏漏相屬者謂漏共有心心法及眼等漏相應故漏所依故如其次第名有漏漏所縛者謂有漏善法由漏勢力招後有故漏所隨者謂餘地法亦為餘地諸漏麁重所隨逐故漏隨順者為順決擇分雖為煩惱麁重所隨然得建立為無漏性以背一切有順彼對治故漏種類者謂阿羅漢有漏諸蘊前生煩惱所起故五取蘊十五界十處全及三界二處少分是有漏謂除最後三界二處少分聖道眷屬及諸無為非有漏故為捨執著漏合我故觀察有漏云何無漏幾是無漏為何義故觀無漏耶謂有漏相違是無漏義五無取蘊全及三界二處少分是無漏為捨執著離漏我故觀察無漏云何有諍幾是有諍為何義故觀有諍耶謂以依如是貪瞋癡故執持刀杖發起一切鬪訟違諍執持刀杖等是諍因貪等是諍自性如是彼自性故彼相屬故彼所縛故彼所隨故彼隨順故彼種類故是有諍義乃至有漏有爾所量有諍亦爾彼所隨義故為捨執著諍合我故觀察有諍云何無諍幾是無諍為何義故觀無諍耶謂有諍相違是無諍義乃至無漏有爾所量無諍亦爾為捨執著離諍我故觀察無諍云何有染幾是有染為何義故觀有染耶謂若依如是貪瞋癡故染著後有自身彼自性故彼相屬故彼所縛故彼隨逐故彼隨順故彼種類故是有染義染著後有者謂貪瞋癡是染著後有因故名染云何瞋恚是染著後有因謂由憎嫉諸清淨法染著後有故如是乃至有諍有爾所量有染亦爾為捨執著染合我故觀察有染云何無染幾是無染為何義故觀無染耶謂有染相違是無染義乃至無諍有爾所量無染亦爾為捨執著離染我故觀察無染云何依耽嗜幾是依耽嗜為何義故觀衣耽嗜耶謂若依如是貪瞋癡故染著五欲彼自性故彼相屬故彼所縛故彼隨逐故彼隨順故彼種類故是依耽嗜義何等瞋恚能起染著謂憎嫉出離如是乃至有染有爾所量依耽嗜亦爾為捨執著耽嗜合我故觀察依耽嗜云何依出離幾是依出離為何義故觀依出離耶謂依耽嗜相違是依出離義乃至無染有爾所量出離亦爾為捨執著離耽嗜我故觀察出離云何有為幾是有為為何義故觀有為耶謂若法有生滅住異可知當知是有為義一切皆是有為唯除法界法處一分為捨執著無常我故觀察有為云何無為幾是無為為何義故觀無為耶謂有為相違是無為義法界法處一分是無為為捨執著常住我故觀察無為問無取五蘊當言有為當言無為答彼不應言有為無為何以故諸業煩惱所不為故不應言有為隨欲限前不限前故不應言無為所以者何無取諸蘊隨所欲樂若現前若不現前無為不爾以常住故問如薄伽梵說一切法有二種謂有為無為云何今說此法非有為非無為耶答此亦不離二種故所以者何若由此義說名有為不以此義說名無為若由此義說名無為不以此義說名有為依此道理唯說二種何以故隨欲現前不現前義故說名有為諸業煩惱所不為義故說名無為是故此亦不離二種云何世間幾是世間為何義故觀世間耶謂三界所攝及出世智後所得似彼顯現是世間義似彼顯現者謂似三界所攝相顯現似真如等所現相貌是出世間未曾得故如是諸蘊一分十五界十處全及三界二處一分是世間一分者謂除正智所攝及後所得似出世間相顯現并無為法為捨執著世依我故觀察世間云何出世幾是出世為何義故觀出世耶謂能對治三界無顛倒無戲論無分別故是無分別出世間義能對治三界者謂諸聖道此復二種一聲聞獨覺所得對治常等顛倒無顛倒分別故名無分別二菩薩等所得對治一切色等法戲論無戲論分別故名無分別諸無為法非一切分別所依處故名無分別又出世後所得亦名出世依止出世故如是諸蘊一分及三界二處一分是出世為捨執著獨存我故觀察出世云何已生幾是已生為何義故觀已生耶謂過去現在是已生義一切一分是已生為捨執著非常我故觀察已生又有二十四種已生謂最初已生相續已生長養已生依止已生轉變已生成熟已生退墮已生勝進已生清淨已生不清淨已生運轉已生有種已生無種已生影像自在示現已生展轉已生剎那壞已生離會已生異位已生生死已生成壞已生先時已生死時已生中時已生續時已生最初已生者謂初續生時相續已生者謂續生已後長養已生者謂由眠夢飲食梵行定為因四種長養依止已生者謂內諸根轉變已生者謂能隨順生樂受等諸根變異成熟已生者謂於衰老位退墮已生者謂捨善趣生惡趣中勝進已生者謂與彼相違清淨已生者謂遊戲忘念意相憤怨樂變化天他化自在色無色界諸天多放逸故隨其所應於所受用境及所住定自在而轉不清淨已生者謂彼所餘運轉已生者謂往來位有種已生者謂除阿羅漢最後蘊無種已生者謂最後蘊影像自在示現已生者謂所知事同分色解脫所生色及如來等色如其次第展轉已生者謂前後生相續剎那壞已生者謂一一剎那諸行相離會已生者謂愛不愛於會離位及心於有貪離貪等位異位已生者謂於羯邏藍等位生死已生者謂有情世間成壞已生者謂器世間先時已生者謂先時有死時已生者謂死有中時已生者謂中有續時已生者謂生有云何非已生幾是非已生為何義故觀非已生耶謂未來及無為法是非已生義一切一分是非已生為捨執著常住我故觀察非已生又已生相違是非已生義云何能取幾是能取為何義故觀能取耶謂諸色根及心心法是能取義三蘊全色行蘊一分根相及相應相如其次第十二界六處全及法界法處一分相應自體是能取為捨執著能受用我故觀察能取受用我者計我能得愛不愛境又能取有四種謂不至能取至能取自相現在各別境界能取自相共相一切時一切境界能取不至能取者謂眼耳意根至能取者謂餘根自相現在各別境界能取者謂五根所生自相共相一切時一切境界能取者謂第六根所生又由和合識等生故假立能取性所以者何以依眾緣和合所生識等假說能取不由真實義諸法無作用故云何所取幾是所取為何義故觀所取耶謂諸能取亦是所取以眼根等意識所取故或有所取非能取謂唯是取所行義唯者決定義此言為簡心所有法一切皆是所取為捨執著境界我故觀察所取云何外門幾是外門為何義故觀外門耶謂欲界所繫法是外門義除依佛教所生聞思慧及彼隨法行所攝心心法等問何故聞思所生慧及彼隨法行所攝心心法等非外門耶答等流法為因故由此勢力緣涅槃等等流法者謂諸佛真證種類教法鼻識舌識香味四界香味兩處全及餘一分欲界所攝是外門為捨執著不離欲我故觀察外門云何內門幾是內門為何義故觀內門耶謂外門相違是內門義除四界二處全及所餘一分是內門為捨執著離欲我故觀察內門云何染污幾是染污為何義故觀染污耶謂不善及有覆無記法是染污義有覆無記者謂遍行意相應煩惱等及色無色界繫諸煩惱等諸蘊十界四處一分是染污十界者謂七識色聲法界四處者謂色聲意法處為捨執著煩惱合我故觀察染污云何不染污幾是不染污為何義故觀不染污耶謂善及無覆無記法是不染污義八界八處全諸蘊及餘界處一分是不染污為捨執著離煩惱我故觀察不染污云何過去幾是過去為何義故觀過去耶謂自相已生故滅故因果已受用故染淨功用已謝故攝因已壞故果及自相有非有故憶念分別相故戀為雜染相故捨為清淨相故是過去義因果已受用者謂已生故已滅故如其次第染淨功用已謝者謂如現在貪等信等令心染淨功能無故攝因已壞者置習氣已方滅故果及自相有非有者謂於今時所引習氣有故能引實事無故憶念分別相者謂唯有彼所緣境相故一切一分是過去除未來現在及無為故為捨執著流轉我故觀察過去云何未來幾是未來為何義故觀未來耶謂有因非已生故未得自相故因果未受用故雜染清淨性未現前故因果自相有非有故希為雜染相故不希為清淨相故是未來義有因非已生者為簡無為彼雖非已生而無因故未得自相者自體未生故因果未受用者謂彼種子未作所作故彼性未生故一切一分是未來為捨執著流轉我故觀察未來云何現在幾是現在為何義故觀現在耶謂自相已生未滅故因果受用未受用故染淨現前故能顯過去未來相故作用現前故是現在義因果受用未受用者謂因已滅故果猶有故能顯過去未來相者謂現在世是能施設去來世相所以者何依止現在假立去來故約當得位假立未來約曾得位假立過去作用現前者謂眼等法正為識等所依等事故一切一分是現在為捨執著流轉我故觀察現在問何故過去未來現在說名言事非涅槃等耶答內自所證不可說故唯曾當現是言說所依處故所以者何因說過去等事遂顯經中三種言事謂依三世建立非涅槃等由彼內自所證離名言故不可宣說又唯去來今是見聞覺知言說所依處故云何善幾是善為何義故觀善耶謂自性故相屬故隨逐故發起故第一義故生得故方便故現前供養故饒益故引攝故對治故寂靜故等流故是善義五蘊十界四處一分是善十界者謂七識色聲法界四處者謂色聲意法處為捨執著法合我故觀察善自性善者謂信等十一心所有法相屬善者謂彼相應法隨逐善者謂即彼諸法習氣發起善者謂彼所發身業語業第一義善者謂真如生得善者謂即彼諸善法由先串習故感得如是報由此自性即於是處不由思惟任運樂住即於是處者謂於信等處由此自性不由思惟者謂無功用不假善友力等任運樂住者非唯欲樂是生得亦信等俱任運起故方便善者謂依止親近善丈夫故聽聞正法如理作意修習淨善法隨法行修習淨善者謂於正法中一切聞等所生善法現前供養善者謂想對如來建立靈廟圖寫尊容或想對正法書治法藏興供養業饒益善者謂以四攝事饒益一切有情引攝善者謂以施性福業事及戒性福業事故引攝生天樂異熟引攝生富貴家引攝隨順清淨法引攝生天樂異熟及生富貴家者顯得尊貴因引攝隨順清淨法者顯得涅槃因對治善者謂厭壞對治斷對治持對治遠分對治伏對治離繫對治煩惱障對治所知障對治此諸對治後當廣釋寂靜善者謂永斷貪欲永斷瞋恚永斷愚癡永斷一切煩惱若想受滅若有餘依涅槃界若無餘依涅槃界若無所住涅槃界如是皆名寂靜善法等流善者謂已得寂靜者由此增上力故發起勝品神通等世出世共不共功德云何不善幾是不善為何義故觀不善耶謂自性故相屬故隨逐故發起故第一義故生得故方便故現前供養故損害故引攝故所治故障礙故是不善義五蘊十界四處一分是不善為捨執著非法合我故觀察不善自性不善者謂除染污意相應及色無色界煩惱等所餘能發惡行煩惱隨煩惱此復云何謂欲界繫不任運起者是不善若任運起能發惡行者亦是不善所餘是有覆無記相屬不善者謂即此煩惱隨煩惱相應法隨逐不善者謂即彼習氣發起不善者謂彼所起身業語業第一義不善者謂一切流轉生得不善者謂由串習不善故感得如是異熟由此自性即於不善任運樂住方便不善者謂依止親近不善丈夫故聽聞不正法不如理作意行身語意惡行現前供養不善者謂想對歸依隨一天眾已或殺害意為先或邪惡見為先建立祠廟興供養業令無量眾廣樹非福殺害意為先建立祠廟者謂於是處害牛羊等以祭天神邪惡見為先建立祠廟者謂於是處受自餓等苦求福求願損害不善者謂於一切處起身語意種種邪行引攝不善者謂行身語意諸惡行已於惡趣善趣引攝不愛果異熟或引或滿於惡趣中具受引滿果異熟於諸善趣唯受滿果謂生彼已由惡行力受貧窮苦所治不善者謂諸對治所對治法障礙不善者謂能障礙諸善品法如數與眾集等云何無記幾是無記為何義故觀無記耶謂自性故相屬故隨逐故發起故第一義故生得故方便故現前供養故饒益故受用故引攝故對治故寂靜故等流故是無記義八界八處全及餘蘊界處一分是無記八界者謂五色根香味觸界八處亦爾為捨執著離法非法我故觀察無記自性無記者謂八色界處意相應品命根眾同分名句文身相屬無記者謂懷非穢非淨心者所有由名句文身所攝受心及心法非穢非淨心者顯善不善相違心由名句文身所攝受者顯彼行相義以彼意言門轉故隨逐無記者謂即彼戲論習氣以名身等熏習心故由此習氣後戲論生發起無記者謂彼所攝諸心心法所發身業語業此所攝者謂懷非穢非淨心者所有名身等戲論行相所攝心心法第一義無記者謂虛空非擇滅生得無記者謂諸不善有漏善法報方便無記者謂非染非善心者所有威儀路工巧處法非染非善心者此顯若非染非善心所發威儀路等是無記性所餘隨其所應或善或不善現前供養無記者謂如有一想對歸依隨一天眾遠離殺害意邪惡見而建立祠廟興供養業令無量眾於如是處不生長福非福饒益無記者謂如有一於自僕使妻子等所以非穢非淨心而行惠施受用無記者謂如有一以無簡擇無染污心受用資具無簡擇心者為別善性無染污心者為別不善性引攝無記者謂如有一於工巧處串習故於當來世復引攝如是相身由此身故習工巧處速疾究竟對治無記者謂如有一為治疾病得安樂故以簡擇心好服醫藥寂靜無記者謂色無色界諸煩惱等由奢摩他所藏伏故等流無記者謂變化心俱生品是證等流故名等流無記變化心相應共有等法名俱生品此心心法謂嬉戲故發起變化是無記性若為利益安樂有情當知是善復有示現善不善無記法此復云何謂佛及得第一究竟菩薩摩訶薩為欲饒益諸有情故有所示現當知此中無有一法真實可得有所示現者謂佛菩薩由所化有情力故示現種種善不善等示現不善者謂化作賊等示現斷其首足等事怖餘有情令調伏故云何欲界繫幾是欲界繫為何義故觀欲界繫耶謂未離欲者所有善不善無記法是欲界繫義未離欲言顯猶未離少分欲界欲是未證得三摩地義若異此者非至定法亦應是欲界繫所以者何由彼已得三摩地故愛樂斷滅以所治麁重少分斷故亦得說有一分離欲外諸色等是未離欲業增上力所生故亦名欲界繫經言一切有情共有業增上力所生者為顯生色無色界者亦有未離欲業種隨逐故四界二處全及餘蘊界處一分是欲界繫四界者謂香味鼻舌識界二處者謂香味處餘一分者謂除色無色界繫及無漏法為捨執著欲增上我故觀察欲界繫云何色界繫幾是色界繫為何義故觀色界繫耶謂已離欲界欲未離色界欲者所有善無記法是色界繫義除前所說四界二處餘蘊界處一分是色界繫一分者謂除欲無色界繫及無漏法為捨執著離欲界欲我故觀察色界繫云何無色界繫幾是無色界繫為何義故觀無色界繫耶謂已離色界欲未離無色界欲者所有善無記法是無色界繫義三界二處四蘊一分是無色界繫三界者謂意界法界意識界二處者謂意處法處四蘊者謂受等亦有三摩地所生色少故不說一分者謂除欲色界繫及無漏法為捨執著離色界欲我故觀察無色界繫復次有一分離欲具分離欲通達離欲損伏離欲永害離欲一分具分離欲者謂或依地離欲說若於此地乃至能斷八品煩惱是一分離欲若已斷第九品是具分離欲或依薩迦耶離欲說若有學位是一分離欲若無學位是具分離欲通達離欲者謂由見道離欲損伏離欲者謂由世間道離欲永害離欲者謂由出世間道離欲復有十種離欲謂自性離欲損害離欲任持離欲增上離欲愚癡離欲對治離欲遍知離欲永斷離欲有上離欲無上離欲如是十種離欲當知是違背義不必斷義由自性故離欲名自性離欲乃至由永斷故離欲名永斷離欲如是諸句義分別種類應知自性離欲者謂於苦受及順苦受處法生厭背性損害離欲者謂習欲者暢熱惱已生厭背性任持離欲者謂飽食已於諸美膳生厭背性增上離欲者謂得勝處已於下劣處生厭背性猶如世間已得城主等勝位已於村主等下劣位生厭背心愚癡離欲者謂諸愚夫於涅槃界生厭背性以不了達寂靜性故及堅實著薩迦耶故對治離欲者謂由世出世道斷諸煩惱遍知離欲者謂已得見道者於三界法生厭背性由遍了知行苦性已厭背一切有漏事故永斷離欲者謂永斷地地諸煩惱已生厭背性有上離欲者謂諸世間聲聞獨覺所有離欲無上離欲者謂佛菩薩所有離欲為欲利樂諸有情故云何有學幾是有學為何義故觀有學耶謂求解脫者所有善法是有學義從積集資糧位已去名求解脫者當知求證解脫分位名積集資糧位十界四處諸蘊一分是有學十界者謂七識色聲法界四處者謂色聲意法處為捨執著求解脫我故觀察有學云何無學幾是無學為何義故觀無學耶謂於諸學處已得究竟者所有善法是無學義以阿羅漢等於增上戒心慧學處已得究竟故名無學十界四處諸蘊一分是無學為捨執著已脫我故觀察無學云何非學非無學幾是非學非無學為何義故觀非學非無學耶謂諸異生所有善不善無記法及諸學者染污無記法諸無學者無記法并無為法是非學非無學義諸異生者謂除求解脫者以彼於諸學處求修學故即名有學有學染污無記者如其所應不善及有覆無記是染污無覆無記是無記八界八處全及餘蘊界處一分是非學非無學為捨執著不解脫我故觀察非學非無學云何見所斷幾是見所斷為何義故觀見所斷耶謂分別所起染污見疑見處疑處及於見等所起邪行煩惱隨煩惱及見等所發身語意業并一切惡趣等蘊界處是見所斷義此中分別所起染污見疑者謂聞不正法等為先所起五見等分別所起言為簡俱生薩迦耶見及邊執見問何相邊執見是俱生耶答謂斷見已學現觀者起如是怖今者我我為何所在見處者謂諸見相應共有法及彼種子疑處亦爾於見等所起邪行煩惱隨煩惱者謂依見等門及緣見等所起貪等一切一分是見所斷一分者除修所斷及無漏故為捨執著見圓滿我故觀察見所斷云何修所斷幾是修所斷為何義故觀修所斷耶謂得見道後見所斷相違諸有漏法是修所斷義見所斷相違者謂除分別所起染污見等餘有漏法有漏法言亦攝隨順決擇分善麁重所隨故一切一分是修所斷一分者除見所斷及無漏法為捨執著修圓滿我故觀察修所斷云何非所斷幾是非所斷為何義故觀非所斷耶謂諸無漏法除決擇分善是非所斷無漏法者謂出世聖道及後所得并無為法十界四處諸蘊一分是非所斷問何等色聲是非所斷答無學身中善身語業自性是非所斷為捨執著成滿我故觀察非所斷云何緣生幾是緣生為何義故觀緣生耶謂相故分別支故略攝支故建立支緣故建立支業故支雜染攝故義故甚深故差別故順逆故是緣生義相者謂無作緣生故無常緣生故勢用緣生故是緣生相由此相故薄伽梵說此有故彼有此生故彼生謂無明緣行乃至廣說此有故彼有者顯無作緣生義唯由有緣故果法得有非緣有實作用能生果法此生故彼生者顯無常緣生義非無生法為因故少所生法而得成立無明緣行等者顯勢用緣生義雖復諸法無作無常然不隨一法為緣故一切果生所以者何以諸法功能差別故如從無明力故諸行得生乃至生力故得有老死分別支者謂分別緣生為十二分由十二支緣起差別故何等十二謂無明行識名色六處觸受愛取有生及老死略攝支者謂前所分別無明等十二支今復略攝為四謂能引支所引支能生支所生支唯由如是四種支故略攝一切因果生起法盡謂於因時有能引所引於果時有能生所生能引支者謂無明行識為起未來生故於諸諦境無智為先造諸行業熏習在心故所引支者謂名色六處觸受由心習氣力能令當來名色等前後相依次第生起種子得增長故能生支者謂愛取有由未永斷欲等愛力於欲等中愛樂妙行惡行差別為先發起貪欲以有有取識故於命終位將與異熟隨順貪欲隨一業習氣現前有故所生支者謂生老死由如是業差別習氣現前有故隨於一趣一生等差別眾同分中如先所引名色等異熟生起故生老死言為顯依三有為相故所以老死合立一支者為顯離老得有死故非於胎生身中離名色等得有六處等法是故於彼各別立支建立支緣者謂習氣故引發故思惟故俱有故建立支緣隨其所應依四緣相建立支緣且如無明望行前生習氣故得為因緣由彼熏習相續所生諸業能造後有故當於爾時現行無明能引發故為等無間緣由彼引發差別諸行流轉相續生故思惟彼故為所緣緣以計最勝等不如理思惟緣愚癡位為境界故彼俱有故為增上緣由彼增上力令相應思顛倒緣境而造作故如是一切隨其所應盡當知建立支業者謂無明支有二種業一令諸有情於有愚癡二與行作緣令諸有情於有愚癡者謂由彼所覆於前中後際不如實知故由此因緣起如是疑我於過去世為有為無如是等與行作緣者由彼勢力令後有業得增長故行有二種業一令諸有情於諸趣中種種差別二與識作緣令諸有情於趣差別者由業勢力令諸有情趣種種異趣故與識作緣者由習氣力能使當來名色等生起種子得增長故識有二種業一持諸有情所有業縛二與名色作緣持諸有情業縛者與行所引習氣俱生滅故與名色作緣者由識入母胎名色得增長故名色有二種業一攝諸有情自體二與六處作緣攝有情自體者由彼生已得預有情眾同分差別數故與六處為緣者由名色等前支為依止六處等後支得生起故六處有二種業一攝諸有情自體圓滿二與觸作緣攝諸有情體圓滿者由彼生已餘根無缺故觸有二種業一令諸有情於所受用境界流轉二與受作緣令有情於境轉者依此為門受用順樂受等三種境界故受有二種業一令諸有情於所受用生果流轉二與愛作緣令有情於受用生果流轉者由此為依受用種種可愛等業異熟故與愛為緣者悕求與此和合等為門諸愛生故愛有二種業一引諸有情流轉生死二與取作緣引諸有情流轉生死者由彼勢力生死流轉無斷絕故與取作緣者愛味求欲為門於欲等中貪欲轉故取有二種業一為取後有令諸有情發有取識二與有作緣為取後有發有取識者為那落迦趣等差別後有相續不斷令業習氣得決定故與有作緣者由此勢力諸行習氣得轉變故有有二種業一令諸有情後有現前二與生作緣令後有現前者能引無間餘趣故與生作緣者由此勢力餘眾同分轉故生有二種業一令諸有情名色六處觸受次第生起二與老死作緣令名色等次第起者能引後後位差別故與老死作緣者由有此生彼相續變壞皆得有故老死有二種業一數令有情時分變異壞少盛故二數令有情壽命變異壞壽命故支雜染攝者若無明若愛若取是煩惱雜染所攝若行若識若有是業雜染所攝餘是生雜染所攝問何故識支業雜染攝耶答諸行習氣所顯故義者謂無作者義有因義離有情義依他起義無作用義無常義有剎那義因果相續不斷義因果相似攝受義因果差別義因果決定義是緣起義謂離自在天等作者故是無作者義以無明等為因故是有因義無自然我故是離有情義託眾緣生故是依他起義眾緣作用空故是無作用義以非恒故是無常義生時過已無暫住故是有剎那義因剎那滅果剎那生時分等故是因果相續不斷義不從一切一切生故是因果相似攝受義從非一一類因一非一類果生故是因果差別義於餘相續不受果故是因果決定義甚深者因甚深故相甚深故生甚深故住甚深故轉甚深故是甚深義謂即由此無作者等義顯緣起法五種甚深由二種義顯因甚深對治不平等因無因論故由一種義顯相甚深是無我相故由二種義顯生甚深雖從眾緣果法得生然非彼所作故由二種義顯住甚深實無安立顯現似住故由四種義顯轉甚深因果流轉難了知故又諸緣起法雖剎那滅而住可得雖無作用緣而有功能緣可得雖離有情而有情可得雖無作者而諸業果不壞可得是故甚深業果不壞者雖內無作者而有作業受彼果報又諸法不從自生不從他生不從共生非不自作他作因生是故甚深不從自生者謂一切法非自所作彼未生時無自性故不從他生者謂彼諸緣非作者故不從共生者謂即由此二種因故非不自作他作因生者緣望果生有功能故又有差別謂待眾緣生故非自作雖有眾緣無種子不生故非他作彼俱無作用故非共作種子及眾緣皆有功能故非無因生是故如是說自種有故不從他待眾緣故非自作無作用故非共生有功能故非無因若緣起理非自非他遣雙句者猶為甚深況總忘四句是故緣起最極甚深差別者謂識生差別故內死生差別故外穀生差別故成壞差別故食持差別故愛非愛趣分別差別故清淨差別故威德差別故是差別義識生差別者謂眼色為緣眼識得生如是等內死生差別者依有情世間說謂無明等為緣能生行等外穀生差別者謂種緣芽芽緣莖如是展轉枝葉花果次第得生成壞差別者謂一切有情共業增上力為緣大地等生故食持差別者謂四食為緣三界有情相續住故愛非愛趣分別差別者謂妙行惡行為緣往善惡趣故清淨差別者謂順解脫分善為緣生順決擇分善如是見道等漸次乃至得阿羅漢果等或外從他聞音內如理作意為緣發生正見次第乃至諸漏永盡威德差別者謂內證為緣發神通等最勝功德由此差別應隨廣說諸行緣起順逆者謂雜染順逆故清淨順逆故是說緣起順逆雜染順逆者或依流轉次第說謂無明緣行如是等順次第說或依安立諦說謂老死苦老死集老死滅老死趣滅行如是等逆次第說清淨順逆者謂無明滅故行滅如是等順次第說由誰無故老死無由誰滅故老死滅如是等逆次第說應如是觀緣生起義一切皆是緣生唯除法界法處一分諸無為法為捨執著無因不平等因我故觀察緣生云何緣幾是緣為何義故觀緣耶謂因故等無間故所緣故增上故是緣義一切是緣為捨執著我為因法故觀察緣因緣者謂阿賴耶識及善習氣與有漏無漏諸法如其次第為因緣故阿賴耶識復有二種謂成熟及加行成熟者是諸生得法因緣加行者是諸方便法及當來世餘阿賴耶識因緣又加行阿賴耶識者謂於此生中現行轉識等之所熏集善習氣者謂順解脫分習氣由此習氣用出世間證等流法為緣生故能與出世法作因緣又自性故差別故助伴故等行故增益故障礙故攝受故是因緣相當知此中以自性等六種因相顯因緣義謂自性差別兩句建立能作因餘句如其次第建立俱有相應同類遍行異熟因自性者謂能作因自性依因自性建立能作因故當知一切因皆能作因所攝為顯差別義故復別建立助伴等因差別者謂能作因差別略有二十種一生能作謂識和合望識由此和合所作本無今有故二住能作謂食望已生及求生有情由此勢力生已相續不斷故三持能作謂大地望有情載令不墮故四照能作謂燈望諸色了闇障故五變壞能作謂火望薪令彼相續變異故六分離能作謂鎌望所斷令連屬物成二分故七轉變能作謂工巧智等望金銀等物轉彼方分成異相故八信解能作謂煙望火由此比知不現見故九顯了能作謂宗因喻望所成義由此得正決定故十等至能作謂聖道望涅槃由此證彼故十一隨說能作謂名想見由如名字取相執著隨起說故十二觀待能作謂觀待此故於彼求欲生如待飢渴追求飲食由此是彼欲生因故十三招引能作謂懸遠緣如無明望老死由此異位展轉招當有故十四生起能作謂隣近緣如無明望行由此無間生當有故十五攝受能作謂所餘緣如田水糞等望穀生等雖自種所生然增彼力故十六引發能作謂隨順緣如臣事王令王悅豫由隨順引發故十七定別能作謂差別緣如五趣緣望五趣果由差別自性招別別果故十八同事能作謂和合緣如根不壞境界現前作意正起望所生識以成自所作必待餘能作故十九相違能作謂障礙緣如雹望穀能損彼故二十不相違能作謂無障礙如穀無障與上相違於此能作因差別中唯說識和合等者且舉綱要為諸智者依此一方類思餘故助伴者謂諸法共有而生必無缺減如四大種及所造色隨其所應非一切聚定有四大及色等所造若於是處有爾所量此必俱生互不相離等行者謂諸法共有等行所緣必無缺減如心心法前約助伴決定建立俱有因中唯說大種及所造色者此但略摽綱目以心心法互不相離性決定故亦助伴攝若爾不應別立相應因諸心心法亦共有因所攝故雖爾然義有異謂諸法共有等行所緣互不相離此等行故立相應因非唯共有義如心心法增益者謂前際修習善不善無記法故能令後際善等諸法展轉增勝後後生起前際修習者謂先所數習現行義後際展轉增勝後後生起者謂由彼長養諸種子故於未來世即彼種類增勝而生如是諸法能為相似增長因故立同類因障礙者謂隨所數習諸煩惱故隨所有惑皆得相續增長堅固乃令相續遠避涅槃此遍行因非唯令相似煩惱增長所以者何若有隨習貪等煩惱皆令瞋等一切煩惱相續增長堅固由此深重縛故障解脫得是故建立遍行因攝受者謂不善及善有漏法能攝受自體故即是異熟因由此能引攝當來一向不相似無覆無記自體所攝異熟果故即攝受義建立異熟因善有漏言為簡無漏由違生死故不能感異熟果等無間緣者謂中無間隔等無間故同分異分心心法生等無間故是等無間緣義中無間隔等無間者不必剎那中無間隔雖隔剎那但於中間無異心隔亦名中無間隔若不爾入無心定心望出定心應非等無間緣然是彼緣是故於一相續中前心望後心中間無餘心隔故是等無間緣如心望心當知心法亦爾同分異分心心法生等無間者謂善心心法望同分善異分不善無記無間生心心法為等無間緣如是不善無記心心法望同分異分無間生心心法亦爾又欲界心心法望欲色無色界及無漏無間生心心法為等無間緣如是色界等心心法各各別望色界等及欲界等無間生心心法如其所應盡當知問為一切心無間一切心生耶為有各別決定耶答有今於此中若廣別說如是心無間如是心生者便生無量言論是故唯應略總建立心生起相謂諸心生起由十種力一由串習力二由樂欲力三由方便力四由等至力五由引發力六由因力七由境界力八由憶念力九由作意力十由相續力串習力者復有三種謂下中上品若於諸定入住出相未了達故是下品雖已了達未善串習故是中品既了達已復善習故是上品若有下品串習力者於諸靜慮諸無色定唯能次第入若有中品串習力者亦能超越入唯能方便超越一間若有上品串習力者隨其所欲或超一切若順若逆入諸等至樂欲力者謂已得第二靜慮者入初靜慮已若欲以第二靜慮地心出或欲以欲界善及無覆無記心出即能現前而出於定如是廣說餘一切地如理當知方便力者謂初修行者唯欲界善心無間色界心生未至定善心無間初根本靜慮心生初根本靜慮善心無間第二靜慮地心生如是廣說乃至有頂皆如理知等至力者謂已入清淨三摩鉢底或時還生清淨等至或時生染引發力者謂從三摩地起乃至現行定地心與不定剎那心間雜隨轉乃至由彼相違煩惱現行故即便退失此相違煩惱相應心復由因等四力方得現行因力者謂先以積習能退障故決定應退境界力者謂淨相勢力增上境界現前故能隨順生貪等煩惱憶念力者謂憶念分別過去境界而生戲論作意力者謂由觀察作意思惟種種淨妙相貌相續力者有九種命終心與自體愛相應於三界中各令欲色無色界生相續謂從欲界沒還生欲界者即以欲界自體愛相應命終心結生相續若生色無色界者即以色無色界自體愛相應命終心結生相續如是從色無色界沒若即生彼若生餘處有六種心如其所應盡當知又此自體愛唯是俱生不了所緣境有覆無記性攝而能分別我自體生差別境界由此勢力諸異生輩令無間中有相續未離欲聖者亦爾臨命終時乃至未至不明了想位其中能起此愛現行然能了別以對治力之所攝伏已離欲聖者對治力強故雖未永斷然此愛不復現行彼由隨眠勢力令生相續中有初相續剎那唯無覆無記以是異熟攝故從此已後或善或不善或無記隨其所應除彼沒心以中有沒心常是染污猶如死有生有相續心剎那亦唯無覆無記若諸菩薩願力受生者命終等心當知一切一向是善已說因論生論等無間緣義所緣緣者謂有分齊境所緣故無分齊境所緣故無異行相境所緣故有異行相境所緣故有事境所緣故無事境所緣故事所緣故分別所緣故有顛倒所緣故無顛倒所緣故有礙所緣故無礙所緣故是所緣緣義有分齊境所緣者謂五識身所緣境界由五識身各別境界故無分齊境所緣者謂意識所緣境界以意識身緣一切法為境界故無異行相境所緣者謂不能了別名想眾生意識所緣境界由彼於境不能作名字故有異行相境所緣者謂與此相違有事境所緣者謂除見慢及此相應法餘所緣境界無事境所緣者謂前所除所緣境界由彼於我處起故事所緣者謂除無漏緣不同分界地遍行於事不決了及未來所緣餘所緣境界分別所緣者謂前所除所緣境界由彼唯緣自所分別為境界故有顛倒所緣者謂常等行所緣境界無顛倒所緣者謂無常等行所緣境界有礙所緣者謂未斷所知障者所緣境界無礙所緣者謂已斷所知障者所緣境界復次若欲決擇所緣緣義應以相故差別故安立故遍知故斷故建立所緣相者謂若義是似此顯現心心法生因彼既生已還能執著顯了內證此義是所緣相差別者有二十九種一非有所緣謂顛倒心心法及緣過去未來夢影幻等所緣境界二有所緣謂餘所緣境界三無所緣所緣謂色心不相應行無為四有所緣所緣謂心心法五正性所緣謂善法六邪性所緣謂染污法七非正性非邪性所緣謂無覆無記法八如理所緣謂善心心法九不如理所緣謂染污心心法十非如理非不如理所緣謂異此心心法十一同類所緣謂善等緣善等自地緣自地有漏緣有漏無漏緣無漏如是等十二異類所緣謂善等緣不善等餘地緣餘地有漏無漏緣無漏有漏如是等十三異性所緣謂有尋有伺心心法所緣十四一性所緣謂無尋無伺心心法所緣十五威勢所緣謂無想及彼方便心心法所緣境界及空識無邊處所緣境界此中前二句能除想故名威勢所餘性大故名威勢十六略細所緣謂無所有處所緣境界十七極細所緣謂非想非非想所緣過此更無極細性故十八煩惱所緣謂即此能有所緣故如經中說斷滅所緣十九法所緣謂聖教名句文身二十義所緣謂依此法義二十一狹小所緣謂聲聞乘等二十二廣大所緣謂大乘二十三相所緣謂止舉捨相二十四無相所緣謂涅槃及第一有二十五真實所緣謂真如及十六行所緣諸諦二十六安住所緣謂滅盡定及定方便心心法所緣二十七自在所緣謂解脫等乃至一切種智諸功德所緣二十八須臾所緣謂無學所緣唯此生故二十九隨轉所緣謂佛菩薩所緣境界安立者謂所緣境體非真實唯安立故由四種因知所緣境體非真實謂相違識相故無所緣境識可得故不由功用應無倒故隨三智轉故由此道理能取體性亦非真實三智者謂自在智觀察智無分別智為顯四因乃說頌曰鬼傍生人天各隨其所應等事心異故許義非真實於過去事等夢像二影中雖所緣非實而境相成就若義義性成無無分別智此若無佛果證得不應理得自在菩薩由願解力故如欲地等成得定者亦爾成就簡擇者有智得定者思惟一切法如義皆顯現無分別智行諸義皆不現當知無有義由此亦無識遍知者謂如實知相差別安立所緣境界斷者謂聲聞等及與大乘所得轉依聲聞乘等所得轉依雖於蘊界處所緣得解脫然於彼不得自在大乘所得轉依具得二種已說所緣緣隨文決擇義增上緣者謂任持增上故引發增上故俱有增上故境界增上故產生增上故住持增上故受用果增上故世間清淨離欲增上故出世清淨離欲增上故是增上緣義任持增上者謂風輪等於水輪等器世間於有情世間大種於所造諸根於諸識如是等引發增上者謂一切有情共業於器世間故有漏業於異熟果如是等俱有增上者謂心於心法作意於心觸於受如是等此後增上依二十二根建立境界增上者謂眼耳鼻舌身意根由此增上力色等生故產生增上者謂男女根由此增上力得入胎故住持增上者謂命根由此增上力眾同分得住故受用果增上者謂苦樂憂喜捨根依此能受愛非愛異熟故世間清淨離欲增上者謂信勤念定慧根由此制伏諸煩惱故出世清淨離欲增上者謂所建立未知欲知根已知根具知根由此永害諸隨眠故云何同分彼同分幾是同分彼同分為何義故觀同分彼同分耶謂不離識彼相似根於境相續生故離識自相似相續生故是同分彼同分義初是同分諸根與識俱識相似於諸境界相續生故由根與識相似轉義說名同分第二是彼同分諸根離識自類相似相續生故由根不與識合唯自體相似相續生根相相似義說名彼同分色蘊一分眼等五有色界處一分是同分彼同分為捨執著與識相應不相應我故觀察同分彼同分云何執受幾是執受為何義故觀執受耶謂受生所依色故是執受義若依此色受得生是名執受色蘊一分五有色界處全及四一分是執受色蘊一分者謂根根居處所攝五有色界處全者謂眼等四一分者謂不離根色香味觸為捨執著身自在轉我故觀察執受云何根幾是根為何義故觀根耶謂取境增上故種族不斷增上故眾同分住增上故受用淨不淨業果增上故世間離欲增上故出世離欲增上故是根義取境增上者謂眼等六由此增上力於色等境心心法轉故種族不斷增上者謂男女根由此增上力子孫等胤流轉不絕故餘如增上緣中說受識蘊全色行蘊一分十二界六處全法界法處一分是根色蘊一分者謂眼耳鼻舌身男女根行蘊一分者謂命信勤念定慧根十二界全者謂六根六識界六處全者謂內六處法界法處一分者謂命及樂等信等五根為捨執著增上我故觀察根云何苦苦性幾是苦苦性為何義故觀苦苦性耶謂苦受自相故隨順苦受法自相故是苦苦性義苦受自相者謂苦受即用苦體為自相故名苦苦性隨順苦受法自相者謂能生此受根境及相應法隨順苦受故名苦苦性一切一分是苦苦性為捨執著有苦我故觀察苦苦性云何壞苦性幾是壞苦性為何義故觀壞苦性耶謂樂受變壞自相故隨順樂受法變壞自相故於彼愛心變壞故是壞苦性義此中樂受及隨順樂受法於變壞位能生憂惱故此變壞是壞苦性又由愛故令心變壞亦是壞苦如經中說入變壞心一切一分是壞苦性為捨執著有樂我故觀察壞苦性云何行苦性幾是行苦性為何義故觀行苦性耶謂不苦不樂受自相故隨順不苦不樂受法自相故彼二麁重所攝受故不離二無常所隨不安隱故是行苦性義不苦不樂受者謂阿賴耶識相應受隨順不苦不樂受法者謂順此受諸行彼二麁重所攝受者謂苦壞二苦麁重所隨故不離二無常所隨不安隱者謂不解脫二苦故或於一時墮在苦位或於一時墮在樂位非一切時唯不苦不樂位是故無常所隨不安隱義是行苦性除三界二處諸蘊一分一切是行苦性三界者謂意界法界意識界二處者謂意處法處一分者謂除無漏相為捨執著有不苦不樂我故觀察行苦性云何有異熟幾是有異熟為何義故觀有異熟耶謂不善及善有漏是有異熟由不善及有漏善法能有當來阿賴耶識及相應異熟由彼異熟故此二種名有異熟十界四處諸蘊一分是有異熟十界者謂七識色聲法界四處者謂色聲意法處一分者謂除無記無漏為捨執著能捨能續諸蘊我故觀察有異熟又異熟者唯阿賴耶識及相應法餘但異熟生非異熟餘者謂眼耳等及苦樂等是阿賴耶識餘此唯得名異熟生從異熟生故云何食幾是食為何義故觀食耶謂變壞故有變壞者境界故有境界者悕望故有悕望者取故有取者是食義初是段食由變壞時長養根大故二是觸食由依可愛境觸攝益所依故三是意思食由繫意悕望可愛事力攝益所依故四是識食由阿賴耶識執持力身得住故所以者何若離此識所依止身便爛壞故三蘊十一界五處一分是食為捨執著由食住我故觀察食又此四食差別建立略有四種一不淨依止住食謂欲界異生由具縛故二淨不淨依止住食謂有學及色無色界異生有餘縛故三清淨依止住食謂阿羅漢等解脫一切縛故四示現住食謂諸佛及已證大威德菩薩由唯示現食力住故云何有上幾是有上為何義故觀有上耶謂一切有為故無為一分故是有上義除法界法處一分一切是有上以一切法中涅槃及清淨真如是最勝相故為捨執著下劣事我故觀察有上云何無上幾是無上為何義故觀無上耶謂無為一分故是無上義法界法處一分如前所說是無上為捨執著最勝事我故觀察無上由此所說差別道理餘無量門可類觀察復次蘊界處差別略有三種謂遍計所執相差別所分別相差別法性相差別遍計所執相差別者謂於蘊界處中遍計所執我有情命者生者養者數取趣者意生者摩納婆等於蘊等中實無我等自性但是遍計所執相故所分別相差別者謂即蘊界處法由於此處我有情等虛妄分別轉故法性相差別者謂即於蘊界處中我等無性無我有性由離有無相真如用蘊等中我等無性無我有性為相故當知此中依三自性及多分依數取趣無我理說三種相復有四種差別謂相差別分別差別依止差別相續差別相差別者謂蘊界處一一自相差別如色受等分別差別者謂即於蘊界處中實有假有世俗有勝義有有色無色有見無見如是等無量差別分別如前說依止差別者謂乃至有情依止差別有爾所當知蘊界處亦爾由依各別內身蘊等諸法種種異故相續差別者謂一一剎那蘊界處轉於一身中蘊等諸法一一剎那性變異故問於相差別善巧為何所了知耶答了知我執過患問於分別差別善巧為何所了知耶答了知聚想過患問於依止差別善巧為何所了知耶答了知不作而得雖作而失想過患問於相續差別善巧為何所了知耶答了知安住想過患又蘊界處有六種差別謂外門差別內門差別長時差別分限差別暫時差別顯示差別外門差別者謂多分欲界差別多分言為簡等流法為因聞思所生慧內門差別者謂一切定地長時差別者謂諸異生分限差別者謂諸有學及除最後剎那蘊界處所餘無學暫時差別者謂諸無學最後剎那蘊界處顯示差別者謂諸佛及已得究竟菩薩摩訶薩所示現諸蘊界處復次若略說攝有十一種謂相攝界攝種類攝分位攝伴攝方攝時攝一分攝具分攝更互攝勝義攝相攝者謂蘊界處一一自相即體自攝如色蘊攝色蘊廣說乃至法處攝法處界攝者謂蘊界處所有種子阿賴耶識能攝彼界由彼種子此中有故種類攝者謂蘊界處其相雖異蘊義界義處義等故展轉相攝蘊義等者謂色受等皆有聚義雖相各異一切相攝更互相望同一類故界義等者謂眼耳等皆有能持受用義故一切相攝處義等者謂眼耳等皆生長門義相應故一切相攝分位攝者謂樂位蘊界處即自相攝苦位不苦不樂位亦爾分位等故如色受等雖同蘊類然苦樂等分位差別樂位還攝樂位非苦等位如是苦位不苦不樂位還自相攝如蘊界處亦爾伴攝者謂色蘊與餘蘊互為伴故即攝助伴餘蘊界處亦爾如色蘊與餘受等互為助伴能攝五蘊如是受等一一助伴各攝五蘊如蘊界處亦爾互為伴故一一皆攝一切界處方攝者謂依東方諸蘊界處還自相攝餘方蘊界處亦爾時攝者謂過去世諸蘊界處還自相攝未來現在諸蘊界處亦爾一分攝者謂所有法蘊界處所攝但攝一分非餘如戒蘊但攝色蘊等一分定慧蘊等但攝行蘊一分欲恚害界但攝法界一分空無邊處等但攝意法處一分如是等具分攝者謂所有法蘊界處所攝能攝全分如苦蘊攝五取蘊欲界攝十八界無想有情處攝十處除香味由此道理於餘經中諸蘊界處所攝一切法能攝全分更互攝者色蘊攝幾界幾處十全一少分受蘊攝幾界幾處一少分如受蘊想行蘊亦爾識蘊攝幾界幾處七界一處眼界攝幾蘊幾處色蘊少分一處全如眼界耳鼻舌身色聲香味觸界亦爾意界攝幾蘊幾處一蘊一處法界攝幾蘊幾處三蘊全色蘊少分一處全眼識界攝幾蘊幾處識蘊意處少分如眼識耳鼻舌身意識界亦爾眼處攝幾蘊幾界色蘊少分一界全如眼處耳鼻舌身色聲香味觸處亦爾意處攝幾蘊幾界一蘊七界法處攝幾蘊幾界三蘊全一少分一界全如是諸餘法以蘊界處名說及餘非蘊界處名說如實有假有世俗有勝義有所知所識所達有色無色有見無見如是等如前所顯隨其所應與蘊界處更互相攝盡當知隨其所應者如蘊一一攝諸界處界一一攝諸蘊處處一一攝諸蘊界如是廣說當思了知勝義攝者謂蘊界處真如所攝如是攝相隨諸世間共所成立相攝道理復有六種一依處攝如世間說贍部洲攝於人阿練若攝於鹿當知此中眼等諸根攝眼等識亦爾二任持攝如世間說繩等攝薪束等當知此中身根攝眼等根亦爾三同事攝如世間說眾人同事共相保信更互相攝當知此中同一緣轉諸相應法更互相攝亦爾四攝受攝如世間說主能攝錄自僕使等當知此中阿賴耶識攝受自身亦爾五不流散攝如世間說瓶攝持水當知此中諸三摩地攝餘心心法亦爾六略集攝如世間說海攝眾流當知此中色受蘊等攝眼耳等亦爾如前所說十一種攝皆依此中略集攝說問於攝善巧得何勝利答得於所緣略集勝利隨彼彼境略聚其心如是如是善根增勝復次略說相應有六種謂不相離相應和合相應聚集相應俱有相應作事相應同行相應不相離相應者謂一切有方分色與極微處互不相離由諸色等極微所攝同一處所不相離故和合相應者謂極微已上一切有方分色更互和合如濁水中地水極微更互和合聚集相應者謂方分聚色展轉集會如二埿團相擊成聚俱有相應者謂一身中諸蘊界處俱時流轉同生住滅作事相應者謂於一所作事展轉相攝如二苾芻隨一所作更互相應同行相應者謂心心法於一所緣展轉同行此同行相應復有多義謂他性相應非己性如心不與餘心相應受不與餘受相應如是等又不相違相應非相違如貪瞋不相應善不善不相應如是等又同時相應非異時如現在去來不相應又同分界地相應非異分界地如欲界色無色界不相應初靜慮第二靜慮不相應如是等又有一切遍行同行相應謂受想思觸作意及識由此六法於一切位決定相應隨無一法餘亦無故又有染污遍行同行相應謂於染污意四種煩惱由此四法於一切時恒相應故又有非一切時同行相應謂依止心或時起信等善法或時起貪等煩惱隨煩惱法又有分位同行相應謂與樂受諸相應法與苦受不苦不樂受諸相應法又有無間同行相應謂在有心位又有有間同行相應謂無心定所間又有外門同行相應謂多分欲界繫心心法又有內門同行相應謂諸定地所有心心法又有曾習同行相應謂諸異生所有心心法及有學無學者一分心心法一分言謂攝一向世間善不善無記法如其所應又有未曾習同行相應謂出世間諸心心法及初後時出世後所得諸心心法初後時言為顯非先種類初念已去及第二念等已去出世心心法是未曾習性問於相應善巧得何勝利答能善了悟唯依止心有受想等染淨諸法相應不相應義由此了悟即能捨離計我能受能想能思能念染淨執著又能善巧速入無我復次成就相如前已說謂於善不善無記法若增若減假立獲得成就此差別有三種謂種子成就自在成就現行成就種子成就者謂若生欲界欲色無色界繫煩惱隨煩惱由種子成就故成就及生得善生欲界三界煩惱隨煩惱成就者依未離欲異生說若已離欲或生上地隨所離欲地即此地煩惱隨煩惱亦成就亦不成就未永害隨眠故對治道所損故如其次第及生得善者隨所生地即此地成就若生色界欲界繫煩惱隨煩惱由種子成就故成就亦名不成就色無色界繫煩惱隨煩惱由種子成就故成就及生得善若生無色界欲色界繫煩惱隨煩惱由種子成就故成就亦名不成就無色界繫煩惱隨煩惱由種子成就故成就及生得善若已得三界對治道隨如是如是品類對治已生如此如此品類種子成就得不成就隨如是如是品類對治未生如此如此品類由種子成就故成就已得三界對治道者謂已得出世聖道隨如是如是品類對治已生者謂修道所斷上品等煩惱對治已生如此如此種類種子成就得不成就者謂已永害隨眠故自在成就者謂諸方便善法若世出世靜慮解脫三摩地三摩鉢底等功德及一分無記法由自在成就故成就方便善法者謂聞所生慧等雖先有種子若離今生數習增長終不能起現前故一分無記法者謂工巧處變化心等現行成就者謂諸蘊界處法隨所現前若善若不善若無記彼由現行成就故成就若已斷善根者所有善法由種子成就故成就亦名不成就若非涅槃法一闡底迦究竟成就雜染諸法由闕解脫因亦名阿顛底迦以彼解脫得因畢竟不成就故問何等名為解脫得因答若於真如先以集起煩惱麁重若遇隨順得對治緣便能永害此堪任性名解脫得因若與此相違名無解脫因問於成就善巧得何勝利答能善了知諸法增減知增減故於世興衰離決定想乃至能斷若愛若恚復次略說決擇有四種謂諦決擇法決擇得決擇論議決擇諦決擇復有四種謂依苦集滅道四聖諦說苦諦云何謂有情生及生所依處即有情世間器世間如其次第若生若生處俱說名苦諦有情生者謂諸有情生在地獄畜生餓鬼人天趣中人謂東毘提訶西瞿陀尼南贍部洲北俱盧洲天謂四大王眾天三十三天夜摩天覩史多天樂變化天他化自在天梵眾天梵輔天大梵天少光天無量光天極光淨天少淨天無量淨天遍淨天無雲天福生天廣果天無想有情天無煩天無熱天善現天善見天色究竟天無邊空處天無邊識處天無所有處天非想非非想處天生所依處即器世界謂水輪依風輪地輪依水輪依此地輪有蘇迷盧山七金山四大洲八小洲內海外海蘇迷盧山四外層級四大王眾天三十三天所居處別外輪圍山虛空宮殿若夜摩天覩史多天樂變化天他化自在天及色界天所居處別諸阿素洛所居處別及諸那落迦所居處別謂熱那落迦寒那落迦孤獨那落迦及一分傍生餓鬼所居處別乃至一日一月周遍流光所照方處名一世界如是千世界中有千日千月千蘇迷盧山王千四大洲千四大王眾天千三十三天千夜摩天千覩史多天千樂變化天千他化自在天千梵世天如是總名小千世界千小千界總名第二中千世界千中千世界總名第三大千世界如此三千大千世界總有大輪圍山周匝圍繞又此三千大千世界同壞同成譬如天雨滴如車軸無間無斷從空下注如是東方無間無斷無量世界或有將壞或有將成或有正壞或壞已住或有正成或成已住如於東方乃至一切十方亦爾如是若有情世間若器世間業煩惱力所生故業煩惱增上所起故總名苦諦業煩惱力所生業煩惱增上所起者此二句如其次第顯有情世間及器世間俱是苦性復有清淨世界非苦諦攝非業煩惱力所生故非業煩惱增上所起故然由大願清淨善根增上所引此所生處不可思議唯佛所覺尚非得靜慮者靜慮境界況尋思者復次已略辯苦諦相今當廣顯諸經所說苦相差別所謂生苦老苦病苦死苦怨憎會苦愛別離苦求不得苦略攝一切五取蘊苦生何因苦眾苦所逼故餘苦所依故眾苦所逼者謂曾於母胎生熟藏間具受種種極不淨物所逼迫苦正出胎時復受支體逼切大苦餘苦所依者謂有生故老病死等眾苦隨逐老何因苦時分變壞苦故病何因苦大種變異苦故死何因苦壽命變壞苦故怨憎會何因苦合會生苦故愛別離何因苦別離生苦故求不得何因苦所希不果生苦故略攝一切五取蘊何因苦麁重苦故如是八種略攝為六謂逼迫苦轉變苦合會苦別離苦所希不果苦麁重苦如是六種廣開為八轉變苦中分三種故若六若八平等平等問如說三苦此中八苦為三攝八八攝三耶答展轉相攝所謂生苦乃至怨憎會苦能顯苦苦順苦受法苦自相義故愛別離苦求不得苦能顯壞苦已得未得順樂受法壞自相義故略攝一切五取蘊苦能顯行苦不解脫二無常所隨不安隱義故問如說二苦謂世俗諦苦勝義諦苦何者世俗苦何者勝義苦答生苦乃至求不得苦是世俗諦苦世間智境界故略攝一切五取蘊苦是勝義諦苦由安立真如門出世智境界故復次諸觀行者於苦聖諦以四種行觀察共相謂無常相苦相空相無我相無常相者略有十二謂非有相壞滅相變異相別離相現前相法爾相剎那相相續相病等相種種心行轉相資產興衰相器世成壞相非有相者謂蘊界處於一切時我我所性常非有故言無常者是非有義由苦聖諦恒無有我我所自性無者是除遣義常者是一切時義以常無故名曰無常壞滅相者謂諸行生已即滅暫有還無故變異相者謂諸行異異生由不相似相續轉故別離相者謂於諸行失增上力或他所攝執為己有以於資具等事或時自在失壞或他陵奪為己有故現前相者謂正處無常由因隨逐今受無常故法爾相者謂當來無常由因隨逐定當受故死無常性決定當受剎那相者謂諸行剎那後必不住諸行念念劣得自體無間必壞故相續相者謂無始時來諸行生滅相續不斷由無始生死展轉相乘輪迴不絕故病等相者謂四大時分壽命變異由四大乖違齒髮疎落等住時勢盡故種種心行轉相者謂於一時起有貪心或於一時起離貪心如是有瞋離瞋有癡離癡若合若散若下若舉若掉離掉若不寂靜若寂靜若定不定如是等心行流轉由住能治所治位差別故資產興衰相者謂諸興盛終歸衰變由諸世間富貴榮盛不可愛樂非究竟故器世成壞相者謂火水風三種成壞由火水風災令大地等數成壞故能燒浸燥如其次第又有三災頂謂第二第三第四靜慮由火水風能壞世界安立處所乃至第一第二第三靜慮邊際次上所餘名三災頂如其次第第二第三第四靜慮處所差別第四靜慮外宮殿等雖無外災成壞然彼諸天與宮殿等俱生俱滅說有成壞由彼有情初生時與宮殿等俱生終沒時與彼俱滅即說此為成壞故又有三種中劫所謂飢饉疫病刀兵此小三災劫究竟滿方乃出現謂世界成已一中劫初唯減一中劫後唯增十八中劫亦增亦減一中劫初唯減者謂劫成時第二十一劫一中劫後唯增者謂最後劫十八中劫亦增亦減者謂於中間十八二十中劫世界正壞二十中劫世界壞已住二十中劫世界正成二十中劫世界成已住合此八十中劫為一大劫由此劫數顯色無色界諸天壽量如說以壽盡故福盡故業盡故彼彼有情從彼彼處沒云何壽盡謂時死此約時沒說由所引壽時分究竟應時死故云何福盡謂非時死即非福死此約非時沒說以彼有情貪著定味福力減盡因此命終由愛定味損害所修引壽業力非時死故云何業盡謂順生受業順後受業俱盡故死此約相續沒說由於此處順生後受業受用斯盡以無業故不復生此苦相者或三或八或六廣說如前何故經說若無常者即是苦耶由三分無常為緣苦相可了知故謂生分無常滅分無常俱分無常生分無常為緣故苦苦性可了知生分無常者謂本無今有苦品諸行體是逼迫由此無常為緣苦苦性可了知滅分無常為緣壞苦性可了知滅分無常者謂已有還無樂品諸行不可愛樂由此無常為緣壞苦性可了知俱分無常為緣行苦性可了知俱分無常者謂麁重諸行相續流轉若生若滅俱不可樂由此俱分無常為緣行苦性可了知即依此義薄伽梵說諸行無常諸行變壞又依此義言諸所有受我說皆苦當知此中於不苦不樂受及樂受密意故說苦苦受苦性世間共了故不復密意說又於生滅二法所隨諸行中有生等八苦性可了知故佛說言若無常者即是苦又於無常諸行中有生等苦可了者如來依此密意說言由無常故苦非一切行若不爾聖道無常故亦應是苦空相者謂若於是處此非有由此理正觀為空若於是處餘是有由此理如實知有是名善入空性如實知者不顛倒義問於何處誰非有答於蘊界處常恒凝住不變壞法我我所等非有由此理彼皆是空問於是處誰餘有答即此處無我性此我無性無我有性是謂空性由彼諸行常等相我此中無故諸行恒時離我性相無我真性此中有故非一向無此俱名空性故薄伽梵密意說言有如實知有無如實知無又有三種空性謂自性空性如性空性真性空性初依遍計所執自性觀由此自相定非有故第二依依他起自性觀由此如所計度皆非有故第三依圓成實自性觀由此即空真性故無我相者謂如我論者所立我相蘊界處非此相由蘊界處我相無故名無我相我論外道計度諸行為我彼諸行非此相故名無我故薄伽梵密意說言一切法皆無我如世尊說此一切非我所此非我處此非我我於如是義應以正慧如實觀察此言何義謂於外事密意說此一切非我所於內事密意說此非我處此非我我所所以者何以於外事唯計我所相是故但遣我所於內事通計我我所相是故雙遣我我所問前說無常皆剎那相此云何知答如心心法是剎那相當知色等亦剎那相由心執受故等心安危故隨心轉變故是心所依故心增上生故心自在轉故又於最後位變壞可得故生已不待緣自然壞滅故當觀色等亦念念滅諸無常行壞滅等相心心法剎那相世間共了更不重辯諸色等法剎那滅相世不共了故今成立由心執受者謂色等身由剎那心念念執受故剎那滅等心安危者謂色等身恒與識俱識若捨離即便爛壞由身與心安危等故決定如心念念生滅隨心轉變者謂世間現見心在苦樂貪瞋等位身隨轉變隨剎那心而轉變故身念念滅是心所依者謂世間共知心依止有根身若法依此生非此自無壞能依有可見如火芽等依薪種等是故此身是剎那心所依止故亦剎那滅心增上生者謂一切內外色皆心增上所生能生因剎那滅故所生果亦剎那滅如世尊說諸因諸緣能生於色彼亦無常無常因緣力所生故色云何常隨此經句義身定剎那滅心自在轉者謂若證得勝威德心於一切色如其所欲自在轉變由隨剎那能變勝解轉變生故色等剎那道理成就於最後位變壞可得者謂諸色等初離自性念念變壞於最後位欻爾變壞不應道理然此可得故知色等從初已來念念變壞自類相續漸增為因能引最後麁相變壞是故色等念念生滅生已不待緣自然壞滅者謂一切法從緣生已不待壞緣自然壞滅以不待餘緣自然壞滅故最初生已決定壞滅若言生已初無滅壞後方有者不然無差別故故知一切可滅壞法初纔生已即便壞滅是故諸法剎那義成問如世尊說諸所有色彼一切若四大種若四大種所造此依何意說答依容有意說同在一處依此而有是造義由所造色離大種處別自建立無功能故若於此聚此大種可得當知此聚唯有此大種非餘或有聚唯一大種如乾泥團等或有二大種謂即此濕或有三大種謂即此煖或有一切大種謂即此濕煖泥團等於移轉位所造色亦爾若於此聚此所造色可得當知此聚唯此非餘或有聚唯一所造色如光等或有二所造色如有聲香風等或有三所造色如香煙等由此香煙有色香觸差別所顯故觸差別者謂此中輕性或有四所造色如沙糖團等或有五所造色謂即此有聲時又若於此聚大種造色隨分可得當知此中有此非餘此依麁物說非種子一一聚中有一切種子故又說麁聚色極微集所成者當知此中極微無體無實無性唯假建立展轉分析無限量故但由覺慧漸漸分析細分損減乃至可析邊際即約此際建立極微問若諸極微無實體性何故建立答為遣一合想故若以覺慧分分分析所有諸色爾時妄執一切諸色為一合想即便捨離由此順入數取趣無我性故又為悟入諸所有色非真實故若以覺慧如是分析所有諸色至無所有爾時便能悟入諸色皆非真實因此悟入唯識道理由此順入諸法無我性故復次苦法略有八種差別謂有廣大不寂靜苦有寂靜苦有寂靜不寂靜苦有中不寂靜苦有微薄不寂靜苦有微薄寂靜苦有極微薄寂靜苦有非苦似苦住大寂靜云何廣大不寂靜苦謂生欲界未曾積集諸善根者由欲界一切生趣苦具足所顯故未集善根不能遮止往諸趣故如其次第名廣大不寂靜苦云何寂靜苦謂即此已生順解脫分善根者決定趣向般涅槃故云何寂靜不寂靜苦謂即此為世間道離欲已種善根者由即此欲界苦為世間道離欲已種善根者決定超越苦苦等故然非畢竟故如其次第如是中不寂靜苦等隨所應當釋云何中不寂靜苦謂生色界遠離順解脫分者云何微薄不寂靜苦謂生無色界遠離順解脫分者云何微薄寂靜苦謂諸有學云何極微薄寂靜苦謂諸無學命根住緣六處云何非苦似苦住大寂靜謂已得究竟菩薩摩訶薩等乘大悲願力故生諸有中由能除滅無量眾生相續大苦故名住大寂靜復次前說死苦死有三種謂或善心死或不善心死或無記心死善心死者謂於明利心現行位或由自善根力所持故或由他所引攝故發起善心趣命終位不善心死者謂亦於明利心現行位或由自不善根力所持故或由他所引攝故起不善心趣命終位無記心死者謂若於明利心現行位若於不明利心現行位或由闕二緣故或由加行無功能故起無記心趣命終位此中所言善等心死者當知依我愛相應將命終心位前說修淨行者臨命終位於身下分先起冷觸不淨行者臨命終位於身上分先起冷觸又不淨行者中有生時其相顯現如黑羊羔光或如陰闇夜分修淨行者中有生時其相顯現如白練光或如晴明夜分又此中有在欲色界正受生位亦從無色界命終後位亦名意生健達縛等極住七日或有中夭或時移轉言意生者謂受化生身唯心為因故香所引故名健達縛是隨逐於香往受生處義極住七日或有中夭者此約速得生緣者說若過七日不得生緣必定命終還生中有如是展轉乃至七返更不得過或時移轉者謂於此位往餘生處強緣現前如得第四靜慮起阿羅漢增上慢比丘彼地中有生時由謗解脫邪見故轉生地獄中有又住中有中亦能集諸業先串習力所引善等思現行故又能覩見同類有情謂先所共行善不善者如於夢中見已與彼現同遊戲又中有形似當生處如當生處前時有形而起故又此中有所趣無礙如具神通往來迅速仍於生處有所拘礙又此中有於所生處如稱兩頭低昂道理終沒結生時分亦爾又住中有中於所生處發起貪愛亦用餘煩惱為緣助此中有身與貪俱滅羯邏藍身與識俱生此唯是異熟自此已後根漸生長如緣起中說於四生類或受卵生或受胎生或受濕生或受化生如緣起中說者謂名色等前後次第如說最初羯邏藍次生頞部曇從此生閉尸閉尸生鍵南次鉢羅奢佉後髮毛爪等及色根形相漸漸而生長云何集諦謂諸煩惱及煩惱增上所生諸業俱說名集諦由此集起生死苦故煩惱增上所生業者謂有漏業若爾何故世尊唯說愛為集諦由最勝故謂薄伽梵隨勝而說若愛若後有愛若貪喜俱行愛若彼彼希樂愛是名集諦言最勝者是遍行義由愛具有六遍行義是故最勝何等為六一事遍行謂於一切已得未得自身境界事遍行故於已得自身起愛於未得自身起後有愛於已得境界起貪喜俱行愛於未得境界起彼彼希樂愛二位遍行謂於苦苦性等三位諸行中遍隨行故於已得苦苦性位起別離愛於未得苦苦性位起不和合愛於壞苦性位起不別離愛及和合愛已得未得差別故於行苦性位起愚癡愛由煩惱麁重所顯故及不苦不樂受所顯故唯阿賴耶識是最勝行苦位依止此位因我癡門貪愛轉故三世遍行謂於三世中遍隨行故於過去世起追憶行遍隨行愛於未來世起希樂行遍隨行愛於現在世起耽著行遍隨行愛四界遍行謂欲色無色三愛次第遍三界故五求遍行謂由貪愛遍求欲有邪梵行故由欲求力不脫欲界招欲界苦由有求力不脫二界招色無色界苦由邪梵行求力不脫生死彼彼流轉故六種遍行謂有無有愛遍行斷常一切種故煩惱者謂由數故相故緣起故境界故相應故差別故邪行故界故眾故斷故觀諸煩惱數者謂或六或十六謂貪瞋慢無明疑見十謂前五見又分五謂薩迦耶見邊執見邪見見取戒禁取相者若法生時相不寂靜由此生故身心相續不寂靜轉是煩惱相不寂靜性是諸煩惱共相此復有六謂散亂不寂靜性顛倒不寂靜性掉舉不寂靜性惛沈不寂靜性放逸不寂靜性無恥不寂靜性緣起者謂煩惱隨眠未永斷故順煩惱法現在前故不正思惟現前起故如是煩惱方乃得生煩惱隨眠未永斷者彼品麁重未永拔故順煩惱法現在前者現前會遇可愛等境故不正思惟現前起者於彼境界取淨等相能隨順生貪瞋等故境界者謂一切煩惱還用一切煩惱為所緣境及緣諸煩惱事又欲界煩惱除無明見疑餘不能緣上地為境此無明等雖亦有能緣上地者然彼不能親緣上地如緣自地由依彼門起分別故立彼為所緣所言無明緣上地者謂與見等相應見者除薩迦耶見不見世間緣他地諸行執為我故上地諸煩惱不緣下地為境已離彼地欲故又緣滅道諦諸煩惱不能親緣滅道為境由滅道諦出世間智及後得智內所證故唯由依彼妄起分別說為所緣分別所計境不離分別故又煩惱有二種謂緣無事及緣有事緣無事者謂見及見相應法見謂薩迦耶見及邊執見所餘煩惱名緣有事相應者謂貪不與瞋相應如瞋疑亦爾餘皆得相應何故貪不與瞋相應一向相違法必不俱轉故又貪不與疑相應者由慧於境不決定必無染著故餘得相應者與餘慢等不相違故如貪瞋亦爾謂瞋不與貪慢見相應若於此事起憎恚即不於此生於高舉及能推求與餘相應如理應知慢不與瞋疑相應無明有二一一切煩惱相應無明二不共無明不共無明者謂於諦無智見不與瞋疑相應疑不與貪慢見相應忿等隨煩惱更互不相應展轉相違法必不相應故如貪分與瞋分若不相違猶如煩惱展轉相應無慚無愧於一切不善品中恒共相應若離不顧自他不善現行無是處故惛沈掉舉不信懈怠放逸於一切染污品中恒共相應若離無堪任性等染污性成無是處故差別者謂諸煩惱依種種義立種種門差別所謂結縛隨眠隨煩惱纏瀑流軛取繫蓋株杌垢燒害箭所有惡行漏匱熱惱諍熾然稠林拘礙等問結有幾種云何結何處結耶答結有九種謂愛結恚結慢結無明結見結取結疑結嫉結慳結愛結者謂三界貪愛結所繫故不厭三界由不厭故廣行不善不行諸善由此能招未來世苦與苦相應當知此中宣說諸結若相若用若位辯結差別且如愛結何等是結謂三界貪是結自性云何為結謂有此者不厭三界由此展轉不善現行善不現行於何位結謂於後世苦果生位如是恚結等並如理應知恚結者謂於有情苦及順苦法心有損害恚結所繫故於恚境相心不棄捨不棄捨故廣行不善不行諸善由此能招未來世苦與苦相應慢結者即七慢謂慢過慢慢過慢我慢增上慢下劣慢邪慢慢者謂於下劣計己為勝或於相似計己相似心舉為性過慢者謂於相似計己為勝或復於勝計己相似心舉為性慢過慢者謂於勝己計己為勝心舉為性我慢者於五取蘊觀我我所心舉為性增上慢者謂於未得上勝證法計己已得上勝證法心舉為性下劣慢者謂於多分勝計己少分劣心舉為性邪慢者謂實無德計己有德心舉為性慢結所繫故於我我所不能了知不了知故執我我所廣行不善不行諸善由此能招未來世苦與苦相應無明結者謂三界無智無明結所繫故於苦法集法不能解了不解了故廣行不善不行諸善由此能招未來世苦與苦相應於苦集法不解了者謂於果性因性有漏諸行所有過患不了知故見結者即三見謂薩迦耶見邊執見邪見見結所繫故於邪出離妄計追求謂我當解脫我所解脫既解脫已我當常住或當斷滅又謂佛法中定無解脫如是執著邪出離已廣行不善不行諸善由此能招未來世苦與苦相應取結者謂見取戒禁取取結所繫故於邪出離方便妄計執著棄捨八聖支道妄執薩迦耶見等及彼為先若戒若禁為清淨道以妄執著邪出離方便故廣行不善不行諸善由此能招未來世苦與苦相應疑結者謂於諦猶豫疑結所繫故於佛法僧寶妄生疑惑以疑惑故於三寶所不修正行以於三寶所不修正行故廣行不善不行諸善由此能招未來世苦與苦相應嫉結者謂耽著利養不耐他榮發起心妬嫉結所繫故愛重利養不尊敬法重利養故廣行不善不行諸善由此能招未來世苦與苦相應慳結者耽著利養於資生具其心悋惜慳結所繫故愛重畜積不尊遠離重畜積故廣行不善不行諸善由此能招未來世苦與苦相應縛有三種謂貪縛瞋縛癡縛由貪縛故縛諸眾生令處壞苦由瞋縛故縛諸眾生令處苦苦由癡縛故縛諸眾生令處行苦由貪等縛縛處壞苦等者以貪瞋癡於樂等受常隨眠故又依貪瞋癡故於善方便不得自在故名為縛猶如外縛縛諸眾生令於二事不得自在一者不得隨意遊行二者於所住處不得隨意所作當知內法貪瞋癡縛亦復如是隨眠有七種謂欲愛隨眠瞋恚隨眠有愛隨眠慢隨眠無明隨眠見隨眠疑隨眠欲愛隨眠者謂欲貪品麁重瞋恚隨眠者謂瞋恚品麁重有愛隨眠者謂色無色貪品麁重慢隨眠者謂慢品麁重無明隨眠者謂無明品麁重見隨眠者謂見品麁重疑隨眠者謂疑品麁重若未離欲求者由欲愛瞋恚隨眠之所隨眠由依彼門此二增長故未離有求者由有愛隨眠之所隨眠未離邪梵行求者由慢無明見疑隨眠之所隨眠由彼眾生得少對治便生憍慢愚於聖諦虛妄計度外邪解脫解脫方便隨其次第三見二取如結中說於佛聖教正法毘柰耶中猶豫疑惑隨煩惱者謂所有諸煩惱皆是隨煩惱有隨煩惱非煩惱謂除煩惱所餘染污行蘊所攝一切心法此復云何謂除貪等六煩惱所餘染污行蘊所攝忿等諸心法又貪瞋癡名隨煩惱心法由此隨煩惱隨惱於心令不離染令不解脫令不斷障故名隨煩惱如世尊說汝等長夜為貪瞋癡隨所惱亂心恒染污纏有八種謂惛沈睡眠掉舉惡作嫉慳無慚無愧數數增盛纏繞於心故名纏由此諸纏數數增盛纏繞一切觀行者心於修善品為障礙故修善品者謂隨修習止舉捨相及彼所依梵行等所攝淨尸羅時此復云何謂修止時惛沈睡眠為障於內引沈沒故修舉時掉舉惡作為障於外引散亂故修捨時嫉慳為障由成就此於自他利悋妬門中數數搖動心故修淨尸羅時無慚無愧為障由具此二犯諸學處無羞恥故暴流有四謂欲暴流有暴流見暴流無明暴流隨流漂鼓是暴流義隨順雜染故初是習欲求者第二是習有求者後二是習邪梵行求者能依所依相應道理故見暴流是能依無明暴流為所依由有愚癡顛倒推求解脫及方便故軛有四種謂欲軛有軛見軛無明軛障礙離繫是軛義違背清淨故此亦隨其次第習三求者相應現行取有四種謂欲取見取戒禁取我語取執取諍根執取後有是取義所以者何由貪著欲繫縛耽染為因諸在家者更相鬪諍此諍根本是第一取由貪著見繫縛耽染為因諸出家者更相鬪諍此諍根本是後三取六十二見趣是見取各別禁戒多分苦行是戒禁取彼所依止薩迦耶見是我語取由見取戒禁取諸外道輩更相諍論以於是處見不一故由我語取諸外道輩互無諍論於我有性皆同見故然由此取諸外道等與正法者互有諍論由彼不信有無我故如是執著諍論根本復能引取後有苦異熟故名為取繫有四種謂貪欲身繫瞋恚身繫戒禁取身繫此實執取身繫以能障礙定意性身故名為繫所以者何由此能障定心自性之身故名繫非障色身何以故能為四種心亂因故謂由貪愛財物等因令心散亂於鬪諍事不正行為因令心散亂於難行戒禁苦惱為因令心散亂不如正理推求境界為因令心散亂由彼依止各別見故於所知境不如正理種種推度妄生執著謂唯此真餘並愚妄由此為因令心散動於何散動謂於定心如實智見蓋有五種謂貪欲蓋瞋恚蓋惛沈睡眠蓋掉舉惡作蓋疑蓋能令善品不得顯了是蓋義覆蔽其心障諸善品令不轉故問於何等位障諸善法答於樂出家位覺正行位止舉捨位於樂出家時貪欲蓋為障希求受用外境界門於彼不欣樂故於覺正行時瞋恚蓋為障於所犯學處同梵行者正發覺時由心瞋恚不正學故於止舉兩位惛沈睡眠掉舉惡作蓋為障如前所說能引沈沒及散亂故於捨位疑蓋為障遠離決定不能捨故株杌有三謂貪瞋癡由依止貪瞋癡先所串習為方便故成貪等行心不調順無所堪能難可解脫令諸眾生難斷此行故名株杌所以者何對治道犁難可破壞約此義故立為株杌於無量生串習貪等以成其行堅固難拔猶株杌故垢有三種謂貪瞋癡由依止貪瞋癡故毀犯如是尸羅學處由此有智同梵行者或於聚落或閑靜處見已作如是言此長老作如是事行如是行為聚落刺點染不淨說名為垢以貪瞋癡能現犯戒不淨相故燒害有三謂貪瞋癡由依止貪瞋癡故長時數受生死燒惱故名燒害由於無始生死流轉因貪瞋癡數被生死苦燒害故箭有三種謂貪瞋癡由依止貪瞋癡故於有有具深起追求相續不絕於佛法僧苦集滅道常生疑惑故名為箭於諸有財三寶四諦隨愛疑門能射傷故所有有三謂貪瞋癡由依止貪瞋癡故積畜財物有怖有怨多住散亂故名所有由多積集所有資具恒與怖等共相應故惡行有三謂貪瞋癡由依止貪瞋癡故恒行身語意惡行故名惡行由貪瞋癡能引殺生等諸不善行故又即依此貪瞋癡門廣生無量惡不善行故建立三不善根所以者何以諸有情愛味世間所有為因行諸惡行貪求財利行惡行故分別世間怨相為因行諸惡行由懷瞋恚不忍他過多行惡故執著世間邪法為因行諸惡行由懷愚癡起顛倒見因祠祀等行諸惡故是故此貪瞋癡亦名惡行亦名不善根漏有三種謂欲漏有漏無明漏令心連注流散不絕故名為漏此復云何依外門流注故立欲漏依內門流注故立有漏依彼二所依門流注故立無明漏令心連注流散不絕是漏義匱有三種謂貪瞋癡由依止貪瞋癡故於有及資生具恒起追求無有厭足常為貧乏眾苦所惱故故名匱以貪瞋癡能令身心恒乏短故熱有三種謂貪瞋癡由依止貪瞋癡故不如正理執著諸相執著隨好由執著相及隨好故燒惱身心故名為熱不如正理妄執相好燒身心故惱有三種謂貪瞋癡由依止貪瞋癡故隨彼彼處愛樂耽著彼若變壞便增愁歎種種憂苦熱惱所觸故名為惱由於色等諸可樂事深愛著已彼若變壞是諸有情便為種種愁歎等苦所惱亂故諍有三種謂貪瞋癡由依止貪瞋癡故執持刀杖興諸戰諍種種鬪訟是故貪等說名為諍熾然有三謂貪瞋癡由依止貪瞋癡故為非法貪大火所燒非法貪者謂隨貪著不善業道又為不平等貪大火所燒不平等貪者謂非法非理貪求境界又為邪法大火所燒邪法者謂諸外道惡說法律以非法貪等能發身心熾然大火如火熾然故名熾然稠林有三謂貪瞋癡由依止貪瞋癡故於諸生死根本行中廣興染著令諸有情感種種身流轉五趣令諸有情處生死本行大樹稠林難可出離是故貪等說名稠林拘礙有三謂貪瞋癡由依止貪瞋癡故顧戀身財無所覺了樂處憒閙得少善法便生厭足由此不能修諸善法故名拘礙依貪瞋癡顧身財等拘礙有情不得自在修諸善故又此顧戀身等即依五種心拘礙說何等為五謂顧戀身顧戀諸欲樂相雜住闕於隨順教誡教授於諸善品得少為足拘礙心故名心拘礙諸如是等煩惱義門差別無量邪行者謂貪瞋二煩惱迷境界及見起邪行修道所斷見道所斷隨其次第貪瞋二種緣少淨相及相違相為境界故名迷境界雖亦緣有情起於貪瞋然依境界門起故亦名迷境界慢迷有情及見起邪行以於下劣等起計己勝等行於有情門邪解轉故薩迦耶見邊執見邪見迷所知境起邪行依增益損減門如其所應見取戒禁取迷諸見起邪行由於諸見過失取為第一及戒禁清淨故疑迷對治起邪行於諸諦中成二解故無明迷一切起邪行又十煩惱皆迷苦集起諸邪行是彼因緣所依處故所以者何苦集二諦皆是十種煩惱因緣又為依處是故一切迷此因緣依處起諸邪行又十煩惱皆迷滅道起諸邪行由此能生彼怖畏故所以者何由煩惱力樂著生死於清淨法起懸崖想生大怖畏又諸外道於滅道諦妄起種種顛倒分別是故十惑皆迷滅道起諸邪行界云何謂除瞋餘一切通三界繫瞋唯欲界繫緣違損境生故又貪於欲界與樂喜捨相應如於欲界於初二靜慮亦爾於第三靜慮與樂捨相應已上唯與捨相應貪於欲界與樂相應者謂在五識身與喜相應者在意識身與捨相應者在一切處於相續末位所以不與憂苦相應者由此欣行轉故瞋與苦憂捨相應苦相應者在五識身憂相應者在第六識所以不與喜樂相應者由此慼行轉故瞋能逼惱自相續故名慼行與捨相應者於一切處如前說慢於欲界與喜捨相應於初二靜慮與樂喜捨相應於第三靜慮與樂捨相應已上唯捨相應慢於欲界樂不相應者以五識無故若爾於初二靜慮云何與樂相應與意地樂相應故無過云何於彼有意地樂由說彼地有喜樂故如經言云何為喜謂已轉依者依於轉識心悅心踊心適心調心安適受受所攝依於轉識者即依意識於三摩呬多位餘識無故云何為樂謂已轉依者依阿賴耶識攝受所依所依怡悅安適受受所攝此經意說樂受依初二靜慮生時與如是心心法聚相應由欣踊行還令此聚皆得踊悅又令所依阿賴耶識自體安樂怡適由此樂受作二事故體雖是一建立二種若喜若樂是故說此相應慢與樂喜相應如慢薩迦耶見邊執見見取戒禁取亦爾邪見於欲界與憂喜捨相應於色無色界隨所有受皆與相應云何邪見於欲界與憂喜相應謂先造妙行惡行者見此無果生欣慼故所以不與苦樂相應者由一切見皆在意地故疑於欲界與憂捨相應於色無色界隨所有受皆與相應所以欲界非喜相應者不決定心若未息滅喜不生故色界中疑疑上靜慮者由喜樂定力所引持故亦得隨轉是故於彼亦與喜樂相應無明有二種謂相應不共相應無明一切煩惱相應故若於是處隨所有受皆得相應不共無明於欲界與憂捨相應於上界隨所有受皆得相應喜樂相應不相應理應如疑說何故諸煩惱皆與捨相應以一切煩惱墮中庸位方息沒故所以者何煩惱生起展轉相續漸漸微薄勢力將盡墮處中位於此位中必與捨受相應又貪於欲界在六識身如貪瞋無明亦爾貪於色界在四識身彼無鼻舌識故於無色界唯在意識身如貪無明亦爾慢見疑於一切處唯在意識身由彼於稱量等門轉故又貪瞋慢於欲界緣一分事轉如於欲界於色無色界亦爾慢緣一分事轉者隨於一分高舉生故所餘煩惱於一切處遍緣一切事轉眾云何謂二眾煩惱見道所斷眾修道所斷眾欲界見苦所斷具十煩惱如見苦所斷見集滅道所斷亦爾若迷此起邪行即見此所斷問若緣此為境即迷此起邪行耶答不必爾緣無漏為境煩惱唯於有漏事隨增故若是處是彼因緣及所依處彼迷此起邪行是見苦所斷如見苦所斷見集滅道所斷亦爾隨其所應色界見四種所斷各有九煩惱除瞋如色界無色界亦爾如是見道所斷煩惱眾總有一百一十二欲界修所斷有六煩惱謂俱生薩迦耶見邊執見及貪瞋慢無明何等名為修所斷俱生薩迦耶見謂聖弟子雖見道已生而依止此故我慢現行如經言長老駄索迦當知我於五取蘊不見我我所然於五取蘊有我慢我欲我隨眠未永斷未遍知未滅未吐猶如乳母有垢膩衣雖以鹵土等水浣濯極令離垢若未香熏臭氣隨轉復以種種香物熏坌臭氣方盡如是佛聖弟子雖以見道永斷分別身見之垢若未以修道熏習相續無始串習虛妄執著習氣所引不分別事我見隨轉復以隨道熏習相續彼方永滅俱生邊執見者謂斷見所攝由此見故於涅槃界其心退轉生大怖畏謂我我今者何所在耶貪等煩惱修道所斷者謂除見品所攝色界修道所斷有五除瞋如色界無色界亦爾如是修道所斷煩惱總有十六斷云何謂如此差別斷由此作意斷從此而得斷如此差別斷者謂遍知故遠離故得對治故遍知者謂彼因緣事遍智自體遍智過患遍智彼因緣事遍智者謂知煩惱隨眠未永斷故如是等如前說自體遍智者謂知此煩惱生已極惱亂心性過患遍智者謂知此煩惱能引自害能引害他能引俱害能生現法過能生後法過能生現法後法過能令有情受此所生身心憂苦遠離者雖彼暫生而不堅執由彼因緣事遍智等三種遍智於彼已生一切煩惱心不堅執方便遠離得對治者謂未生者令不生故已生者令斷故得對治道為令未生已生煩惱不生永斷修治道故問何等作意能斷耶答總緣作意觀一切法皆無我性能斷煩惱總緣作意者謂合緣一切法共相行作意問若唯總緣諸法無我智能斷煩惱者何故顯示無常等行答非為斷煩惱故修習彼行但為修治無我行故由依無常行引得苦行依止苦行引無我行如經言無常故苦苦故無我是故建立此無我行為無上無上有三種謂智無上行無上解脫無上智無上者謂無我智得此智已更無所求故行無上者謂樂速通行一切行中最第一故解脫無上者謂無學不動解脫於一切解脫最為勝故此三無上如其次第依止見修無學道說問從何而得斷耶答不從過去已滅故不從未來未生故不從現在道不俱故然從諸煩惱麁重而得斷為斷如是如是品麁重生如是如是品對治若此品對治生即此品麁重滅平等平等猶如世間明生暗滅由此品離繫故令未來煩惱住不生法中是名為斷復次煩惱增上所生業云何謂若思業若思已業總名業相又業有五種謂取受業作用業加行業轉變業證得業取受業者謂眼等能見色等作用業者謂地等能任持等或復諸法自相所作謂所有色質礙變壞如是等加行業者謂意解為先起身業等轉變業者謂金師等造莊嚴具等證得業者謂聖道等證涅槃等今此義中意多分別加行業頗亦兼有證得作用二業思業云何謂福業非福業不動業思已業云何謂身業語業意業又此身語意三業或善或不善不善者即十不善業道謂殺生不與取欲邪行妄語離間語麁惡語綺語貪欲瞋恚邪見善者即十善業道謂離殺生乃至離雜穢語無貪無瞋正見今於此中唯以業道顯身等業者為隨順經就勝而說彼方便等亦身等業所攝故前三中四後三業道隨其次第是身語意業相又殺生等應以五門分別其相謂事故意樂故方便故煩惱故究竟故殺生等事者謂有情數非有情數如其所應依此處所起殺生等意樂者謂於此事起此想意樂及起當作此業道意樂方便者謂此作用或自或他發身語意煩惱者謂貪瞋癡如其所應或總或別究竟者由彼彼方便如是如是業道圓滿或於爾時或於後時於此義中殺生事者謂有情數意樂者謂此想及必害意方便者謂為害故如刀杖等煩惱者謂貪等究竟者謂彼眾生由方便故或無間死或後時死不與取等事及究竟當廣分別餘如理應思不與取事者謂他所攝若有情數非有情數究竟者謂取為己有欲邪行事者謂非所行女或雖所行非分非處非時非量及不應理一切男及不男究竟者謂兩兩交會虛誑語事者謂見聞覺知不見不聞不覺不知意樂者謂別異想欲別異說究竟者謂時眾及對言者領解離間語事者謂諸有情若和合若不和合意樂者謂即於彼起乖離及不和合意究竟者謂所破領解麁惡語事者謂諸有情能為損害究竟者謂發麁惡言綺語事者謂能引攝不饒益義究竟者謂正發此言貪欲事者謂他所攝資財意樂者謂起此想及愛樂方便者謂思量籌度欲為己有究竟者決定執為己有瞋恚事者謂諸有情能為損害究竟者謂決定加害等邪見事者謂實有義意樂者謂於實有起非有想及彼欲樂究竟者謂決定誹謗如經言故思造業云何名為故思造業略有五種謂他所教勅故思造業他所勸請故思造業無所了知故思造業根本執著故思造業顛倒分別故思造業他所教勅故思造業者猶如有一雖不欲樂因他強力之所教勅發起故思行不善業他所勸請故思造業者猶如有一雖不欲樂因他勸請因他引導執為利益發起故思行不善業無所了知故思造業者猶如有一不了德失無所執著隨欲所作發起故思行不善業根本執著故思造業者猶如有一為貪瞋等諸不善根纏蔽其心猛利執著發起故思行不善業顛倒分別故思造業者猶如有一依不平等因見愛樂邪法為求當來可愛異熟發起故思行不善業於此五中根本執著故思造業顛倒分別故思造業此二種若作若增長非不受異熟所以者何前三故思作業雖作不增長輕故不必受異熟後二故思作業若作若增長重故必定受異熟作者謂起造諸業令其現行增長者謂令習氣增益於阿賴耶識中長養異熟種子故如經言決定受業者云何決定謂作業決定受異熟決定分位決定作業決定者由宿業力感得決定異熟相續於此生中必造此業何以故應造此業期限決定故終不越限必造此業乃至諸佛世尊大神通力亦不能為障令其不造隨因決定力果相續轉變故受異熟決定者如先所說故思造業分位決定者謂現法受等分位決定業如由此業於現法中必定受異熟由此業必受生異熟由此業必受後異熟又十不善業道異熟果者於三惡趣中隨下中上品受傍生餓鬼那落迦異熟等流果者各隨其相於人趣中感得自身眾具衰損謂從惡趣沒後生人中由殺盜等各隨其相感得自身眾具衰損所謂壽命短促常貧窮等如其所應增上果者各隨其相感得所有外事衰損謂殺生等各隨其相感稼穡等外事衰損所謂外具乏少光澤是殺生增上果如是等如經言於一切十不善業道修習多修習故生於那落迦傍生餓鬼是彼異熟果若得來此人同分中由殺生故今得短壽不與取故乏少財物欲邪行故妻不貞良由虛誑語故多被誹謗離間語故親友乖離麁惡語故恒聞不如意聲由綺語故言不威肅由貪欲故貪轉猛盛由瞋恚故瞋轉猛盛由邪見故癡轉猛盛諸邪見者癡增上故是彼等流果由極修習殺生業故一切外事乏少光澤不與取故多遭霜雹欲邪行故多諸塵坌妄語故多諸臭穢離間語故高下險阻麁惡語故其地醎鹵磽确穢惡綺語故時候乖變貪欲故果實尠少瞋恚故果味辛苦邪見故果味辛苦或全無果是彼增上果又十善業道異熟果者謂於人天趣中受人天異熟等流果者謂即於彼處各隨其相感得自身眾具興盛增上果者謂即於彼處各隨其相感得外事興盛如不善業道建立異熟果等三種差別如是有漏善業道於人天中三果差別如其所應亦當建立又善不善業於善趣惡趣中感生異熟時有二種差別謂招引業圓滿業招引業者謂由此業能牽異熟果圓滿業者謂由此業生已領受愛不愛果復次或有業由一業力牽得一身謂由一業力長養一生異熟種子故或有業由一業力牽得多身謂由一業力長養多生異熟種子故或有業由多業力牽得一身謂由多業剎那數數長養一生異熟種子故或有業由多業力牽得多身謂多剎那業更相資待展轉長養多生異熟種子故問若一有情成就多業云何次第受異熟果耶答於彼身中重者先熟或將死時現在前者或先所數習者或最初所行者彼異熟先熟如經言有三種業謂福業非福業不動業福業者謂欲界繫善業非福業者謂不善業不動業者謂色無色界繫善業問何故色無色繫善業名不動耶答如欲界中餘趣圓滿善不善業遇緣轉得餘趣異熟非色無色繫業有如是事所受異熟界地決定故是故約與異熟不可移轉名為不動又定地攝故說為不動問如經中說無明緣行若福非福及與不動云何福及不動行緣無明生耶答有二種愚一異熟愚二真實義愚由異熟愚故發非福行由真實義愚故發福及不動行由異熟愚發非福行者由彼一向是染污性無明合時必不容受信解異熟行相正見故由真實義愚發福不動行者真實義即四聖諦於彼愚癡名真實義愚未見諦者雖起善心由彼隨眠所隨縛故亦名愚癡由彼勢力於三界苦不如實知便能發起後有因性福不動行非已見諦者能發此業無真實義愚故是故彼業說因此生復次殺生業道貪瞋癡為方便由瞋究竟如殺生麁惡語瞋恚業道亦爾殺生貪為方便者為皮肉等故瞋為方便者為除怨等故癡為方便者為祠祀等故由瞋究竟者離無慈悲必不殺害他有情故麁惡語等如理應知不與取業道貪瞋癡為方便由貪究竟如不與取欲邪行貪欲亦爾問貪欲等云何用貪等為方便答前說貪欲業道於他資財決定執為己有為性若即於此資財先起餘貪加行追求欲為己有即立此為貪方便若先起瞋餘勿有此是瞋方便若先起癡謂於他物取為己有無有過失是癡方便如是所餘如理應知虛誑語業道貪瞋癡為方便於三種中隨由一究竟如妄語離間語綺語亦爾邪見業道貪瞋癡為方便由癡究竟復次如經言有共業有不共業有強力業有劣力業云何共業若業能令諸器世間種種差別云何不共業若業能令有情世間種種差別或復有業令諸有情展轉增上由此業力說諸有情更互相望為增上緣以彼互有增上力故亦名共業由此勢力諸有情類展轉互為諸心心法變異生因是故經言如是有情與餘有情互相見等而不受用不易可得云何強力業謂對治力強補特伽羅故思所造諸不善業由對治力所攝伏故令當受那落迦業轉成現法受應現法受業轉令不受所以此業名強力者由能對治業力強故此能治業望所治業其力強勝令彼所感諸苦異熟轉變滅故又故思所造一切善業望不善業對治力強皆名強力依此業故薄伽梵說我聖弟子能以無量廣大之業善熏其心諸所造作有量之業此業不能牽引不能留住亦不能令墮在彼數又對治力劣補特伽羅故思所造諸不善業望諸善業皆名強力又故思造業異熟決定不斷不知名強力業此中意說一切善不善業無有差別但異熟決定諸聖道力所不斷者皆名強力業又欲界繫諸不善業性皆是強眾多煩惱隨煩惱等為助伴故又先所串習名強力業以數熏習於相續故又依強位名強力業由處盛年所造諸業猛利執著淨信所發故又不可治者所造諸業名強力業由無涅槃法者所有諸業非對治力所能伏故又由田故發強力業謂害母等業又由心加行故發強力業謂於無上菩提發強大願等此所生業其力猛盛名強力業復次由九種因發強力業謂田故事故自體故所依故作意故意樂故助伴故多修習故與多眾生共所行故由此九因發強力業田者謂具大功德堪為福田事者謂所施物多而精妙自體者謂戒勝於施修勝於戒如是等所依者謂已離欲者作諸福業作意者謂猛利淨信俱行作意意樂者謂希求涅槃所有意樂助伴者謂更廣修習餘福業事共相攝受多修習者謂數數修習或數數尋思與多眾生共所行者謂自作教他見作隨喜與此相違是劣力業如世尊說若有說言彼彼丈夫補特伽羅隨如是如是業若作若增長還受如是如是異熟若有是事便不應修清淨梵行亦不可知正盡諸苦作苦邊際若有說言彼彼丈夫補特伽羅隨如是如是順所受業若作若增長還受如是如是順所受異熟若有是事便應修習清淨梵行又亦可知正盡諸苦作苦邊際如是經言有何密意此中佛意為欲遮止如是邪說謂樂俱行業還能感得樂俱行異熟苦俱行業還能感得苦俱行異熟不苦不樂俱行業還能感得不苦不樂俱行異熟故作是說若有說言彼彼丈夫補特伽羅隨如是如是業若作若增長還受如是如是異熟若有是事便不應修清淨梵行亦不可知正盡諸苦作苦邊際何故便不應修清淨梵行以諸煩惱極猛利者要由智慧自勵自策與憂苦俱護持禁戒若於當來受彼異熟時還與憂苦俱者護持禁戒應無義利又於他妻等與喜樂俱毀犯禁戒若於當來受彼異熟時還與喜樂俱者精勤遠離即為唐捐是故說言若有是事便不應修清淨梵行何故亦不可知正盡諸苦作苦邊際即由如是修習梵行招苦異熟故是故世尊為遮如是外道邪說樂俱行業還受樂異熟苦俱行業還受苦異熟不苦不樂俱行業還受不苦不樂異熟異熟因異熟果決定相似故說是經又為開許如是正說謂樂俱行業順樂受者還受樂異熟順苦受者還受苦異熟順不苦不樂受者還受不苦不樂異熟苦俱行業順樂受者還受樂異熟順苦受者還受苦異熟順不苦不樂受者還受不苦不樂異熟不苦不樂受俱行業順樂受者還受樂異熟順苦受者還受苦異熟順不苦不樂受者還受不苦不樂異熟樂俱行業有二種謂善不善隨其所應順當來世苦受樂受不苦不樂受還能感得樂等異熟如是苦俱行業不苦不樂俱行業各有二種隨順樂等感樂等異熟隨其所應如是名為此經密意復次業差別有三種謂律儀業不律儀業非律儀非不律儀業律儀業復有三種謂別解脫律儀所攝靜慮律儀所攝無漏律儀所攝別解脫律儀所攝業者即是七眾所受律儀謂比丘律儀比丘尼律儀式叉摩那律儀沙彌律儀沙彌尼律儀鄔波索迦律儀鄔波斯迦律儀及近住律儀依止何等補特伽羅建立出家律儀依能修行遠離惡行遠離欲行由比丘等出家五眾乃能盡壽遠離殺生等惡行及能遠離非梵行故依止何等補特伽羅建立鄔波索迦律儀鄔波斯迦律儀依能盡壽遠離惡行不遠離欲行由彼二眾建立盡壽離欲邪行非離非梵行故依止何等補特伽羅建立近住律儀依止不能遠離惡行及不遠離欲行是故為彼但制日夜近住律儀為令漸漸俱修學故問若唯修學鄔波索迦一分學處為說成就鄔波索迦律儀為說不成就耶答應說成就而名犯戒問扇𢮎半擇迦等為遮彼受鄔波索迦律儀不耶答不遮彼受鄔波索迦律儀然遮彼鄔波索迦性不堪親近承事比丘比丘尼等二出家眾故如扇𢮎半擇迦不堪親近承事比丘比丘尼等二出家眾故遮彼鄔波索迦性二形亦爾男女煩惱恒俱現行不堪親近承事二眾故不別說又半擇迦有五種謂生便半擇迦嫉妬半擇迦半月半擇迦灌灑半擇迦除去半擇迦靜慮律儀所攝業者謂能損伏發起犯戒煩惱種子離欲界欲者所有遠離離初二三靜慮欲者所有遠離是名靜慮律儀所攝身語業性發起犯戒煩惱者謂貪瞋等欲界所繫煩惱隨煩惱能損伏彼種子者謂由伏對治力損彼種子離欲界欲者謂由伏對治力或少分離欲或全分離欲所有遠離者謂從彼犯戒所得遠離性離初二三靜慮欲者謂由遠分對治力令彼發起犯戒煩惱所有種子轉更衰損所以不說離第四靜慮欲者由無色界麁色無故略不建立色戒律儀無漏律儀所攝業者謂已見諦者由無漏作意力所得無漏遠離戒性不律儀業者謂諸不律儀者或由生彼種姓中故或由受持彼事業故所期現行彼業決定何等名為不律儀者所謂屠羊養鷄養猪捕鳥捕魚獵鹿罝兔劫盜魁膾害牛縛象立壇呪龍守獄讒搆好為損等屠羊者為欲活命屠養買賣如是養鷄猪等隨其所應縛象者恒處山林調執野象立壇呪龍者習呪龍蛇戲樂自活讒搆者以離間語毀壞他親持用活命或由生彼種姓中或由受持彼事業者謂即生彼家若生餘家如其次第所期現行彼業決定者謂身語方便為先決定要期現行彼業是名不律儀業非律儀非不律儀業者謂住非律儀非不律儀者所有善不善業若布施愛語等業若毆擊等業律儀不律儀所不攝故名非律儀非不律儀又業差別有三種謂順樂受業順苦受業順不苦不樂受業順樂受業者謂從欲界乃至第三靜慮所有善業順苦受業者謂不善業順不苦不樂受業者謂第四靜慮已上所有善業等復次業差別有三種謂順現法受業順生受業順後受業順現法受業者若業於現法中異熟成熟謂從慈定起已於彼造作若損若益必得現異熟如從慈定起從無諍定滅盡定預流果阿羅漢果起亦爾又於佛為上首僧中造善惡業必得現異熟又有餘猛利意樂方便所行善不善業亦得現異熟所以名為現法受業若業於此生作即於此生熟故順生受業者若業於無間生中異熟成熟無間生者即次此生謂五無間業等能得生異熟問若造一無間者於無間生中可受其異熟若造多無間業者於無間生中云何得受其異熟答於一生中頓受一切所得異熟無有過失所以者何若造眾多無間業者所感身形最極柔軟所感苦具眾多猛利由此頓受種種大苦復有所餘善不善業於無間生異熟熟者一切皆名順生受業順後受業者若業於無間生後異熟成熟於此業中從初熟位建立順現法受等名不唯受此一位異熟若業於此生造即從此生已去異熟成熟說名順現法受業若業於此生造從無間生已去異熟成熟說名順生受業若業於此生造度無間生已去異熟成熟說名順後受業若作是說即為善順訶怨心經如彼經言由無間業於那落迦中數數死生受大苦異熟復次有四種諸業差別謂黑黑異熟業白白異熟業黑白黑白異熟業非黑白無異熟業能盡諸業黑黑異熟業者謂不善業由染污故不可愛異熟故白白異熟業者謂三界善業不染污故可愛異熟故黑白黑白異熟業者謂欲界繫雜業善不善雜故云何一業亦善不善此中不約生剎那相說一種業亦善不善然約意樂及方便總說一業是此經意約此二種若黑若白互不相似建立一種黑白業故或有業意樂故黑方便故白或有業方便故黑意樂故白意樂故黑方便故白者猶如有一為欲誑他先現其相令信己故行於惠施乃至出家方便故黑意樂故白者猶如有一欲令子及門徒遠危處安由憐愍心現發種種身語麁惡遂於此時發生雜染非黑白無異熟業能盡諸業者謂於方便無間道中諸無漏業以方便無間道是彼諸業斷對治故非黑者離煩惱垢故白者一向清淨故無異熟者生死相違故能盡諸業者由無漏業力永拔黑等三有漏業與異熟習氣故復次總約一切無漏業無有差別所有障礙隨順體性如其次第建立曲穢濁等諸染污業淨牟尼等諸清淨業曲業者若身語意業能障正直八聖道支令不生長穢業者若身等業能污相續依此發生如是障業濁業者若身等業依止外道顛倒見生一切如來清淨聖教之所對治不信混濁之所攝故復有差別墮在斷常邊違處中行義名曲損減見所攝增惡清淨所立法義名穢薩迦耶見所攝障真無我見義名濁淨業者與如是等諸雜染業相違類解三淨業者謂善淨尸羅正直見所攝身語意業遠離毀犯戒見垢故三牟尼業者謂學無學所有無漏身語意業唯諸牟尼有此業故又有施等諸清淨業施業云何謂因緣故等起故處所故自體故分別施業因緣者謂無貪無瞋無癡善根等起者謂彼俱行思處所者謂所施物自體者謂正行施時身語意業云何施圓滿謂數數施故無偏黨施故隨其所欲圓滿施故施得圓滿依此義故經作是說為大施主者此顯數數施義由彼串習成性數數能施故一切沙門婆羅門等者此顯無偏黨施義無有差別一切施故若食若飲等者此顯隨其所欲圓滿施義如所意願一切資財皆施與故復次無所依施故廣清淨施故極歡喜施故數數施故田器施故善分布新舊施故施得圓滿依此義故經作是說解脫捨舒手施樂遠離常祠祀捨具足於正施時樂等分布如是諸句隨其次第顯示無所依施等無所依施者謂不迴向有及資財而行惠施田器者謂貧苦田功德田舒手者廣行惠施手不潛縮故常祠祀者串習祠祀以成性故捨具足者慧為先故於正施時樂等分布者於來求者以所施物等分布故云何應知施物圓滿謂所施財物非誑詐得故所施財物非侵他得故所施財物非穢離垢故所施財物清淨故所施財物如法所引故是名施物圓滿依此義故經作是說發起正勤所得財物者此顯施物非誑詐得誑詐得者謂不起正勤而得財物於自住處他所寄物謀詐得故運手臂力所得財物者此顯施物非侵他得侵他得者非自運動手力而得他所勤苦種種方便獲得財物侵陵取故離污垢物者此顯施物非穢離垢由所施物遠離污垢染污故如法財者此顯施物清淨遠離刀毒酒等非淨施物故如法所得者此顯施物如法所引遠離偽斗稱等邪命財故復次如經中說成就尸羅善能防護別解脫律儀軌則所行皆悉圓滿見微細罪生大怖畏於諸學處善能受學云何成就尸羅能受能護淨尸羅故謂受持淨戒相應無缺故名成就尸羅云何善能防護別解脫律儀能善護持出離尸羅故謂為求解脫別別防護所有律儀故名別解脫律儀由此律儀能速出離生死苦故云何軌則所行皆悉圓滿具淨尸羅難為毀責故軌則圓滿者諸威儀等非聰慧人所呵責故所行圓滿者遠離五種諸比丘眾所不行處故何等為五謂唱令家婬女家酤酒家王家旃荼羅羯恥那家云何見微細罪生大怖畏勇猛恭敬所學尸羅故於遮罪中勇猛恭敬修學護持猶如性罪是故名為見微細罪生大怖畏云何於諸學處善能受學圓滿受學所學尸羅故謂具足圓滿受學學處是故名為於諸學處善能受學從是已後依止尸羅釋佛經中護身等義云何名為防護身語由彼正解所攝持故謂如佛所聽往來等事必先覺察方正行故云何身語具足圓滿終不毀犯所毀犯故謂不違損清淨尸羅云何身語清淨現行由無悔等漸次修行久至得定為依止故謂依定力令犯戒垢極遠離故云何身語極善現行染污尋思所不雜故謂染污尋思所不能雜一向淨故云何身語無罪現行遠離邪願修梵行故謂不迴向有及資財修行梵行為諸聖賢所稱讚故云何身語無害現行不輕陵他易共住故謂不由自高陵蔑於人難共住等為損害故云何身語隨順現行由能隨順涅槃得故謂能隨順得涅槃得能引聖道故云何身語隨隱顯現行隱善顯惡故謂隱自功德顯自過失云何身語親善現行同梵行者攝受尸羅故謂同梵行攝受尸羅應歸趣故云何身語應儀現行於尊尊位離憍慢故謂於尊長及等尊長所摧伏憍慢如應供事故云何身語敬順現行於尊教誨敬順受故謂於尊語言敬順而受離自見取故云何身語無熱現行遠離苦行熱惱下劣欲解故謂離外道下劣欲解行諸苦行不自燒然故云何身語不惱現行棄捨財業無悔惱故謂由棄捨財業無有追悔彼於後時無熱惱故云何身語無悔現行雖得少分不以為喜無悔恨故謂修善品雖獲少分不生喜足離諸悔恨盡其所能而修習故如世尊說如是有情皆由自業業所乖諍從業所生依業出離業能分判一切有情高下勝劣云何有情皆由自業由自造業而受異熟故謂諸有情由其自業故名自業自者不與他共受自業異熟故名自業云何業所乖諍於受自業所得異熟時善不善業互違諍故謂諸有情由業乖諍故名業所乖諍隨善惡業力自所受異熟愛不愛別故問是諸有情受自作業愛不愛異熟時初從何生為無因耶為因世性自在等耶答從業所生云何從業所生是諸有情遠離無因惡因唯從業所生故謂諸有情遠離無因惡因唯由業等因緣所生如是已說依業流轉為明歸滅亦依諸業是故經言依業出離云何依業出離依對治業解業縛故謂依無漏業能斷有漏業故唯依業而得出離云何有情高下謂由業故於善惡趣得自體差別云何勝劣謂諸有情成就功德過失差別如世尊說有情業異熟不可思議如是經意非一切種皆不可思議云何業異熟不可思議云何可思議謂諸善業於人天趣得可愛異熟是可思議諸不善業墮三惡趣得不愛異熟是可思議由善惡業往善惡趣感得可愛不可愛異熟世間智者能思議故由此能引發正見等功德故即由此業感諸有情自身異熟等種種差別不可思議謂內身等異熟有形色等無量差別難可思議除一切智不能思議強思議者發狂等過故復次即善不善業處差別事差別因差別異熟差別品類差別等皆不可思議由即此業處差別等無量無邊難可思議故處者謂住如是處造如是業或於城邑或於村落如是等事者謂所依事或有情數或非有情數因者謂善不善根如其所應異熟者謂異熟內身品類者謂種種差別無量品類又有種種外事差別能感業用不可思議由何等業感棘刺等鋒鋩銛利如是等類墮在世間不思議攝思議世間佛所制故又末尼珠藥草呪術相應業用不可思議末尼相應業者謂月愛珠等能出水等業用難思藥相應業者謂執持此藥藏隱形等呪相應業者謂誦此呪便不燒等術相應業者謂由彼彼術故治熱病等又諸觀行者威德業用不可思議云何彼心威德力故能動大地昇虛空等又諸菩薩自在業用不可思議所謂命自在故心自在故財自在故業自在故生自在故勝解自在故願自在故神通自在故智自在故法自在故諸大菩薩由如是等自在力故所作業用不可思議謂諸菩薩由命自在力持諸壽行隨所欲樂爾所時住由心自在力隨其所樂於三摩地入出自在由勝解自在力轉大地等為水火等勝解自在由願自在力隨其所樂能引無數自利利他圓滿大願由神通自在力為欲攝化無量有情顯示種種神通變現由智自在力於諸法義訓釋言詞無滯辯說圓滿究竟由法自在力以無量種名句文身建立素怛纜等無上教法隨其所應乃至一切有情於一時間能令彼心皆大歡喜又一切佛所作諸佛應所作事業用不可思議云何如來到於究竟無功用處證得清淨一味法界諸佛世尊之所應作利益安樂諸有情事隨時如應皆能成立如是諸佛及佛境界不可思議復次如是集諦總有四種行相所謂因相集相生相緣相因相云何謂能引發後有習氣因是名因相由業煩惱是能引發後有習氣因故集相云何謂彼彼有情所集習氣於彼彼有情類為等起因是名集相由諸有情所集習氣於人天等有情類中能為相似形貌種類平等起因故生相云何謂各別內身無量品類差別生因是名生相是諸有情各別內身相續決定趣生地等所有一切品類差別乃至有頂生因故緣相云何謂諸有情別別得捨因是名緣相能令有情得未曾得自體捨已曾得自體故如是名為集諦體相云何滅諦謂由相故甚深故世俗故勝義故不圓滿故圓滿故無莊嚴故有莊嚴故有餘故無餘故最勝故差別故分別滅諦相者謂真如聖道煩惱不生若滅依若能滅若滅性是滅諦相如世尊說眼耳及與鼻舌身及與意於此處名色究竟滅無餘又說是故汝今當觀是處所謂此處眼究竟滅遠離色想乃至意究竟滅遠離法想由此道理顯示所緣真如境上有漏法滅是滅諦相甚深者謂彼諸行究竟寂滅如是寂滅望彼諸行不可說異不異亦異亦不異非異非不異所以者何若彼諸行究竟寂滅如是寂滅與彼諸行可說異者應與諸行不相繫屬條然異體若不異者應是染相由此道理非俱非不俱何以故無戲論故於此義中若生戲論非正思議非道非如亦非善巧方便思故如世尊說此六觸處盡離欲滅寂靜沒等若謂有異無異亦有異亦無異非有異非無異者於無戲論便生戲論乃至有六處可有諸戲論六處既滅絕諸戲論即是涅槃若於如是絕諸戲論寂滅涅槃不正思議是名戲論於應異思議乃異思議故云何應異思議謂正妙離等種種思議世俗者謂以世間道摧伏種子所得滅是故世尊別名說為彼分涅槃勝義者謂以聖慧永拔種子所得滅不圓滿者謂諸有學或預流果攝或一來果攝或不還果攝等所有滅圓滿者謂諸無學阿羅漢果攝等所有滅無莊嚴者謂慧解脫阿羅漢所有滅無三明等最勝功德所莊嚴故有莊嚴者謂俱分解脫三明六通阿羅漢等所有滅有無量種種量勝功德所莊嚴故有餘者謂有餘事滅無餘者謂無餘事滅最勝者謂佛菩薩無住涅槃攝所有滅以常安住一切有情利樂事故差別者謂無餘永斷永出永吐盡離欲滅寂靜沒等何故名無餘永斷由餘句故謂無餘永斷是標句餘是釋句是故說言由餘句故由後別句釋此總故纏及隨眠皆悉永斷故名無餘永斷何故名永出永出諸纏故此依斷諸纏說謂已生者皆遠離故何故名永吐永吐隨眠故此依斷隨眠說謂除根本永不生故如是諸滅由見修道對治別故建立二種盡及離欲故次問言何故名盡見道對治得離繫故煩惱聚中餘少分故亦名為盡何故名離欲修道對治得離繫故由彼修道離諸地欲漸次所顯故名離欲由有如是俱離繫故當來苦滅故次問言何故名滅當來彼果苦不生故能成未來苦不生法故名為滅又於現法憂惱寂靜故次問言何故名寂靜於現法中彼果心苦永不行故何故名沒餘所有事永滅沒故宿業煩惱所感諸蘊自然滅盡故名為沒由如是等別句釋前無餘永滅總句何故此滅復名無為離三相故生滅住異三有為相究竟相違故名無為何故此滅復名難見超過肉眼天眼境故唯聖慧眼所行境界故名難見何故此滅復名不轉永離諸趣差別轉故離地獄等往來流轉恒常安住故名不轉何故此滅名不卑屈離三愛故永離欲色無色三愛於諸有中無所卑屈故名不卑屈何故此滅復名甘露離蘊魔故永離一切死所依蘊故名甘露何故此滅復名無漏永離一切煩惱魔故何故此滅復名舍宅無罪喜樂所依事故解脫喜樂所依止故名舍宅何故此滅復名洲渚三界隔絕故於生死大海挺出高原故譬洲渚何故此滅復名弘濟能遮一切大苦災橫故證得此滅生老病等諸苦災橫永遠離故何故此滅復名歸依無有虛妄意樂方便所依處故由於彼滅所發意樂及正方便無虛妄性所依處故所依止義是歸依義何故此滅名勝歸趣能為歸趣一切最勝聖性所依處故由此寂滅能為歸趣最勝聖性所依止處是阿羅漢證得方便所緣境故何故此滅復名不死永離生故諸無生者必不死故何故此滅名無熱惱永離一切煩惱熱故永離一切求不得苦大熱惱故何故此滅名無熾然永離一切愁嘆憂苦諸惱亂故一切愁等熾然永息極清涼故名無熾然何故此滅復名安隱離怖畏住所依處故無老病死等一切怖畏聖住所依故名安隱何故此滅復名清涼諸利益事所依處故一切清涼善法所依故名清涼何故此滅復名樂事第一義樂事故出世間樂所依事故名樂事何故此滅名趣吉祥為證得彼易修方便所依處故為證涅槃易修方便所緣境故何故此滅復名無病永離一切障礙病故離煩惱等諸障礙病故名無病何故此滅復名不動永離一切散動故離諸境界戲論散動故名不動何故此滅復名涅槃無相寂滅大安樂住所依處故永離一切色等諸想究竟寂滅大安樂住所緣境故名為涅槃復次依滅諦辯無生等名義差別與苦諦相義相違故苦諦相者於彼彼處有情類中相續而生為翻彼相是故問言何故此滅復名無生離相續故苦諦相者續生已後自身眾分漸次圓滿為翻彼相是故問言何故此滅復名無起永離此後漸生起故苦諦相者宿業煩惱勢力所造為翻彼相是故問言何故此滅復名無造永離前際諸業煩惱勢力所引故又現在苦是能造作餘有異熟諸業煩惱所依止處為翻彼相是故問言何故此滅復名無作不作現在諸業煩惱所依處故又苦相者後有異熟相續生起無有間斷為翻彼相是故問言何故此滅復名不生永離未來相續生故復次滅諦有四種相謂滅相靜相妙相離相何故名滅相煩惱離繫故謂流轉因煩惱離繫故名滅何故名靜相苦離繫故行苦所攝不寂靜相取蘊離繫故名靜何故名妙相樂淨事故諸煩惱苦究竟離繫自然樂淨以為自體故名妙何故名離相常利益事故不復退還最極安隱如其次第名常利益安隱利益最勝善性是滅諦相云何道諦謂由此道故知苦斷集證滅修道是略說道諦相今於此中依四聖諦以其作用顯道體相又道有五種謂資糧道方便道見道修道究竟道如是五種依道自性及眷屬以顯道諦差別資糧道者謂諸異生所有尸羅守護根門飲食知量初夜後夜常不睡眠勤修止觀正知而住復有所餘進習諸善聞思修所生慧修習此故得成現觀解脫所依器性謂諸異生所有尸羅乃至正知而住等是資糧道體由彼修習淨尸羅等極圓滿故復有所餘進習諸善者謂無悔等由聞思等所生諸慧得成煖等次第見諦永斷諸障相續堪任性方便道者謂所有資糧皆是方便或有方便非資糧謂已積集資糧道者所有順決擇分善根謂煖法頂法順諦忍法世第一法煖法者謂各別內證於諸諦中明得三摩地鉢羅若及彼相應等法由淨定心依諦增上契經等法於意言門諸義顯現緣彼所生奢摩他毘鉢舍那等是名煖法頂法者謂各別內證於諸諦中明增三摩地鉢羅若及如相應等法由彼頂法展轉增進居上位故順諦忍法者謂各別內證於諸諦中一分已入隨順三摩地鉢羅若及彼相應等法一分已入者於無所取一向忍解故一分隨順者於無能取隨順通達所依處故世第一法者謂各別內證於諸諦中無間心三摩地鉢羅若及彼相應等法從此無間必起最初出世道故云何見道若總說謂世第一法無間無所得三摩地鉢羅若及彼相應等法由無分別奢摩他毘鉢舍那等為體相故又所緣能緣平等平等智為其相由此通達所取能取無性真如故又遣各別有情假法假遍遣二假所緣法智為相云何遣各別有情假所緣法智為相由此智於自相續中不分別我相故不分別者是除遣義云何遣各別法假所緣法智為相由此智於自相續中不分別色等法相故云何遍遣二假所緣法智為相由此智於一切處無有差別不分別我及法相故復次若別說見道差別謂世第一法無間苦法智忍苦法智苦類智忍苦類智集法智忍集法智集類智忍集類智滅法智忍滅法智滅類智忍滅類智道法智忍道法智道類智忍道類智如是十六種於諸聖諦中法類智忍及法類智是見道差別相苦者謂苦諦苦法者謂苦諦增上所起教法法智者謂於方便道中觀察諦增上法智智忍者謂先觀察增上力故於各別苦諦中起現證無漏慧由此慧故永捨見苦所斷一切煩惱今於此中所說義者謂於方便道中觀察依止苦諦所起契經等法如理作意所攝智增上力故於自相續苦諦中現證彼真如出世間慧正見體生由此慧故永捨一切見苦所斷三界所繫二十八隨眠是故名為苦法智忍苦法智者謂忍無間由此智故於前所斷煩惱解脫而得作證所以者何先由忍故永斷一切見苦所斷煩惱令所依轉從此無間由如是智生證得轉依是名苦法智苦類智忍者謂苦法智無間無漏慧生於苦法智忍及苦法智各別內證言後諸聖法皆是此種類所以者何由初二種若忍若智是後一切學與無學聖法種類從此彼得生故是故無漏慧生各別內證緣此為境言後諸聖法皆是此種類是故名為苦類智忍苦類智者謂此無間無漏智生審定印可苦類智忍所以者何由苦類智忍無間無漏智生於苦類智忍內證印可故名苦類智如是於餘諦中隨其所應諸忍諸智盡當知於此位中由法忍法智覺悟所取由類忍類智覺悟能取所以者何出世間道有二境界謂真如及正智法智品道真如為境類智品道正智為境由此諸忍智如實了知故又於此一切忍智位中說名安住無相觀者如薄伽梵說第六無相住補特伽羅者即現住此忍智位中者是也於此位中一切相皆不可得故又無相住有六種謂空無相無願滅定有頂見道如是十六心剎那說名見道所以者何由如是忍智所攝十六心剎那於曾所未見四聖諦境各以四剎那見故名為見道又心剎那者謂於所知境智生究竟名一剎那非唯於本無今有生時名心剎那何以故乃至於所知境能知智生所作究竟名一剎那故如說苦應遍知是一心剎那如是集應永斷等亦爾又如上說見道差別皆假建立非真實爾何以故出世位中各別內證絕戲論故復次一切道諦由四種相應隨覺了謂安立故思惟故證受故圓滿故安立者謂聲聞等隨自所證已得究竟為欲令他亦了知故由後得智以無量種名句文身安立道諦謂於諸諦中有如是如是忍如是如是智如是等思惟者謂正修習現觀方便以世間智如所安立思惟數習證受者謂如是數習已自內證受最初見道正出世間無戲論位圓滿者謂此位後圓滿轉依乃至證得究竟彼既證得究竟位已復由後得智以名句文身安立道諦如是四相真實道輪數數展轉相依而轉無有斷絕如經言遠塵離垢於諸法中正法眼生者此依見道說諸法忍能遠塵諸法智能離垢由彼最初於諸諦中妙聖慧眼為自性故法忍能遠塵者由諸法忍永斷一切煩惱塵故法智能離垢者由諸法智已斷障垢依得生故又於此忍智兩位如其次第遍智故永斷故道得清淨依此而說遠塵離垢又經言見法得法極通達法究竟堅法越度一切希望疑惑不假他緣於大師教餘不能引於諸法中得無所畏者此亦依見道說於所化有情聖諦現觀無間說故見法者謂諸法忍由彼通達真實法故得法者謂諸法智彼於轉依能作證故極通達法者謂諸類忍通達諸聖法是此二類故究竟堅法者謂諸類智於諸所知已究竟故越度一切希望者由諸忍智出世間道證得長夜所希聖果於自所證無希慮故越度一切疑惑者於此位中於他所證無有猶豫謂餘亦能證此勝位故不假他緣者於所修道中雖無他導引自然善巧故於大師教餘不能引者於佛聖教已得證淨雖轉餘生不為邪道所化引故於諸法中得無所畏者於依所證問記法中如惡欲增上慢者怯劣心永無有故云何修道謂見道上所有世間道出世間道軟道中道上道方便道無間道解脫道勝進道等皆名修道所以者何諸佛聖弟子已得諦現觀從此已上為斷餘結方便數習世間道等是名修道世間道者謂世間初靜慮第二靜慮第三靜慮第四靜慮空無邊處識無邊處無所有處非想非非想處如是靜慮無色由四種相應廣分別謂雜染故清白故建立故清淨故雜染者謂四無記根一愛二見三慢四無明由此四惑染污其心於諸染污靜慮定門令色無色界一切有覆無記煩惱隨煩惱生長不絕所以者何由有愛故味上靜慮雜染所染貪味淨定輕安樂故由有見故見上靜慮雜染所染依止靜慮發起計度先際等見故由有慢故慢上靜慮雜染所染依證勝定起高慢故由無明故疑上靜慮雜染所染求解脫者由未通達真實道理於勝品所證常生疑惑為解脫耶不解脫耶如是煩惱恒染其心令色無色大小二惑相續流轉清白者謂淨靜慮無色由性善故說名清白雖是世間離纏垢故亦名為淨建立者有四種建立謂支分建立等至建立品類建立名想建立於諸靜慮具四建立諸無色中唯有三種除支分支分建立者謂初靜慮有五支何等為五一尋二伺三喜四樂五心一境性第二靜慮有四支何等為四一內等淨二喜三樂四心一境性第三靜慮有五支何等為五一捨二念三正智四樂五心一境性第四靜慮有四支何等為四一捨清淨二念清淨三不苦不樂受四心一境性問法有無量何故唯立尋等為支答對治支故利益支故彼二所依自性支故由此三種支分滿足不待餘故初靜慮中尋伺二種是對治支能斷欲界欲恚害等尋伺故喜樂二種是利益支由尋伺支治所治已得離生喜樂故心一境性是彼二所依自性支依止定力尋等轉故第二靜慮中內等淨是對治支由此能治尋伺故喜樂是利益支心一境性是彼二所依自性支義如前說第三靜慮中捨念正知是對治支由此三能治喜故樂是利益支心一境性是彼二所依自性支義如前說第四靜慮中捨清淨念清淨是對治支由此二能治樂故不苦不樂受是利益支心一境性是彼二所依自性支諸無色中不立支分以奢摩他一味性故云何等至建立者謂由七種作意證入初靜慮如是乃至非想非非想處何等名為七種作意謂了相作意勝解作意遠離作意攝樂作意觀察作意方便究竟作意方便究竟果作意此廣分別如聲聞地後瑜伽處云何證入初靜慮時由七作意謂由定地作意見欲界中過患等故了達麁相初靜慮中此相無故名為靜相是名了相作意如是作意猶為聞思之所間雜從此已上超越聞思一向修相緣麁靜相以為境界修奢摩他毘鉢舍那數數思惟如所尋思麁靜性相是名勝解作意由修習此故最初斷道生彼俱行作意名遠離作意由此能斷上品煩惱故及能遠離彼品麁重故此觀行者復欣樂上斷見上斷功德已觸少分遠離喜樂為欲除去惛沈睡眠時時修習淨妙作意以悅其心是名攝樂作意如是正修行者方便善品所資持故令欲界繫煩惱纏垢不復現行因此為欲審察煩惱斷與未斷復更作意觀察彼生隨順淨相是名觀察作意如是行者數數觀察進修對治為令欲界一切煩惱於暫時間得離繫故此對治道相應作意是初靜慮最後方便故名方便究竟作意從此無間證得根本最初靜慮俱行作意是名方便究竟果作意又由了相作意發希願心為正了知所應斷所應得為斷故為得故由勝解作意為所求義發正方便由遠離作意捨上品惑由攝樂作意捨中品惑由觀察作意安心於所證遠離增上慢由方便究竟作意捨下品惑由方便究竟果作意領彼所修作意修果如為證入初靜慮定修七作意如是乃至為證入非想非非想處定如應當知又麁相者謂於一切下地從欲界乃至無所有處如是麁相略有二種一住於重苦不寂靜住故二命行微少壽命短促故靜相者謂於一切上地從初靜慮乃至非想非非想處與麁相相違故品類建立者於初靜慮定具三品熏修謂軟中上如初靜慮餘靜慮及無色三品熏修亦爾由軟中上品熏修初靜慮故於初靜慮中還生三異熟如初靜慮於餘靜慮中若熏修若生果各三品亦爾諸靜慮中三品熏修生三果者謂梵眾天梵輔天大梵天如是等廣說如前於無色界中無別處所故不立生果差別所以者何於無色界無有安堵宮殿等處故不建立生果差別然由三品熏修無色定故彼異熟生時有高有下有劣有勝彼異熟生時有高有下者由壽命等有差別故有劣勝者染污不染污多分少分有差別故名想建立者謂於四靜慮中三摩地差別無量名字不可算數不可思議何以故於初靜慮所攝定中諸佛世尊及得究竟大威德菩薩摩訶薩所入三摩地彼三摩地一切聲聞及獨覺等尚不了其名豈能知數況復證入如般若波羅蜜多經中說三摩地其數過百如是於餘大乘經中說三摩地其數無量如於初靜慮所攝定於餘靜慮無色所攝定亦爾如是所說皆依靜慮波羅蜜多清淨者謂初靜慮中邊際定乃至非想非非想處邊際定是名清淨靜慮無色邊際定者為欲引發勝品功德得自在等修堪任定到究竟處故出世間道者謂於修道中法智類智品所攝苦智集智滅智道智如是八智相於見道中已廣說及彼相應三摩地等或未至定所攝或初靜慮乃至無所有處所攝非想非非想處唯是世間不明了想恒現行故由不明了想恒現在前非極明了現行聖道之所依止是故一向世間所攝由此道理彼想羸劣不能猛利取所緣相故名無相復云何知非想非非想處無有聖道由世尊說乃至有想三摩鉢底方能如實照了通達滅盡三摩鉢底是出世間由聖道後所證得故要於人趣方能引發言引發者是初起義或於人趣或於色界能現在前先已生起後重現前故或於人趣者謂即於此生或於色界者謂後生彼云何聖弟子已得無色定已離色界欲復生色界耶不必永離色界欲方入無色定是故此中應作四句若已離色界欲者一切皆能入無色界寂靜解脫定耶設能入無色界寂靜解脫定者一切已離色界欲耶答此初句者謂依未至定已離色界欲而不能得入無色界寂靜解脫定第二句者謂諸聖者已得第四靜慮不求生無色界而起厭背第四靜慮行恒現在前捨斷結道依勝進道漸次能入無色界寂靜解脫定第三句者謂即此行者勤求離欲依斷結道漸次能入無色界寂靜解脫定第四句者謂除上爾所相問無色界中何故滅定不起現前答生無色界此滅盡定多分不起現前由住寂靜解脫異熟者於此滅定多不發起勤方便故所以者何諸聖弟子為欲安住寂靜住故於人趣等引此滅定令現在前若已生無色界者不由功用自然安住第一寂靜解脫異熟住不復發起方便功用求此滅定令現在前軟道者謂軟軟軟中軟上品道由此道故能捨三界所繫地地中上上上中上下三品煩惱中道者謂中軟中中中上品道由此道故能捨三界所繫地地中中上中中中軟三品煩惱上道者謂上軟上中上上三品道由此道故能捨三界所繫地地中軟上軟中軟軟三品煩惱如是軟中上品道復各別分為軟等三建立九品為顯修道所斷煩惱漸次斷故復何因緣軟軟品道能斷上上品煩惱由此煩惱於極猛利毀滅慚愧無羞恥者身中麁重現行易可覺了易可分別是故此上品煩惱猶如麁垢微少對治即能除遣若下下品煩惱在與上相違者身中微隱現行難可覺了難可分別如微隱垢大力對治方能除遣由此道理當知所餘能治所治相翻建立亦爾方便道者謂由此道能捨煩惱所以者何由正修如是道時能漸捨離各別上品等煩惱所生品類麁重一分漸得轉依是名修道中方便道無間道者謂由此道無間永斷煩惱令無所餘所以者何由此道無間能永除遣此品煩惱所生品類麁重令無有餘又轉麁重依得無麁重是名修道中無間道解脫道者謂由此道證斷煩惱所得解脫所以者何由此道能證煩惱永斷所得轉依故勝進道者謂為斷餘品煩惱所有方便無間解脫道是名勝進道所以者何為斷此品後餘煩惱所有方便無間解脫道望此品是勝進故名勝進道又復棄捨斷煩惱方便或勤方便思惟諸法或勤方便安住諸法或進修餘三摩鉢底諸所有道名勝進道又復者為顯餘義捨斷煩惱諸方便道但正思惟契經等法或復於先所思所證法中安住觀察或復進入餘勝品定諸如是等名勝進道又為引發勝品功德或復安住諸所有道名勝進道所以者何若為引發神通無量等諸勝品功德或彼生已現前安住如是等道名勝進道如是已廣說修道相差別今乘義勢更辯諸道修之差別修云何略說有四種謂得修習修除去修對治修得修者謂未生善法修習令生習修者謂已生善法修令堅住不忘倍復增廣除去修者謂已生惡不善法修令永斷對治修者謂未生惡不善法修令不生如是四種修差別相隨其所應依四正斷說為得故修名為得修由此修力得所未得諸善法故習即是修名為習修由此修力數習已得諸善法故為除故修名除去修由此修力除去現行位諸不善法故修習對治名對治修對治未來諸不善法令成不生法故又道生時能安立自習氣是名得修從此種類展轉增盛相續生故又即此道現前修習是名習修由即此道現前行故又即此道現在前時能捨自障是名除去修由此能滅自所對治麁重障故又即此道既捨自障又令彼未來住不生法中是名對治修由已得轉依於未來世安置彼障令住不生法故又由具四種對治故名對治修謂厭壞對治斷對治持對治遠分對治厭壞對治者於有漏諸行見多過患謂以如病如癰等行厭壞五取蘊故斷對治者謂方便及無間道由彼能斷諸煩惱故持對治者謂解脫道由彼任持斷得故遠分對治者謂此後諸道由彼令先所斷煩惱轉遠離故如是四種對治差別是前對治修差別義復次道差別有十一種謂觀察事道勤功用道修治定道現觀方便道親近現觀道現觀道清淨出離道依根差別道淨修三學道發諸功德道遍攝諸道道當知此中由覺分等差別故建立十一種道如其次第謂三十七菩提分法四種正行四種法迹奢摩他毘鉢舍那三無漏根觀察事道者謂四念住由此最初以不淨等行觀察一切身受心法事故勤功用道者謂四正斷由遍觀察一切事已為斷諸障發勤精進故修治定道者謂四神足如是淨除一切障已復由欲勤心觀門修三摩地令成調順堪任性故現觀方便道者謂信等五根如是修治三摩地已為欲證得無漏聖道勤修增上緣煖頂方便故親近現觀道者謂信等五力如是已得增上緣者為欲無間通達諦理修習摧伏不信等障忍第一法近方便故現觀道者謂七覺支由此最初各別內證覺真理故清淨出離道者謂聖八支道由從此後為令修道所斷煩惱永得清淨修出離道故由此道理菩提分法如是次第依根差別道者謂四正行由依近分根本等地差別及利鈍根差別故苦正行者依止未至及無色定如其次第止觀劣故樂正行者依止根本靜慮雙道轉故二遲通者謂鈍根依苦樂二速通者謂利根依苦樂淨修三學道者謂四法迹由此淨修增上戒等三學故無貪無恚能淨修治增上戒學終不於貪欲瞋恚門毀犯所學處故正念能淨修治增上心學由不忘所緣持心令定故正定能淨修治增上慧學由心得定能證如實智故發諸功德道者謂奢摩他毘鉢舍那由此能成辦一切功德故攝諸道道者謂三無漏根由此能攝初中究竟一切道故未知欲知根攝方便道及見道已知根攝修道具知根攝究竟道復次一切菩提分法無有差別皆由五門而得建立謂所緣故自體故助伴故修習故修果故如初四念住有五門所餘菩提分法亦爾四念住所緣境者謂身受心法復有四事謂我所依事我受用事我自體事我染淨事何故唯建立此為所緣境由顛倒覺愚癡凡夫多分計我依止有根身受用苦樂等取了境為相由貪等染污由信等清淨是故最初為正觀察真實事相是故建立此四種事為所緣境念住自體者謂慧及念由佛經中有於身等循觀言故及有念住言故如其次第念住助伴者謂彼相應心心法等彼者彼念慧二法念住修習者謂於內身等修循身等觀如於內於外於內外亦爾內身者謂於此身中所有內色處由自身中眼耳鼻舌身根內處所攝故墮有情數故名內外身者謂外所有外色處由外色聲香味觸等外處所攝故非有情數故名外內外身者謂內處相應所有外處根所依止由己身中眼等五處相應根所依住所有色等外處墮有情數故外處所攝故名內外又於他身中所有內色處約處建立約身建立說名內外云何於身修循身觀謂以分別影像身與本質身平等循觀於身境循觀身相似性故名於身循身觀由循觀察分別影像身門審諦觀察本質身故內受者謂因內身所生受緣眼等處為境界故依自身生故名內外受者謂因外身所生受緣色等處為境界故依他身生故名外內外受者謂因內外身所生受緣自身中外處為境故緣他身中內處為境故名內外如受心法亦爾如於身修循身觀如是於受等修循受等觀如其所應又修習者謂欲勤策勵勇猛不息正念正知及不放逸修習差別故欲修習者謂為對治不作意隨煩惱勤修習者謂為對治懈怠隨煩惱策修習者謂為對治沈掉隨煩惱勵修習者謂為對治心下劣性隨煩惱心下劣性者謂於勝品所證功德由自輕蔑門心生怯弱性勇猛修習者謂為對治踈漏疲倦隨煩惱踈漏疲倦者謂能引蚊虻等處所生逼惱不息修習者謂為對治得少善法生知足喜隨煩惱由得少善生知足喜故止息所餘勝進善品正念修習者謂為對治忘失尊教隨煩惱正知修習者謂為對治毀犯追悔隨煩惱毀犯追悔者謂於往來等事不正知而行先越學處後生悔惱不放逸修習者謂為對治捨諸善軛隨煩惱捨善軛者由放逸過失故於所造修勝進善品捨勤方便不能究竟念住修果者謂斷四顛倒趣入四諦身等離繫是名修果斷四顛倒者謂四念住隨其次第能斷淨樂常我四種顛倒修不淨觀故了知諸受皆是苦故通達諸識依緣差別念念變異故觀察染淨唯有諸法無作用者故又此四種如其次第趣入四諦亦名修果由身念住趣入苦諦所有色身皆行苦相麁重所顯故是故修觀行時能治此輕安於身差別生故由受念住趣入集諦以樂等諸受是和合愛等所依處故由心念住趣入滅諦觀離我識當無所有懼我斷門生涅槃怖永遠離故由法念住趣入道諦為斷所治法為修能治法故又此四種如其次第能證得身受心法離繫果由此修習漸能遠離身等麁重故四正斷所緣境者謂已生未生所治能治法初正斷緣已生所治法為境為斷已生惡不善法樂欲生故第二正斷緣未生所治法為境第三正斷緣未生能治法為境第四正斷緣已生能治法為境如經所說應廣配釋正斷自體者謂精進正斷助伴者謂彼相應心心法等正斷修習者如經說生欲策勵發起正勤策心持心此中諸句顯修正勤及所依止所依止者謂欲樂欲為先發精進故正勤者謂策勵等於止舉捨相作意等中若由止等相作意不顧戀所緣境純修習對治爾時名策勵為欲損減沈沒掉舉發起正勤所以者何若沈沒隨煩惱生時為損減彼故以淨妙等作意策練其心若掉舉隨煩惱生時即以內證略攝門制持其心爾時名為發起正勤即為顯此損減沈掉善巧方便故次說言策心持心正斷修果者謂盡棄捨一切所治於能對治若得若增是名修果初二正斷盡捨一切所治如其所應斷捨一切已生未生惡不善法故第三正斷得能對治能生未生諸善法故第四正斷增能對治已生善法令增廣故四神足所緣境者謂已成滿定所作事此復云何由已成滿三摩地力發起種種神變等事是所緣境神足自體者謂三摩地神足助伴者謂欲勤心觀及彼相應心心法等欲三摩地者謂由殷重方便證心一境性殷重方便者謂由猛利樂欲猛利恭敬方便得三摩地勤三摩地者謂由無間方便觸心一境性勤者謂常精進無時暫間心三摩地者謂由先修定力觸心一境性所以者何由於前生數修定力令彼種子功能增長由種子力令心任運於三摩地隨順轉變由此速證心一境性觀三摩地者謂由聞他教法內自簡擇觸心一境性又欲三摩地者謂由生欲觸心一境性勤三摩地者謂由策勵發起正勤觸心一境性心三摩地者謂由持心觸心一境性觀三摩地者謂由策心觸心一境性為顯發生神足因性故引修正斷中生欲策勵等諸句持心策心是此次第心三摩地者由持心故得定持心於內寂靜略攝速證定故觀三摩地者由策心故得定依法觀門策練其心速得定故神足修習者謂數修習八種斷行何等為八謂欲精進信安正念正知思捨如是八種略攝為四謂加行攝受繼屬對治加行者謂欲精進信欲為精進依信為欲因所以者何由欲求故為得此義發勤精進如是欲求不離信受有體等故攝受者謂安由此輕安攝益身心故繼屬者謂正念正知由不忘所緣安心一境故若有放逸生如實了知故隨其次第對治者謂思捨策心持心二加行力已生沈掉能遠離故又能引發離隨煩惱止等相故復次欲勤心觀修有二種謂并因緣聚散遠離修不劣不散彼二所依隨順修此中顯示欲等能遠離聚散及因緣等二種修義聚因緣者謂遠離毘鉢舍那故由懈怠門所生沈沒散因緣者謂遠離不淨想故由掉動門所生高舉聚者謂由惛沈睡眠門於內踧踖散者謂由隨順淨妙相門於外馳散不劣隨順修者謂依觀察相觀察諸法不散隨順修者謂依不淨想觀察髮毛等事彼二所依隨順修者謂修光明想依如是次第薄伽梵說我之欲樂無有下劣亦無高舉於內不聚於外不散有前後想及上下想開發其心遠離纏縛與光明俱自修其心當令我心無諸闇蔽神足修果者謂已善修治三摩地故隨所欲證所通達法即能隨心通達變現又於別別處所法中證得堪能自在作用如所願樂能辦種種神通等事又能引發勝品功德五根所緣境者謂四聖諦由諦現觀方便所攝作此行故五根自體者謂信精進念定慧五根助伴者謂彼相應心心法等五根修習者謂信根於諸諦起忍可行修習精進根於諸諦生忍可已為覺悟故起精進行修習念根於諸諦發精進已起不忘失行修習定根於諸諦既繫念已起心一境性行修習慧根於諸諦心既得定起簡擇行修習五根修果者謂能速發諦現觀由此增上力不久能生見道故又能修治煖頂引發忍世第一法即現此身已入順決擇分位故如五根五力亦爾差別者由此能損減所對治障不可屈伏故名為力謂五力所緣境等與根相似然果有差別所以者何如說果者謂能損減不信等障故勝過於前雖與五根所緣境界自體等相似然不可屈伏義有差別故別立力分七覺支所緣境者謂四聖諦如實性如實性者即是勝義清淨所緣故覺支自體者謂念擇法精進喜安定捨如是七法是覺支自體念者是所依支由繫念故令諸善法皆不忘失擇法者是自體支是覺自相故精進者是出離支由此勢力能到所到故喜者是利益支由此勢力身調適故安定捨者是不染污支由此不染污故依此不染污故體是不染污故如其次第由安故不染污由此能除麁重過故依定故不染污依止於定得轉依故捨是不染污體永除貪憂不染污位為自性故覺支助伴者謂彼相應心心法等覺支修習者謂依止遠離依止無欲依止寂滅迴向棄捨修念覺支如念覺支乃至捨覺支亦爾如是四句隨其次第顯示緣四諦境修習覺支所以者何若緣苦體為惱苦時於苦境界必求遠離故名依止遠離若緣愛相苦集為苦集時於此境界必求離欲故名依止離欲若緣苦滅為苦滅時於此境界必求作證故名依止寂滅棄捨者謂趣苦滅行由此勢力棄捨苦故是故若緣此境時於此境界必求修習故名迴向棄捨覺支修果者謂見道所斷煩惱永斷由七覺支是見道自體故八聖道支所緣境者謂即此後時四聖諦如實性由見道後所緣境界即先所見諸諦如實性為體故道支自體者謂正見正思惟正語正業正命正精進正念正定如是八法名道支自體正見者是分別支如先所證真實簡擇故正思惟者是誨示他支如其所證方便安立發語言故正語正業正命者是令他信支如其次第令他於證理者決定信有見戒正命清淨性故所以者何由正語故隨自所證善能問答論議決擇由此了知有見清淨由正業故往來進止正行具足由此了知有戒清淨由正命故如法乞求佛所聽許衣鉢資具由此了知有命清淨正精進者是淨煩惱障支由此永斷一切結故正念者是淨隨煩惱障支由此不忘失正止舉相等永不容受沈掉等隨煩惱故正定者是能淨最勝功德障支由此引發神通等無量勝功德故道支助伴者謂彼相應心心法等道支修習者如覺支說謂依止遠離依止無欲依止寂滅迴向棄捨修習正見乃至廣說如是諸句義如前所說道理應隨順知道支修果者謂分別誨示他令他信煩惱障淨隨煩惱障淨最勝功德障淨故四正行者謂苦遲通行苦速通行樂遲通行樂速通行初謂鈍根未得根本靜慮第二謂利根未得根本靜慮第三謂鈍根已得根本靜慮第四謂利根已得根本靜慮苦正行者謂依未至及無色地如其次第奢摩他毘鉢舍那微劣故樂正行者謂依靜慮雙道轉故遲通者謂鈍根依苦樂二地速通者謂利根依苦樂二地四法迹者謂無貪無瞋正念正定無貪無瞋能令增上戒學清淨不因貪恚門毀犯學處故正念能令增上心學清淨由於所緣無有忘失持心令定故正定能令增上慧學清淨由定心者能如實遍知故奢摩他者謂於內攝心令住等住安住近住調順寂靜最極寂靜專注一趣平等攝持如是九行令心安住是奢摩他令住者攝外攀緣內離散亂最初繫心故等住者最初繫縛麁動心已即於所緣相續繫念微細漸略故安住者或時失念於外馳散尋復斂攝故近住者從初已來為令其心於外不散親近念住故調順者從先已來於散亂因色等法中起過患想增上力故調伏其心令不流散故寂靜者於擾動心散亂惡覺隨煩惱中深見過患攝伏其心令不流散故最極寂靜者或時失念散亂覺等率爾現行即便制伏令不更起故專注一趣者精勤加行無間無缺相續安住勝三摩地故平等攝持者善修習故不由加行遠離功用定心相續離散亂轉故毘鉢舍那者謂簡擇諸法最極簡擇普遍尋思周審觀察為欲對治麁重相結故為欲制伏諸顛倒故令無倒心善安住故此中諸句依正行所緣境說或依善巧所緣境說或依淨煩惱所緣境說簡擇諸法者盡所有故最極簡擇者如所有故普遍尋思者由有分別作意俱行慧建立諸法相故周審觀察者委具推求故又依奢摩他毘鉢舍那立四種道或有一類已得奢摩他非毘鉢舍那此類依奢摩他進修毘鉢舍那或有一類已得毘鉢舍那非奢摩他此類依毘鉢舍那進修奢摩他或有一類不得奢摩他亦非毘鉢舍那此類專心制伏沈掉雙修二道或有一類已得奢摩他及毘鉢舍那此類奢摩他毘鉢舍那二道和合平等雙轉此中依於止觀說四種道初已得止故宴坐住心乃至平等攝持未得觀故還復宴坐依三摩地簡擇諸法乃至周審觀察第二與此相違第三二俱未得雙進修習云何修習謂聽聞法由受持門進修正觀以此為先進修於止第四已得二種相應俱轉三根者謂未知欲知根已知根具知根未知欲知根者謂於方便道及於見道十五心剎那中所有諸根此中顯示順決擇分所攝方便道及見道十五剎那所有諸根是未知欲知根體言諸根者謂意根信等五根由未至等地所依差別故如其所應有樂喜憂捨根隨一憂根者謂方便道時順決擇分後於上解脫希求欲證愁慼所攝如是十根先未知真為欲得知修習轉故名未知欲知根已知根者從第十六見道心剎那已上於一切有學道中所有諸根是已知根體所以者何即前十根從第十六見道心剎那乃至金剛喻定於如是有學道中未有所應知境曾所不知故名已知根具知根者謂於無學道所有諸根言諸根者即前所說九根除憂根於無學道中說名具知根具知者謂阿羅漢等此所有根名具知根無學身中無有憂根所應學無故復次依止修道分別修義謂依初靜慮地現修道時亦修欲界繫所有善根於彼得自在故如依初靜慮地修欲界善如是依一切上地現修道時皆能修習下界下地所有善根於彼得自在故當知此中所說義者謂依止上地現前修習道時下界下地所有善根雖不現前亦皆修習何以故於彼得自在故自在者謂轉增勝現行自在故究竟道者謂依金剛喻定一切麁重永已息故一切繫得永已斷故永證一切離繫得故從此次第無間轉依證得盡智及無生智十無學法何等為十所謂無學正見乃至無學正定無學正解脫無學正智如是等法名究竟道云何名一切麁重略說有二十四種謂一切遍行戲論麁重領受麁重煩惱麁重業麁重異熟麁重煩惱障麁重業障麁重異熟障麁重蓋麁重尋思麁重飲食麁重交會麁重夢麁重病麁重老麁重死麁重勞倦麁重堅固麁重麁麁重中麁重細麁重煩惱障麁重定障麁重所知障麁重如是二十四種略攝一切麁重一切遍行戲論麁重者謂執眼等諸法習氣無始時來依附阿賴耶識相續不斷即此名為戲論習氣從此習氣眼等諸法及名言執數數生起領受麁重者謂有漏諸受習氣煩惱麁重者謂煩惱隨眠業麁重者謂有漏業習氣異熟麁重者謂異熟無堪能性煩惱障麁重者謂猛利長時煩惱性業障麁重者謂能障道無間等業障性異熟障麁重者謂與諦現觀相違地獄等自體得蓋麁重者謂能障礙善品方便盛貪欲等性尋思麁重者謂能障礙欣樂出家欲尋思等性飲食麁重者謂極多少食於方便行無堪任性交會麁重者謂兩兩形交身心疲損性夢麁重者謂睡眠所發身惛劣性病麁重者謂諸界互違所發不安隱性老麁重者謂大種衰變所起不隨轉性死麁重者謂臨命終時諸根亂性勞倦麁重者謂遠行等所作支體頓弊性堅固麁重者謂無涅槃法者如其所應所有戲論麁重等性麁中細麁重者謂欲色無色所有麁重如其次第煩惱障麁重者謂聲聞獨覺菩提所治定障麁重者謂九次第定所發功德所治所知障麁重者謂一切智性所治如是隨其所應一切麁重永已息故名究竟道如說如是行者心解脫圓滿慧解脫圓滿身麁重永息由成就念為因故於最初門善調善護善防善覆極善修治謂於眼所識色乃至於意所識法亦爾繫得者謂於麁重積集假立繫得性離繫得者謂於麁重離散假立離繫得性金剛喻定者謂居修道最後斷結道位所有三摩地此復略有二種謂方便道攝無間道攝方便道攝者謂從此已去不為一切障所礙而能破一切障無間道攝者謂從此無間盡智無生智生又此三摩地無間堅固一味遍滿云何此金剛喻定名無間謂此相續流非世間行所間缺故堅固者非一切障所壞能壞一切障極堅猛故一味者無分別性純一味故遍滿者緣一切所知法共相真如為境故為顯此義薄伽梵說如大石山無缺無隙無穴一段極善圓滿十方猛風所不動轉無間轉依者謂已證得無學道者所有三種轉依何等為三謂心轉依道轉依麁重轉依心轉依者謂已得無學道證得法性心自性清淨永離一切客塵隨煩惱故名為轉依即是真如轉依義道轉依者謂昔世間道於現觀時轉成出世說名有學餘有所作故若永除一切所治永離三界欲時此道自體究竟圓滿立為轉依麁重轉依者謂阿賴耶識一切煩惱隨眠永遠離故名為轉依盡智者謂由因盡所得智或緣盡為境所以者何由有盡故而起此智名為盡智或緣盡為境故名盡智此義意言於此位中由永斷集令無有餘所得智名盡智或緣因盡為境故名盡智無生智者謂由果斷所得智或緣果不生為境所以者何由有無生故所得智名無生智或緣無生為境名無生智此義意言由有當來一切苦果畢竟不生法性故而得此智雖緣餘諦為境亦名無生智或緣苦諦無生為境故名無生智又十無學法當知依止無學戒蘊定蘊慧蘊解脫蘊解脫智見蘊說何以故無學正語正業正命是無學戒蘊無學正念正定是無學定蘊無學正見正思惟正精進是無學慧蘊無學正解脫是無學解脫蘊無學正智是無學解脫智見蘊復次道諦有四行相謂道相如相行相出相何故名道相因此尋求真實義故所以者何由此聖道是諸聖者證真義路是故名道何故名如相以能對治諸煩惱故所以者何一切煩惱皆不如理道能除此是故名如何故名行相善能成辦心令不顛倒故所以者何心不覺悟真實道理於無常等法起常等顛倒善能修治此顛倒心令離顛倒覺真實義是故名行何故名出相趣真常迹故所以者何由此聖道能趣出離究竟常迹是故名出問於諸諦中有十六行皆通世間及出世間世出世行有何差別答於所知境不善悟入善悟入性差別故有障無障性差別故有分別無分別性差別故所以者何於諸諦中無常苦等十六世間行於所知境界不通達真如性故煩惱所隨眠故依名言門起戲論故如其次第不善悟入有障礙有分別出世間行與此相違善悟入無障礙無分別由此道理世出世行互有差別云何出世行無有分別而善悟入所知境界由彼諸行現在前時雖復現證見無常義然不依名言戲論門見此是無常義如無常行於無常義餘行於餘義隨其所應亦如是云何法決擇法者謂十二分聖教何者十二一契經二應頌三記別四諷頌五自說六緣起七譬喻八本事九本生十方廣十一希法十二論議契經者謂以長行綴緝略說所應說義問何故如來不廣開演所應說義耶答如來觀察十種勝利略說諸法謂易可建立易可宣說易可受持恭敬法故菩提資糧速得圓滿速能通達諸法實性於諸佛所得證淨信於法僧所得證淨信觸證第一現法樂住談論決擇悅智者心得預聰明英叡者數云何名為易可建立諸說法者以無量門安立開示所應說義今以略言易建立故云何名為易可宣說能以少言詞廣顯大義故如說能令心住等住如是廣說易可受持者令能聞者易受持故恭敬法故菩提資糧速得圓滿者了知佛法深慧所證即於是法深生敬愛由敬愛門信等資糧速圓滿故速能通達諸法實性者即由敬法方便力故令其智慧轉復猛利漸能通達諸法實性於三寶所得證淨信者由悟聖教妙善建立於說者等淨信生故觸證第一現法樂住者於諸如來密意深義猛利加行正思量已獲得增上證歡喜故談論決擇悅智者心者善能開發深隱義故得預聰明英叡者數者廣大美稱流布十方故當知後二種合為一勝利應頌者即諸經中或中或後以頌重頌又不了義經應更頌釋故名應頌記別者謂於是處聖弟子等謝往過去記別德失生處差別又了義經說名記別記別開示深密意故諷頌者謂諸經中以句宣說或以二句或三或四或五或六自說者謂諸經中或時如來悅意自說如伽他曰若於如是法發勇猛精進靜慮諦思惟爾時名梵志緣起者謂因請而說隨依如是補特伽羅起如是說故又有因緣制立學處亦名緣起謂依如是因緣依如是事乃至廣說譬喻者謂諸經中有比況說為令本義得明了故說諸譬喻本事者所謂宣說聖弟子等前世相應事本生者所謂宣說諸菩薩行本相應事方廣者謂菩薩藏相應言說如名方廣亦名廣破亦名無比為何義故名為方廣一切有情利益安樂所依處故宣說廣大甚深法故為何義故名為廣破以能廣破一切障故為何義故名為無比無有諸法能比類故此方廣等皆是大乘義差別名由與七種大性相應故名大乘何等名為七種大性一境大性以菩薩道緣百千等無量諸經廣大教法為境界故二行大性正行一切自利利他廣大行故三智大性了知廣大補特伽羅法無我故四精進大性於三大劫阿僧企耶方便勤修無量百千難行行故五方便善巧大性不住生死及涅槃故六證得大性證得如來諸力無畏不共佛法等無量無數大功德故七業大性窮生死際示現一切成菩提等建立廣大諸佛事故希法者若於是處宣說聲聞諸大菩薩及如來等最極希有甚奇特法論議者若於是處無有顛倒解釋一切深隱法相以無顛倒一切法相論議經等深隱義故如是契經等十二分聖教三藏所攝何等為三一素怛纜藏二毘奈耶藏三阿毘達磨藏此復有二一聲聞藏二菩薩藏契經應頌記別諷頌自說此五聲聞藏中素怛纜藏攝緣起譬喻本事本生此四二藏中毘奈耶藏并眷屬攝緣起者宣說有因緣建立諸學處是正毘奈耶藏攝譬喻等三是彼眷屬攝方廣希法此二菩薩藏中素怛纜藏攝方廣者文義廣博正菩薩藏攝希法差別難思廣大威德最勝相應是故亦是菩薩藏攝論議一種聲聞菩薩二藏中阿毘達磨藏攝問何故如來建立三藏答為欲對治疑隨煩惱故建立素怛纜藏為欲斷除所化有情於種種法發起疑惑宣說契經應頌等故為欲對治受用二邊隨煩惱故建立毘柰耶藏二邊者謂欲樂行邊自苦行邊對治受用者遮彼受用畜積等故開彼受用百千如法衣服等故為欲對治自見取執隨煩惱故建立阿毘達磨藏處處廣釋諸法差別如實相故復次為欲開示三種學故建立素怛纜藏所以者何要依此藏所化有情解了三學由此藏中廣開三種所修學故為欲成立增上戒學增上心學故建立毘柰耶藏要依此藏二增上學方得成立所以者何廣釋別解脫律儀學道聖教為所依止方能修治淨尸羅故依淨尸羅生無悔等漸次修學心得定故為欲成立增上慧學故建立阿毘達磨藏要依此藏增上慧學方得成立所以者何由此藏中能廣開示簡擇諸法巧方便故復次為欲開示正法義故建立素怛纜藏依止此藏文義易了故為顯法義作證安足處故建立毘柰耶藏依止此藏能修二種作證學行故毘柰耶是法義作證安足處安足處者是所依義為令智者論議決擇受用法樂住故建立阿毘達磨藏依止此藏諸有智者更相問答論議決擇受法樂住由此藏中以無量門開示諸法自相共相等真實法性故如是三藏具有八萬四千法蘊謂依聲聞乘尊者阿難常所受持問一一法蘊其量云何答十百之數是法蘊量十百者千數義若爾何故不直說是千數耶為顯建立一一法蘊千數因故所以者何初一數增以成十數十數復增以成百數千等數量因十百數方得成立謂十百名千百千名百千百百千名俱胝如是等一切後後數位決定用此十百二數隨一為因是故此中唯總取十百兩數以用建立一一法蘊由此數量總計八萬四千法蘊成八俱胝四十洛叉問如是三藏所攝法為誰所行境耶答是聞思修所生諸心心法所行境界所行者是所緣義復次因此所緣相依心心法建立有緣等義如經中說諸心心法有緣有行有依相應彼於此法為何所緣謂契經等此顯名身句身文身所攝契經等教法為所緣境作何等行謂蘊等相應義此顯依蘊等義所起言教法彼心心法作此行相何所依止謂他表了憶念習氣此顯正說法時用他表了為所依止如說從他言音故次此後時憶念為所依止如所聞已隨念數習故復此後時習氣為所依止由後串習習氣力強雖離憶念而似彼顯現故何等相應謂互為助伴於所緣行平等解了由心心法互為助伴於契經等所緣境界以蘊等相應義行平等解了故云何於法所緣差別若略說有四種謂遍滿所緣治行所緣善巧所緣淨惑所緣遍滿所緣復有四種謂有分別影像所緣無分別影像所緣事邊際所緣所作成就所緣有分別影像所緣者謂由勝解作意所有奢摩他毘鉢舍那所緣境勝解作意者一向世間作意無分別影像所緣者謂由真實作意所有止觀所緣境真實作意者一向出世間及此後所得作意事邊際所緣者謂一切法盡所有性如所有性盡所有性者謂蘊界處為顯所知諸法體事唯有爾所分量邊際是故建立蘊界處三如所有性者謂四聖諦十六行真如一切行無常一切行苦一切法無我涅槃寂靜空無願無相由如是等義差別門了所知境故名如所有性或以諦門了所知境謂即前所說諸蘊界處隨其所應了知是苦乃至是道或以行門了所知境謂一一諦各由四行及一切法無有差別皆真如行或以諸法鄔柁南門了所知境謂諸行無常乃至涅槃寂靜或以解脫門了所知境謂空無願無相如是等所作成就所緣者謂轉依已得轉依者無有顛倒所緣顯現故如是轉依不可思議前說如所有性中有十六行及三解脫門如是二種更互相攝問空攝幾行答二謂空行無我行問無願攝幾行答六謂無常行苦行因行集行生行緣行由彼於三界無所願求故問無相攝幾行答八謂滅道八行由彼不能行諸相故治行所緣者略說有五種謂多貪行者緣不淨境多瞋行者緣修慈境多癡行者緣眾緣性諸緣起境憍慢行者緣界差別境尋思行者緣入出息念境何故多貪行者等緣不淨等修治行所緣境耶由此能息除增上貪等故善巧所緣者略有五種謂蘊善巧界善巧處善巧緣起善巧處非處善巧處非處善巧應云何觀應如緣起善巧觀問緣起善巧處非處善巧有何差別答若以諸法流潤諸法令離無因不平等因生故是緣起善巧謂以無明等諸法流潤行等諸法非彼諸法無因而生亦非自在天等不平等因生如是觀智名緣起善巧因果相稱攝受生起故是處非處善巧謂雖唯有法為因然由攝受相稱因方能生起相稱果如善行感可愛異熟惡行感不可愛異熟如是比如是觀智名處非處善巧淨惑所緣者謂下地麁性上地靜性真如及四聖諦下地麁性上地靜性者依世間道說由此制伏諸纏故真如及四聖諦者依出世道說略故真如廣故四聖諦由此永害諸隨眠故復次因辯觀察契經等法應當解釋諸法道理由依此道理能觀彼法故問若欲於諸法正勤審觀察由幾種道理能正觀察耶答由四種道理謂觀待道理作用道理證成道理法爾道理觀待道理者謂諸行生時要待眾緣如芽生時要待種子時節水田等緣諸識生時要待根境作意等緣如是等作用道理者謂異相諸法各別作用如眼根等為眼識等所依作用色等境界為眼識等所緣作用眼等諸識了別色等金銀匠等善修造金銀等物如是比證成道理者謂為證成所應成義宣說諸量不相違語所應成義者謂自體差別所攝所應成義諸量不相違語者謂現量等不相違立宗等言法爾道理者謂無始時來於自相共相所住法中所有成就法性法爾如火能燒水能爛如是等諸法成就法性法爾如經言眼雖圓淨空無有常乃至無我所以者何其性法爾復次於諸法中正勤觀察四道理已云何而起尋思謂起四種尋思一名尋思二事尋思三自體假立尋思四差別假立尋思名尋思者謂推求諸法名身句身文身自相皆不成實由名身等是假有故觀彼自相皆不成實事尋思者謂推求諸法蘊界處相皆不成實由諸蘊等如名身等所宣說事皆不成實是故觀彼相不成實推求者是觀察義自體假立尋思者謂於諸法能詮所詮相應中推求自體唯是假立言說因性能詮所詮相應者謂此二互為領解因性所以者何善名言者但聞能詮由憶念門便於所詮得生領解或但得所詮由憶念門便於能詮得生領解於如是種類共立相應中眼等自相唯是假立但於肉團等名言因中起此名言故若如是觀察是名自體假立尋思差別假立尋思者謂於諸法能詮所詮相應中推求差別唯是假立名言因性所以者何以於能詮所詮相應中推求若常無常有上無上有色無色有見無見等差別相唯是假立名言因性如是觀察是名差別假立尋思復次於法正勤修尋思已必於諸法得如實智云何而起如實智耶謂起四如實智一名尋思所引如實智二事尋思所引如實智三自體假立尋思所引如實智四差別假立尋思所引如實智名尋思所引如實智者謂如實知名不可得智事尋思所引如實智者謂如實知事相亦不可得智自體假立尋思所引如實智者謂如實知實有自性不可得智差別假立尋思所引如實智者謂如實知實有差別不可得智此四如實智如前所尋思了知名等如實皆不可得復次依法修三摩地者瑜伽地云何當知此地略有五種謂持任鏡明依持者謂已積集菩提資糧於煖等位依諸聖諦所有多聞如所多聞安立止觀所緣境故說名為持又已積集菩提資糧者為求諦現觀聽受契經等法故名多聞任者謂緣此境如理作意由此作意依所多聞無倒思惟所聞義相任持心故鏡者謂緣此境有相三摩地此三摩地即緣多聞為境與定相俱故名有相由此三摩地猶帶所知事同分影像相故又此三摩地能審照察所知事質故譬於鏡明者謂能取所取無所得智由此智見道所攝現觀轉故云何菩薩依瑜伽地方便修學證無所得謂諸菩薩已善積集福德智慧二種資糧已過第一無數大劫已聞隨順通達真如契經等法如理作意發三摩地依止定心思惟定中所知影像觀此影像不異定心依此影像捨外境想唯定觀察自想影像爾時菩薩了知諸法唯自心故內住其心知一切種所取境界皆無所有所取無故一切能取亦非真實故次了知能取非有次復於內捨離所得二種自性證無所得依此道理佛薄伽梵妙善宣說菩薩於定位觀影唯是心義想既滅除審觀唯自想知所住內心知所取非有次能取亦無後觸無所得依者謂轉依捨離一切麁重得清淨轉依故當知此中以因果兩位釋瑜伽地由持等四種釋此地因最後一種釋此地果復次云何於諸法中法善巧云何義善巧云何文善巧云何詞善巧云何前際後際密意善巧如是五問隨順經中所說諸句如尊者阿難告舍利子長老當知若諸比丘成就五法即能速受多受善受受已不失於此經中即由五法如其所應成速受等四種句義云何法善巧謂多聞故於法善巧便能速受由具多聞者多分能速受文句差別故云何義善巧謂於阿毘達磨毘奈耶中善知其相故於義善巧便能多受若善了知阿毘達磨等相乃於蘊界處等所說事中便能攝集眾多文故云何文善巧謂善知訓釋文詞故云何詞善巧謂能善知我我所等世俗言詞不深執著隨順說故若於文詞俱得善巧便能妙善領受所說善知訓釋文詞故善知我我所等世俗言詞不深執著隨順說故即能無倒領受文義云何前際後際密意善巧謂能善知於前際領受於後際出離故若於前際後際密意善巧便能受已而不失壞依止前際所受法後能證得出離故由善了知如來密意便能證取聖教堅實云何於諸法中安住於法若不得修慧唯勤方便修習聞思不得名為安住於法若不得聞思唯勤方便修習修慧亦不得名安住於法若俱得二種方便安住如是乃名安住於法如經言大德當知若諸比丘如是住法乃可名為住法比丘於此經中世尊顯示若能具依聞思修住方名住法非隨住一方便修習得名住法若唯於法受持讀誦為他宣說等是名聞思所生慧如說若於是處多究其文讀誦宣說又多尋思唯修聞思慧不修習修慧捨離瑜伽等不可建立為住法若修三摩地方便不知足是名修所生慧如說若有不得聞思唯修修慧亦不可立為住法是故世尊因住法比丘說如是言若比丘於法究竟所謂契經應頌乃至廣說已後復說言不捨瑜伽如是等應如理知若有具得聞思修慧依二種住是名住法不捨瑜伽如是等者謂修三摩地方便不知足顯示修所生慧三摩地方便者謂無間殷重方便及無顛倒方便此則顯示二種方便一無間殷重方便所攝如說不捨瑜伽故二無顛倒方便所攝如說不捨作意故不知足者謂不生味著修上奢摩他方便如說不捨內心奢摩他故此則顯示不生味著故及修上奢摩他方便故名為不捨復次何因緣故十二分聖教中方廣分名菩薩波羅蜜多藏耶由此分中廣說一切波羅蜜多數故相故次第故釋詞故修故差別故攝故所治故功德故更互決擇故問於何處說答如經中說大乘者即是菩薩波羅蜜多藏云何宣說波羅蜜多數相次第乃至更互決擇數有二種一計算數二決定數計算數者謂六波羅蜜多決定數者謂波羅蜜多數唯有六不增不減何以故一切菩薩道略有二種一增上生道二決定勝道如其次第三三攝故所以者何增上生有三種一大資財二大自體三大眷屬施波羅蜜多感大資財果戒波羅蜜多感大自體果由持淨戒生善趣中得尊貴身故忍波羅蜜多感大眷屬果能行忍者一切眾生咸所歸附故決定勝道有三種一伏諸煩惱修習善品方便二成熟有情方便三成熟佛法方便如是三中隨闕一種菩薩決定勝道必不成就成熟有情方便者謂靜慮波羅蜜多依此發神通成熟有情故復次波羅蜜多是無住處涅槃方便故其數唯六所以者何由諸菩薩為翻住涅槃故於生死中攝增上生為翻住生死故即於生死而不染污是故前三是得增上生方便後三是不染污方便隨其所應如前應知不染污方便者由精進故修習對治由靜慮故伏諸煩惱由智慧故永害一切煩惱隨眠復次為攝益一切有情故對治一切煩惱故波羅蜜多唯有六種所以者何菩薩摩訶薩由布施故引攝資財方便攝益一切有情由持戒故不起侵損逼迫惱亂方便攝益一切有情如其次第不毀壞他財身心故由忍辱故堪受侵損逼迫惱亂方便攝益一切有情由堪忍他侵損己財等故由此三種善能攝益一切有情由精進故雖未永伏一切煩惱而依善品修彼對治由靜慮故永伏煩惱由智慧故永害隨眠由此三種善能對治一切煩惱相者謂諸菩薩波羅蜜多相云何施波羅蜜多相謂諸菩薩安住菩薩法性菩提心為依止以悲導心捨一切時所有身語意業如是由種性故願故意樂故事故自體故顯施波羅蜜多相種性者謂菩薩法性願者謂菩提心意樂者謂悲導心事者謂捨諸所有自體者謂身語意業云何戒波羅蜜多相謂諸菩薩安住菩薩法性菩提心為依止以悲導心受持一切菩薩戒時所有身語意業云何忍波羅蜜多相謂諸菩薩安住菩薩法性菩提心為依止以悲導心堪忍安受諸怨苦時所有身語意業云何精進波羅蜜多相謂諸菩薩安住菩薩法性菩提心為依止以悲導心引發一切勝善法時所有身語意業云何靜慮波羅蜜多相謂諸菩薩安住菩薩法性菩提心為依止以悲導心起一切種身語意業自在用時所有一切心恒安住云何慧波羅蜜多相謂諸菩薩安住菩薩法性菩提心為依止以悲導心起一切種身語意業自在用時所有一切諸法簡擇復次若所行施依止薩伐若性能感薩伐若性攝受薩伐若性能為一切薩伐若事是名施波羅蜜多相如是四句隨其次第由發起故習氣故自體故等流故顯波羅蜜多相發起者謂依止一切智性凡所生起一切施行皆迴向薩伐若性故習氣者謂能感一切智性即所行施熏修相續於當來世能感薩伐若性故自體者謂攝受一切智性即所行施究竟圓滿爾時能辦佛法身故等流者謂能為一切一切智事從此後時由受用變化身等流門發起一切薩伐若事故如施波羅蜜多相乃至慧波羅蜜多相皆應如是說次第者謂前前波羅蜜多能為後後所依止故所以者何菩薩摩訶薩由施波羅蜜多串習捨施內外事故不顧身命棄大寶藏受持禁戒由護戒故他所毀罵終不反報由如是等遂能堪忍以能堪忍寒熱等苦雖遭此緣加行不息發勤精進精進方便證究竟果成滿靜慮靜慮滿已由淨定心如實知故證得出世究竟大慧復次前前波羅蜜多後後所持故謂戒能持施乃至慧能持靜慮由具尸羅施得清淨何以故由行布施攝益有情由具尸羅不為惱害是故菩薩於受施者以離惱害善能施與清淨樂具故由淨戒力施得清淨如是由忍力故戒得清淨何以故由能忍受他不饒益終不毀犯所學處故由精進故忍得清淨何以故由勇猛力故久處生死不以為難能受眾生違逆等苦由靜慮故精進清淨何以故由喜樂俱能勤修習一切善法無休息故由具慧故靜慮清淨何以故若由無量門數數觀諸法能證內寂靜增長三摩地又伽他說無有靜慮而不因慧復次由麁細故波羅蜜多前後次第所以者何於諸行中施行最麁故先建立於忍等行戒復為麁故次建立乃至於慧靜慮為麁一切行中慧為最細故最後立釋詞者謂諸菩薩所行布施所以名施波羅蜜多者謂由大施故離過故離垢故名施波羅蜜多大施者盡捨一切內外事故長時施故離過者遠離不平等追求等過故離垢者永斷一切所治慳故如無盡慧經施無盡中說云何離垢永斷所治并習氣故如是三句顯波羅蜜多三種最勝何等為三一自體最勝并積習二方便最勝三果最勝積習者謂長時施故如施波羅蜜多有三種乃至慧波羅蜜多亦爾戒等離過者謂遠離我增益等隨其所應如無盡慧經廣說復次由與十二種最勝相應故名波羅蜜多何等名為十二最勝一廣大最勝不求一切世間樂故又最上故二長時最勝經三大劫阿僧企耶所積習故三所為最勝為利益安樂一切有情故四無盡最勝由迴向大菩提究竟無盡故五無間最勝由得自他平等勝解令諸有情於施等波羅蜜多速圓滿故六無難最勝唯由隨喜他所行施等令波羅蜜多速圓滿故七大自在最勝由得虛空藏等諸三摩地令布施等波羅蜜多速圓滿故八攝受最勝無分別智所攝受故九發起最勝謂解行地中上品忍位所行施等波羅蜜多十證得最勝謂初地中所得施等波羅蜜多十一等流最勝謂餘八地中所行施等波羅蜜多十二圓滿最勝謂第十地及如來地所有施等波羅蜜多如其次第菩薩圓滿故佛圓滿故復次最勝所作故最勝所至故名波羅蜜多一切佛菩薩所為所到故復次到所知彼岸故名波羅蜜多安住佛性故復次濟度自他最極災橫故名波羅蜜多能令自他越度生死大苦海故共詞已釋不共今當說能捨施者當來貧苦能捨受者現在熱惱故名為施能令諸根永寂靜故能趣清淨諸善趣故能為清涼所依處故說名為戒隨其次第能引守護諸根門故是往清淨善趣因故能為無悔等漸次乃至涅槃所依故遠離一切忿熱灰故遠離不捨怨害心故顯發損者常安隱故說名為忍怨害心者謂起報怨心不捨者謂不棄此心能壞怨心名為損者顯此無畏故名顯發損者常安隱故損害生長作用相應故名精進損害作用相應者謂前二正斷以能損害不善法故生長作用相應者謂後二正斷以能生長諸善法故能持能息能靜能調又能引發故名靜慮能持者謂於境繫心能息者謂息諸散亂能靜者謂令心寂靜能調者謂制伏諸纏能引發者謂能引發自在作用他所發智故內證智故種別智故得寂靜智故勝德智故名為慧他所發智者謂從他言音所生慧及如理作意相應慧內證智者謂出世間慧種別智者謂出世間後所得慧得寂靜智者謂修道中治煩惱慧勝德智者謂能引發勝功德慧云何修略有五種謂依止任持修依止作意修依止意樂修依止方便修依止自在修依止任持修復有四種一依止因修謂由種性力於波羅蜜多修習正行二依止報修謂由勝自體力於波羅蜜多修習正行三依止願修謂由本願力於波羅蜜多修習正行四依止簡擇力修謂由慧力於波羅蜜多修習正行依止作意修亦有四種一依止勝解作意修謂於一切波羅蜜多相應經教起增上勝解二依止愛味作意修謂於已得波羅蜜多見勝功德起深愛味三依止隨喜作意修謂於一切世界一切有情所行施等深生隨喜四依止憙樂作意修謂於自他當來勝品波羅蜜多深生願樂依止意樂修復有六種謂由無厭意樂廣大意樂歡喜意樂恩德意樂無染意樂善好意樂故修諸波羅蜜多此中菩薩於施波羅蜜多無厭意樂者謂諸菩薩於一有情一剎那頃假使殑伽沙等世界滿中七寶以用布施又以殑伽沙等身命布施如是布施經殑伽沙等大劫如於一有情所如是乃至於一切有情界如是施時皆令彼於阿耨多羅三藐三菩提速得成熟修行如是差別施時菩薩意樂由不厭足如是意樂是名菩薩於施波羅蜜多無厭意樂又諸菩薩修行如是施波羅蜜多時展轉相續無一剎那有退有斷乃至究竟坐菩提座如是意樂是名菩薩於施波羅蜜多廣大意樂又諸菩薩修行如是施波羅蜜多時於施所攝諸有情所生大歡喜是諸有情施所攝受雖生歡喜猶不能及如是意樂是名菩薩於施波羅蜜多歡喜意樂又諸菩薩修行如是施波羅蜜多時觀施所攝一切有情於我己身有大恩德不見己身於彼有恩由資助我阿耨多羅三藐三菩提故如是意樂是名菩薩於施波羅蜜多恩德意樂又諸菩薩修行如是施波羅蜜多時雖於無量諸有情所興大施福而不希報恩當來果報如是意樂是名菩薩於施波羅蜜多無染意樂又諸菩薩修行如是施波羅蜜多時以所修行廣大施聚所得果報施諸有情不自為己又以此福共諸有情迴向阿耨多羅三藐三菩提如是意樂是名菩薩於施波羅蜜多善好意樂又諸菩薩修行戒波羅蜜多乃至慧波羅蜜多時無厭意樂者謂諸菩薩假使經於殑伽沙等生是一一生殑伽沙等大劫壽量於此長時諸資生具常所匱乏三千大千世界滿中熾火恒在其中行住坐臥唯能修習一剎那戒波羅蜜多或乃至慧波羅蜜多如是展轉差別修習所有戒聚乃至慧聚究竟滿足現能證得阿耨多羅三藐三菩提是諸菩薩修行如是戒波羅蜜多乃至慧波羅蜜多時於此戒聚乃至慧聚修習意樂猶不滿足如是意樂是名菩薩於所修習戒波羅蜜多乃至慧波羅蜜多無厭意樂又諸菩薩修行如是戒波羅蜜多乃至慧波羅蜜多時展轉相續無一剎那有退有斷乃至究竟坐菩提座如是意樂是名菩薩於所修行戒波羅蜜多乃至慧波羅蜜多廣大意樂又諸菩薩修行如是戒波羅蜜多乃至慧波羅蜜多時於此所攝諸有情所生大歡喜是諸有情由此所攝雖生歡喜猶不能及如是意樂是名菩薩於所修行戒波羅蜜多乃至慧波羅蜜多歡喜意樂又諸菩薩修行如是戒波羅蜜多乃至慧波羅蜜多時觀此所攝一切有情於我己身有大恩德不見己身於彼有恩由資助我阿耨多羅三藐三菩提故如是意樂是名菩薩於所修行戒波羅蜜多乃至慧波羅蜜多恩德意樂又諸菩薩修行如是戒波羅蜜多乃至慧波羅蜜多時雖於無量諸有情所興大戒福乃至慧福而不希報恩當來果報如是意樂是名菩薩於所修行戒波羅蜜多乃至慧波羅蜜多無染意樂又諸菩薩修行如是戒波羅蜜多乃至慧波羅蜜多時以所修行廣大戒聚乃至慧聚所得果報施諸有情不自為己又以此福共諸有情迴向阿耨多羅三藐三菩提如是意樂是名菩薩於所修行戒波羅蜜多乃至慧波羅蜜多善好意樂依止方便修復有三種謂由無分別智觀察三輪皆清淨故所以者何由此方便一切作意所修諸行速成滿故依止自在修亦有三種謂身自在故行自在故說自在故身自在者謂諸如來自性受用二身行自在者謂諸如來變化身由此能示現一切有情一切種同法行故說自在者謂能宣說六波羅蜜多一切種差別無有滯礙故差別云何謂由十八種任持以顯六波羅蜜多差別何等十八謂身任持心任持善法任持善任持菩提任持悲任持不捨有情任持捨下劣心任持無生法忍任持善根方便任持善根圓證任持善根無盡任持無厭倦任持諸所思事成滿任持御眾業任持證入大地任持引發佛性任持建立佛事任持施等六種各三差別如其次第三三所攝施三種者謂財施無畏施法施戒三種者謂律儀戒攝善法戒饒益有情戒忍三種者謂耐怨害忍安受苦忍諦察法忍精進三種者謂被甲精進方便精進饒益有情精進靜慮三種者謂現法樂住靜慮引發神通靜慮饒益有情靜慮慧三種者謂緣世俗慧緣勝義慧緣有情慧當知財施能任持身由飲食等諸資生具攝益受者所依身故無畏施能任持心安慰他心離憂怖故如是餘句隨義應思下劣心者謂諸菩薩厭生死苦同二乘心由安受苦忍所任持故方捨此心善根無盡者謂窮生死際恒作一切有情利益安樂事乃至於無餘涅槃界亦不棄捨由饒益有情精進所任持故御眾業者謂依止內證故教授教誡所化有情心未定者令其得定心已定者令其解脫由饒益有情靜慮所任持故證入大地者謂先信解甚深教法資糧圓滿速能證入初極喜地由緣世俗慧所任持故所餘易了故不重釋又差別者謂施有七種一根本施謂種性位菩薩所有施波羅蜜多依止種性而行施故二弘誓施謂發心位菩薩所有施波羅蜜多依受大願而行施故三攝受施謂自他利行位菩薩所有施波羅蜜多四無執受施謂觀真實義位菩薩所有施波羅蜜多以無施者等分別執受故五無攝受施謂威德位菩薩所有施波羅蜜多雖不攝受外資生具但由虛空藏等三摩地力舉手麾空隨欲皆雨珍寶等物六隨所應施謂成熟位菩薩所有施波羅蜜多隨所化宜而行施故七廣大施謂最勝菩提位所有施波羅蜜多以無上故如施有七種乃至慧亦爾隨其所應攝云何謂為攝菩薩地故於中略說施等波羅蜜多此攝略有四種一種性攝謂施波羅蜜多等種性相應隨順知二發心攝謂差別發心所攝故發心有二種謂無差別差別無差別者謂願我當證阿耨多羅三藐三菩提差別者謂願我施波羅蜜多速得圓滿乃至慧波羅蜜多速得圓滿當知此中由差別發心攝諸波羅蜜多此是彼因故三自他利攝謂由施攝故攝受一切富樂自在是名自利攝由此施故引攝財物為饒益他是名他利攝如是所餘攝相隨義應知四勝義攝此復多種謂或依法界說以真如是施等共相故或依智資糧說以能成辦一切智器故或依智攝受說以能成滿一切智故或依知隨轉說以五波羅蜜多隨慧波羅蜜多轉故或依智相說以慧波羅蜜多是正智自體故如是勝義以真如及正智為體故能攝施等由此略說所餘攝義如理應思所治者謂施等六如其次第以慳悋犯戒忿恚懈怠散亂惡慧為所治復次乃至一切波羅蜜多所攝善法彼所對治及所知障皆是波羅蜜多所治功德者謂依五果無量無邊稱讚勝利皆名功德謂能永斷自所對治是諸波羅蜜多離繫果於現法中由此施等攝受自他是士用果於當來世後後增勝展轉生起是等流果大菩提是增上果感大財富往生善趣無怨無壞多諸喜樂有情中尊身無損害廣大宗族隨其次第是施等波羅蜜多異熟果更互決擇者略有三種一方便二差別三差別顯示方便者謂施方便中一切可得如捨內外一切身財是施方便此方便中若捨一切是施波羅蜜多即於此中若慈悲心遮防一切損害逼迫惱亂他性是戒波羅蜜多即於此中忍受遮礙損害疲倦是忍波羅蜜多即於此中數數發起勇勵施心是精進波羅蜜多即於此中其心純善繫心一境不外流散是靜慮波羅蜜多即於此中善取施行如實因果不取異見是慧波羅蜜多如是乃至慧波羅蜜多方便中隨其所應當善建立由無畏施一切處有施故差別者略有四種一自體差別二助伴差別三勸讚差別四種殖差別施等波羅蜜多自體差別者如其次第以棄捨防護堪耐策勤心住決擇為體助伴差別者謂施等方便中餘波羅蜜多悉皆隨轉如前廣說勸讚差別者謂於施等勸勵讚美隨喜慶悅種殖差別者謂於他相續中建立施等波羅蜜多此中施波羅蜜多是財施餘五波羅蜜多是無畏施一切六是法施皆於他相續中種殖故差別顯示者謂由一行等差別顯示施等波羅蜜多如有問言若施波羅蜜多亦戒波羅蜜多耶設戒波羅蜜多亦施波羅蜜多耶為答此問應作順後句謂所有戒波羅蜜多皆是施波羅蜜多或有施波羅蜜多非戒波羅蜜多謂戒波羅蜜多所不攝施波羅蜜多如是乃至以慧波羅蜜多對施波羅蜜多皆應作順後句餘互相望亦如理應思此中依始業地漸次修者說後必待前前不待後是故皆作順後句若已串習六種頓修皆互相攝如菩薩地說攝善法戒者謂六波羅蜜多若依純雜相資助說應作四句復次諸所有施皆波羅蜜多耶設波羅蜜多皆是施耶為答此問應作三句或有是施非波羅蜜多謂所行施不迴向大菩提或有亦施亦波羅蜜多謂所行施等迴向大菩提或有非施非波羅蜜多謂除上所說法如是乃至依慧波羅蜜多一一皆應作四句如理當思復次一切行施皆能生施波羅蜜多種類福耶此應作四句初句謂所行施不迴向大菩提第二句謂於施波羅蜜多勸勵讚美隨喜慶悅第三句謂所行施迴向大菩提第四句謂除上爾所相如是乃至依慧波羅蜜多各作四句如理應思復次何緣說方廣分為廣大甚深耶由一切種智性廣大甚深故謂此所得一切種智性果最廣大甚深故因受果名是故別說方廣分為廣大甚深復次何緣一分眾生於方廣分廣大甚深不生勝解反懷怖畏耶由遠離法性故未種善根故惡友所攝故法性者謂菩薩種性是彼自體故由一分眾生無菩薩種性故心性下劣於廣大甚深教不能勝解是故怖畏又一分眾生雖有菩薩種性而於大菩提未種正願等諸善根故於此不能勝解是故怖畏又一分眾生雖已種善根而為誹謗大乘眾生惡友所攝故於此不能勝解是故怖畏復次何緣一分眾生於方廣分廣大甚深雖生勝解而不得出離耶由深安住自見取故常堅執著如言義故深安住自見取者更不進求了義經故常堅執著如言義者恒堅封執不了義經故如聞一切法畢竟無自性言故便撥一切諸法性相皆無所有如是於餘不了義經堅執如言義亦爾是故雖信大乘而不得出離以大乘經由種種意說故依此密意薄伽梵於大法鏡經中說如是言若諸菩薩隨言取義不如正理思擇法故便生二十八不正見何等名為二十八不正見耶謂相見損減施設見損減分別見損減真實見攝受見轉變見無罪見出離見輕毀見憤發見顛倒見出生見不立宗見矯亂見敬事見堅固愚癡見根本見於見無見見捨方便見不出離見障增益見生非福見無功果見受辱見誹謗見不可與言見廣大見增上慢見相見者謂聞大乘經中所說一切諸法皆無自性無生無滅本來寂靜自性涅槃等言不善密意但隨此言義便生勝解謂佛所說一切諸法定無自性定無生等執著如是無性等相是名相見彼執著如是無性等相時便謗三自性謂遍計所執自性依他起自性圓成實自性遍計所執自性者謂諸愚夫於色等相周遍計度起增益執謂此是色乃至此是涅槃此所執義無實無體唯有名言之所施設依他起自性者謂即此色等唯是虛妄分別自體又因果性或異不異圓成實自性者謂一切法真如實性於此三性起誹謗行即次三見謂損減施設見損減分別見損減真實見彼如是誹謗一切種一切法時為欲成立此邪見故便復攝受少分道理又於所有開示離言諸法實性了義契經廣設方便皆悉轉變令順己見如是二種即次二見謂攝受見轉變見彼又起如是見若依此見行善不善定皆無罪無有過失一切所行皆歸妙善先所積習一切障垢皆得出離如是二種即次二見謂無罪見出離見彼如是執自見已便於此見相違安立蘊等諸法聲聞藏中妄生輕毀又於不信如是邪見聲聞人等深生憎嫉如是二種即次二見輕毀見憤發見彼又隨順自惡邪見謂我當建立如實空無相無願於非彼相起彼相想而於彼相顛倒建立又作是思惟若能悟入如是法性或令他入一切皆生無量功德如是二種即次二見謂顛倒見出生見若他於彼所起惡見如理詰責彼於爾時竟不樂欲建立自宗反以譏弄妄理詰責於他如是二種即次二見謂不立宗見矯亂見彼又起如是增上慢謂若能如是修行是真供養恭敬諸佛世尊如是見者名敬事見諸有善達無倒法性者為令捨離彼惡見故雖以種種真實成立道理方便開悟堅守愚見曾無捨心謂唯此真餘並邪妄如是見者名堅固愚癡見如上所說諸見所有習氣麁重是名根本見為欲開示如上所說十七種見諸過失門復說餘見謂即相見名於見無見見此實堅執無性等相而起不執一切相想故即損減施設見損減分別見損減真實見名捨方便見由彼誹謗一切法性於勤精進起無用想故即攝受見轉變見名不出離見非方便修學不能證果故即無罪見出離見名障增益見所行邪僻無容盡障故即輕毀見憤發見名生非福見由於正法同梵行所起邪行門便能引發大衰損故即顛倒見出生見名無功果見由所安立非正法性授者受者俱不能證勝進果故即不立宗見矯亂見名受辱見非理興論無宜得勝故即敬事見名誹謗見所不應說強增益故即堅固愚癡見名不可與言見邪執空者不應與言徒設多詞終無所益故即根本見名廣大見由此當來諸惡見類轉增廣故即上所說二十七見皆名增上慢見並能發起虛妄無實增上慢故此云何知由彼經中即次後說如是諸見十七即十十即十七二十七即一一即二十七故復次如方廣分說一切諸法皆無自性此言依何密意說謂無自然性故無自體性故無住自體故無如愚夫所取相性故無自然性者由無自然性故說無自性不遮待緣性故說無自性無自體性者由此自體曾所經有即此自體不可復有故說為無性無住自體者體雖現在未至壞相次必當滅體無住義故說無性無如愚夫所取相性者如諸愚夫未見諦者依止名言戲論熏習門妄取諸法性相遠離如是所取自性故說無性復次於遍計所執自性相無性故於依他起自性生無性故於圓成實自性勝義無性故更依異門顯無性義故言復次一切法者即三自性謂遍計所執自性依他起自性圓成實自性遍計所執自性定無自相自相無故名相無性相無性故名為無性依他起自性待眾緣故非自然生無自然生性故名生無性生無性故名為無性圓成實自性清淨所緣故於依他起中無遍計所執相所顯自體故勝義為自體故無性所顯故名勝義無性勝義無性故名為無性由此道理是故如來說一切法皆無自性非一切種性相俱無說為無性又彼說言一切諸法無生無滅本來寂靜自性涅槃此依何密意說如無自性無生亦爾如無生無滅亦爾如無生無滅本來寂靜亦爾如本來寂靜自性涅槃亦爾復次有四種意趣由此意趣故方廣分中一切如來所有意趣應隨決了何等為四謂平等意趣別時意趣別義意趣眾生意樂意趣平等意趣者如說我於爾時曾名勝觀如來應正等覺與彼法身無差別故別時意趣者如說若有願生極樂世界皆得往生若暫得聞無垢月光如來名者即於阿耨多羅三藐三菩提決不退轉如是等言意在別時故別義意趣者如說一切諸法皆無自性如是等言不可如文便取義故眾生意樂意趣者謂於一善根或時稱讚為令歡喜勇猛修故或時毀呰為遮得少善生喜足故為貪行者稱讚佛土富樂莊嚴為慢行者稱讚諸佛或有增勝為恒悔惱障修善者說如是言於佛菩薩雖行輕毀然彼眾生亦生天趣為不定種性者捨離聲聞下劣意樂故記大聲聞當得作佛又說一乘更無第二復次有四種祕密由此祕密故於方廣分中一切如來所有祕密應隨決了何等為四謂令入祕密相祕密對治祕密轉變祕密如是四種於大乘中略攝如來一切所說祕密道理令入祕密者謂於聲聞乘說色等諸法皆有自性為令無怖畏漸入聖教故相祕密者謂於三自性說一切法皆無自性無生無滅等對治祕密者謂為調伏諸過失者如來宣說種種密教如為對治八種障故說最上乘何等為八謂輕佛法懈怠少善生喜足貪慢行惡作不定性差別廣說指事隨其所應如四意趣說轉變祕密者謂經所說隱密名言如說於不堅堅覺深住於顛倒極煩惱所惱得最上菩提此中密意者謂於不散動起堅固勝覺所以者何堅有二義一貞實二散動由此散動令心剛逸故亦名堅深住於顛倒者謂翻常樂我淨四倒為無常等故名顛倒於此不退故名深住極煩惱所惱者謂於長時精勤苦行極為勞倦所逼惱故得最上菩提者若具如上所說三事定速當證無上菩提復次方廣分中於法三摩地善巧菩薩相云何可知謂由五種因故一剎那剎那消除一切麁重所依二出離種種想得樂法樂三了知無量無分別相大法光明四順清淨分無分別相恒現在前五能攝受轉上轉勝圓滿成就佛法身因如是五種依諸菩薩三種稱讚功德說謂奢摩他稱讚功德毘鉢舍那稱讚功德此二俱分稱讚功德奢摩他稱讚功德復有二種一剎那剎那勝進輕安無有間缺遍所依故剎那剎那消除一切麁重所依二勝解諦觀一切教法無有差別同一味故遠離種種蘊界處等諸義相想得契經等憙樂法樂毘鉢舍那稱讚功德亦有二種一隨所擇法無有間缺不忘失故由憶念門於無量無分別相契經等法以慧照了二轉依前所有色像無分別無加行相恒現在前第五一種是此二俱分稱讚功德法身者謂所知障永斷轉依所攝此於第十地名圓滿於如來地名成就為令法身速得圓滿成就故引殖轉上轉勝等流習氣故名攝受彼因如是五種即顯五修能得五果何等為五謂息相修和合修無相修無功用修轉相修問聲聞藏法菩薩藏法等從法身所流何故眾生以香鬘等供養菩薩藏法便生廣大無邊福聚非聲聞藏法耶答以菩薩藏法是一切眾生利益安樂所依處故能建大義故無上無量大功德聚所生處故云何得決擇略說有二種謂建立補特伽羅建立現觀前為能證後是所證補特伽羅雖非實有由四種緣是故建立謂言說易故順世間故離怖畏故顯示自他具德失故言說易者若於無量色等差別無量差別相想法中總合建立一假有情即呼召往來等種種言說遂不為難順世間者非諸世間唯依法想而起言說多分依有情想而起言說是故聖者為化世間必應同彼方便建立補特伽羅離怖畏者世間有情未會甚深緣起法性若聞一切有情無我便生怖畏不受正化顯示自他具德失者若離假立有情差別唯說諸法染淨相者是則一切無有差別不可了知如是身中如此過失若斷未斷如是身中如此功德若證未證是故建立補特伽羅云何建立略有七種謂病行差別故出離差別故任持差別故方便差別故果差別故界差別故修行差別故病行差別復有七種謂貪行瞋行癡行慢行尋思行等分行薄塵行出離差別有三種謂聲聞乘獨覺乘大乘任持差別有三種謂未具資糧已具未具資糧已具資糧方便差別有二種謂隨信行隨法行果差別有二十七謂信解見至身證慧解脫俱解脫預流向預流果一來向一來果不還向不還果阿羅漢向阿羅漢果極七返有家家一間中般涅槃生般涅槃無行般涅槃有行般涅槃上流退法阿羅漢思法阿羅漢護法阿羅漢住不動阿羅漢堪達阿羅漢不動法阿羅漢界差別者謂欲界異生有學無學如欲界有三色界無色界亦爾又有欲色界菩薩又有欲界獨覺不可思議如來修行差別略有五種一勝解行菩薩二增上意樂行菩薩三有相行菩薩四無相行菩薩五無功用行菩薩如是等補特伽羅無量差別貪行補特伽羅者謂有猛利長時貪欲雖於下劣可愛境界而能發起上品貪故起即長時無斷絕故如貪行者乃至尋思行者亦爾各隨自境猛利長時如理配釋等分行補特伽羅者謂住自性位煩惱遠離猛劣住平等位諸煩惱故隨境界勢力煩惱現行故薄塵行補特伽羅者謂住自性位微薄煩惱如前所說自性位煩惱相今此煩惱望彼是微薄故雖於增上所緣境界而微薄性煩惱現行昔所修習勝對治力所摧伏故聲聞乘補特伽羅者謂住聲聞法性若定不定性是鈍根自求解脫發弘正願修厭離貪解脫意樂以聲聞藏為所緣境精進修行法隨法行得盡苦際當知此中以種性根願意樂境界行果差別說聲聞乘對獨覺菩薩根性說此為鈍若不爾即與隨法行等利根言相違獨覺乘補特伽羅者謂住獨覺法性若定不定性是中根自求解脫發弘正願修厭離貪解脫意樂及修獨證菩提意樂即聲聞藏為所緣境精進修行法隨法行或先未起順決擇分或先已起順決擇分或先未得果或先已得果出無佛世唯內思惟聖道現前或如麟角獨住或復獨勝部行得盡苦際若先未起順決擇分亦不得果如是方成麟角獨住所餘當成獨勝部行大乘補特伽羅者謂住菩薩法性若定不定性是利根為求解脫一切有情發弘大願修無住處涅槃意樂以菩薩藏為所緣境精進修行法隨法行成熟眾生修淨佛土得受大記證成無上正等菩提得受大記者謂住第八菩薩地證得無生法忍故未具資糧補特伽羅者謂緣諦增上法為境發起軟品清信勝解成就軟品順解脫分未定生時已具未具資糧補特伽羅者謂緣諦增上法為境發起中品清信勝解成就中品順解脫分已定生時已具資糧補特伽羅者謂緣諦增上法為境發起上品清信勝解成就上品順解脫分即此生時又未具資糧者謂緣諦增上法為境於諸諦中成就下品諦察法忍成就下品順決擇分未定生時已具未具資糧者謂緣諦增上法為境於諸諦中成就中品諦察法忍成就中品順決擇分已定生時已具資糧者謂緣諦增上法為境於諸諦中成就上品諦察法忍成就上品順決擇分即此生時如是三種補特伽羅由成就順解脫分順決擇分各三品故約能引生順決擇分及諦現觀如其次第未定已定即此生時於諦增上法清信勝相是順解脫分即於此法諦察法忍相是順決擇分如其次第信增上故慧增上故此中三品順決擇分者謂除世第一法由世第一法性唯一剎那必不相續即此生時定入現觀非前位故從下中品順解脫分順決擇分有可退義此唯退現行非退習氣已依涅槃先起善根者不復新起故依此下品順解脫分善根薄伽梵說若有具世間增上品正見雖經歷千生不墮三惡趣又有四種順解脫分一者依憑順解脫分二者勝解順解脫分三者愛樂順解脫分四者趣證順解脫分從善法欲乃至為求解脫所有善根皆名依憑順解脫分於彼相應教法所有勝解俱行善根是名勝解順解脫分緣解脫境作意相續清淨喜俱所有善根是名愛樂順解脫分即於此生決定發起順決擇分所有善根是名趣證順解脫分復有六種順決擇分謂隨順順決擇分勝進順決擇分通達順決擇分餘轉順決擇分一生順決擇分一座順決擇分若最初所起緣諦境行下品善根是名隨順順決擇分即此善根轉成中品是名勝進順決擇分望前下品是增勝故即此善根增至上品於此生中決定堪能通達諦理是名通達順決擇分又即此位中不定種性者為迴向最勝菩提及諸獨覺為求無師自證菩提轉趣餘生是名餘轉順決擇分若於此生定能通達是名一生順決擇分若於此座定能通達是名一座順決擇分隨信行補特伽羅者謂資糧已具性是鈍根隨順他教修諦現觀隨法行補特伽羅者謂資糧已具性是利根自然隨順諦增上法修諦現觀信解補特伽羅者謂隨信行已至果位見至補特伽羅者謂隨法行已至果位身證補特伽羅者謂諸有學已具證得八解脫定即不還果說名身證由身證得八解脫定具足住故八解脫者謂有色觀諸色等後當廣說慧解脫補特伽羅者謂已盡諸漏而未具證八解脫定唯究竟斷慧所對治煩惱障故俱分解脫補特伽羅者謂已斷諸漏及具證八解脫定由煩惱障分及定障分俱得解脫故預流果向補特伽羅者謂住順決擇分位及住見道十五心剎那位此中意說始從一座順決擇分乃至未得初果皆名預流果向豫流果補特伽羅者謂住見道第十六心剎那位即此見道亦名入正性決定亦名於法現觀問誰於見道最後心位得初果耶答若於欲界未離欲者後入正性決定得預流果謂次第者雖少分離欲亦名未離欲彼後入正性決定至第十六心位得預流果若倍離欲者後入正性決定得一來果謂先用世間道已斷欲界修道所斷六品煩惱名倍離欲彼後入正性決定至第十六心位得一來果若已離欲者後入正性決定得不還果謂先用世俗道已斷欲界修道所斷九品煩惱名已離欲彼後入正性決定至第十六心位得不還果問若已永斷見道所斷一切煩惱得預流果何故但言永斷三結得預流果耶答最勝所攝故由此三種障解脫得最為殊勝所以者何於解脫是不發趣因故雖已發趣復為邪出離因故及不正出離因故由薩迦耶見執五取蘊為我我所深生愛樂故於大苦聚不生厭背於勝解脫無發趣心或有眾生雖已發趣解脫然由戒禁取及疑僻執邪道疑正道故便邪出離及不正出離又此三結是迷所知境因故迷見因故迷對治因故所以者何由薩迦耶見迷所知境於大苦聚虛妄增益我我所相故由戒禁取迷能知見於顛倒見謂為清淨出離因故由疑迷正對治於三寶所不決定故一來果向補特伽羅者謂於修道中已斷欲界五品煩惱安住彼道所以者何由見道後已斷欲界乃至中中品煩惱及住彼斷道故一來果補特伽羅者謂於修道中已斷欲界第六品煩惱安住彼道所以者何由已永斷中軟品煩惱斷道究竟建立此故不還果向補特伽羅者謂於修道中已斷欲界第七第八品煩惱安住彼道所以者何由一來果後已斷欲界軟上軟中品煩惱及住彼斷道建立此故不還果補特伽羅者謂於修道中已斷欲界第九品煩惱安住彼道所以者何由彼永斷欲界軟軟品煩惱斷道究竟建立此故問若已永斷一切見道所斷煩惱及已永斷欲界修道所斷一切煩惱得不還果何故但言永斷五順下分結得不還果耶答最勝所攝故云何最勝由此五結能為下趣下界勝因故名最勝所以者何下趣者謂地獄畜生餓鬼下界者謂欲界以薩迦耶見戒禁取疑為最勝因令諸有情不越下趣故以貪欲瞋恚為最勝因令諸有情下越下界故阿羅漢果向補特伽羅者謂已永斷有頂八品煩惱安住彼道阿羅漢果補特伽羅者謂已永斷有頂第九品煩惱安住彼究竟道問若阿羅漢永斷三界一切煩惱何故但言永斷一切五順上分結得阿羅漢果耶答最勝所攝故云何最勝由此五結是取上分因及不捨上分因故名最勝所以者何由色無色愛取欲界上色無色界生故由掉慢無明不捨此上生故以愛慢疑上靜慮者為彼所惱故極七返有補特伽羅者謂即豫流於人天生往來雜受極至七返得盡苦際家家補特伽羅者謂即預流或於天上或於人中從家至家得盡苦際所以者何即預流果進至一來果向或於天上或於人中決定往來極受二有方般涅槃故一間補特伽羅者謂即一來或於天上唯受一有得盡苦際所以者何即一來果進至不還果向或於天上唯受一有得般涅槃故唯有一隙容此一生故名一間中般涅槃補特伽羅者謂生結已斷起結未斷或中有纔起即便聖道現前得盡苦際或中有起已為趣生有纔起思惟即便聖道現前得盡苦際或思惟已發趣生有未到生有即便聖道現前得盡苦際此中顯示三種中般由煩惱力往趣生處令生有相續此煩惱已盡唯由隨眠力令命終後諸蘊續起此隨眠餘猶未盡或中有纔起由串習力聖道現前斷餘隨眠即於此位入般涅槃或中有起已為往生有纔發思惟聖道現前斷餘隨眠入般涅槃或思惟已往生有處未得生有聖道現前斷餘隨眠入般涅槃如是三種望生有處未發纔發已遠去位差別建立隨順七善丈夫趣經生般涅槃補特伽羅者謂二結俱未斷纔生色界已即便聖道現前得盡苦際無行般涅槃補特伽羅者謂生彼已不由加行聖道現前得盡苦際不由加行者由宿串習力無漏聖道任運現前無功用故有行般涅槃補特伽羅者謂生彼已由加行力聖道現前得盡苦際由加行者與上相違故上流補特伽羅者謂於色界地地中皆受生已乃至最後入色究竟於彼無漏聖道現前得盡苦際復有乃至往到有頂聖道現前得盡苦際此中顯示二種上流一極至色究竟二極至有頂極至色究竟者謂多愛味補特伽羅由多生起軟等靜慮差別愛味故始從梵眾天乃至色究竟於一切處次第各受一生乃至最後入色究竟得般涅槃極至有頂者謂不雜修第四靜慮唯避淨居如前次第生一切處乃至有頂方般涅槃又雜修第四靜慮有五品差別一下品修二中品修三上品修四上勝品修五上極品修由此五品雜修第四靜慮故如其次第生五淨居退法阿羅漢者謂鈍根性若遊散若不遊散若思惟若不思惟皆可退失現法樂住思惟者欲害自身不思惟者不欲害自身退現法樂住者謂退世間靜慮等定思法阿羅漢者謂鈍根性若遊散若不遊散若不思惟即可退失現法樂住若思惟已能不退失護法阿羅漢者謂鈍根性若遊散便可退失現法樂住若不遊散即能不退住不動阿羅漢者謂鈍根性若遊散若不遊散皆能不退現法樂住亦不能練根練根者謂轉下鈍根成上利根是故不動法不說能練根性是利根故堪達阿羅漢者謂鈍根性若遊散若不遊散皆能不退現法樂住堪能練根不動法阿羅漢者謂利根性若遊散若不遊散皆能不退現法樂住欲界異生補特伽羅者謂於欲界若生若長不得聖法欲界有學補特伽羅者謂於欲界若生若長已得聖法猶有餘結欲界無學補特伽羅者謂於欲界若生若長已得聖法無有餘結如欲界有三如是色無色界各有三種隨相應知欲色界菩薩者謂與滅離無色界生靜慮相應住靜慮樂而生欲界或生色界問何緣菩薩不生無色界答若已證得最勝威德菩薩凡所受生皆欲利益安樂眾生以無色界非成熟眾生處故滅離無色界生靜慮者謂能除遣無色界生所有勝定住靜慮樂者謂不退靜慮由此菩薩善巧迴轉故為欲成熟所化有情或生欲界或生色界欲界獨覺者謂無佛出世時生於欲界自然證得獨覺菩提不思議如來者謂且於欲界始從示現安住覩史多天妙寶宮殿乃至示現大般涅槃示現一切諸佛菩薩所行大行一切菩薩所行者謂從示現覩史多天宮乃至現大神變降伏魔軍諸佛所行者謂從示現成等正覺乃至示現大般涅槃勝解行菩薩者謂住勝解行地中成就菩薩下中上忍由其安住菩薩種姓始從初發大菩提願乃至未入極歡喜地未得出世真實內證故名勝解行菩薩增上意樂行菩薩者謂十地中所有菩薩由已證得出世內證清淨意樂故有相行菩薩者謂住極喜離垢發光焰慧極難勝現前地中所有菩薩由此六地雖不喜樂而為諸相所間雜故無相行菩薩者謂住遠行地中所有菩薩由此菩薩若作功用乃至隨其欲樂能令諸相不現行故無功用行菩薩者謂住不動善慧法雲地中所有菩薩由此菩薩已得純熟無分別智故復次如說預流補特伽羅此有二種一漸出離二頓出離漸出離者如前廣說頓出離者謂入諦現觀已依止未至定發出世間道頓斷三界一切煩惱品品別斷唯立二果謂預流果阿羅漢果品品別斷者謂先頓斷欲色無色界修道所斷上上品隨眠如是乃至軟軟品頓斷三界者如見道所斷非如世間道界地漸次品品別斷此義以何為證如指端經說諸所有色乃至識若過去若未來若現在廣說乃至若遠若近總此一切略為一分一團一積一聚如是略已應觀一切皆是無常一切皆苦乃至廣說依如是觀但可建立初後二果由此二果如其次第永斷三界一切見修所斷煩惱無餘所顯故不立第二第三兩果由此二果已見諦者唯斷欲界修道所斷有餘無餘所顯故又依如是頓出離者如來於分別經中預流果無間即建立阿羅漢果如是補特伽羅多於現法或臨終時善辦聖旨設不能辦由願力故即以願力還生欲界出無佛世成獨勝果設不辦者未能無餘離諸欲故即以願力生欲界者彼能速證般涅槃故建立現觀略有十種謂法現觀義現觀真現觀後現觀寶現觀不行現觀究竟現觀聲聞現觀獨覺現觀菩薩現觀法現觀者謂於諸諦增上法中已得上品清信勝解隨信而行所以者何由於諸諦增上契經等法中從聞他音增上緣力已得最後順解脫分善根所攝上品清信勝解由得如是清信勝解故說名以法現觀現觀諸諦義現觀者謂即於諸諦增上法中已得上品於諸諦境諦察法忍此忍居順決擇分位所以者何由即於如上所說法中如理作意增上緣力於苦等諦境已得最後順決擇分善根所攝上品諦察法忍此諦察法忍由三種如理作意所顯發故復成三品謂上軟上中上上上軟者謂即此生時軟位上中者謂頂忍位上上者謂世第一法位真現觀者謂已得見道十六心剎那位所有聖道又於見道中得現觀邊安立諦世俗智由出世智增上緣力長養彼種子故名得此智而不現前以見道十六心剎那無有間斷不容現起世間心故於修道位此世俗智方現在前後現觀者謂一切修道由見道後一切世間出世間道皆名後現觀故寶現觀者謂於佛證淨於法證淨於僧證淨由佛聖弟子於三寶所已得決定證清淨信謂薄伽梵是真正等覺者法毘奈耶是真善妙說聖弟子眾是真淨行者不行現觀者謂已證得無作律儀故雖居學位而謂我今已盡地獄畜生餓鬼顛墜惡趣我不復能造惡趣業感惡趣異熟已得無作律儀者謂已證得聖所愛戒所攝律儀由得此故此所對治地獄異熟等必不復行由地獄等永盡不行故名不行現觀究竟現觀者如道諦中究竟道說謂已息一切麁重已得一切離繫得如是等聲聞現觀者謂前所說七種現觀從聞他音而證得故名聲聞現觀獨覺現觀者謂前所說七種現觀不由他音而證得故名獨覺現觀菩薩現觀者謂諸菩薩於前所說七現觀中起修集忍而不作證為於聲聞獨覺調伏方便中得善巧故哀戀眾生不於下乘而出離故然於菩薩極喜地中入諸菩薩正性決定是名菩薩現觀已說現觀差別今當說問聲聞菩薩現觀有何差別答略說有十一種謂境界差別任持差別通達差別誓願差別出離差別攝受差別建立差別眷屬差別勝生差別生差別果差別境界差別者謂緣方廣大乘為境故任持差別者謂滿大劫阿僧企耶福智資糧圓滿故通達差別者謂由補特伽羅法無我理增上法方便所引出世間智俱通達二無我故誓願差別者謂能通達一切有情與己平等猶如自身誓願攝益故出離差別者謂依十地而出離故攝受差別者謂無住涅槃所攝受故建立差別者謂善修治諸佛淨土故眷屬差別者謂攝受一切所化眾生為眷屬故勝生差別者謂如世間腹所孕子繼父種族令不斷絕如是菩薩紹隆佛種令不斷絕是佛真子相故生差別者謂於如來大集會中生故果差別者復有十種謂轉依差別功德圓滿差別五相差別三身差別涅槃差別證得和合智用差別障清淨差別和合作業差別方便示現成等正覺入般涅槃差別五種拔濟差別轉依差別者謂染不染一切種所依麁重永斷故一切無上功德所依永轉故功德圓滿差別者謂力無所畏不共佛法等無邊功德永成滿故五相差別者謂清淨等五相差別一清淨差別謂永斷一切煩惱并習氣故二圓淨差別謂遍修治佛淨土故三身差別謂法身圓滿故四受用差別謂一切時處大集會與諸菩薩受用種種大法樂故五業差別謂隨其所應起種種變化遍於十方無量無邊諸世界中作諸佛事故三身差別者謂證得圓滿自性受用變化身故涅槃差別者謂於無餘涅槃界為欲利樂一切有情一切功德無斷絕故證得和合智用差別者謂證得最極清淨法界一味故於彼能依一切種妙智用一一佛功能等一切佛功能故障清淨差別者謂永斷一切煩惱障所知障故和合作業差別者謂化導一一有情作用皆一切佛增上力故方便示現成等正覺入般涅槃差別者謂於十方一切世界隨其所應乃至後際數數示現成正覺等令一切所化眾生成熟解脫故五種拔濟差別者謂拔濟災橫等五事一拔濟災橫謂如來入城邑等時令盲聾等得眼耳等二拔濟非方便謂令得世間正見遠離一切邪惡見故三拔濟惡趣謂令生見道越諸惡趣故四拔濟薩迦耶謂令證阿羅漢果永脫三界故五拔濟乘謂令諸菩薩不樂下乘故問如經說四無量等最勝功德何現觀所攝耶答後現觀究竟現觀所攝所以者何如是最勝功德諸聖弟子等或於修道或究竟道之所發起是故二現觀所攝彼復云何謂無量解脫勝處遍處無諍願智無礙解神通相隨顯清淨力無畏念住不護無忘失法永斷習氣大悲十八不共佛法一切種妙智如是等功德如來於諸經中或依聲聞乘說或依大乘說此諸功德隨其所應略以五門顯示其相謂所依境界行相自體助伴無量者謂四無量一慈無量二悲無量三喜無量四捨無量慈云何謂依止靜慮於諸有情與樂相應意樂住具足中若定若慧及彼相應諸心心法此中顯慈無量以靜慮為所依有情為境界願彼與樂相應為行相定慧為自體一切功德皆奢摩他毘鉢舍那所攝故諸心心法為助伴當知悲等一切功德隨其所應亦爾悲云何謂於諸有情離苦意樂住具足中若定若慧餘如前說所依自體助伴與慈相似故喜云何謂於諸有情不離樂意樂住具足中若定若慧餘如前說捨云何謂依止靜慮於諸有情利益意樂住具足中若定若慧餘如前說利益意樂者謂於與樂相應等有情所棄捨愛等作是思惟當令彼解脫煩惱如是意樂名捨行相利益意樂行相圓滿名住具足解脫者謂八解脫廣說如經云何有色觀諸色解脫謂依止靜慮於內未伏見者色想或現安立見者色想觀所見色住具足中若定若慧及彼相應諸心心法乃至為解脫變化障有色者謂於內身未依無色定伏除見者色想故或見者色想安立現前故觀諸色者謂以意解觀見好惡等色故解脫者謂能解脫一切變化障故云何內無色想觀外諸色解脫謂於內已伏見者色想或現安立見者無色想觀所見色住具足中若定若慧餘如前說內無色想者謂於內身已依無色定伏除見者色想故或見者無色想安立現前故謂見者名想現在前行餘如前釋云何淨解脫身作證具足住謂於內淨不淨諸色已得展轉相待想展轉相入想展轉一味想故於彼已得具足中若定若慧餘如前說乃至為解脫淨不淨變化煩惱生起障此中顯示於淨不淨諸色依展轉相待想展轉相入想得展轉一味想所以者何待諸淨色於餘色中謂為不淨待不淨色於餘色中謂為清淨非不相待何以故唯見一類時淨不淨覺無故又於淨中不淨性所隨入於不淨中淨性所隨入何以故於薄皮所覆共謂為淨中現有髮毛等三十六種不淨物故如是展轉總一切色合為一味清淨想解如是已得隨所樂色解脫自在者能斷淨不淨色變化障及於此中煩惱生起障何等名於變化煩惱謂於淨色變化加行功用與不淨色變化相違故云何無邊虛空處解脫謂於隨順解脫無邊虛空處住具足中若定若慧餘如前說如無邊虛空處解脫無邊識處無所有處非想非非想處解脫亦爾乃至為解脫寂靜解脫無滯礙障如是四種若聖弟子所得能順無漏是清淨性方名解脫解脫愛味故寂靜解脫者謂超色無色於中清淨名無滯礙味著無色是此障云何想受滅解脫謂依止非想非非想處解脫超過諸餘寂靜解脫住於似真解脫具足住中心心法滅為解脫想受滅障此顯想受滅解脫以非想非非想處為所依無境界行相助伴心心法無故以心心法滅為自體又此解脫似真解脫圓滿為性以聖弟子由出世間道已得轉依諸心心法暫不現起於此位中極寂靜故染污意不現行故此八解脫亦名聖住諸聖所住故然諸聖者多依二住謂第三第八以最勝故是故經中於此二解脫有身作證具足住言非餘由此二種如其次第有色無色解脫障斷無餘故證得圓滿轉依故說名最勝勝處者謂八勝處廣說如經前四勝處由二解脫所建立後四勝處由一解脫所建立從彼所流故所以者何謂內有色想觀外色少若好若惡若劣若勝於彼諸色勝知勝見得如實想是初勝處內有色想觀外色多若好若惡廣說乃至得如實想是第二勝處此二勝處從有色觀諸色解脫所出內無色想觀外色少廣說乃至得如實想是第三勝處內無色想觀外色多廣說乃至得如實想是第四勝處此二勝處從內無色想觀外諸色解脫所出是故前四勝處由二解脫所建立內無色想觀外諸色若青青顯青現青光猶如烏莫迦花或如婆羅痆斯深染青衣若青青顯青現青光如是內無色想觀外諸色若青乃至青光亦爾於彼諸色勝知勝見得如實想是第五勝處內無色想觀外諸色若黃乃至黃光猶如羯尼迦花或如婆羅痆斯深染黃衣若黃廣說乃至得如實想是第六勝處內無色想觀外諸色若赤乃至赤光猶如般豆時縛迦花或如婆羅痆斯深染赤衣若赤廣說乃至得如實想是第七勝處內無色想觀外諸色若白白顯白現白光猶如烏沙斯星色或如婆羅痆斯極鮮白衣若白白顯白現白光如是內無色想觀外諸色若白白顯白現白光亦爾於彼諸色勝知勝見得如實想是第八勝處如是四勝處從淨解脫身作證具足住所出此中解脫是意解所緣勝處是勝伏所緣少多等境隨意自在或令隱沒故或隨欲轉故少色者有情數色其量小故多色者非有情數色舍林地山等其量大故好色惡色者淨不淨顯色所攝劣色勝色者若人若天隨其次第於彼諸色勝者自在轉故知者由奢摩他道故見者由毘鉢舍那道故得如實想者謂於已勝未勝中得無增上慢想故若青者是總句青顯者是俱生青青現者是和合青青光者謂彼二所放鮮淨光青如青黃赤白廣說亦爾於一處說二譬喻者為顯俱生和合二顯色故謂若青者總舉花衣二青青顯者依花青說以俱生故青現者依衣青說以和合方成故青光者依二種說由彼二種俱有鮮淨光故如是二譬喻中若青青顯等總句釋句如相應知如青黃等亦爾餘如解脫中說何等為餘謂內有色想觀外色等如有色觀諸色等隨相應釋已說勝處勝所緣境界遍處者謂於遍滿住具足中若定若慧及彼相應心心法是名遍處遍滿者其量廣大周普無邊此復十種謂地水火風青黃赤白無邊空處無邊識處皆悉遍滿問何故於遍處建立地等答由此遍處觀所依能依色皆遍滿故若於此中不建立地等遍處者即離所依大種亦不能觀青等所造色為遍滿相是故為觀所依能依皆悉遍滿建立地等餘隨所應如解脫中說謂無邊空處等當知此中依解脫故造修由勝處故起方便由遍處故成滿若於彼得成滿即於解脫究竟復次無諍者謂依止靜慮於防護他所應起煩惱住具足中若定若慧及彼相應諸心心法所以者何住無諍者若欲往詣一切有情所應見處先於自所住處以願智力觀彼有情為於我身當來煩惱現前行不如是觀已若知於我所當起愛恚慳嫉等煩惱即便不往若不當起乃往其所以能護他諸煩惱諍令不當起故名無諍願智者謂依止靜慮於為了所知願具足中若定若慧餘如前說所以者何由得願智者為欲了知所有三世等所應知事先於彼彼事發正願心願我如實了知如是如是次入增上靜慮從彼起已所願成滿謂能了知所應知故無礙解者謂四無礙一法無礙解二義無礙解三訓詞無礙解四辯才無礙解法無礙解者謂依止靜慮於一切法名差別無礙具足中若定若慧餘如前說名差別者謂依無明等於無智無見不現觀等差別名中無礙具足若定若慧乃至廣說名法無礙解義無礙解者謂於諸相及意趣無礙具足中若定若慧餘如前說相者謂諸法自相共相意趣者謂別義等若於此中通達無礙具足名義無礙解訓詞無礙解者謂於諸方言音及訓釋諸法言詞無礙具足中若定若慧餘如前說諸方言音者謂無量國邑各隨自想所起種種言音差別訓釋諸法言詞者謂可破壞故名世間可變壞故名色如是等若於是中通達無礙名訓詞無礙解辯才無礙解者謂於諸法差別無礙具足中若定若慧餘如前說諸法差別者謂實有假有世俗有勝義有如是等若於此中通達無礙名辯才無礙解神通者謂六神通一神境通二天耳通三心差別通四宿住隨念通五死生通六漏盡通神境通者謂依止靜慮於種種神變威德具足中若定若慧及彼相應諸心心法種種神變威德具足者謂變一為多等種種神變自在具足天耳通者謂依止靜慮於隨聞種種音聲威德具足中若定若慧餘如前說種種聲者謂人天等聲心差別通者謂依止靜慮於入他有情心行差別威德具足中若定若慧餘如前說入他有情心行差別者謂如實知有貪等心行差別宿住隨念通者謂依止靜慮於隨念前際所行威德具足中若定若慧餘如前說隨念前際所行者謂隨念過去生名字種族等展轉差別事死生通者謂依止靜慮於觀有情死生差別威德具足中若定若慧餘如前說觀諸有情死生差別者謂以天眼觀諸有情死時生時好色惡色當往善趣當往惡趣後際差別漏盡通者謂依止靜慮於漏盡智威德具足中若定若慧及彼相應諸心心法漏盡智者謂由此智通達一切漏盡方便及諸漏盡威德具足者此智成滿故相隨好者謂依止靜慮於相隨好莊嚴所依示現具足中若定若慧及彼相應諸心心法并彼所起異熟果所以者何謂佛世尊由定慧增上力為欲化度諸有情故示現三十二大丈夫相及八十種隨好相莊嚴色身然佛世尊非彼自體以法身所顯故若諸菩薩能如是示現者當知定慧為其自性若所餘於大集會中生者用彼所起異熟果為自性清淨者謂四清淨一依止清淨二境界清淨三心清淨四智清淨如是四種一切相清淨唯佛世尊及已得大神通菩薩摩訶薩所得依止清淨者謂依止靜慮於隨所欲依止取住捨具足中若定若慧及彼相應諸心心法取住捨具足者謂隨所欲生即便能取既生彼已隨其所欲壽行分量即能留住若欲捨諸壽行即便能捨如其次第三種具足境界清淨者謂於隨所欲境界變化智具足中若定若慧乃至廣說變化智具足者謂先無今有色等名化轉先已生色等令成金銀等名變悟一切種境相差別名智如其次第三種具足心清淨者謂於如所欲三摩地門自在具足中若定若慧餘如前說由隨所欲剎那剎那能入無量三摩地差別故智清淨者謂依止靜慮於隨所欲陀羅尼門任持具足中若定若慧餘如前說陀羅尼門任持具足者謂於四十二字中隨思惟一字以此為先便能證得一切法差別名言善巧力者謂如來十力一處非處智力二自業智力三靜慮解脫三摩地三摩鉢底智力四根上下智力五種種勝解智力六種種界智力七遍趣行智力八宿住隨念智力九死生智力十漏盡智力處非處智力者謂依止靜慮於一切種處非處智具足中若定若慧及彼相應諸心心法一切種處非處智具足者謂於一切種因非因智無著無礙現行中所有三摩地等自業智力者謂於一切種自業智具足中若定若慧餘如前說以於一切種自業智無著無礙現行中所有三摩地等如是餘力隨其所應當正建立云何隨其所應靜慮解脫三摩地三摩鉢底智力者謂於一切種靜慮解脫等持等至智具足中若定若慧餘如前說由於一切種靜慮解脫等持等至智無著無礙現行中所有三摩地等為體故如是根上下智力者謂於一切種根上下智無著無礙現行中所有三摩地等種種勝解智力者謂於一切種差別勝解智無著無礙現行中所有三摩地等種種界智力者謂於一切種差別界智無著無礙現行中所有三摩地等遍趣行智力者謂於一切種遍趣行智無著無礙現行中所有三摩地等宿住隨念智力者謂於一切種宿住隨念智無著無礙現行中所有三摩地等死生智力者謂於一切種死生智無著無礙現行中所有三摩地等漏盡智力者謂於一切種漏盡智無著無礙現行中所有三摩地等無畏者謂四無畏一正等覺無畏二漏盡無畏三障法無畏四出苦道無畏正等覺無畏者謂依止靜慮由自利門於一切種所知境界正等覺自稱德號建立具足中若定若慧及彼相應諸心心法如經言我是正等覺者設有世間沙門婆羅門若天魔梵依法立難或令憶念言於是法非正等覺我於是事正見無緣以於此事正見無由故得安隱住無怖無畏自稱我處大仙尊位於大眾中正師子吼轉大梵輪一切世間沙門婆羅門若天魔梵所不能轉漏盡無畏者謂依止靜慮由自利門於一切種漏盡自稱德號建立具足中若定若慧餘如前說如經言我諸漏永盡如是等廣說如前障法無畏者謂依止靜慮由利他門於一切種說障礙法自稱德號建立具足中若定若慧餘如前說如經言又我為諸弟子說障礙法染必為障乃至廣說出苦道無畏者謂依止靜慮由利他門於一切種說出離道法自稱德號建立具足中若定若慧餘如前說如經言又我為諸弟子說出離道諸聖修習決定出離決定通達設有世間沙門婆羅門若天魔梵依法立難或令憶念言修此道非正出離不正盡苦及證苦邊我於是事正見無緣乃至廣說如是四無畏略說有二謂自利利他前二是自利由智斷差別故後二是利他由遠離所治法修習能治法故以正等覺無畏由內智自利門言我於一切種所知境界差別邊際皆正等覺於一切世間前自稱德號立正無難具足中所有定慧乃至廣說當知餘無畏如應亦爾一切種漏盡者謂諸煩惱并習氣永盡一切種障礙法者謂一切雜染所對治法一切種出離道者謂從方便道乃至究竟道念住者即諸如來三不共念住謂御大眾時於一切種煩惱不現行具足中若定若慧廣說如前何等為三念住所謂大師哀愍一切欲求義利起大悲心為諸弟子宣說法要告諸比丘汝等當知此能利益此能安樂此能利益安樂爾時若有諸弟子眾恭敬聽聞聞已諦受住奉教心精進修行法隨法行如來於彼不生歡喜心不踊躍但起大捨住念正知隨諸聖眾所應修習教誡教授是名初不去念住又復大師哀愍一切欲求義利起大悲心為諸弟子宣說法要乃至此能利益安樂爾時若有諸弟子眾不恭敬聽聞乃至不精進修行法隨法行如來於彼不生恚恨不捨保任心無悵恨但起大捨乃至廣說是名第二不共念住又復大師哀愍一切欲求義利起大悲心為諸弟子宣說法要乃至此能利益安樂爾時一分弟子恭敬聽聞乃至精進修行法隨法行一分弟子不恭敬聽聞乃至不精進修行法隨法行如來於彼不生歡喜乃至心不悵恨如是三念住顯大師御眾時隨其次第於一切種愛恚俱煩惱并習氣不現行具足中所有定慧等為體不護者即三不護謂大師御眾時於隨所欲教授教誡方便具足中若定若慧乃至廣說何等為三如經言如來身業清淨現行無不清淨現行身業可須覆藏謂勿他知我之所有語業意業現行亦爾由彼大師心無懼慮善御所化一切大眾隨其所欲自然強力折伏攝受教誡教授方便具足無忘失法者謂於一切種隨其所作所說明記具足中若定若慧乃至廣說此中顯示依化事門於隨所作等念具足中所有三摩地等是無忘失法永斷習氣者謂一切智者於非一切智所作不現行具足中若定若慧乃至廣說此中顯示一切智者於所有能表有餘煩惱所知障身語所作不現行具足中所有三摩地等是永斷習氣大悲者謂於緣無間苦境大悲住具足中若定若慧乃至廣說此中顯示於緣一切三界有情無間一切種苦境大悲住具足中所有三摩地等是名大悲不共佛法者即十八不共佛法彼復云何謂於不共身語意業清淨具足中於所依及果根未得不退具足中於不共業現行具足中於不共智住具足中若定若慧乃至廣說何等十八如經言如來無有誤失無卒暴音無忘失念無不定心無種種想無不擇捨志欲無退精進無退念無退定無退慧無退解脫無退一切身業智為前導隨智而轉一切語業智為前導隨智而轉一切意業智為前導隨智而轉知過去世無著無礙知未來世無著無礙知現在世無著無礙建立彼相如經廣說如來無有誤失者謂阿羅漢比丘雖漏已盡為乞食故出遊城邑或於一時與惡象惡馬惡牛惡狗等共為遊止或於一時踐躡叢刺齊足越坑或於一時入女人家不依正理而作語言或於林野捨棄正道而行邪徑或與盜賊猛惡獸等共為遊止如是等誤失事阿羅漢猶有如來永無無卒暴音者謂阿羅漢或於一時遊行林野迷失道路或入空宅揚聲叫喚發大暴音因不染污習氣過失聚露脣齒而現大笑如是等卒暴音阿羅漢猶有如來永無無忘失念者謂阿羅漢猶有不染污久遠所作久遠所說忘失憶念如來永無無不定心者謂阿羅漢斂心方定出即不定如來於一切位無不定心無種種想者謂阿羅漢於有餘生死起違逆想於無餘涅槃起寂靜想如來於生死涅槃無差別想由住第一大捨故無不擇捨者謂阿羅漢不以智慧簡擇棄捨有情利益事如來無此等事故無不擇捨又阿羅漢於所知障淨有未得退謂志欲退精進退念退定退慧退解脫退如是六退如來永無又阿羅漢或於一時善身業轉或於一時無記身業轉語業意業亦爾如來三業智為前導故隨智而轉故無有無記智為前導者智所等起故隨智而轉者與智俱行故又阿羅漢比丘於三世所知事不能起心即解故智見有著不能一切悉解故智見有礙如來於三世境暫起心時即遍知一切是故智見無著無礙十八中前六於不共身語意業清淨具足中所有三摩地等為體無有誤失依身清淨說無卒暴音依語業清淨說無忘失念無不定心無種種想無不擇捨此四依意業清淨說志欲無退乃至解脫無退此六於所依及果根未得不退具足中所有三摩地等為體所依謂志欲果謂解脫根謂精進等一切身語意業智為前導隨智而轉此三於不共業現行具足中所有三摩地等為體知去來今無著無礙此三於不共智住具足中所有三摩地等為體一切種妙智者謂於蘊界處一切種妙智性具足中若定若慧及彼相應諸心心法云何於蘊界處一切種妙智性具足謂於蘊等自性差別相通達一切差別邊際智成滿故云何引發如是等功德謂依止清淨四靜慮若外道若聲聞若菩薩等引發四無量五神通多分依止邊際第四靜慮若聲聞若菩薩若如來等引發所餘功德何因引發如是功德謂依止靜慮數數思惟隨所建立法故此中顯示如是等功德引發所依止能引發補特伽羅能引發方便云何能引發方便謂於隨所建立教法以眾多作意定心起數數思惟行相如欲引發無量時依止靜慮於慈俱心無恨無怨等教法以修慧相應作意數數思惟欲引發神通等時依止靜慮於變一為多等教法以修慧相應作意數數思惟如是於一切處數數思惟如所建立隨相應知又如是等功德略有二種一現前發起自所作用二安住自性若現前發起自所作用以出世間後所得世俗智為體若安住自性用出世間智為體又現前發起自所作用者謂諸聖者隨其所應發起斷所治障等種種作業安住自性者謂最勝寂靜無分別智所攝無緣無量等現法樂住復次無量作何業謂捨所治障哀愍住故能速圓滿福德資糧成熟有情心無懈倦捨所治障者謂如其次第四無量能捨瞋害不樂愛恚故哀愍住者謂四無量於利益有情事隨順轉住由於一切有情哀愍住故能速圓滿福德資糧成熟有情心無懈倦者由愍諸有情不顧自身故解脫作何業謂引發變化事於淨不淨變化無有艱難於寂靜解脫無有滯礙能住第一寂靜聖住由勝解思惟故此中顯初二解脫能引發變化事由第三解脫於淨不淨變化無有艱難由四無色解脫於寂靜解脫無有滯礙由最後解脫能住第一寂靜聖住由勝解思惟故者顯如是如是勝解義是解脫義勝處作何業謂能令前三解脫所緣境界自在而轉由勝伏所緣故遍處作何業謂善能成辦解脫所緣遍滿流布故無諍作何業謂所發語言聞皆信伏愛護他心最為勝故如其所應發語言故願智作何業謂能善記別三世等事一切世間咸所恭敬由達一切眾所歸仰故無礙解作何業謂善說法要悅眾生心能絕一切諸疑網故神通作何業謂以身業語業記心化導有情令入聖教善知有情一切心行及過未已如應教授令永出離此中顯示神境天耳乃至漏盡通如其次第能起身業化導等用由天耳通解了一切言音差別能引語業故相及隨好作何業謂能令暫見謂大丈夫心生淨信清淨作何業謂由此勢力故取生有隨其樂欲或住一劫或復劫餘或捨壽行或於諸法自在而轉或於諸定自在而轉或復任持諸佛正法此中顯示由所依清淨隨其所樂於所依身取住捨自在即攝三句謂故取生有等由境界清淨於諸法中得自在轉由心清淨於三摩地得自在轉由智清淨任持如來無上正法力作何業謂為除捨無因惡因論不作而得論無倒宣說增上生道悟入一切有情心行正說法器意樂隨眠境界資糧當能出離隨其所應宣說決定勝道降伏諸魔善能記別一切問論此中顯初二力能說增上生道餘八力能說決定勝道如是二種具足顯示諸佛所作所以者何世尊由處非處智力折伏一切世間無因論者惡因論者宣說無倒增上生道諸外道等於增上生或謂無因或謂自性自在等為因故名無因惡因論由自業智力折伏一切世間不作而得論者無倒宣說善趣正道諸外道等謂不作業自然得報故名不作而得論由靜慮解脫等持等至智力悟入一切有情心行心所修行故名心行由根上下智力悟入一切正說法器以信等根若善成熟能為法器故由種種勝解智力悟入一切勝劣意樂由種種界智力悟入一切可破隨眠諸煩惱性由遍趣行智力悟入一切大小乘教法所攝境界由宿住隨念智力悟入一切資糧前生所集聖道因緣是名資糧由死生智力悟入一切當來功能性由漏盡智力悟入一切三界出離由如是悟入已隨其所應宣說解脫出世聖道此十名力者善能降伏諸魔故善能記別一切問論故降伏諸魔者由此十力能降伏蘊魔煩惱魔天魔死魔為最勝故雖斷所知障亦不能為礙故名最勝記別一切問論者謂於處非處乃至漏盡一切處所有問論記別無滯故無畏作何業謂處大眾中自正建立我為大師摧伏一切邪難外道大師者自利利他眾德圓滿故摧伏邪難外道者謂能摧伏於如來所說成等正覺永斷諸漏障道法中邪難外道故念住作何業謂能不染污攝御大眾由於恭敬聽聞等無愛恚等諸煩惱故不護作何業謂能無間斷教授教誡所化徒眾由無藏護自過慮顯彰故無忘失法作何業謂能不捨離一切佛事所以者何由此於諸有情現前應利益事能無放逸不越一剎那故永斷習氣作何業謂離諸煩惱亦不顯現似諸煩惱所作事業非如阿羅漢比丘猶現誤失等事大悲作何業謂日夜六時遍觀世間誰減誰退誰增誰進如是等種種觀察不共佛法作何業謂由身語意業清淨以得不退若行若住映蔽一切聲聞獨覺如此諸句依前所說於不共三業清淨具足等相如應配釋一切種妙智作何業謂能絕一切有情一切疑網令正法眼長時得住由此有情未成熟者令成熟已成熟者令解脫絕疑網者於一切處智無礙故令正法眼得久住者於彼彼時方為斷所化有情疑惑宣說種種法門差別諸結集者次第結集令不滅故依此法眼未成熟有情令速成熟已成熟者速令解脫復次於諸現觀位證得後後勝品道時捨前所得下劣品道如證得此果所攝道時即捨此向所攝道以不復現前故又即此時集斷作證由得果時永斷此所治種類煩惱品麁重令無餘故證得勝品轉依故復次於無餘涅槃界聲聞獨覺一切聖道由頓捨所捨非諸菩薩是故唯說諸菩薩為無盡善根者無盡功德者頓捨所捨者是究竟不現行捨義非諸菩薩所得聖道有如是捨為欲利益一切有情皆得涅槃故由此因緣無盡慧經等說諸菩薩為無盡善根者無盡功德者復次何故建立諸無記事由彼所問不如理故何故所問不如理耶遠離因果染淨所應思處故此中顯示如來於諸外道所問世間常無常等事中建立十四不可記事由彼所問不如正理能引無義利故何等問論能引義利謂依四聖諦所有問論由此問論因果染淨應思處所攝故復次何緣菩薩已入菩薩超昇離生位而非預流耶由得不住道一向預流行不成就故何緣亦非一來耶故受諸有無量生故何緣亦非不還耶安住靜慮還生欲界故又諸菩薩已得諦現觀於十地修道位唯修所知障對治道非煩惱障對治道若得菩提時頓斷煩惱障及所知障頓成阿羅漢及如來此諸菩薩雖未永斷煩惱然此煩惱猶如呪藥所伏諸毒不起一切煩惱過失一切地中如阿羅漢已斷煩惱復次諸菩薩於所知境應修善巧於諸方便應修善巧於虛妄分別應修善巧於無分別應修善巧於時時中應修練根所知境者略有六種一迷亂二迷亂所依三不迷亂所依四迷亂不迷亂五不迷亂六不迷亂等流迷亂者謂能取所取執迷亂所依者謂聖智所行唯有行相虛妄分別為體由有此故一切愚夫迷亂執轉不迷亂所依者謂真如是無分別智所依處故迷亂不迷亂者謂隨順出世智所有聞慧等諸善法分別所知境故隨順無分別智故不迷亂者謂無分別智不迷亂等流者謂聖道後所得善法方便善巧者略有四種一成熟有情善巧二圓滿佛法善巧三速證神通善巧四道無斷善巧成熟有情善巧者謂四攝事由攝受彼令處善法故圓滿佛法善巧者謂慧波羅蜜多如經言若菩薩摩訶薩欲得圓滿施波羅蜜多乃至一切種妙智性當學般若波羅蜜多故速證神通善巧者謂日夜六時發露諸惡隨喜功德勸請諸佛迴向善根等廣說如聖者彌勒所問經道無斷善巧者謂無住處涅槃由此數數究竟無斷周遍十方一切世界隨所應化示現一切佛菩薩行虛妄分別者略有十種謂根本分別相分別相顯現分別相變異分別相顯現變異分別他引分別不如理分別如理分別執著分別散亂分別根本分別者謂阿賴耶識是一切分別種子故相分別者謂身所居處所受用識是所取相故彼復如其次第以諸色根器世界色等境界為相相顯現分別者謂六識身及意如前所說所取相而顯現故相變異分別者謂如前所說身等相變異生起相顯現變異分別者謂如前所說眼識等相顯現於苦樂等位差別生起他引分別者謂教法所攝名句文身相此復二種一惡說法律為體二善說法律為體由此增上力如其次第引二作意所攝謂不如理分別如理分別執著分別者謂不如理分別所起六十二見所攝所有分別散亂分別者謂如理分別所起無性等執為相所有分別此復十種謂無性分別有性分別增益分別損減分別一性分別異性分別自性分別差別分別隨名義分別隨義名分別如是十種分別依般若波羅蜜多初分宣說如經言舍利子是菩薩實有菩薩正不隨觀菩薩正不隨觀菩薩名正不隨觀般若波羅蜜多正不隨觀菩提正不隨觀行正不隨觀不行所以者何名自性空非空性色自性空非空性乃至識自性空非空性何以故此色空性非即色亦不離色別有空性色即是空性空性即是色乃至識亦爾何以故此唯有名所謂此是菩薩名此是菩薩此是般若波羅蜜多此是菩提此是色乃至此是識由彼自性無生無滅無染無淨菩薩行般若波羅蜜多時正不隨觀生乃至正不隨觀淨何以故於所計度彼彼諸法假立客名由隨客名而起言說隨如是如是言說起如是如是執著菩薩於如是一切名正不隨觀正不隨觀故不生執著於此經中為對治無性分別故說如是言是菩薩實有菩薩如是等由實有言是有性義故為對治有性分別故說如是言正不隨觀菩薩乃至正不隨觀不行由遣補特伽羅及法二性故為對治增益分別故說如是言所以者何名自性空由遣不實遍計所執自性故為對治損減分別故說如是言非空性由於此名遍計所執自性遠離性一切時有故為對治一性分別故說如是言此色空性非即色乃至此識空性非即識由自性異故所以者何色等是遍計所執自性空性是圓成實自性故為對治異性分別故說如是言亦不離色別有空性乃至空性即是識由遍計所執自性無相故離彼彼無性不可得故為對治自性分別故說如是言此唯有名所謂此是色乃至此是識等由離能詮無有決定所詮自性故為對治差別分別故說如是言由彼自性無生乃至正不隨觀淨由遣生等差別相故為對治隨名義分別故說如是言於所計度彼彼諸法假立客名由隨客名而起言說如是等為對治隨義名分別故說如是言菩薩於如是一切名正不隨觀正不隨觀故不生執著由隨義於名不見不執故無分別者略有三種一知足無分別二無顛倒無分別三無戲論無分別如此三種異生聲聞菩薩如次第應知由諸異生隨於一無常等法性究竟思已便生喜足謂是事必然更無異望是名知足無分別爾時一切尋思分別皆止息故由諸聲聞於諸蘊中為對治常等顛倒故如理觀察唯有色等法時便得出世間智通達無我性是名無顛倒無分別由諸菩薩知色等法唯戲論已遂能除泯一切法相得最極寂靜出世間智通達遍滿真如是名無戲論無分別此無分別智復離五相謂非無作意故非超過故非寂止故非自性故非於所緣作加行故名無分別所以者何若無作意故名無分別熟眠醉等應是無分別智由彼不思惟諸法相故若超過故名無分別從第二靜慮已上一切地應是無分別智由彼超過尋伺故若爾三界心心法是分別體言即為相違若寂止故名無分別滅受想定應是無分別智分別心心法於彼寂止故若爾智亦應無若自性故名無分別色等應是無分別智彼非分別自性故若於所緣作加行故名無分別即分別性應是無分別智若謂此是無分別此加行相即分別相故是故無分別智非彼五相若爾當云何觀無戲論無分別相謂於所緣不起加行此復云何若諸菩薩過隨順教觀察諸法若性若相皆不真實由此觀察串習力所持故不由加行於如實無戲論界一切法真如中內心寂定如是乃名無戲論無分別智復次若諸菩薩性是利根云何復令修練根耶謂令依利軟根引發利中根復依利中根引發利利根故前已說一切菩薩性是利根而復說於時時中應修練根者由於自種類復有軟等三品後後相引發故說名練根若異此者諸利根種性補特伽羅應根唯一品諸菩薩等根品差別應不可得然有可得是故利根復有差別云何論決擇略說有七種謂義決擇釋決擇分別顯示決擇等論決擇攝決擇論軌決擇祕密決擇義決擇者謂依六義而起決擇何等六義謂自性義因義果義業義相應義轉義自性義者謂遍計所執等三自性因義者謂三因一生因二轉因三成因生因者謂因等四緣由此能生諸有為故轉因者謂由此次第彼法轉如無明緣行等乃至集滅由此次第染淨轉故成因者謂現量可得不可得等正說所攝由此能成立先所未了所成義故果義者謂五果何等為五一異熟果二等流果三增上果四上用果五離繫果異熟果者謂阿賴耶識等等流果者謂前生諸善法所起自相續後諸善法增上果者謂一切有情共業增上力所感器世間士用果者謂稼穡等離繫果者謂由聖道隨眠永滅業義者謂五種業一取受業二作用業三加行業四轉變業五證得業此五業義如前業染中釋相應義者謂五種相應何等為五一聚結相應二隨逐相應三連綴相應四分位相應五轉變相應聚結相應者謂於舍等有木石等隨逐相應者謂隨眠等因由有此故雖煩惱等不現行而說與彼相應連綴相應者謂親屬等展轉相應分位相應者謂攝受益等相續分位由此分位現前說名與樂相應乃至與不苦不樂相應故轉變相應者謂客塵煩惱等現前由有此故說與貪等信等相應轉義者謂五種轉一相轉二安住轉三顛倒轉四不顛倒轉五差別轉相轉者謂生等三有為相由彼三相差別轉故安住轉者謂所持法住能持中而轉故顛倒轉者謂雜染法不如實轉故不顛倒轉者謂清淨法如實轉故差別轉者謂一切行過去未來現在內外等差別轉故釋決擇者謂能解釋諸經宗要開發彼義故此復云何略有六種謂所遍知事所遍知義遍知因緣遍知自性遍知果彼證受由此六義隨其所應遍釋諸經故名釋決擇所遍知事謂蘊等所遍知義謂無常等遍知因緣謂淨尸羅守根門等遍知自性謂菩提分法遍知果謂解脫彼證受謂解脫智見又十四門辯釋決擇何等十四謂攝釋門攝事門總別分門後後開引門遮止門轉變字門壞不壞門安立數取趣門安立差別門理趣門遍知等門力無力門別別引門引發門攝釋門者謂若於是處宣說諸經緣起所以句義次第意趣釋難攝事門者謂若於是處約學事聖諦事等辯釋諸經如說諸惡者莫作諸善者奉行善調伏自心是諸佛聖教此伽他中依三學說如是等總別分門者謂若處顯示先以一句總標後以餘句別釋如十二暇總集經中先說自圓淨他圓淨二句後如其次第五句五句別釋如是等後後開引門者謂若處顯示能為後後開引所依故此諸法如是次第說如信等五根先後次第必先信受乃發精進發精進已然後念住既念住已心得安定心安定已方如實知如是等遮止門者謂若處顯示依止此事遮止此事如斤柯喻經中依止漏盡遮止四種補特伽羅一處正法外二處正法中但得聞思便生喜足三於修慧中心生怯弱四資糧未滿告諸比丘我知我見我說漏盡如是等一段經文遮止第一不勤精進修習觀行者遮止第二說斤柯喻遮止第三說船筏喻遮止第四轉變字門者謂若處顯示轉餘顯了字義變成餘義如不信不知恩等伽他後當說壞不壞門者謂若處顯示失壞不失壞彼二方便彼二差別如善生經說失壞者謂染著內外依事內依事五取蘊為相外依事四宅妻子等為相不失壞者謂遠離此二種染著失壞方便者謂不出家雖復出家而行放逸不得漏盡與此相違是無失壞方便佛告善生族姓子有二種事俱為美妙若落鬚髮乃至趣於非家若盡諸漏乃至自稱不受後有者此正顯不失壞及彼方便兼顯失壞及彼方便由與此相相違故不失壞差別者如伽他中顯謂諸比丘美妙寂靜離諸漏此顯出家及漏盡為顯漏盡復說餘句謂離欲離繫縛無執受涅槃任持最後身摧伏魔所使者此顯由世間道離欲由出世道永斷順下分結永斷順上分結永斷內依事此則略說因盡果盡亦兼顯失壞差別由與此相相違故安立數取趣門者謂若處顯示依爾所補特伽羅說如是言如水喻經中依二數取趣說三種四種差別言何等為二謂異生及見諦異生差別有三謂無白法少白法多白法見諦差別有四謂住四果三有學一無學安立差別門者謂若處顯示四句等所問義如無常經說若正觀者一切觀色耶設觀色者一切正觀耶應作四句初句謂於受等四蘊無有常淨樂我顛倒增益又觀彼為應知應斷第二句謂於色蘊有常淨樂我顛倒增益又觀彼為不應知不應斷第三句謂於色蘊無有常淨樂我顛倒增益又觀彼為應知應斷第四句謂於受等四蘊有常淨樂我顛倒增益又觀彼為不應知不應斷如因色作四句如是因受等一切處應廣說乃至說言若所作已辦者一切自謂不受後有耶設自謂不受後有者一切所作已辦耶此應作四句初句謂諸異生乃至命終恒行妙行第二句謂斷見者第三句謂無學第四句謂除上爾所相理趣門者謂若處顯示六理趣義何等為六一真義理趣二證得理趣三教導理趣四離二邊理趣五不思議理趣六意樂理趣如是六種前三如其次第應隨後三決了如愛味經中佛告諸比丘於色有味乃至廣說此中顯示由遠離增益損減二邊理趣決了真義理趣有味有患有出離者顯離損減邊於色乃至於識者顯離增益邊由顯示染污清淨唯依諸蘊不依我故乃至告諸比丘我自證知由此故乃至已證覺無上正等菩提者顯由不思議理趣決了證得理趣此顯真證內自所受故如是一切經皆是教導理趣應隨意樂理趣決了謂依所遍知事所遍知義遍知遍知果彼證受意樂說此經所遍知事者謂色等所遍知義者謂有味等由此差別義遍知色等事故遍知者謂於五取蘊由如是三轉如實遍知遍知果者謂從此諸天世間乃至并天人皆得解脫乃至極解脫彼證受者謂自證知我已證覺無上正等菩提遍知等門者謂若處顯示依真實相宣說遍知相義永斷相義作證相義修習相義即此真實相等品類差別相義能依所依相屬相義遍知等障礙法相義遍知等隨順法相義於不遍知等及遍知等過失功德相義此亦如愛味經廣說真實相者謂取蘊所攝苦諦相遍知相者謂即於此有味等如實知永斷相作證相者謂從一切世間得解脫由永斷諸障證得轉依故修習相者謂離顛倒心多修習住品類差別相者真實相有五種差別謂色乃至識遍知相有三種差別謂味由味故乃至出離由出離故如實知永斷相作證相各有二種差別謂煩惱解脫苦解脫從此諸天世間乃至并天人皆得解脫者顯煩惱解脫為顯此差別義故次說出離言何以故由餘經言出離云何謂若於是處貪欲永滅貪欲永斷超過貪欲故如是由能生未來苦煩惱得離繫故苦亦解脫為顯此差別義故次說離繫縛極解脫修習相有二種差別謂見道修道離顛倒心者顯示見道多修習住者顯示修道能依所依相屬相者謂顯示真實相等為後後所依性遍知等障礙法相者謂如是三轉不如實知遍知等隨順法相者謂觀察如所安立色等法中味等相於不遍知等過失相者謂不解脫乃至不證覺無上正等菩提與此相違名於遍知等功德相力無力門者謂若處顯示諸一一句皆有功能若不說一句義即不了如緣起經說此有故彼有此生故彼生所謂無明緣行等如是諸句一一皆有功能如前緣起相中說別別引門者謂若處顯示先標經一句後以無量義門廣釋如經言若比丘成就六法尚能口風吹碎高廣大雪山王況無明死屍何等為六若諸比丘心生善巧乃至方便善巧云何比丘心生善巧所謂比丘離欲惡不善法乃至第四靜慮具足住如是比丘心生善巧云何比丘心住善巧所謂比丘善修習故所有順退分靜慮轉為順住分如是比丘心住善巧云何比丘心起善巧所謂比丘善修習故所有順住分靜慮轉為順勝進分如是比丘心起善巧云何比丘生長善巧所謂比丘未生善法方便令生乃至廣說二正斷如是比丘生長善巧云何比丘損減善巧所謂比丘已生惡法方便令斷乃至廣說二正斷如是比丘損減善巧云何比丘方便善巧所謂比丘欲三摩地斷行成就修如意足乃至廣說四如意足如是比丘方便善巧引發門者謂若處顯示一一句中宣說四句是一一句復分四句如是展轉無邊引發如引佛經言諸菩薩有四種淨修菩提法一者善修空性二者於諸眾生心無罣礙三者常攝利益諸菩薩眾四者以無染心廣開法施如是四法於自利利他門淨修菩提為欲對治四種所治障故何等為四一貪著定味二瞋恚三慢四愛著利養又有差別初顯煩惱斷對治餘顯遠離下劣乘由諸菩薩三種因緣遠下劣乘一攝受一切有情二已入法者令成熟三未入法者令入正法又有差別初顯智資糧餘顯福資糧此三差別者攝受成熟令入三門各能生長勝品福故又由二緣差別一由意樂謂慈心俱二由正行謂說證教二行又諸菩薩成就四法能修空性一者於內心無動搖二者信解擇力所持三者於一切法如實通達四者解脫一切障如是四法顯修所依及修差別以何為依謂靜慮波羅蜜多云何修差別一由異生道謂聞思力所持二由學道謂達諸法實性三由無學道謂脫一切障又諸菩薩成就四法於諸有情心無罣礙一者修慈二者不毀正行三者不分別相四者堪忍劬勞如是四法顯所依及無罣礙心差別誰為所依謂過去生所修慈云何無罣礙心差別謂於住邪行所心無違毀於怨家所不分別怨相為利益他精勤無懈又諸菩薩成就四法常能攝益諸菩薩眾一者不自稱量二者正教誨轉三者柔和易可共住四者精勤承事供養如是四法顯示所依及攝益差別何等為依謂摧伏憍慢云何攝益差別謂後所說三句於劣等勝三種菩薩所如其次第又諸菩薩成就四法能無染心廣開法施一者善達障難二者善能除遣愚癡沈沒三者歡喜攝受四者愛樂為依怙法如是四法顯示所依及廣開法施差別何等為依謂善通達利養恭敬是障難法云何廣開法施差別謂示現教導讚勵慶喜示現者於愚癡沈沒教導讚勵者於著放逸自輕下劣慶喜者於正行圓滿由性愛樂法故如是前四句中一一句復引發四句差別如是等名引發門分別顯示決擇者謂於如所說蘊等法中隨其所應作一行順前句順後句二句三句四句述可句遮止句等一行者即問論法謂以一法與餘法一一互相問已除此法更以第二法與餘法互相問如是一一問一切法如有問言若成就眼處亦色處耶設成就色處亦眼處耶此應作順前句答若成就眼處亦耳處耶此應作四句答如是乃至對意處如理應說若成就眼處亦法處耶此亦應作順前句答若成就色處亦眼處耶設成就眼處亦色處耶此應作順後句答若成就色處亦耳處耶此亦應作順後句答如是乃至對法處如理應說若成就耳處亦眼處耶此應作四句答如是乃至對法處如理應說如是一一次第漸減諸處更互如理應說順前句者謂於諸法中隨取二法更互相問依止前法以答所問如有問言若智亦所知耶設所知亦智耶此應作順前句答諸智亦所知有所知非智謂餘法順後句者謂即二法展轉相問依止後法以答所問如有問言若所取亦能取耶設能取亦所取耶此應作順後句答諸能取亦所取有所取非能取謂色等五境及法處除相應二句者謂於所問應二句答不得有餘如有依蘊建立依界建立而發問言若蘊數亦界數耶設界數亦蘊數耶此應作二句答或蘊數非界數謂色蘊識蘊何以故無有一界全攝色蘊相或全攝識蘊相故或界數非蘊數謂法界三句者謂於所問唯三句答如有問言若蘊數亦處數耶設處數亦蘊數耶此應三句答或蘊數非處數謂色蘊或處數非蘊數謂法處或蘊數亦處數謂識蘊意處俱非數者於蘊處中決定不有四句者謂於所問作四句答如有問言若成就眼根亦耳根耶設成就耳根亦眼根耶應四句答初句謂聾者眼根已生不捨第二句謂盲者耳根已生不捨第三句謂眼耳根已生不捨第四句除上爾所相述可句者謂於所問順爾而答以如是言述可所問如有問言諸無常者皆是行耶設當是行皆無常耶應述可答所問如是遮止句者謂於所問不爾而答以不爾言遮止所問如有問言蘊外諸行幾諦攝耶應遮止答蘊外無行等論決擇者謂依八何八若之詞問答決擇一切真偽八何詞者且如問言何誰無所得謂已得般若波羅蜜多菩薩摩訶薩何所無所得謂所取相能取相用何無所得謂用般若波羅蜜多為何無所得謂為救脫一切有情令住無上正等菩提由何無所得謂由遇佛出世聽聞正法如理作意法隨法行何之無所得謂一切法之無所得於何無所得謂於勝解行地乃至第十菩薩地幾何無所得謂十一種一已生已滅二未生三現前四因力所生五善友力所生六一切法無所得七空性無所得八有我慢九無我慢十未具資糧十一已具資糧如是十一無所得隨所有過去未來現在若內若外若麁若細若劣若勝若遠若近次第應知如何詞若詞亦爾謂若能無所得若所無所得若用無所得若為無所得若由無所得若彼無所得若於無所得若爾所無所得如是一切處盡當知復有四種等論決擇道理謂能破能立能斷能覺能破者謂遮破他宗言彼惡說非為善事能立者謂建立自宗言此善說真為善事能斷者謂能決種種他所生疑能覺者謂開曉愚情令解妙義復有五種等論決擇道理謂如頌言自性所依識清淨方便等當知五各六觀所知諸法自性等六者一自性二因三境界四行相五等無間六增上所依等六者一所依二依三攝四相應五成就六雜染識等六者一識二受三想四作意五智六遍知清淨等六者一清淨二詞三出離四甚深五解脫門六入一切法方便等六者一方便二通達三修四圓證五究竟六引發自性有四種謂實自性假自性世俗自性勝義自性因有四種謂生因成因轉因還因境界有七種謂有相境有分別境對治境安住境增益境損減境自在境行相有五種謂分析行相差別行相正解行相觀察行相作隨作行相等無間有九種謂自類等無間異類等無間三摩鉢底等無間退等無間生等無間隣次等無間隔越等無間起等無間滅等無間增上有七種謂取增上生增上住增上受用雜染增上清淨增上田增上執受增上所依有八種謂界所依趣所依洲渚所依村田所依補特伽羅所依無病所依尸羅所依莊嚴所依依有五種謂眾具依善友依法依作意依三摩鉢底依攝有十一種謂界攝相攝種類攝分位攝助伴攝時攝方攝具分攝一分攝更互攝勝義攝相應有十種謂他性相應不相違相應遍行相應不遍行相應所治相應能治相應曾習相應未曾習相應下劣相應廣大相應成就有三種謂種子成就自在成就現行成就雜染有四種謂煩惱雜染業雜染生雜染障雜染識有六種謂眼識耳鼻舌身意識受有三種謂苦樂不苦不樂想有二十種謂無常想無常苦想苦無我想厭離食想一切世間不可樂想過患想斷想離欲想滅想死想不淨想青瘀想膿爛想破壞想膖脹想食噉想血塗想離散想骨鎖想空觀想作意有七種謂了相作意勝解作意遠離作意攝樂作意觀察作意方便究竟作意方便究竟果作意智有十種謂法智類智世俗智他心智苦智集智滅智道智盡智無生智遍知有九種謂欲繫見苦集所斷斷遍知色無色繫見苦集所斷斷遍知欲繫見滅所斷斷遍知色無色繫見滅所斷斷遍知欲繫見道所斷斷遍知色無色繫見道所斷斷遍知順下分結斷遍知色愛盡遍知無色愛盡遍知清淨有七種謂戒清淨心清淨見清淨度疑清淨道非道智見清淨行智見清淨行斷智見清淨詞有八種謂八何詞八若詞出離有六種謂世間出離聲聞出離獨覺出離大乘出離不畢竟出離畢竟出離甚深有十種謂相甚深雜染甚深清淨甚深緣起甚深業甚深智甚深生甚深菩提甚深佛甚深教甚深解脫門有三種謂空無願無相入一切法有八種謂一切法欲為根本作意所生觸所集起受所引攝定為上首慧為最勝解脫為堅固出離為後邊方便有七種謂任持方便瑜珈方便相方便決擇方便隔越方便隣次方便隣次隔越方便通達有五種謂有相文字通達所攝能攝通達遲通達速通達法性通達修有四種謂得修習修除去修對治修圓證有四種謂果圓證離欲圓證根滿足圓證功德圓證究竟有六種謂智究竟斷究竟畢竟究竟不畢竟究竟下劣究竟廣大究竟引發有二十種謂無量引發乃至一切種妙智引發實自性者謂諸法實有性假自性者謂諸法假有性世俗自性者謂諸法世俗有性勝義自性者謂諸法勝義有性生因者謂因等四緣成因者謂三量一現量二比量三聲量轉因者謂順緣起還因者謂逆緣起有相境者謂眼等五識所緣色等五境由緣此所生唯有無分別相故有分別境者謂意識所緣境由緣此境有分別生故對治境者謂緣此境棄捨雜染由能對治故安住境者謂緣此境能生聖天梵住由眾聖所住故增益境者謂緣此境能轉勝進是增勝因故損減境者謂緣此境能入無想定滅盡定是損減心心法因故自在境者謂緣此境發神通等勝品功德是自在因故分析行相者謂種種品類分析諸法如有色無色有見無見如是等差別行相者謂諸法差別義如一信相或名心淨或名憙樂或名忍可如是等正解行相者謂以種種行相正解所緣境如了別行相名識取像行相名想領納行相名受如是等觀察行相者謂十六行即無常等四因等四滅等四道等四或世俗六行謂麁行障行苦行靜行妙行離行作隨作行相者謂作所作已復更隨作如由此行善守護已復更起餘隨守護行自類等無間者謂貪無間還復生貪瞋等亦爾各別種類等無間生故異類等無間者謂貪無間瞋等生欲界無間色界生色界無間無色界生如是等三摩鉢底等無間者謂三摩鉢底無間相生如欲界善無間入初靜慮初靜慮無間還生欲界如是於第二靜慮等及無色定如理應知退等無間者謂從靜慮等退時無間所生起生等無間者謂受生時無間所生如從欲界無間生色界等隣次等無間者謂諸心心法無間次第生於其中間心無斷絕故隔越等無間者謂起滅定等時前生心心法望後生心心法中間隔越故起等無間者謂若此法無間彼法次第生滅等無間者謂此法無間彼法次第滅如心心法無間滅已或入滅盡定或入無想定等或入無餘涅槃界取增上者謂眼等根望能取境界有增上力故生增上者謂男女根望生胎孕有增上力故住增上者謂命根望身等住有增上力故受用雜染增上者謂五受根望所受用有增上力故又為貪等所隨眠故謂樂貪所隨眠苦瞋所隨眠不苦不樂癡所隨眠清淨增上者謂信等五根未知欲知等三根望世出世清淨法有增上力故田增上者謂共業望器世間生有增上力故執受增上者謂四大種望所造色界所依者謂欲界等所攝身趣所依者謂五趣所攝身洲渚所依者謂贍部洲等村田所依者謂若依此村田而有即用此為所依補特伽羅所依者謂若依此補特伽羅而有即用此為所依無病所依者謂若依無病而有即用此為所依尸羅所依者謂若依尸羅而有即用此為所依莊嚴所依者謂若依彼彼沙門莊嚴諸功德生即用彼為所依眾具依者謂四依即衣服等善友依者謂若依此善等生起法依者謂契經等十二分教作意依者謂七種作意即了相作意等三摩鉢底依者謂七依定如經言我說依初靜慮能盡諸漏乃至依無所有處亦爾界攝者謂諸界種子由此能攝種所生法相攝者謂諸法自相還能自攝種類攝者謂約色種類有十色處色蘊所攝如是等分位攝者謂順樂受等分位所攝助伴攝者謂色五蘊所攝彼眷屬故如是等時攝者謂過去等攝過去等方攝者謂於此方所有蘊等即此方攝具分攝者謂欲色無色無漏諸色攝一切色一分攝者謂眼根攝色蘊如是等更互攝者謂蘊界處更互相攝勝義攝者謂諸法無常苦不淨空無我真如所攝他性相應者謂與他性相應非己性不相違相應者謂雖與他性相應然不相違非相違如貪與瞋樂與苦如是等遍行相應者謂觸受想思作意於一切心無明我慢我愛薩迦耶見此四煩惱於染污意不遍行相應者謂除遍行所餘貪等信等所治相應者謂諸煩惱更互相應能治相應者謂對治道所攝善法更互相應曾習相應者謂除出世間及出世後所得法餘相應法未曾習相應者謂前所除諸相應法下劣相應者謂聲聞獨覺乘所攝諸相應法廣大相應者謂諸佛菩薩所有相應法成就雜染識等乃至七種清淨已說其相不復重釋八何詞者謂何誰信何所信用何信為何信由何信何之信於何信幾何信八若詞者謂若能信若所信若用信若為信若由信若彼信若於信若爾所信如是等無量法門皆有八種不畢竟出離者謂由世間道畢竟出離者謂由出世間道前四易解故不重釋相甚深者謂三自性雜染甚深者謂真如云何染而不染清淨甚深者謂即真如云何淨而不淨緣起甚深者謂無有法於所生起有實作用然彼諸法種種生起如是等又實無我似我顯現業甚深者謂有業有果報而作者不可得智甚深者謂無分別智云何此智無有分別而能分明觀真如性生甚深者謂諸菩薩不由業煩惱力而示現受生菩提甚深者謂於無漏界中諸佛菩提不可建立一性無量相續所證故不可建立種種性所依無差別故諸佛甚深者謂於一大集會中有無量無邊諸佛世尊種種身種種意樂然不謂有自他差別又化身佛不住佛相而能造作種種佛事教甚深者謂於大乘教中有種種祕密意樂差別三解脫門及一切法欲為根本等已說其相不復重釋任持方便者謂於資糧所有方便瑜伽方便者謂奢摩他毘鉢舍那相方便者謂於止舉捨相中所有方便決擇方便者謂於順決擇分中所有方便隔越方便者謂即任持方便隣次方便者謂即決擇方便隣次隔越方便者謂即瑜伽及相二種方便於順決擇分中名隣次於任持方便中名隔越去聖道遠故通達修圓證餘處已說故不重釋智究竟者謂盡無生智斷究竟者謂一切煩惱無餘永斷畢竟究竟者謂由出世間道不畢竟究竟者謂由世間道下劣究竟者謂聲聞獨覺廣大究竟者謂諸佛菩薩菩薩究竟者謂於最後位諸佛究竟者謂無障智生時猶如百千俱胝等日一時出現二十種引發前已廣說攝決擇者謂由十處攝諸決擇何等十處謂成所作決擇趣入決擇勝解決擇道理決擇論決擇通達決擇清淨決擇引發決擇句差別決擇不由功用暫作意時一切義成決擇成所作決擇者謂能決擇成辦世間種種養命方便等趣入決擇者謂能觀察我於三乘當入何乘云何令他亦得趣入勝解決擇者謂由聞慧如所聞教起勝信解道理決擇者謂由思慧稱量前後所說意趣論決擇者謂如所聞思建立問論道理為令展轉受用法樂通達決擇者謂見道能通達諦理故清淨決擇者謂修道以能無餘淨諸煩惱故引發決擇者謂勝進道以能引發勝功德故句差別決擇者謂以二三四句等差別引發門演說無邊法義差別故不由功用暫作意時一切義成決擇者謂如來智離先功用於一切義暫作意時無著無礙智見轉故論軌決擇者略有七種一論體二論處三論依四論莊嚴五論負六論出離七論多所作法於此七門方便善巧名論軌決擇論體者復有六種一言論二尚論三諍論四毀論五順論六教論言論者謂一切世間語言尚論者謂諸世間所隨聞論世智所尚故諍論者謂互相違反所立言論毀論者謂更相憤怒發麁惡言順論者謂隨順清淨智見所有決擇言論教論者謂教導有情心未定者令其心定心已定者令得解脫所有言論論處者或於王家或於執理家或對淳質堪為量者或對善伴或對善解法義沙門婆羅門等而起論端於王家者謂若於是處王自降臨執理家者謂若是處處斷王事淳質堪為量者謂商人等善伴者謂於伴侶中立論者敵論者不越其言善解法義沙門婆羅門等者謂於彼彼論中善通達文義論依者謂依此立論略有二種一所成立二能成立所成立有二一自性二差別能成立有八種一立宗二立因三立喻四合五結六現量七比量八聖教量所成立自性者謂我自性法自性若有若無所成立差別者謂我差別法差別若一切遍若非一切遍若常若無常若有色若無色如是等無量差別立宗者謂以所應成自所許義宣示於他令彼解了所以者何若不言以所應成者自宗已成而說示他應名立宗若不言自所許義者說示他宗所應成義應名立宗若不言他者獨唱此言應名立宗若不言宣示者以身表示此義應名立宗若不言令他解了者聽者未解此義應名立宗若如所安立無一切過量故建立我法自性若有若無我法差別遍不遍等具足前相是名立宗立因者謂即於所成未顯了義正說現量可得不可得等信解之相信解相者是信解因義所以者何由正宣說現量可得不可得等相故於所應成未顯了義信解得生是故正說彼相名立因現量可得不可得者謂依自體及相貌說立喻者謂以所見邊與未所見邊和會正說所見邊者謂已顯了分未所見邊者謂未顯了分以顯了分顯未了分令義平等所有正說名立喻合者為引所餘此種類義令就此法正說理趣謂由三分成立如前所成義已復為成立餘此種類所成義故遂引彼義令就此法正說道理是名合結者謂到究竟趣所有正說由此道理極善成就是故此事決定無異結會究竟是名結已說立宗等相今當就事略顯如無我論者即於此事對我論者先說諸法無我此言是立宗次說若於蘊施設四過可得故此言是立因所以者何若於諸蘊施設實我者此所計我為即蘊相為於蘊中為於餘處為不屬蘊而施設耶若即蘊相而施設者蘊不自在從眾緣生是生滅法若即彼相我不成就是名初過若於蘊中而施設者所依諸蘊既是無常能依之我亦應無常是第二過若離蘊於餘處施設者我無所因我亦無用是第三過若不屬蘊而施設者我應獨存自性解脫更求解脫唐捐其功是第四過次說如於現在施設過去此言是立喻所以者何若同現在相施設實有過去者此所計過去為即現在相為於現在中為於餘處為不待現在而施設耶若即現在相而施設者已生未滅是現在相過去法體亦應已生未滅為相是初過若於現在中施設者於未滅中施設滅體不相應故不應道理是第二過若離現在於餘處施設者除現在外餘實有為事少分亦不可得云何於彼施設是第三過若不待現在而施設者亦應施設無為為過去世是第四過然過去世相滅壞故無相義成若同現在施設即成四過是故過去相不成就諸法無我亦爾若於蘊施設即四過可得故無我義成次說如是遮破我顛倒已即由此道理常等亦無此言是合後說由此道理是故五蘊皆是無常乃至無我此言是結現量者謂自正明了無迷亂義自正義言顯自正取義如由眼正取色等此言為簡世間現所得瓶等事共許為現量所得性由彼是假故非現量所得明了言為簡由有障等不可得因故不現前境無迷亂言為簡旋火為輪幻陽焰等比量者謂現餘信解此云何謂除現量所得餘不現事決定俱轉先見成就今現見彼一分時於所餘分正信解生謂彼於此決定當有由俱轉故如遠見烟知彼有火是名現量為先比量聖教量者謂不違二量之教此云何謂所有教現量比量皆不相違決無移轉定可信受故名聖教量論莊嚴者謂依論正理而發論端深為善美名論莊嚴此復六種一善自他宗二言音圓滿三無畏四辯才五敦肅六應供善自他宗者謂於自宗他宗若文若義前後無間淳熟明解言音圓滿者謂善解聲論方起論端離當所說言音過失所發言音無雜亂等無畏者謂處大眾雖為無量僻執英俊結謀圍繞所發言詞坦然無畏辯才者謂言詞無滯敦肅者謂言無卒暴觀敵論者言詞究竟方乃發言應供者謂立性賢和發言溫善方便隨順敵論者心論負者謂捨言言屈言過由此三種諸立論者墮在負處受他屈伏捨言者謂自發言稱己論失稱他論德謂我不善汝為善等言屈者謂假託餘事方便而退或說外事而捨本宗或現忿怒憍慢覆藏等如經廣說假託餘事方便退者謂託餘事亂所說義如經說長老闡鐸迦與諸外道共論或毀已立宗或立宗已毀言過者略有九種一雜亂二麁獷三不辯了四無限量五非義相應六不應時七不決定八不顯了九不相續雜亂者謂捨所論事廣說異言麁獷者謂憤發卒暴言詞躁急不辯了者謂所說法義眾及敵論所不領悟無限量者謂言詞重疊所說義理或增或減非義相應者略有五種一無義二違義三損理四與所成等五招集過難義不可得故義不相應故不決定故能成道理復須成故一切言論非理非諦所隨逐故不應時者謂所應說前後不次不決定者謂立已復毀毀而復立速疾轉換難可了知不顯了者謂越闡陀論相不領而答或典或俗言詞雜亂不相續者謂於中間言詞斷絕論出離者謂觀察德失令論出離或復不作恐墮負處故不興論設復興起能善究竟又若知敵論非法器時眾無德自無善巧不應興論若知敵論是法器時眾有德自有善巧方可興論敵論非法器者謂彼不能出不善處安置善處時眾無德者謂不淳質樂僻執有偏黨等自無善巧者謂於論體乃至論莊嚴中不善通達與此相違名敵論者是法器等論多所作法者謂略有三種將興論端定所須法何等為三一善達自他宗由此堪能遍興談論遍於言事而興論故二無畏由此堪能處一切眾而興論端三辯才由此堪能於諸問難皆善辯答復次若欲自求利益安樂於諸論軌應善通達不應與他而興諍論如薄伽梵於大乘阿毘達磨經中說如是言若諸菩薩欲勤精進修諸善品欲行貞實法隨法行欲善攝益一切有情欲得速證阿耨多羅三藐三菩提者當正觀察十二處法不應與他共興諍論何等十二一者宣說證無上義微妙法時其信解者甚為難得二者作受教心而請問者甚為難得三者時眾賢善觀察德失甚為難得四者凡所興論能離六失甚為難得何等為六謂執著邪宗失矯亂語失所作語言不應時失言退屈失麁惡語失心恚怒失五者凡興論時不懷獷毒甚為難得六者凡興論時善護他心甚為難得七者凡興論時善護定心甚為難得八者凡興論時欲令己劣他得勝心甚為難得九者己劣他勝心不煩惱甚為難得十者心已煩惱得安隱住甚為難得十一者既不安住常修善法甚為難得十二者於諸善法既不恒修心未得定能速得定心已得定能速解脫甚為難得於此經中已說欲勤精進修諸善品何故復言欲行貞實法隨法行為顯意樂清淨故所以者何不為利養恭敬等事修聞思等諸善品故欲善攝益有情者為別聲聞等行由諸菩薩以利他行為勝故如是菩薩自利利他行具足已速證無上正等菩提又此經中諸句義意謂興論時大乘法性無上甚深若無諍心解尚為難況為諍競凡興諍論雖起請問無心求解但求過失又傍證者心不賢直不善宗門樂著僻執凡所言論多具六失所以者何凡興論時或有私心執著邪宗或矯方便求他誤失或不待言竟便興亂語或敵論者言稱正理反相誹撥或作麁言惱敵論者及時眾心或復於彼自懷恚怒多具如是六種過失又興論時身心寂靜甚為難得不寂靜故二事難成謂善護他心善護自心由此令他心得淨信於解脫處正勤方便令自心定又興論時多起此心云何令我得勝他墮負處若不遂心即懷熱惱由有此故不安樂住由此不能無間修善是故於彼增上證法有未得退祕密決擇者謂說餘義名句文身隱密轉變更顯餘義如經言逆害於父母王及二多聞誅國及隨行是人說清淨今此頌中詮表世間共可極重罪惡文字轉變密顯餘清淨義何等世間共可極重罪惡謂逆害尊人及大眾尊人有二一別二共共又二種一護世間二應供養別亦二種謂父及母護世間者謂王應供養者謂多聞梵志世間共許最清淨故若總殺害名逆尊人若誅國人及隨行畜生名害大眾顯此義者名詮表世間共可極重罪惡文字云何轉此文字密顯淨義謂逆害父母等言轉變密顯永斷愛等餘義故所以者何若愛若業若有取識戒見二取眼等六處及所行境如其次第名母父等法相似故愛為發因業為生因由此能殖習氣種子類世間父由此二因令有取識流轉不絕於流轉時雖求解脫然由二種非方便法障解脫得謂妄計度清淨最勝戒見二取猶如世間多聞梵志恒妄計著最勝清淨此有取識所依所緣六處境界猶如世間國及隨行若能永斷如是等法當知是人最為清淨又如經說不信不知恩斷密無容處恒食人所吐是最上丈夫今此頌中宣說世間極下劣義所有文字轉變密顯餘最上義世間下劣凡有四種謂意業下劣身業下劣語業下劣受用下劣意業下劣復有二種一者不信善生相違不信有後世等不行施等故二不知恩順生不善不顧往恩違越世理起害母等所有惡行故身業下劣者謂行竊盜攻牆密處最可輕賤活命業故語業下劣者謂妄語等最可輕賤於善眾中所不容故受用下劣者謂鬼犬鳥等好食所吐故顯此義者名說世間極下劣義文字云何轉此文字顯無上義謂不信等言轉變密顯餘勝義故不信者謂解脫智見自現證故不知恩者謂涅槃智有為名恩無為非恩知非恩故名不知恩斷密者謂永斷後有續因煩惱故無容處者謂於當來諸趣苦處不復生故食吐者謂於現法中雖假資具力暫持身而於命財不生欣樂故若能如是是最上丈夫又如經說覺不堅為堅善住於顛倒極煩惱所惱得最上菩提此如前說然其體性謂諸菩薩依三摩地由見修二道證大菩提又餘經說菩薩摩訶薩成就五法施波羅蜜多速得圓滿何等為五一者增益慳悋法性二者於施有倦三者憎惡乞求四者無暫少施五者遠離於施增益慳悋法性者謂由永斷慳悋隨眠并彼習氣證得彼法性真如轉依故於施有倦者謂為修施誓受長時難行苦行故憎惡乞求者謂欲其自取厭彼乞求故無暫少施者謂一切時一切物施故遠離於施者謂常遠離期報施等故又餘經說菩薩摩訶薩成就五法名梵行者成就第一清淨梵行何等為五一者常求以欲離欲二者捨斷欲法三者欲貪已生即便堅執四者怖治欲法五者二二數會成就第一清淨梵行者謂出世間道常求以欲離欲者謂即以此如實遍智永斷彼故此如實遍智者謂能通達此真如智捨斷欲法者謂恒觀察捨斷非梵行方便欲貪已生即便堅執者謂於內欲貪已生即便堅執擯出於外怖治欲法者謂說欲過患怖諸有情立對治道拔濟一切二二數會者謂於染淨因果差別四真諦中以世出世二道及奢摩他毘鉢舍那二道數數證會故何故此論名為大乘阿毘達磨集略有三義謂等所集故遍所集故正所集故由釋詞理以顯得名故為此問等所集者謂證真現觀諸大菩薩共結集故遍所集者謂遍攝一切大乘阿毘達磨經中諸思擇處故正所集者謂由無倒結集方便乃至證得佛菩提故
觀夫內契玄宗絕眾相而凝寂外流妙體應群機而演教故能橫寶舟於欲浪照玉鏡於心源灑定水於三千薰戒香於百億有空遐唱捐滯情於兩邊理事宏敷悟真詮於一實五乘聯駕二藏同開談其萬善戒門為首暨乎歸依創啟妙覺終臨則何位而不修亦何聖而不學大矣哉無得而稱者也題云四分比丘戒本者四分是本藏教名以有財而為義比丘是所防行者由受學而成名戒則護六根以明持遣七非以彰體本則德含眾善義蘊多端五篇七聚之要門十利百行之幽鍵流雪山之藥味飲寶岳之甘泉總收其義謂之為本是故題言四分比丘戒本矣將欲釋經四門分別第一總詳諸教第二別斷此經第三傳譯根由第四依文判釋初總詳諸教意者教門雖則無量且談兩義以示未聞言兩義一者於三學門戒學居首以能建立定慧義故故瑜伽論釋三學云建立定義故智所依故最勝義故遺教經云依因此戒得生諸禪定及滅苦智慧律序云如是正法堂七覺意莊嚴禁戒為階陛賢聖之所行並其義也二者七聖財門戒居第二者以信出家受行禁戒故於信後以辨戒財信戒既圓堪正聞法後由捨施用莊嚴心故復次明聞之與捨以此資備引發思修思修合說總名為慧慧必斷惡慚愧助成此七聖財由資善法王賊不奪水火無侵財中之勝故以名矣問聞慧別說思修合論其義何也答聞必從他思修自起用分二相開合不同此則略詳教之總意若戒學不立則二學無依七財有闕則六珍亦失是故要須先學戒財以備功德也第二別斷此經者四門分別一教所為機二說聽功益三藏乘所攝四宗體不同第一教所為機者若望通論戒經但為大僧大尼大僧尼中普為三乘及人天行以戒正感人天樂果是故律云持戒生二道天上及人中破戒墮二道地獄畜生中於三乘中二乘必因戒學滿足方修定慧大乘三聚律儀是一故華嚴云戒是無上菩提本應當具足持淨戒若能具足持淨戒一切如來所讚歎涅槃經說菩薩護持突吉羅罪如護浮囊故知通為五乘人也若其局據緣起辨者說戒揵度云爾時世尊在閑靜處思惟作是念我與諸比丘結戒說波羅提木叉中有信心新受戒比丘未得聞戒彼不能知云何學戒我今寧可聽諸比丘集在一處說波羅提木叉戒爾時世尊從靜處出遂以此緣集諸比丘制令半月和合同說廣如律辨第二說聽功益者先明說益略有二義一者如親見佛故戒經云莫謂我涅槃淨行者無護我今說戒經亦善說毘尼我雖般涅槃當觀如世尊經云當知此則是汝大師意亦同也二者因之斷惑即戒經云七佛為世尊滅除諸結使說是七戒經諸縛得解脫已入於涅槃諸戲永滅盡尊行大仙說聖賢稱譽戒弟子之所行入寂滅涅槃二者明其聽益亦略有二義一者識相護持如戒文云欲除四棄法乃至眾集聽我說二者得勝利樂如云能得三種樂及戒淨有智慧便得第一道等若准瑜伽第二十二具戒士夫應知有十功德勝利一者由自觀察戒清淨故便得無悔無悔故歡歡故生喜喜故身安安故受樂樂故心定定故能如實見如實見故能厭厭故離染離染故證得解脫自知能於無餘依界得般涅槃二者於臨終時知往善趣由無悔恨名賢善死三者遍諸方域妙善稱譽聲碩普聞四者寢安寤安遠離一切身心契惱五者若寢若悟諸天保護六者於凶暴人不慮其惡七者怨讎惡友雖得其隙亦常保護八者魍魎鬼神雖得其便而常保護九者法無艱難從他獲得種種利養國王大臣恭敬尊重十者所願皆遂若欲願生剎帝利或婆羅門大族家或四天王天乃至他化自在天即隨所願若復願樂入四靜慮現法樂住若復願樂入無色定若復願樂究竟涅槃悉得隨願今戒文中名譽利養即當第三及當第九生天即當第二第十得第一道即當第一及是第十所餘勝利略而不論律中十利謂攝僧等恐繁不敘第三藏乘所攝於三藏中毘奈耶攝三乘之中既皆共學通三乘攝以律儀戒三聚攝故第四宗體不同者先宗後體且明宗者此經全收律藏為宗不同法華涅槃等經一藏之中曲別分宗是故此以善說毘奈耶以之為宗言善說者謂佛善說簡諸外道以不善說制鷄戒等毘奈耶者翻為調伏世親攝論第一卷云調者和御伏者制滅調和控御身語七惡制伏除滅諸惡行故次辨體者瑜伽八十一云謂契經體略有二種一文二義文是所依義是能依如是二種總名一切所知境界今此經文所詮之義其唯五篇准僧祇律名為五篇上代相承共傳此名若依四分名為五犯必招苦罰名之為犯亦名五犯聚一一篇內各集多犯故名犯聚或名五種制制有二義一由佛語稱法而制二由自行能有制防且五篇者一大僧四波羅夷尼八波羅夷合為初篇二大僧十三僧殘尼十七僧殘合為第二篇三大僧三十尼薩耆波逸提及九十波逸提合一百二十戒尼三十尼薩耆波逸提及一百七十八波逸提合二百八戒僧尼總計三百二十八戒為第三篇四大僧四波羅提提舍尼比丘尼八波羅提提舍尼合為第四篇五大僧百眾學及七滅諍尼但百眾學亦或有七滅諍合為第五篇總計大僧有二百五十戒尼除七滅諍合三百四十一若并七滅即當三百四十八戒並是正宗所詮義體其二不定防過由緒未有正罪故不入篇至文當釋第三傳譯根由者昔漢明帝永平十年迦葉摩騰遊化此土度人出家與剃髮已披著縵條唯受三歸五戒至漢靈帝凡一百年僧數不滿不得受具靈帝已後北天竺有五沙門創與此方五人授戒支法領口誦戒本一卷今時古戒本是也後至曹魏嘉平二年復得梵僧十人重受具戒此即大僧受戒緣也漢末魏初復有東天竺尼與尼受戒又至宗文帝時師子國尼鐵索羅等又與重受自爾已來方有戒法相傳至秦姚興諡文桓帝皇初三年殿前設無遮大會帝問得戒有何證驗遂有智嚴法師請往西國問得戒事至北天竺遇問羅漢羅漢云我之小聖不委得戒汝且住此吾今為汝往問彌勒於是入定昇天為問彌勒彌勒答云振旦僧尼得戒遂與金花一尺影現以為證驗羅漢得已轉授智嚴智嚴來日迦毘羅神送至此土文帝殿前先有金花太史占之云佛法來未盈一月智嚴來至來至之日證驗事畢金花還滅又至姚秦有于填三藏佛駄耶舍譯四分大律并重校古戒本方於經首加以歸敬後有晉國沙門支法領從于填來達秦國並重校定又至元魏世惠光律師刪改其本亦存歸敬依齊世法願律師謹勘大律又生一本除其歸敬扶昔漢世古本故也今存歸敬又依大律庶使義周緣釋相彰冀諸諷誦者不損其功耳此即略明傳譯義訖第四依文判釋者於此經中總開三分一讚德同修分二開宗審察分三結示迴求分就讚德同修分中分二初偈讚戒德次和合同修就偈讚中十二行偈分之為四初之一偈敬傳真法二有四偈示以聽儀三有五偈損益殊分四有二偈明其勝德先釋初偈敬傳真法者三寶可敬法必堪傳是故文言稽首禮諸佛及法比丘僧者設敬也今演毘尼法令正法久住者傳真法也禮有三品稽首最尊故俱舍云稽首接足故稱敬禮所敬之境即是諸佛及以法僧先敬三寶用標嘉瑞為傳正法令無災障故成實論云三寶最吉祥故我今初列今演毘尼法者毘尼即是調伏滅惡故無性攝論第七卷云或一切善能滅眾惡成大涅槃滅除生死名毘奈耶今此戒經正治惡行遠得涅槃名毘尼法令正法久住者正法有二一教二證半月宣傳教法久住依而得證證法久住次釋四偈示以聽儀者文分為三一讚德以示二舉名以示三引證以示此三示中各勅聽儀先釋初文讚此戒經有廣貴德廣故如海無涯如明了論第三羯磨竟時四萬二千功德福河頓至身中教廣也貴故如寶以其戒是七聖財數七聖財者一信二戒三聞四捨五慧六慚七愧如開發中已辨護令不失故云欲護也眾集聽我說者勅以聽儀謂須和合不許別眾不來與欲故云眾集下當廣釋第二舉名以示者略舉二篇及第三少分初篇永儐故云四棄殘依僧懺故曰僧殘犯墮捨財故曰捨墮此之三篇作法稍難是故偏舉餘遂略之勅聽同前第三引證以示者謂引過現七佛同說一毘婆尸二式棄三毘舍浮四拘留孫五拘那含牟尼六迦葉七釋迦文七佛略戒如下經文釋迦廣教如正宗辨廣之與略文雖有異事意不殊故云為我說是事也我今欲善說者誦文不墜諸賢咸共聽者聽法之儀咸集和合也次釋五偈損益殊分者文分為二初有三偈顯持即得最勝生道若破便失斯益次有兩偈若持即得決定勝道若破便失斯益先釋前文又分為二初之兩偈顯得勝生及得定生次有一偈顯破戒死必懷憂懼前文分二初明喻合次舉益勸喻中約事如人毀足合中約法合於毀戒次舉益勸若天若人皆是勝生於五趣中此最勝故就中分別欲界人天單名勝生色無色天名為勝生亦名定生如文易解次釋一偈破戒死者喻中約事憂悔昔時鎋軸不罕合中約法合於先時毀破禁戒若毀重戒喻同折軸若毀輕戒喻同失鎋於臨終時嶮趣相現方懷恐懼故涅槃十一云何等名為破戒死毀犯去來現在諸佛所制禁戒是名破戒死次釋兩偈決定勝道有違有順初偈為顯聖道加行次偈為顯聖道自體聖道斷惑決定不可還為凡夫故名決定勝道也先釋初偈喻中約事鏡觀好醜合中約法合說戒相以曉全毀全即生喜喜故身安安故受樂樂故得定即是順於聖道加行毀即生憂憂故發生身心熱惱正違聖道也次釋聖道體者喻中約事勇怯進退合中約法淨穢安畏若能永斷破戒煩惱名為勇進即是淨安安謂寂滅涅槃安樂若不能斷破戒煩惱名為怯退即是穢畏畏謂極長三途恐畏次釋二偈偏明勝德者文二初一偈半正明勝德次半偈依勝制說先釋前文喻中約事四最不同合中約法總合四最世間王為最者勢力大故眾流海為最者悉容納故眾星月為最者清涼勝故眾聖佛為最者德無量故次釋法合一切眾律中者律有三種謂別解脫靜慮無漏名為一切一切律中戒經為最三學居初生餘學故最含四義一者勢摧破戒二者納恒沙德以持戒人身器清淨是故容納世出世間種種功德三者樂如清涼四者戒德無量次釋半偈依勝制說者由具如前四種最勝是故如來依此立制令半月說若時久延便令廢忌若時更促事恐煩勞故唯半月半月而說自下第二和合同修文分為三初制和合次制同法後勸聞修初制和合即是說戒羯磨二事前方便也故律云和合者一羯磨一說戒也凡制和合必託界同故須對此二門分別一者汎辨諸界不同二者正釋和合僧集第一汎論諸界有十一種謂自然三大界四小界四故成十一也或准善見論加一自然即十二也又更通論加其水界自然及攝衣界庫藏處說戒堂結淨地等合十七種且辨自然本緣起者佛初緣時於說戒日一化弟子制令盡集大迦賓菟是大羅漢自恃清淨便作思念我於說戒若赴不赴皆是清淨是故不赴佛躬自喚罰迦賓菟令其步涉不乘神足語迦賓云凡說戒法應當恭敬尊重承事若汝不欲恭敬尊重誰當恭敬若不和合一處同說得突吉羅若准僧祇二十七是阿那律罰令步赴失肉眼故極苦方至廣說如律自後又以盡一化集疲勞廢業遂開隨處白二羯磨結說戒堂於中說戒爾時猶未制結諸界遠路共赴一說戒堂猶為疲極又開隨處結大界已和合同說結界之前依自然集此之自然古來相承自有三別一者依十誦律第二十二云諸比丘於無僧坊聚落中初作僧坊未結界爾時齊幾許佛言隨聚落聚落界分齊是僧坊界古來判云此是可分別聚落欲結界者盡聚落集此謂了知人家有僧可令喚集故名可分別也二者若不可分別聚落依僧祇律第八卷云五肘弓量七弓種一菴婆羅樹齊七菴婆羅樹相去爾所羯磨者名善作羯磨異眾相見無別眾罪古來判云既同聚落異眾相見許無別眾明知即是聚落之中不知誰家有僧無僧不可盡喚故名不可分別聚落也三者若於阿蘭若逈無村處於僧坊中欲結界時依十誦律云諸比丘無聚落空處初作僧坊齊幾許佛言方拘慮舍古來相傳依雜寶藏經注云拘慮舍者五里也今詳十誦是薩婆多宗薩婆多宗四肘弓量五百弓為一拘慮舍計當二里故俱舍頌云四肘為弓量五百拘慮舍何須不依又准善見論第十七阿蘭若界七盤陀羅一盤陀羅二十八肘若不同意者得作法事計當五十八步半一尺八寸既云不同意者明知義同聚落之中不可分別故開近集若加此一有四自然四自然界中皆得集僧結作法界若於水中不得結界但得於中作對首等如善見論但取眾中健人水灑所及之處作自然界於四自然周圓之內欲結界時僧盡赴集不許受欲既集僧訖任僧量宜或大或小作布薩界其布薩界或用寺塘隨其曲直以為標限或於逈地堅石釘材或指樹山任情所樂應取之處使一比丘打木白僧僧羯磨師依唱分齊白二結之結界成訖盡此界內並須赴集縱有緣事身不來赴即須附欲及附清淨來至僧中僧中先隨餘所為事作羯磨訖後方說戒然布薩界大者有四小者有一所言四者第一人法二同界如向所論本同一寺而結成者是此界本制不緣於食故得此名二者食法二同界如有兩寺先各別依人法二同今忽兩寺欲同飲食及同作法二寺各自白二羯磨解却舊界別更合唱兩寺標相更加羯磨同為食法二同界也三者法同食別界如有兩寺先各別依人法二同今忽兩寺但欲同法而各別食二寺各解及以更結准前應知四者食同法別界如有兩寺先各別依人法二同今忽兩寺欲同飲食不同作法兩寺眾僧隨集一寺或可要集有食寺中作白二法和同共食此即不須解先舊界尋佛本意約法同別以興結果今此但為欲得同食不欲同法是故不解舊作法界此上四界羯磨結法廣如律中說戒犍度各如本結𨺋相之內必須同集又准說戒犍度須有小界謂布薩日比丘道行若得總和同結大界於中說戒此為大善如其不得作隨同友當下道外共集一處同結小界作說戒事結法文云大德僧聽今有爾許比丘集若僧時到僧忍聽結小界白如是羯磨准知此即名為難說戒界也亦名數人界也上來大四小一並名布薩界就前四大界中至夏滿日自恣之時亦必依之作自恣事若在道行至自恣日有難自恣准同說戒亦開小界然難自恣結小界文云大德僧聽齊如是比丘坐處若僧時到僧忍聽僧於此處結小界白如是羯磨准知此即名為難自恣界亦名坐處滿界也又結戒場并難受戒怙前說戒自恣二小合為四小并前四大及三自然合十一界三自然界中若加善見七盤陀羅蘭若難集合十二界也此十二界皆是集僧之處其說戒堂是所赴處非是齊此明集僧義自餘衣界淨地庫藏皆非為辨集僧之義廣論結解法式及明所用如大律及羯磨本中今此略陳隨其所應大四小一盡界須集故云和合僧集會等也第二正釋和合義者竊尋律文有三種文并此戒本合有四種四種文中兩文直解和合之義兩文具辨簡雜留純作法方便也且准瞻波犍度解和合云同一住處和合一處羯磨時應與欲者與欲現前應得呵者不呵此之三義以釋和合准雜犍度開為五義以勸應和故彼文云有五法應和合一若如法應和合二若默然住之三與欲四若從可信人聞五先在眾中默然而坐既是攝五即成三和三和義中第一應來即當此文僧集會也應與欲者與欲即當此文不來諸比丘說欲及清淨也應呵者不呵即當此文和合兩字也然和合名有其兩義一據局名即應呵者不呵二據通名即通應來者來及與欲等總名和合更加簡眾及以問答即是羯磨說戒方便然說戒前又加問答請教誡尼若唯羯磨不欲說戒即不須此也前云兩文簡雜留純作法方便者即此戒文以為一種如向略辨又進迦絺那衣揵度更有一文即是兩文明作法方便也如彼文云僧集和合未受大戒者出不來者說欲僧今何所作為應答言出功德衣上代相承於羯磨前准彼文中開為六法一問云僧集未二和合不三未受大戒者出四不來諸比丘說欲及清淨五問云僧今和合何所作為六答云出功德衣若作餘法各隨事答然有通局且如受戒一差威儀師二喚入眾三羯磨師對眾問遮難此之三重皆作單白問難既訖次作白四正與受戒此之四法並緣受戒故得總名答云受戒羯磨若於中間人有起坐往來不定故各隨事一一別問別答而作且如問云僧今和合何所作為答云差威儀師出眾撿問遮難單白羯磨餘喚入眾等一一別作准此應知然今行事恐不慇懃多分各各別問答作若准相州律師合初二法云僧集和合未答云僧集和合計理或有集而不和合故別問好今此既欲作說戒事於方便中應開七法一和合二僧集會三未受大戒者出四不來諸比丘說欲及清淨對此略以三門分別一約法二約人三約時言約法者所言欲者於僧羯磨心有樂欲但我有緣不獲赴集故令一人傳我欲詞以白僧知僧受欲已即得作法羯磨成就唯結界法必須總集不許受欲言清淨者凡應說戒必須清淨下至不犯突吉羅罪若儻有犯於說戒前必須懺了方得聽戒今我有緣不獲赴集我有清淨堪應說戒故令一人傳我清淨以白僧知僧既受已即得說戒作法成就准律中說六群比丘與欲不與清淨及稱此事與欲不與餘事欲佛因總制從今已去要令總云如法僧餘事與欲清淨若自恣時即云如法僧事與欲自恣不同僧祇說戒時集欲清淨俱與非說戒時但須與欲然與欲緣或為佛事法僧等事身病瞻病守房等事若幸無事假託與欲自犯妄語眾僧法成第二約人分別者一者受欲人二者與欲人三者傳欲人第一受欲人者說戒之時儻若界中唯有四人即須總集不得三人受第四人欲受而不成即是別眾四人集已方得受其第五人欲又准僧祇第二十七不聽與欲者多或時數等應集者多與欲者少若不爾者得越毘尼二與欲人者除犯重人三根已彰及被三舉餘大僧尼各隨當眾並須欲淨三持欲人者要亦須是清淨比丘無三根咎受欲已去直至堂上若無難事不得𨒬過餘房出界如律中說不得餘道行及出界等有二十七人不成持欲不能繁敘所持之欲任持多人先記名字若記已忘應稱相貌相貌亦忘方得說云眾多比丘如法僧事與欲清淨二十七人且略頌曰命過餘行罷入外道別部戒場明相出難舉滅神聞第三約時者𨒬明相已即失欲法如律所辨次釋文者眾人既聞說戒師云不來諸比丘說及清淨其持欲人即應下坐至僧前說說已維那答云說欲已或若總無說欲人者但直答云此處無說欲人第五誰遣比丘尼來請教誡者謂八敬中制尼半月請一大僧具十德者赴尼寺中教誡說法尼於大僧說戒之日白二羯磨差一比丘尼又口差二三人為伴其所差人必須清淨無難至大僧中請具十德師既被差已於晝日中至大僧寺囑一大僧為傳尼信囑詞句云大德一心念某寺比丘尼眾和合差比丘尼某甲半月半月頂禮大德僧足求請教授比丘尼人三說受囑大僧答云可爾故今說戒之時問意云是誰尼寺遣尼來請教誡尼人其受囑者聞已即起僧前禮佛白大眾云大德僧聽某寺比丘尼眾和合等餘詞同前白訖巡行至二十夏已上曲躬合掌代尼請云大德慈悲為尼教授儻若自知具有十德答云可爾眾僧即應量宜實德白二差遣准僧祇律被差已後隨黑白月初之三日及後二日不得赴尼寺以其尼眾初說戒了及臨說戒恐成大煩故於中間十日之內許赴尼寺說法教誡尼問可不及迎逆法廣如律中若其大僧各辭無德不受尼請其代請人應至上座前白云諸德各辭無德不堪上座即應略教授云諸德並辭故應各為自惜事業明日尼來問可不時應報尼云此處無堪教授比丘尼人又無善說法者雖然上座有教語尼眾各順聖教如法行道謹慎莫放逸代請之人答云可爾明日尼來教令䠒跪傳上座教尼得教已還至尼寺磬鍾集眾索欲問和使尼打靜告尼眾云大僧上坐有教尼眾各須從坐起立合掌聽教即宣教訖一時各云頂戴持禮佛三拜各退還房今者且據大僧說戒之時受上坐教訖維那答云教誡已第六問云僧今和合何所作為第七答云說戒羯磨此上七法合是說戒前方便訖總當第一大文制和合訖自下第二制其同法僧體六和羯磨義當同見說戒義當同戒餘之四和順成此二由具六和功德大故故諸教中聖菩薩等設敬禮僧況餘凡下然說戒時四人已上須作單白廣說戒本如此文中所辨者是但三人已下須盡界集不得受欲對首展轉各各說云二大德一心念今白月十五日眾僧說戒我比丘某甲清淨若但二人直云大德一心念餘詞同上若但一人直對佛前云今白月等不須大德一心念言餘詞同前三人已下對首心念通在自然作法諸界隨依界集不說戒本不同明了論對首等訖仍說戒本僧說之中若有難事又開三五略說之法又說戒日通於十四十五十六三日皆得廣如律說經曰諸大德善思念之述曰自下第三勸其聞修文分為三初勸善聽聞次勸善修學後結已審持此初文也諦聽者囑耳聽聞善思念之流至意地以成聞慧也經曰若自知有犯者得安樂述曰勸善修學也文有三義一自心懺默二因舉懺默三彰其損益文云如是比丘在於眾中乃至三問等者舉其三問亦顯五德舉問也默妄准律得吉羅罪能障世間出世間道故是損也若彼比丘憶念已下安樂翻前得世出世二種安樂故是益也經曰諸大德如是持述曰結已審持也謂將欲說正宗諸戒先且總審眾有淨穢穢者聽戒律教所遮知遮而聽犯序三問又隨隱罪𨒬三問時復犯正篇三問之默故今審之令不隱也故說戒犍度文云若有犯者不得說戒不得聞戒不得向有犯者懺悔犯者不得受他懺悔既審已訖眾同憶持故云是事如是持經曰諸大德戒經中來述曰自下第二開宗審察分隨文八段段各三文合此八段即名五篇如開發中略明名相然五篇罪具有二義一唯果罪二就急要故錄為經半月一說若通因果事該賒要立為七聚言七聚者一波羅夷二僧殘三偷蘭遮謂初二聚方便之罪義含重輕及有果罪諸偷蘭遮如用人皮石鉢人髮露形等四波逸提五提舍尼六惡作七惡說謂眾學中身犯惡作語犯惡說及前五聚遠方便等并篇不攝諸果吉羅如叛說戒不安居不自恣等明了論中所辨篇聚其義少異不能繁敘總辨一切制戒意者略有三門一為防過二生善趣三招十利准瑜伽論九十九總辨篇聚所防過失有十五種是故須制一事重過失二猛利纏過失三匱乏不喜足過失四他所譏嫌過失五先無信者倍令不信先有信者令其變異過失六多貧貯畜多諸緣事過失七染著過失八惱他過失九發起疾病過失十障往善趣趣沙門過失十一應護不護不應護而護過失十二不應為依反與為依應與為依而不為依過失十三應敬不敬不應敬而敬過失十四應覆不覆不應覆面覆過失十五於應習近而不習近不應習近而反習近過失此十五種過失於一戒中或具一二乃至具多隨應思知攝為頌曰重纏匱譏信貪染惱病障護依敬覆近是為十五過第二令生善趣所以制戒佛教不越三德契經一者為怖畏惡趣者說持戒契經二者為怖畏貧窮者說布施契經三者為怖畏煩惱者說修習契經故知制戒為往善趣第三招生十利如律廣說先解初篇文分為三初明所依教二列罪名相三結已審持此初文也謂波羅夷所詮罪義依於佛制半月半月說戒經中來波羅夷者此云他勝被他極重破戒煩惱怨所勝故瑜伽論名為彼勝者亦是也自下第二列罪名相四戒即四總釋一切具緣成犯二門分別一者通緣有三如明了論云若人已受大比丘戒若如來已制此戒若人不至癡法二者別緣麁分三門細分七門言三門者一境二心三業細分七門者境有二種一者所損境二者成罪境心有三種一者緣所損境二者緣成罪境三者發業心業有二種一者方便業二者究竟業隨一一戒皆應約此通別二緣諸門分別先釋初戒通緣可知於別緣中無所損境及心緣所損境以其不約損境制故又復不須緣成罪境縱心不緣但當正境即是犯故然犯有兩一者自心趣境犯但具四緣一者成罪境境通三趣女人二形身各三處男及黃門身各二處皆是正境二有發業心決心趣境三起方便業四成究竟業如律文云入如毛頭二者怨逼造境具三緣一成罪境二怨逼境合為方便業三受樂為究竟業戒文九句一若比丘者善受得戒名為比丘或容犯此戒故復言若也二共比丘戒者顯共餘僧同受得戒儻其有犯便乖此共也三同戒者顯與清眾同持此戒儻其有犯便乖此同四不還戒還者捨也反顯捨戒即無所犯故律文云若有餘人不樂梵行聽捨戒還家若復欲出家應度令出家受大戒良以犯重畢竟障道定不可治故有此開增一阿含僧伽摩比丘七變作道今方成道從今已去若欲捨戒聽至七返准十誦律尼若捨戒轉根為男方得出家明不聽尼捨戒更受以醜惡故五戒羸不自悔者亦是不捨之異名也前句為顯雖深樂道容煩惱逼帶戒行非此句為顯持戒心微而戒猶在若當犯者亦是犯位故復舉之也捨戒之法廣如律論不能繁敘此上五句已下諸戒皆應具有以初貫後後不復陳六犯不淨行淨謂涅槃行能趣向今犯此戒生死過重眾苦極源特違涅槃故獨標名也七乃至共畜生者境通三趣不簡死活故云乃至也八是比丘波羅夷者結以重名也律中譬如斷人頭不可復起比丘亦爾犯此法者不復成比丘故名波羅夷九不共住者示僧儐法律中且據羯磨說戒二法不共理實亦於利養房寺亦不共住詳其教意佛本攝眾近得人天遠得涅槃今既並障必墮惡趣故須永儐也第二盜戒文有八句一若比丘是容犯人二若在村落若閑靜處者置物之處勿過人間及空逈處三不與者辨物主也主唯是人餘趣即輕四盜心盜心差別律有二五第一五者黑闇心邪心曲戾心不善心常有盜他物心復有五決定取恐怯取寄物取見便取倚託取五隨不與取法律文釋云若五錢若直五錢此文意說隨順不與而成犯者望五錢等具緣是也四錢已下但得偷蘭言具緣者通緣可知別緣具七即是具約七門分別一所損境唯局人主功力感財人福最強若當侵損障道至重天及北方物從化有縱有所悋盜不成重二緣所損境即是人主想但使人想不問張王男女差別故律文云男想盜女物佛言夷下敬妄亦同三成罪境即是五錢若直五錢五錢義理不暇廣陳四緣成罪境即五錢想律雖無文道理應具五發業心即是盜心六方便業准薩婆多論發心步步吉羅觸物輕蘭動轉重蘭七究竟業即是離處離處多種無暇廣陳因此亦應廣解物主主有二種細分有六所言二者一者正主二者守護主細分為六種者三趣物主并三寶主即是六也謹尋諸部大約為言人物犯重非人犯蘭畜生犯吉三寶物中復應自以八門分別一辨盜成愆二明諸互用三通畜等相四攝物有殊五受施不同六誰堪典掌七瞻看法則八出㒃軌儀如此之八門餘處廣辨今無暇陳第六句若為王及大臣等者辨隨國法治罰重輕譏呵有異汝是賊等呵賊詞也前第三句辨障尤深今第六句治呵極重第七結罪第八永驅如前戒釋第三殺人戒文有七句一容犯人二故者發業心即是殺心也簡誤殺者無發業心而全無罪三自手斷辨所發業方便究竟也四人命者所損之境唯是人趣就報勝中酸楚捨命為障尤深諸天捨命非極酸楚又以希故不犯重罪五持刀已下所發業中差別門也前辨自殺義不盡故故須別明就中有兩一持刀與人此有兩義一者知他病人自厭身命以愚教心自謂行慈持刀與之令其自殺以此例知與匪宜樂及飲食等及非病人知來往處迮路之中安坑塪等一切皆犯二者持刀與所使人往殺某甲以此例知與墮胎藥等一切悉犯二歎舉死快勸死乃至寧死不生者勸他自厭令其自殺三作如是心乃至勸死者總結殺心起異方便方便多種不可具陳故云種種此戒即是別緣具五一所損境即第四句人命是也五分律云若人若似人似人者入胎四十九日自是已後盡名為人四分律云人者從初識至後識而斷其命初識即是創入胎識後識即是命終時識二緣所損境即是人想但作人想無問張王男女差別其成罪境即所損境緣成罪境即是人想無別境想三發業心是即第二句殺心四方便業五究竟業即第三第五句謂命根已斷對此廣明殺母殺父殺阿羅漢得逆及夷殺非人變畜得蘭等無暇繁敘殺畜得提下別有戒不須此明第六結罪第七永驅可知對此戒中略辨境想總詳律文境想有三一者殺戒境想如律文云人作人想殺波羅夷人疑偷蘭遮人非人想殺偷蘭遮非人人想殺偷蘭遮非人疑偷蘭遮二者婬酒境想五句准前然第二疑句第三想句並結究竟以深防制不隨心輕也三者盜戒境想但有四句一者有主有主想五錢過五錢波羅夷二有主疑偷蘭三無主有主想蘭四無主疑蘭准前殺戒闕第三句何以然者解云一切境想總有二類一者輕重相對如殺五句上三對人是重犯境隨心差別遂成夷蘭下二非人是輕犯境亦隨心別故成蘭罪即是約境重輕相對二者犯不犯相對如盜戒中有主即犯無主不犯兩相對也就此二類辨句多少者若據盡理二類悉應具足五句今據別理故有多少謂若殺戒無第三者恐漏有犯若其盜戒有第三者濫治無犯也且如殺戒恐漏有犯者以第三句人非人想有其兩義一者方便殺人本起人相臨殺之時方乃轉為非人想殺其未轉前人邊蘭罪便是殺人戒宗所收得因蘭罪故文即結偷蘭遮罪轉想之後作非人想非人之上應得吉羅非殺人宗故隱不說二者欲殺非人被人來替緣於人境作非人想此雖亦名人非人想乃是非人被人境差唯非人上得因吉羅此罪唯是殺非人宗望殺人宗全無此句今兩義中若從後義闕第三者即漏前義殺人宗罪故從前義立第三句不漏其罪次明盜戒恐治無犯故闕第三者謂若第三云有主作無主想者亦有兩義一者本擬盜有主物先時進趣作有主想臨離處時方乃轉為無主物想其未轉前主邊蘭罪即是盜宗轉想之後即全無罪二者本來發意欲取無主之物乃被主物來替其處緣此以作無主物想此雖亦名有主作無主想此義唯是不犯宗收今兩義中若從前義立第三者即恐濫治後義不犯故不立也若據盡理應從前義立第三句如房戒中處分作不處分想者是盡理也故盡理說二類諸戒悉應具五然此二類如殺戒中人與非人重輕相對亦得更就有情無情犯不犯對於盜戒中有主無主亦得更就人主非人主重輕相對也若處分不處分對等定更不得轉就重輕也一切諸戒隨准應知極為盡理第四大妄語戒文有七句一容犯人二實無所知者於三慧中修慧所攝無問世間及出世間有漏無漏各有加行無間解脫及勝進道四道勝境皆謂所知今無所知顯有凡法無勝法也三自稱言我得上人法者對他人境妄稱勝法文有三節一總標謂證勝法故名上人法二別開如文我已入聖智者出世無漏法也勝法者世間有漏修慧所攝法也三顯證如文我知是者加行無間俱名為知也我見是者解脫勝進並名為見也四彼於異時已下自言陳首望欲自清也妄語之後異時之中有此首也問餘戒何無自伏首也答凡現可驗必多推詰故恐人詰而便自首或有因詰方自伏者不同婬盜及殺人等容可隱匿人無詰責故無伏首文也即知謗戒沓婆清淨事現可驗慈地妄謗多人詰責故有自首尼覆麁罪事露之後還有可驗大僧覆麁略故無首也第五除增上慢於少德上恃舉名增上慢如十誦說比丘在山得總想念謂得聖果後近城傍方知未證也撿全無德妄謂有德名為邪慢古人皆云無漏真道出過相有名為增上未得謂得為增上慢者非也此戒即是七緣成犯此戒不假所損之境但使成妄縱益前人亦是犯故一成罪境此開為兩一證明境要是人趣所以爾者敬養福田人中最重天多不信故誑人重二妄稱法境謂妄稱勝法第二緣境心亦開為兩一緣證明境謂作人想不擇張王男女之別二緣妄稱法了知是妄若增上慢雖妄稱法不知是妄若實得道不妄稱法亦知不妄此上細分便是四緣第五發業心謂擬誑人自言已得六方便業言即詞了了作書現相等亦須了了七究竟業即前人領解問汎論妄語自有五種一夷二殘三蘭即誑非人變畜并夷殘方便四提即小妄小謗五吉即小妄謗等方便何以大小名為妄語餘名謗戒答損境誣人者謗也通損益者妄也第六結罪第七永驅儐如前應知自下第三結已審持諸大德我已說四夷者結已也若比丘犯一一法已下因便略釋治儐法也不得與諸比丘其住如前者昔已共同財法二義今則已失後亦如是者於當共同財法二義不復當續也古來諸釋煩而不敘凡成果罪理必從因因義不同略分二種一者傍資助緣古人名遠方便是也如飲酒非時食犯心滑利傍資一切犯輕重罪自稱得聖傍資犯盜隱罪經明犯覆藏吉也如斯之例非彼正因然能為緣生其餘犯二者從正因生此復二種一加行漸增舊人名為進趣方便也謂於果前積小成大如創發心已犯小罪漸增不息輕蘭重蘭乃至成果攬成果名而實感果剎那別感懺悔之時要心總懺罪方得滅須知其理若准五分結果罪名不攬因名故別懺因此即宗別而意趣同也又准十誦凡犯諸戒容有任運謂沙彌時先設方便事未成頃中間受戒受戒既畢前事方成任運容犯三波羅夷以婬無容先設方便故也二者緣闕所礙此即闕緣不得成果緣雖無量總攝勿過通三別三通緣三者如明了論別緣三者律中境想即是境心諸結罪文即是辨業細分即七如上已論且約殺人辨闕緣者略而言之有七方便一闕依方便舊人名為闕緣方便以濫總名改為闕依謂佛制戒依大比丘今發犯心後方捨戒即令果罪無依可結第二未制廣第三癡狂等病並非果罪之所依也此即闕通緣而立此義已下六種並闕別緣尋之可知第二境強欲殺前人前人境強而不可害第三失計方便如刀打等舊人名曰緣差亦濫總名故改之也第四境差即境想中後二句是境想雖有三類差別莫不下二皆是境差且如望人進趣欲殺而臨境所非人來替想為本人疑為本人本人之境理實已闕故無果罪但得異境被差之前本期境上方便因罪故云境差也異境來差雖有人畜非情等異莫不皆非本期之人故云非人不勞煩敘第五轉想第六轉疑即境想中二三兩句本趣正境臨時想轉是也第七心息謂急息心而不至果也此七方便皆闕果名總名闕緣也方便業中有遠有近或全無罪且如捨戒先捨後殺全無犯戒或發心已方捨戒者即得吉羅或遠方便輕偷蘭遮或近方便重偷蘭遮境強失計心息等類並准斯釋故律文云成者波羅夷不成者偷蘭遮義含差別也懺悔之時須知輕重不同古人但數名目不曉差別也此即略陳方便義訖古人又解持犯義門今詳犯者隨文並是無勞別敘若論持者即根律儀正念正知防護六根不令流泄破戒煩惱名之為持持有二種於惡止息於善策修古人名為止持作持是也亦有一戒雙具止作或有一向單止單作思而取悟然惡有兩一事二法事謂婬等法謂妄等此之二種皆須止息善亦有兩一事二法事謂應造如順教造房辨釋量等法謂應學如誦戒等於此二種皆應進學息心不學即是懈怠復不曉知即不正知或是無明此等煩惱變異身語故成不學無知二罪律亦誠文制滿五夏誦戒羯磨又云若不知不見五犯聚我說此人愚癡波羅夷乃至惡說言簡義豐理無不備豈同昔匠廣事繁詞審持之文如前應知次解第二篇文分為三初明所依教二列罪名相三結已審持故漏失戒律中犯境總有六種一內色謂有情色二外色謂非情三內外色謂二色合四水謂逆順水而動身五風六空准水應知除夢中者不犯殘罪而亂意眠律有五過一者惡夢二者諸天不護三心不入法四不思惟明相五夢中失精五分律中亂意眠得吉羅善見云若比丘心想而眠先作方便脚挍手握作想而眠在夢精出得僧殘罪戒文開者開先無方便故也第二觸戒淮律二俱無衣相觸得殘互有衣蘭俱有衣吉羅髮爪猶是身分故殘也若准善見髮髮相觸抓抓相觸但得蘭罪俱無覺故互覺即殘如戒文說僧祇第五云女人者謂母女姊妹親里非親里若大若小在家出家皆犯准律死女多未壞者觸亦犯殘第三麁語戒以染污心對於女人說婬欲語以取自適故犯僧殘若淨心說法呵欲過等即不犯也女人者有智未命終不同前戒也五分律女人向比丘麁語染心領者亦犯第四歎身索供養戒假託佛法方便誘誦不擬犯重故但僧殘第五媒嫁戒和合生死深失正念故也語書使等皆是犯限凡得附書須看持往不看者吉罪如律所說第六過量不乞處分造房戒此戒二殘二吉四罪合陳名中但顯僧殘名者以其僧殘是此篇故遂隱吉名也文有三節一容犯人二明順違三結違罪第二節先明順後辨違所言順者順教作法也一自求者自從施主乞求也二作屋三無主者簡㩜也謂雖自乞或時容可乞得施主今此意辨竟無施主故律云無主者彼無有人若一若兩若眾多四自為己簡為他不犯殘故五當應量作准五分律佛一搩手二尺也房內除外合當丈四二丈四也六當將比丘指示處所者教其乞法也謂彼房主先治房地令無妨難來入僧中從僧三乞僧即遣使房主將使往看其處知無妨難也妨者妨礙僧事乃至不容草車迴轉也難者其處多有虎狼師子下至蟻子也七彼比丘當指示處所無難處無妨處者眾僧正與白二羯磨處分許作也若比丘有難處乃至若過量作者辨違教也山間諸寺多犯此戒也廣營事務羅漢退緣況處凡愚而當不慎身安道長故復開其應量而作人多自擁容妨僧事住處匪宜復成自損僧以矜憐詳而與法故所以制也第七有主不處分造房戒此戒一殘二吉名但顯殘文亦三節第二節中辨順五句一欲作大房此有施主故雖大作而不廢業二有主三為己作四教乞法五正與法次辨違教可知問前房既已二殘合制何不通收此殘為三答文詞便易義又相因是故前房二殘合制過量無量義既相違作法文詞復不便易故別制也第八無根重罪謗比丘戒文有八句一容犯人二瞋恚所覆故者於無過人妄起憎恚三非波羅夷比丘者所謗境也此文略故但顯非犯波羅夷罪若據律中縱使實犯但望謗人無有三根即亦名為非波羅夷故律文云若彼人不清淨不見不聞不疑彼犯波羅夷便言我見聞疑彼犯波羅夷以無根法謗僧伽婆尸沙廣有六句如律所說不能繁敘又若前人非十三難謗云是者亦犯僧殘謗尼八夷及十三難亦並犯殘並如律說四以無根者舉罪所依略有三根謂見聞疑今無三依故曰無根若親眼見犯婬盜等名曰見根若他人見來向我說亦是見根若親聞犯婬盜等事及他人聞並名聞根疑根有二一者親見蹤緒而生疑心謂見比丘與女人入林出林等事而疑犯婬盜等准知二者親聞音聲而生疑心謂聞與女動床等聲盜等亦然此之二種合名疑根他人有疑來向我說計亦疑根此之三根正堪舉罪除此三根儻於內心忽爾橫起見聞疑想及三橫疑稱心而說雖無謗罪而非舉罪以人無過無友證故五波羅夷法謗者簡餘輕謗不犯此戒六欲壞彼清淨行辨發業心七若於異時已下自言伏首也沓婆清淨事現可驗或詰而伏不詰而首也自伏首云我知此事實是無根但我嗔恚故作是語八若比丘已下結罪如文第九假重罪根謗比丘戒文有九句一容犯人二以嗔恚故三於異分事中取片者善見第十三云餘分者沓婆是人羊是非人以羊當沓婆處是名餘分以母羊當慈尼亦名餘分何以故以事相似故是故律本中說取片述曰於異分中取片計相似也如律中說慈地比丘從耆闍崛山下見大羝羊與母羊行婬即相謂言此羝羊即是沓婆摩羅子母羊即是慈比丘尼便向僧說我親眼見沓婆摩羅子共慈比丘尼行婬慈地比丘意與羝羊立名沓婆向僧說時非是無根但希僧信濫罰沓婆故曰假根羊上見根雖似舉罪舉罪實於沓婆上無根故成謗也戒文中略若准律中假下篇罪假餘犯人假在家時假自語響並名假根若實見犯而言聞者望聞是無即是無根非是假根四非波羅夷比丘實非十三難亦在其限五以無根羊雖有根沓婆無故六波羅夷法謗七發業心八自伏首九結罪第十破僧違諫戒汎料簡者一切設諫皆由有濫理須諫別隨義應知然違諫有兩一違僧諫如此四諫及下說欲不障違僧三諫二違屏諫如九十中不受諫者波逸提問同違僧諫何故乃有殘提不同答結罪重輕自有多義且如破僧惱亂過重共作計謀宜先諫主以若主息餘亦息故主既不息助火蓋薪為過更甚故復須諫污家儐謗於聚落中長時積過令失淨心被儐應伏而返謗僧過亦不輕故宜須諫惡性拒僧高舉凌眾情亦難容故應須諫違並結殘如論利吒說欲不障宿習曲見謂之為是僧雖設諫情見未開若結重罪便非分限故但得提然古難云若以污家過集積增違諫罪重者屏諫之事該於七聚何不就事以結違諫重輕不同今解污家於聚落中長時起過積罪已多其屏諫中雖諫七聚前人或容唯欲犯一不擬多犯何得類於污家多過尼有別戒亦應准通不能繁敘戒本文三一容犯人二辨諫法三結違諫罪第二諫法兩對四句第一對者若有過起先應屏諫第二對者若違屏諫理應僧諫一切諫戒義皆同此也就過起中有四句義一欲壞和合僧者初發業心也方便受壞和合僧法者自有二種一方便壞和合僧即如調達自作邪佛令四惡伴以為邪僧設破僧計故云方便二受壞和合僧法謂共受行五種邪法為邪法寶言五邪者一盡形壽乞食二著糞掃衣三露坐四不食蘇鹽五不食魚肉第四義堅持不捨者於邪三寶假託倚傍堅執受持與佛競化破正法輪也於屏諫中准律通於七眾及外道等諫今且論比丘諫也文有兩節一勸止四過如文二大德應與僧和合已下奪彼執情也奪云應與僧和合者奪起初發業心也與僧和合歡喜者奪設計也不諍者奪立邪五法也同一師學已下勸翻競化得趣道增益得證道安樂也次辨第二若違屏諫理應僧諫是比丘如是諫時堅持不捨者違屏諫也彼比丘應三諫已下於中有兩一教僧諫捨二讚捨為善謂讚翻違還成順善也三諫者一白表宜三羯磨諫第三剎那即得僧殘第三之前猶應可捨故云善也古人取一白二羯磨為三諫者非也第三不捨者僧伽婆尸沙正結違諫罪也古來諸師多依諸論辨破法輪於佛滅後定無此事理非可犯今詳律意與論稍異謂諸論中辨無間業故偏局取調達一人以成斯業今律文意設佛滅後別立邪法行籌化人歸從己見雖非正是無間業收亦惱眾僧僧須設諫諫而不捨亦得僧殘故律文言有二事破僧一作羯磨二取舍羅准論取籌成無間業准律通辨故云作羯磨也此戒義門雖復繁廣行之事簡故略云爾第十一破僧助伴違諫戒文亦有三一容犯人二辨諫法三結違諫罪第二諫法兩對四句一若有過起先應屏諫二若違屏諫理應僧諫也就過起中有二句若一若二乃至無數作伴儻過伴儻有二一伴儻即元共設計要四人已上為邪僧也二助伴儻即後助惡若一若二乃至無數不限多少也此兩伴儻皆助作惡並名伴儻俱須諫也二彼比丘語是比丘大德莫諫此比丘已下發言相助也如律中諸比丘諫調達時時伴儻比丘語諸比丘言汝莫諫提婆達提婆達是法語比丘律語比丘提婆達所說我等喜樂我等忍可既有上過次文正辨屏諫文亦兩節一諫止相助如文二然比丘非法語已下奪彼執情也餘文可知第十二被儐之時謗僧違諫戒文亦有三一容犯人二辨諫法三結違諫罪第二諫法兩對四句如前所判就過起中文有二句一由污家故僧驅儐二被儐時非理謗僧非理謗僧正是所諫事也就前儐中文復二節一依於城聚污家惡行言污家者准律有四一依家污家如從張家得他施物餉遣王家張家聞之失信不喜王家得物思偏報恩失平等信二依利養污家如法得利與一居士不與一居士三者依親友污家謂依王臣曲為一人不為一人四依僧伽藍污家謂取僧花果與一人不與一人並令前人失平等心故名污家也言惡行者自種花教人種花或與女人同床同器食等乃至種種非威儀事上至犯殘下至犯吉作此污家惡行二事令諸道俗亦見亦聞也二諸比丘當語比丘已下乃至不須住此者准律文中作白四羯磨驅出離此所行聚落今戒本中乍似別人口言驅出者蓋作法已有此口言也第二非理謗僧文意云被儐比丘語諸比丘云汝有愛恚怖癡何以故更有與我同罪比丘何不驅儐而獨儐我准僧祇律當時六人同作污家聞僧欲儐遂有三聞達多磨醯沙達多走至王道聚落復有迦留陀夷闡陀逆路懺悔此之四人走不可治懺復無罪唯有阿濕波富那婆娑不走不懺遂被僧儐因即謗僧云愛他懺者怖他走者是故不驅恚我二人是故獨驅既有愛恚怖三故知具足愚癡煩惱此即過起文訖次明屏諫止奪等准前應知薩婆多論第四卷云若比丘凡有所求若為三寶若自為以種種信物與國王大臣長者居士在家出家皆名污家五眾盡不聽啼哭乃至父母喪亡一切不聽四眾吉羅尼得逸提廣說開遮具如彼論第十三自用拒勸違諫戒舊名惡性拒僧違諫戒文亦有三一容犯人二諫法三結違諫罪第二諫法兩對四句中先過起者有二句義一惡性不受人語者辨自用拒勸過也俗書云好問則裕自用則小是也二於戒法中已下辨自用不受諫相也謂犯戒時餘人勸止虛受信施高舉自身信自用性語餘人言汝莫語我若好若惡此愚意云行業果報我自閑解受報之時不關汝事我亦不語汝若好若惡者汝自業果及前而說下總結云且止莫諫我古來相傳有四種人須諫一年耆宿德二久居眾首三博學誡議謂智能過人四共勝人參居次辨屏諫諫前自用不受勸也文亦兩節一勸止自用故文云彼比丘諫是比丘言大德莫自身不受諫語二奪彼執情文云大德自身當受諫語等也得增益等未生之善令生未生之惡不生已生之善令增已生之惡令滅如次配之餘文准前自下第三結已審持諸大德我已說十三僧伽婆尸沙者結已也僧伽婆尸沙者瑜伽翻為眾餘舊名僧殘殘即餘義謂犯此罪於九羯磨不得足數望餘羯磨猶有餘殘足數之用也言九羯磨者謂覆藏等四種羯磨五呵責六儐七依止八遮不至白衣家九罪處所初之四法如覆藏犍度文中具顯互不足數後之五種古來義准既是同奪三十五事明知互望亦不足數其不見不懺惡邪不捨三舉之人雖亦同奪三十五事然舉出眾一切僧數皆不得足故不同也此之殘罪要藉依僧方得懺悔故曰僧殘或曰眾餘也九戒初犯已下因便略明懺悔之法或於中文六一辨具緣成犯二明成覆藏過三顯懺悔之法四釋僧少之失五彰眾僧有罪六結成應法初明具緣成犯者文言九戒初犯四至三諫謂前九戒約事具緣初成即犯後之四戒約法具緣三諫滿犯此中意辨若緣不具即非僧殘即不得用僧殘懺悔法是故明也有人釋云此為釋疑謂後四戒既對眾犯應不治覆故釋疑云亦須治覆今詳若爾前九屏犯疑無不覆亦應釋疑云若不覆者亦免治覆文何不明故知謬釋也第二文云言若比丘犯一一法知而覆藏者明成覆過也准人犍度及餘律論若犯一殘自心了知見是僧殘覆藏一夜得一覆吉如是展轉隨一一夜各得覆吉及隨覆吉若於殘罪疑及不識雖亦犯覆得吉羅罪而不行覆犯二三等乃至不憶數並聽懺悔然四分宗人犍度文先懺覆吉後方從僧乞治覆過而行覆法問覆吉已懺覆過應亡何須乞治答覆罪感果雖懺已亡濫胃淨僧令殘罪重此過不罰殘罪不除故須治覆若不覆者令殘過輕故不治覆問僧殘一品何有輕重答雖是品同不妨輕重如犯罪者三時俱重豈同二時輕一時重者也第三文應強與已下正顯懺悔法也法即有三或有四法位即開五或六七等且言五者一文言應強與波利婆沙准明了論翻為宿住准僧祇律翻為別住准四分律翻為覆藏覆藏者就過翻名也別住者罰令獨宿靜思其過故律文言不得二人三人同室宿也宿住者經宿行也將欲乞此覆藏法時了知罪數一二多數及不憶數又知覆經一二多夜及不憶夜隨事牒取入乞詞中若憶夜數依夜數乞乞已隨行若不憶夜乞從清淨已來治之謂從受戒之日為清淨已來也乞法有三一乞知日數二乞不知日數三乞知日數不知日數罪數多少亦隨憶稱之乞詞三說廣如律中乞已僧作白四羯磨與覆藏法並如律中文言強與者問說戒犍度有文云不得強逼懺悔此何故強答彼不應時強逼便諍今據應時僧和伴善故強舉治也二行波利婆沙竟謂如犯一𨒬百日覆須逕百日界內行之方名為竟界內下至有一人在即得行之行時奪三十五事供養淨僧須白客比丘令知行覆藏等八緣具足廣如律中覆藏犍度三增上與六夜摩那埵此云悅眾意也此法要須界內滿足四人已上於中行之名悅眾意不同覆中一人得行不名悅眾也增上與者與有二種一者從行覆竟次從僧乞乞詞具牒行覆竟等以乞六夜名增上與從前增上與此法故二者本犯殘時無覆藏心發露向人但須直與摩那埵法不名增上與也今戒本就難故明增上與也四行摩那埵竟行時奪三十五事供養白客大同覆藏廣如覆藏犍度說五應二十僧中出是比丘罪者行六夜竟犯罪比丘應求具滿二十清眾具牒行覆及六夜竟以為乞詞對僧三乞僧與白四作出罪法前來五位法但有三謂覆藏六夜及出罪也前言或有四法者謂如本日治法且如犯覆藏逕於百日從僧乞覆已行十日忽更犯殘前之十日即被除却更令發始復本日治其親犯罪隨覆不覆別從僧乞復須行之然新與舊乞法之時或合或開共行別行皆得無妨前言或六七者於五位上或於覆中加本日治以為一六或六夜中加本日治復是一六或覆六夜俱加本日即是七也開合共別亦准皆通上來懺法第三文訖自下第四釋僧少之失故文言若少一人不滿二十眾出是比丘罪者是比丘罪不得除也然覆六夜本日出罪四重與法皆是白四若論用僧前三但用四人僧秉出罪一法局二十僧如明了論及彼真諦三藏疏釋少一人者若直闕少理是不足縱以犯重及尼等足數亦名不足如律中說二十八人不足僧數略為頌曰餘舉滅難為神隱離別場自下第五彰眾僧有罪故文言諸比丘亦可呵也凡言拔濟須識如非不曉其法為聖所呵得吉羅罪自下第六結成應法故文言此是時也謂觀聽失而順教行此是應時也審持之文如前應知自下第三大段二不定文亦分三一明所依教二列其名相三結已審持初文可知列名相中第一屏不定戒文有三句一容犯人二辨不定相三結不定名第二辨相中文有四節一共女人獨在屏覆障處可作婬處坐說非法語者有其三義名為不定一於屏處此是造罪由緒之處故約由緒名為不定猶如父母見其惡子行於非法里巷之中此之里巷是造罪由緒二於此處復見比丘獨與女坐說非法語此復二義一約比丘造罪由緒由緒不定二約住信舉罪聖女所見之事事相不定律文且據共坐威儀准明了論真諦疏釋若行住臥亦在犯限二住信優婆夷於三法中一一法語若波逸提者聖女依前造罪由緒所見事相來向僧說其相麁者有夷等三詳其諸部自有三說一者依十誦所見事相通舉一切故彼文言云何不定但見女人來去坐立不見作婬奪人命觸女殺草過中食飲酒等故名不定二者依明了論真諦疏釋所見事相但舉愛染一切篇聚故彼疏云若已行婬然後共坐則波羅夷若已觸竟則得僧殘若欲婬觸則得偷蘭直染心坐則波逸提若無染心則突吉羅三者依此四分戒文但舉三罪律中不言更有餘罪此則但約愛染之中罪相麁者攝入不定訪而撿之其餘細者恐太繁勞此中不撿任彼自言而懺悔之三是坐比丘自言我犯是罪若波逸提者於由緒中因見事相舉告僧眾僧眾詰得此三定罪故依此三隨應定治四如住信優婆夷所說應如法治是比丘者前人諱罪詰而不得是故應如聖女所說執彼有犯眾僧應如罪處所法白四治之故云應如法治是比丘也奪三十五事令引實犯罪之處所此罪處所既未肯引定犯何罪正是治其不定情過正是此戒所防之過也此中過意一於屏覆罪由緒處二復與女說非法語即是造罪由緒之相三僧問時又不定引是其情過並是此戒所防故三問時總犯默妄也明了論中依由緒義以釋不定故彼文言是不定諸罪因故故名不定又約不引須詰令定以釋不定故彼文言於此中諸罪不定古來諸師深為不曉廣事繁言不見正理不能具敘此二不定局取聖女舉罪告僧方為撿問以其聖人寧死不妄若凡夫舉即不為詰第二不定文亦三句一容犯人二辨不定相三結不定名第二辨相文亦四節一共女露坐說非法語是罪由緒所見事相二依前由緒所見事相來向僧說但說二罪以其露處無容婬故三於由緒中因見事相舉告眾僧眾僧詰得此二定罪故隨治之四前人諱罪應信聖女執彼有犯罪處所治義准前廣說第三結已審持如文此中不得定懺何罪故不得入篇又無懺文也自下第四大段三十尼薩耆波逸提法文亦分三如前應知尼薩耆者此翻為盡捨波逸提者此翻為墮謂犯此罪牽墮三惡此就總名故稱為墮若犯此墮要先捨財後懺墮罪故云捨墮然三十戒細分即有三十二戒謂雨浴衣二戒合制所言二者一過前乞求二過前受用又急施衣亦兩戒合制一過前受二過後畜并餘二十八戒合三十二也然犯三十二戒大位有四一捨財與人二懺悔罪訖三却還其財四不還結罪中間隨戒小小差互至文當知今捨墮名約初兩位以立名也然尋制捨畜而非法受用貪生故制捨也受畜非法略有六例一已得無厭非法二違教闕資非法三招譏致醜非法四愛翫衣裳非法五惱亂他人非法六貪貯妨賖非法准瑜伽論擔毛遠行發起疾病今且迴入招譏之中財有六非不堪復用貪心受用故須制捨問單提中財亦墮六非仍貪心用何不制捨答三十中財一堪久貯二資身要墮六非已多令貪用故須制捨以治貪心單提之財一者不堪久貯如別食等二者資身非切如白色衣等故墮六非多生餘惑不多生貪既不治貪何須制捨且如取過三鉢食早已食訖更持過三即於今日不能更食即非生貪若欲停留復不堪久此乃由癡損惱施主無貪可治何復須制捨別眾食等恐惱眾僧皆准而釋高床白衣等愚教而畜受用之時多生癡逸既不治貪亦何須捨問綿褥斬壞應類針筒何以入捨答針筒小物因求散亂無貪可治亦不入捨問生薑貿食不堪久貯何以入捨答販賣戒中不局貿食故與餘物相從入捨問看覆過三用應生貪何不入捨答房是疎緣非資要急貪亦義微設有餘難准此應釋上來問答理無不盡准此而言三十諸財一有犯時之過如墮六非二有犯己之過如受用吉羅九十諸財但有犯時之提而無犯己之過於前六非法中五長不但犯己貪用亦是本因無厭為過故捨之時古來相傳要須逕宿方得却還斷其求畜無厭之心故四分文捨長衣懺悔既了若此比丘有因緣事欲遠行者應問言汝此衣與誰隨彼說便與今詳若准薩婆多論縱經宿貪心不斷亦未得還故彼論第四卷說若即日捨衣即日悔過求衣心不斷乃至一月若所求衣來若意外衣來盡是次續此衣故於先衣邊得捨墮又詳彼論要須逕宿復須心斷故彼文言若今日捨衣羅已悔過即日心斷後日更生求衣因緣不墮次續以中間心斷故述曰長衣既爾自餘長戒理合同然除五長已自外餘戒若捨懺時皆得即坐却還本主若與五長相合而捨長衣今日既未得還取尼衣等若即還者入手之時被彼長衣染令犯長是故相從並逕宿還若法易成應別時捨律文不言衣染藥鉢尼衣與鉢雖或合捨衣即却還不被鉢染隨應思之先解犯長衣戒文有四句一容犯人二除開緣謂開不犯文言衣已竟者謹尋律意前安居訖於迦提一月或受迦絺那衣五月開其作衣不須說淨不犯長罪過此一月五月之外即是開作衣竟故云衣已竟也故別眾食戒緣起中云諸比丘自恣已於迦提月中作衣佛遂因開作衣月中得別眾食又准別眾食戒釋相文云作衣時者自恣竟無迦絺那衣一月有迦絺那衣五月乃至衣上作馬齒一縫明知亦是通取五月開其作衣自此一月五月之外並名衣已竟也故長衣戒釋相文云衣已竟者三衣也述曰謂作三衣竟問一月五月亦作長衣何獨三衣答從勝得名也南山律師云自下三戒皆云衣竟者此戒衣竟三衣財體足竟外是長也次云衣竟者三衣加受持竟有離宿過也後云衣竟者三衣財同體足竟若不作衣不說淨等犯也今詳前約一月五月義通三戒以其同得五種利故五利之義如後所辨若如南山所釋三戒各局任兩存之也迦絺那衣已出者謂前安居竟至七月十六日若有施主三衣之中隨施一衣即日受取即日白二差取一人復作白二付此人衣其被付人將此一衣遍歷僧前胡跪授僧僧欲受者手捉此衣說詞句受乃至下坐須次第受訖其被付人從此已後乃至臘月十五日常在界內宿守此一衣此所守衣梵名迦絺那衣此云堅實衣也此衣以是堅實財成又令施主受堅實報復令眾僧生得五利堅實功德一長衣不說淨不犯長罪二於三衣中隨留一衣不犯離宿三得展轉食四得別眾食五食前食後入聚落不須囑授又守衣人不受五利堅實守護不出界宿潤益餘人故名堅實衣亦名功德衣也其受利人於五月內隨於何時有八種緣隨遇一緣即失五利失即是出故云迦絺那衣已出謂出之後須說淨故也第三句畜長衣經十日不淨施得畜者限內聽畜賒即情慢促則疲勞故十日內須說淨了但是衣財不問新故內衣外衣但滿尺六八寸即須說淨作此淨法者示知足心不作己想也第四句若過十日尼薩耆波逸提者制犯也准律文中十日之內日日得衣至十一日一切皆犯其下九日雖未過限以初一日過聽畜限故染九日盡皆犯捨廣說如律既犯此罪理應懺悔懺悔法者略作三門分別一明罪累多少有無二辨懺罪次第階品第三正辨捨懺還法第一且辨多少者容具十罪一長衣離衣等財體現在可捨墮二長衣等已用壞盡直懺悔罪三覆藏提罪犯吉四即此提吉隨夜展轉覆藏犯吉五着用犯吉六即此覆吉七即此隨覆吉八僧說戒時二處三問犯默妄吉九即此覆吉十即此隨覆吉第二明懺罪次第階品者應先捨財次懺諸罪故明了論云先捨物後方顯說滅罪當今行事並皆然也懺罪次第應分三位一先懺覆藏隨覆藏吉此准人犍度文也二根本提罪着用默妄罪性既殊理無一藥能頓除遣故復須分提吉之別故先懺悔著默二吉次方懺提以成三位第一位懺提下及著默下各覆隨覆六品吉羅第二懺著默二品吉羅第三方懺提罪今時行事皆如此也尋諸律論懺吉有二一者責心二者對首今此諸吉事相既重並宜對首懺也第三正辨捨懺還法者開為二門一者立誓運心二者正辨捨懺還法先運心者如明了論云凡言提舍那者先了別罪因及緣起體相過失等已於可親信人邊如理顯示如理求受對治護述曰提舍那者翻為顯示亦名說罪即懺悔是也言罪因者或因貪等種種煩惱言緣起者或由非時食或飲酒等故成於罪言體相者此是僧殘此是提等言過失者凡犯罪者有五過失一能障涅槃二障涅槃道三生他不信四增自惡業五感惡道報所言等者等取了知作罪時處等言可親信人者彼人好心若向說罪不轉向人道說我過故言可親又委彼人戒行清淨故言可信今侵末代皎淨難得是故古來行事之家取不同犯以為懺境今三藏云西方行事對不同犯要取不同篇犯也求受對治護者先失對治護心今則永斷相續還是受取也第二正辨捨懺等者有四門一捨財二懺罪三還財四不還結罪先辨犯長衣義餘則准此可知第一且明捨財准律文中必須盡集不許別眾捨財與彼所對之境通於僧位或二三人及與一人並得無妨若捨與僧必須局在作法界中若與二三乃至一人通於自然作法界內今且就易捨與一人餘如別處當廣分別唯乞鉢戒局須對僧至下當知今時行事多在戒場或在自然界自然界三如上已辨行對之境若是大者應具威儀偏露右肩脫革屣禮足胡跪手捉衣口云大德一心念我某甲比丘故畜一段長衣過十日不淨施犯一捨墮今持此衣捨與大德第二次懺懺罪者提吉不同分為三位如前已辨第一位先辨覆及隨覆六品吉羅於中復二謂先應請所對懺主具威儀如前口云大德一心念我某甲比丘今請大德為突吉羅懺悔主願大德為我作突吉羅懺悔主慈愍故答云可爾次懺罪具儀口云大德一心念我比丘某甲故畜一段長衣過十日不淨施犯一尼薩耆波逸提罪又因著用犯捨墮衣犯突吉羅罪不憶數又經僧說戒二處三問犯默妄突吉羅罪不憶數犯此三位根本罪已各不發露逕夜覆藏犯突吉羅罪不憶數展轉逕夜復犯隨覆藏突吉羅罪不憶數此中六品覆藏隨覆藏突吉羅罪今向大德發露懺悔不敢覆藏願大德憶我應語云自責心生厭離可爾第二位懺兩品著默吉羅具儀云大德一心念我比丘某甲故畜一段長衣過十日不淨施犯一尼薩耆波逸提罪犯此罪已著用犯捨墮衣犯突吉羅罪不憶數又經僧說戒二處三門犯默妄突吉羅罪不憶數今向大德發露懺悔第三位正懺根本波逸提罪於中亦須先請懺主具儀云大德一心念我比丘某甲今請大德為尼薩耆波逸提懺悔主願大德為我作尼薩耆波逸提懺悔主慈愍故答云可爾次正懺罪南山律師云應略說法告云佛言我為諸弟子結戒寧死不犯如智度論第十五云破戒之人妄食信施所執鉢盂即洋銅器所著衣者熱鐵鍱乃至由破戒故受無毛虫或噉糞身隨機三五句而已或若頑鈍雖聞苦語未動其心者不必須示亦勿受懺以相續故懺悔詞者具儀口云大德一心念我某甲比丘故畜一段長衣過十日不淨施犯一尼薩耆波逸提罪此衣已捨與大德此波逸提今向大德發露懺悔不敢覆藏懺悔則安樂不懺悔不安樂憶念犯發露知而不覆藏願大德憶我清淨戒身具足清淨布薩應語云自責心生厭離答云可爾或言頂戴持第三還財者心宿俱隔明日却還直爾手付無別詞句僧還即有白二之法得已說淨還如法畜說淨詞句人皆誦之第四不還者律云突吉羅第二離衣宿戒制戒本意為新受戒人若更廣張卒尋未曉曠但且隨身即為未犯若欲洞曉應求廣聞今且略之也除僧羯磨者若身病衣重有緣須行從僧三乞僧作白二許三衣中隨留一衣雖逕明相不犯離衣宿廣辨如律作衣持衣等法不暇廣陳第三替故三衣續辦新財隨至一月戒南山名為月望衣戒舊名一月衣戒義並微隱故改之也戒本五句一容犯人二除開緣以作衣時無長過故三催令疾成文言得非時衣者謂出一月五月作衣時外待新裁者名非時衣也於此非時十日已還以是常開不須疾成至第十日若得財足即日疾成若其不足開至十一十一若足即日疾成若其不足開至十二日展轉相望乃至二十九日皆有即日疾成之義故云疾疾成衣也又云若足者善謂有二十箇疾成之善也四正明續辦新財隨至一月也文言若不足者得畜經一月者從第十日至二十九日凡有二十日續辦未足許至三十日畜未犯長罪故云得畜一月也文云為滿足故者謂有二十箇續辦為滿足故也五結過畜之罪至三十日無問新財足與不足即須說淨或遣與人或作衣等過三十日一向犯罪故云然也古來相傳釋此戒意上行之人但畜三衣舊衣故壞但堪受持不堪著用今得新財不擬說淨故聽待足極至一月今詳恐未必然若上行人不欲說淨至三十日如何忽然即遣說淨破上行志也故知標心為替故衣即得延畜不簡上行也第四取非親尼衣戒親者要須父母七世開之不犯若受戒弟子亦是非親也第五使非親尼浣故衣戒浣染打三尼薩耆下至一逕身著即名為故也第六從非親俗家乞衣戒是應量衣犯也除被賊奪衣等時從乞無犯也第七過知足受衣戒文有五句一容犯人二遇失衣緣三非親俗人為失衣故自心施衣恣比丘足謂恣至三便知為足也親即不犯故言非親四是比丘當知足受衣者裁量而受故律云若失一衣不應受若失二衣者餘有一衣若二重三重四重應擿取作僧伽梨欝多安多若三衣都失應知足受述曰謂失一衣決不聽受以有二衣足得出入兩處用故若失二衣准律文意亦不聽受以餘一衣若有二重擿作二衣但闕一衣義同失一明不聽受若有三重擿作三衣灼然不受唯三都失稱施受三長信敬故若准善見三衣都失但許受二餘一外求今四分律意不同彼五結過受罪第八一家欲施尋聲勸增令買好衣戒舊人名勸讚一居士增衣價戒義大隱也文有四句一容犯人二具價限定擬買與比丘三是比丘先不蒙施主恣索而乃勸增律云若增一綖或增一錢十六分之一皆犯也四結得衣之罪第九二家欲施戒義同前判第十逼切淨主過限索衣戒文有兩節初明過限得衣之罪次明不過不得之方就前文三初容犯人二付寶索衣法三過限索得罪第二文中一付寶二索衣就付寶中文分有六一施主辦寶二使付比丘三推教不應四問淨主處五送寶與彼六還報比丘就第二索衣中二初辨三語次明六默二文各有索衣之法式及得衣之善就前三語文言須衣比丘當往執事人所乃至我須衣者准僧祇律如人入庫取物著店上頃又如幞褁物頃文言若二返三返乃至得衣者善者辨得衣之善謂稱教也次辨六默文言若不得衣四返五返六返在前默然立者文中應還從一二返累至六返而文乘勢接之也善見云默然者口不語喚坐不坐與食不受亦不說法呪願若言何故至此答言居士自知又准律文彼言我不知者若有餘人知比丘應語言彼人知之又一語破二默然故純語索得至六返若純默索至十二返中間差互思之可知餘文可解次辨不過不得之方文意言若不得者報本施主令還索取此是時者不失信施應法之時也第十一乞野蠶綿自作臥具戒准律緣起損命招譏而制也言臥具者古來相傳南山律師等並云是三衣也淨三藏云即是氈蓐之類也今詳即是此方臥帔也故黑毛臥具戒開文云作蓐作氈不犯既云臥具故知是帔若言是三衣者如減六年不捨故者作新便犯豈可三衣要捨故者方得作新一月衣戒續辦新財豈須捨故故多論名為敷具淨三藏亦名敷具者或可部別或可上敷下敷皆名敷具通論是帔也又以臥帔亦堪持作三衣諸教故有濫也又臥帔資要故應有此諸制法也此戒害命若犯捨者律令斬壞不同餘戒第十二黑毛臥具戒准律賒逸人法故制也第十三增好毛作臥具戒舊人名白毛臥具戒今詳律文增牻不犯餘增皆犯不局白毛也謂縱增黑不犯前戒以其前戒純中制故戒文應言二分黑第三分白第四分牻義即自顯且如四斤以作臥具二斤純黑一斤白一斤牻是也餘可准知第十四減六年更作新臥具戒此戒意辨受持臥具多論等文諸助身衣一切並令記識受持四分文中除三衣外離餘衣宿犯突吉羅良為此也若至六年不任受用受持法失若減六年捨受持法更作不犯若欲遠行身病衣重僧與白二聽減六年更作新者新者持行故者得法離宿行還病差新者說淨故者還持意在此也若說淨財作臥具等何眼六年何須捨故縱減六年不在犯限也第十五不六坐具戒一搩手者多論第五云周匝修伽陀一搩手也壞色者壞却新色令離貪著若准僧祇自無故者從他求之今准此律若自無故者不揀不犯也第十六擔毛戒第十七使非親擗毛戒第十八受寶戒准薩婆多論第五卷畜寶戒說若捉寶者是九十戒攝若畜寶者是三十戒攝彼論有五種取皆犯一以手捉取二以衣從他取三以器從他取四若言著是中五若言與是淨人皆為畜故犯也又准彼論第四卷長衣戒中應求兩種淨主一者錢寶等應先求一知法白衣淨人語意令解我比丘法不畜錢寶今以檀越為淨主後得錢寶盡施檀越後得錢寶盡比丘邊說淨不須說淨主名說淨已隨久近畜又准彼論錢寶說淨論文云有二種細尋論文乃有三種一者白衣持錢寶來與比丘比丘但言此不淨物我不應畜若淨當受二者比丘言我不應畜淨人言易淨物畜即是作淨三者若直置地去若有比丘應從說淨第二淨主者若衣衣財應量已上應求五眾中持戒多聞有德者作淨主若應量衣不作淨犯捨墮若不應量不作淨犯捨作突吉羅懺悔廣如彼論彼論又云有五種物應作淨一重寶二錢及似寶三若衣衣財應量已上四一切不應量若衣衣財五一切穀米穀米等即日作淨若無白衣四眾邊作淨不作淨至地了時犯捨突吉羅懺悔今此戒中意辨重寶及錢自餘並是相因而辨又准律此戒及後戒犯訖應對淨人捨云此物我所不應汝當知之又舊人言畜貿二寶局別眾懺今詳多論既云入眾故知亦通入僧中懺懺訖彼若貿衣鉢等淨物還者即是如法若直送來即作淨主物想受之作知淨語使淨人知貿取淨物受持之若不言看是知是突吉羅如律應知彼若不還方便索取亦如律辨且對別人懺者捨財如前次懺罪者還有受用捨墮財吉羅默妄及根本提罪各有覆隨覆六品并受用默妄合八品吉羅等准上長衣戒懺之第十九貿寶戒謂以寶物展轉相貿對於七眾皆悉是犯自作教人並皆是犯文言賣買者即相貿之異名也准多論說淨已相貿犯也捨懺同前戒應知第二十販賣戒謂共俗人以時非時七日盡形并新衣物等以相貿易如市道法共相高下也若對出家五眾貿易不犯如律應知第二十一畜長鉢戒准長衣釋謂有施主自發心施或自買得即犯此戒若從他乞即犯後戒第二十二乞鉢戒謂先有鉢破為五段仍堪綴用而更乞求得即犯捨文中彼比丘應往僧中捨已下辨捨懺法諸戒皆四一捨財二懺罪三還法四不還結罪今此一戒捨還二法與餘戒異故別誦出文言彼比丘應往僧中捨者第一誦捨文也不同餘戒對一二三人及以僧位或在大界戒場自然界中隨應成捨今此乞鉢局對此住處大界內僧中捨也捨時具儀口云大德僧聽我某甲比丘鉢破減五綴不漏更乞得一新鉢犯一捨墮今捨與僧次辨懺悔亦有受用捨墮鉢等八品突吉羅等准知第四不還易不勞釋但釋第三明還法者戒文云展轉取最下鉢與之令持乃至破應持此是時也准律好鉢應留應取最下者還之若准僧祇若乞得大貴鉢應賣取十鉢直九直入僧一直還主今此律中但取下鉢不須依彼也還之法式者准律自有四門一處分好惡如向所辨二白二許還三仍恐是勝復須僧中作單白法展轉換取最下鉢還換時任僧若即直還或即換取餘僧欲換隨意換取若不欲換亦隨僧意如律應知四白二羯磨方付本主舊人名為罰令用舊持新羯磨也羯磨文中云與受持者非謂加法受持但是受而持行故薩婆多論第五卷云前所受持鉢如法受持後鉢不受直令常畜食時當持二鉢終身如是以示多貪過故僧祇云舊鉢日日解綴乃至一日了者要當淨洗若知識師僧念此賢善比丘恐妨禪誦為打破或藏舉者用新無犯故四分律云乃至破應持也仍令護持不遣輒壞如律應知第二十三從非親乞縷并使非親織作衣戒詳此戒意一以多緣妨道二以招譏三以損他集而成過乞縷營造是多緣從非親乞是招譏准十誦薩婆多恃勢令織不與價直是損他於三事中隨闕即不犯捨猶如自乞作房有過量罪等也第二十四知他擬施屏勸好織戒第二十五覆求贈衣不遂還奪戒光綩云元與衣不分明強奪戒舊人但名先與他衣後奪戒者並太隱也准律文中先與他衣內覆求心親欲人間共行教化他後不去嗔恚還奪即是不定與決定取而却奪犯也定與定取定與不定取此二却奪即犯重罪若俱不定奪犯吉羅第二十六畜藥過七日戒文有五句一容犯人二有病者畜藥之緣三殘藥蘇油蜜石蜜者出五種藥體准律熊脂等漉清如油即油攝也四齋七日得服者謂加口受許服時限也五若過已下結罪至八日明相出即犯而不待服服時更犯服不淨藥殘觸等罪文中不了故云服也文言殘藥者如論長衣形對三衣今此殘藥謂一服餘更擬數服名之為殘若加口受齊七日來雖殘無過過七日已殘即過生因此總辨時與非時七日盡形四藥之義二門分別一釋名定體二受持之法初且釋名定體者言時藥者局在午前為治主病任持命根濟飢養報名之為時時非時經意約此義也言非時者蒲桃漿等療渴除冷兼治主客為於午後明相已還而得飲者名非時也言七日者風痰等病勢力稍強七日續治藥功方効名七日也癖氣癥腎積日方損許服長久名曰盡形然餘三藥事相易知唯盡形藥人多濫服故對此藥定體性者須具四緣一者身有容病故律云盡形壽藥無病因緣服者吉羅二者醫方所要謂藥方中要須時食尚開入分況其餘者故律云乞食比丘見作石蜜罽尼和之有疑不食佛言作法應爾又如薩婆多論第六卷說或以時藥或七日藥以成終身藥服無過三者世共了知體性是藥即如茯苓乾地黃等世無不了此體是藥亦一切方多分須此若不許服深違聖意且如七日藥緣起云有五種藥世人所識當食當藥不令麁現彼麁當食佛尚開服茯苓唯藥佛何不許四者離時食相此准七日不令麁現況今盡形何容不爾曾聞有人過中已後粉暮豫以為餺飥󰣄茶湯以之為矐復以薑酢以為冷洮者此實不如噉飯此即為縱貪癡本不為治道器故應必斷也又世共知體是藥者若入藥分灼然是開設欲單服亦開無過然有病中設有全日失食之人飢渴過常恐生客病亦許服藥以此方隅理無不盡也次辨受持之法者古來以其十誦律中優婆離問時分藥七日藥終身藥不犯舉宿惡捉得手受口受不佛言得又薩婆多論第六卷云若病比丘須七日藥自無淨人求請難得應自從淨人手受從比丘口受已隨置一處七日內自取而食今戒本云齊七日得服良為此也先辨非時漿三義分別一所受藥二能授人三正加法初門者多分菓作亦有根成或以藥等釀成諸漿如藥犍度有八種漿善見論第十七釋云一切木菓得作非時漿除諸穀一切葉得作非時漿際菜一切花得非時服除摩頭花一切菓中除多羅樹果椰子果苽瓠等廣如彼論若釀成者如蘇毘羅漿僧祇二十九說釀󰎣麥成此律醫教服漬麥汁是也此等諸漿須無八患謂惡觸自煮內煮殘宿內宿體變未曾手受受已置地停過須臾第二能授人須知作漿之法如作蒲桃漿蒲桃須火淨押成漿竟須水渧淨若互不淨若俱不淨准十誦律第二十六並不應飲也若濁未澄淨人欲去令煮一沸擬後重溫不犯自煮淨人授時作與比丘心比丘受時了知前漿仰手懸放受訖准僧祇律應對比丘言此中淨物生我當受若已澄清但須受取不須記識第三正加法者諸部但令加法而無法文應准義說具儀對一比丘手執藥云大德一心念我某甲比丘今為渴病因緣此是蒲桃漿為欲夜分已來服故今於大德邊受餘一切漿改名應知新翻律攝有加法文且依古法次七日藥亦有三門藥體者如戒本中五種是也亦無八患於中差別義者殘宿有三一義如前二者准多論非餘比丘過七日藥三者非自身已犯殘藥乃至第七日已去藥餘七同上第二能授人如法煮漉與時食別儻若未別記識同前手受准前起心擬服若擬塗足等受即不成第三正加法者要先未曾畜藥犯長若先犯長今更受持即被染犯具儀云大德一心念我比丘某甲今為風病因緣此胡麻油七日藥為欲七日經宿服故今於大德邊受餘病餘藥准前應知次辨盡形壽藥無八患如上漿中第二能授人南山律師准十誦二十六食冷聽更煮若生聽火淨已煮今詳十誦且望生種開淨已煮若望自餘米麵等類非生種者豈無自煮故知但變生相即犯自煮故應煮變方不犯煮記識手受等准前應知三正加法者總別皆成且別受者如四等丸先得人參應云大德一心念我比丘某甲為少心力病因緣故此人參是盡形壽四等藥分為欲共宿長服故今於大德邊受若總合了應總受云大德一心念我比丘某甲為少心力病因緣故此四等丸盡形壽藥為欲共宿向市買藥令淨人斷價已比丘自選過分多取然後令稱次第受取更莫置地即覓比丘加法受持即是如法由先多取未定屬己不犯惡觸稱了之後便即受取故成清淨諸法師等說他十地斷惑之方雖浪高談於己無分今斯戒律自分行門攝心稱教每事乖爽豈可得名知解者乎破突吉羅不度大海如何不信妄快貪癡哀哉哀哉深可傷矣此等受持法者多分正防失受殘宿惡觸內煮內宿也若望自煮等雖不成受然不由口法防非也舊云非時七日不防內煮以藥揵度但云盡形得內煮故今詳准盡形防之無爽也第二十七過前求過前用雨浴衣戒此兩戒合制也春殘一月在者從正月半至四月半合三箇月以為春時春時之中殘一月在即當三月十六日已去是也故律云三月十六日應求雨浴衣也半月應用浴者三月十六日已去數滿半月便是四月一日故律云四月一日應用浴也餘文易解雨浴衣量如下九十戒中薩婆多論第六卷云一者天雨時以障四邊於中澡浴若天熱時亦以自障於中澡浴二者以夏多雨當裹三衣擔持行來第二十八過前受急施衣或過後畜戒此亦兩戒合制文言十日未竟夏三月者謂前安居經八十日猶有十日未竟九十日也即當七月六日至十五日合有十日此十日中隨於何日得急施聽受也以佛當制安居未竟不許受衣受即犯吉今此施主有急要緣須遠行等不得夏竟故許向前十日內施名為急施衣也受已乃至衣時應畜者夏訖之後迦提一月或受五月並名衣時衣時之中不須說淨直爾應畜也此據七月六日受者得滿夏後一月五月若七月七日受者一月五月已後又更得增一日畜之若七月八日受者後增二日畜之乃至七月十五日受者後增九日畜之隨過結犯如律廣說第二十九住阿蘭若迦提月中有疑恐怖得離三衣逕六夜戒文云迦提一月滿者准餘三律大況為其後安居人迦提月中未得餘去前安居人既並已去故今獨住恐有外賊難聽三衣中隨其一一衣好者送至聚落舍中寄之六夜至第六夜明相之前須一會衣共一宿已更寄六夜舊人乃謂迦提滿後得寄衣者謬也第三十迴僧物自入戒准律緣起謂知施主許欲布施現前僧物而心未定迴求入己即犯此罪若迴四方僧物入現前者准律突吉羅以不入己故若入己者亦應犯捨若知決定是施僧心定迴入己者理即犯重僧祇十一云若持物來施比丘應教施僧得大果報若言我已施僧受取無罪第三段結已審持如文易知懺捨墮隨戒或有不同故文略之也自下第五大段九十單波逸提法文三如前第二列罪名相中第一妄語者犯已地獄報人間歲數二十一億四十千歲設後生人凡有所求皆空無果此十惡攝業道尤深人多不慎者展轉惡趣未知解脫之期也第二種類毀呰語者謂以極賤類同比丘而罵也如云汝似屠兒等也第四與女同室宿無問道俗親疎然取有智命根不斷為境界故知是大女也薩婆多論第八卷若不堪作婬如石女等乃至鴿等突吉羅人女隨脇轉側一一提罪然准律文室有四相一有四周障上有覆二前蔽無壁三雖覆而不遍四雖覆而有開處有古律更加一句有四壁上無覆者錯也准九種不成室中此同第四室故也九種室如後辨之於四種室中皆隨轉側犯又准多論同覆同障中有諸小房雖房各異以堂同故猶是一房犯提又准僧祇大會時通夜說法覆地風雨寒雪當入室內正身坐若老病不能坐當障隔不得用疎物應高齊肩腋下至地不容猫子過若道行入村當別房若無房應如前法古來釋云正身坐者必有燈明并有多人若安隔要於房內從壁引漫當門中央出至舍前成二室相方為不犯又尋古人准律中三三合為九種不成室相今詳但八句不成室相作九句者律文錯也且敘九句有三箇三第一三者一盡覆全無障二盡覆半障三盡覆少障第二三者一盡障無覆二盡障半覆三盡障少覆第三三者一半覆半障二少覆少障三不覆不障於此九句之中除第二三中第二句自餘八句於中行坐無犯而律不言臥不犯也若病臥一切無犯下諸室相皆准此知第五與未受具人同室宿過三夜戒准律第三夜不避明相一波逸提南山云犯吉此違戒文云三宿提也至第四夜隨脇著地一一提罪若第三夜避明相至第四夜全隔一宿若不隔者亦隨脇犯室相同前餘律同異不暇繁論第六與未受戒人共誦戒謂合聲同誦佛三藏教也准善見自撰文記同誦不犯也准律與弟子授經時應語云我說竟汝說若不爾者吉羅准多論第六若二人俱經利並誦無犯准此但各自作本業無心合聲即不犯也堂上唱一切誦時各自念誦准即開也摩得勒伽二人合唄吉羅多論第六亦爾第七向未具人說他麁罪戒除僧羯磨者准律提婆達多將欲破僧佛令白二差舍利弗白衣大眾中逆說其過故不犯也多論第六云寧破塔壞像不向未具人說比丘過若說則破法身第八實證得道向未具人說戒此非凡下之所犯故不繁釋第九無有智男子與女說法過五六語戒五六語者五六科也如五蘊為五科六根為六科廣釋五六科並未是犯若其傍有有智男子為第三人識別染淨不限多少也多論第六必是白衣男子若出家人不得以事同故若准此律下文有寶對夫開第四人不對開第三人及與女露坐開第三人律文並云若有二比丘為伴不犯准即不同多論也第十掘地戒謂壞潤濕堪生草木之地准僧祇律壞如蚊脚犯提若須堀使淨人云看是知是若直教云堀是者犯提也第十一壞生種戒律云鬼神者非人也今詳非人通攝畜生趣故十誦第十云謂生草木眾生依住眾生者謂樹神等乃至蚊虻蝎虫蟻子等也尋律大意有二種生一者根枝等種二者穀麥等種隨破一一種一一粒一一波逸提若食菓菜等并子食者使淨人於淨地中要作火淨若不食子刀破爪指去核而食僧祇第十四摩摩啼知有倉穀未淨恐年少比丘不解法使淨人火淨已至盡已來恒得語言舂去不犯廣如諸律第十二文言妄作異語惱他者假託餘事名之為妄也如僧祇十四問云汝從何來答云過去中來何處去答未來世中去如是不正答者名為異語也准律闡陀輕陵餘人作此異語犯突吉羅佛教比丘作單白法名作異語作白已後若更犯者即犯提罪闡陀餘日又作惱僧僧喚不來不喚即來應語不語不應語便語作此非理名為惱他也又制作白名作惱他結罪准前此即兩戒合制也第十三嫌罵僧羯磨差知事人犯提也准律眼見耳不聞處毀者名嫌聞而不見處毀者名罵亦兩戒合制也第十四露處敷僧氈褥犯也若擬速還暫出未犯若心永去出門即犯第十五屏處敷犯若擬永去出界即犯若擬暫去至第三宿明相出犯第十六知他得住處後來強敷臥具逼惱他犯作如是因緣者惱他緣也非餘者非餘開緣也非威儀者失出家法大人之儀也第十七牽他出春冬房犯夏中分得房屬己故牽出犯吉以尼律中有夏中牽他出房戒比丘犯吉故也僧祇十四嗔恚蛇鼠驅出越毘尼若念言此無益物驅出無罪第十八重閣上坐脫脚床容傷下人故犯也第十九用虫水戒薩婆多論第六云舍利弗以淨天眼見空中虫如水中沙無邊無量斷食二三日佛勅令食凡制虫水齊肉眼見也應漉水令持戒多聞深信罪福者安詳審悉者令知水如法漉置一器足一日用明日更看若有虫應好漉已以淨器盛水向日諦視若故有虫應二重漉若故有者應三重若故有者應急移去僧祇十五云其虫生無恒或先無後有或先有今無是故比丘日日諦觀無虫便用餘大同薩婆多論也三藏羅樣今現目矚然取密絹并練令熟生絹虫過存驗自知又須細線却判兩道行針務取無孔使虫不出張羅既訖傾水之時罐入羅中逐長細寫汲了又用淨水淋罐再三令淨既淋外訖復盪罐內方得置罐於地取漉竟水置新漆器中安竪瑼上或別作觀水之臺以手掩口良久觀之若見有虫更如法漉漉已翻羅入放生罐罐法現驗不暇備陳放罐入井再三入水然後抽出井上翻羅上激下衝必損虫命樂護生者深應存意三藏云時有作小圓羅纔受一升兩合生疎薄絹元不觀虫懸著鉢邊令他知見無心護命日日招愆故不可也第二十看覆屋過三節戒詳驗律意三節者三重覆也此以重覆令房摧破招譏故制看覆二重至三未了比丘須遠離見聞處不爾即犯也戶扉窓牖等辨屋之相不欲辨罪第二十一准律令尼半月半月請教誡人若有具足十德比丘受尼請時僧須白二差教授尼今不被差輒往教尼犯提也此義如上戒序中已略述之第二十二僧差教尼說法至日暮招譏故制也第二十三六群比丘見有德人僧差教尼妬故譏云為貪利故者犯也第二十五作衣戒針針犯廣如律辨第二十六與尼屏坐戒若有有智俗男子為第三人不犯也第二十七二十八期行期同船律云先不共期道路相遇畏慎不敢共行佛言不期無犯第二十九受尼讚食戒知尼讚歎己德令檀越辦食者犯若檀越先自辦食准多論但不讚者不犯不知讚者亦無犯第三十一檀越營一福舍限以一食施一宿人過受者犯僧祇第十六云造十六間屋一間一家若遍受已應去一宿後得更來次第一受准律病人苦惱施主體知過受不犯第三十二展轉食戒謂有前家請五正食許受請已背而更受後家五正於後家食咽咽提罪背前受後名為展轉也若背不足不正不淨等食情過輕故但犯吉羅若於後家食不正食不足不淨及全不食檀越聞之不起重嫌亦但吉羅也除餘時者除餘開時也開文有二義演為三盡理便四所言二者一病時二施衣時也言三者一病時此病要是不能飲食雖得好食猶不能噉方在開限故律云病者不能一坐食好食令足二施衣時者准律文中分為二種一者前安居竟迦提一月或受功德衣逕於五月於此時中是受施時名施衣時二者縱非一月五月之內於餘時中若有檀越施食及衣亦聽背前受後衣食名施衣時怙前病開故有三開也言四者更加捨請謂欲背前受後家食應捨前請如律文云長老我應往彼今布施汝准此律文要實施人前人須赴受檀越食彼此俱益方為不犯不同僧祇於清旦時但作念防是故古來行事之家於此戒中便解僧祇六念之義准彼僧祇第十六卷義准應云第一念此月大白月一日此念意言黑白總論以辨大小若論數日隨黑白中分一二等也第二念准僧祇云我今日所得食施某甲某甲於我不計我當食且僧祇意者一日之中當所得食清旦預作說淨之法心念口言施與五眾故文意云我今日所得食施某甲沙彌某甲沙彌於我不計我當食准此不實捨與餘人餘人不赴檀越虛設不同此律要實捨也故准此律念防不了故作念時但欲憶知應作捨請故應念云第二念不背請食至於中時若有多請意欲背者別須捨請如前應知若有病緣應云第二念我有病緣應背請食餘緣准此第三念某年歲次甲子正月乙丑朔二日景寅卯時一尺木二尺影受具足戒未有夏若受戒時天陰無日但云卯時初分受具足戒第四念三衣鉢具足已受持長衣已說淨第五念不別眾食第六念我今無病依眾行道初念為知說戒時日亦念無常日月遷謝厭離生死第二念防惱施主第三念防高慢煩惱亦防盜罪第四念遵修別行第五念遵和合行第六念遵不放逸眾行成辦准律背前犯提背後犯吉羅謂若受十請背第一請於後九家隨受食者咽咽中間犯一提八吉由唯初家是其前請餘之九家悉是後故若背第二家向初家食咽咽九吉第三十三別眾食戒謂於自然或復作法大小諸界於同界內簡僧別請或別乞食於此食處四人已上簡他餘僧下至一人又是時中食五正食咽咽即犯別眾食罪若請僧食四人共食不犯別食食味同故准律制意一恐惡人結朋破僧二恐成僧檀越難濟故但許其三人已下准戒本中開文有七演為八開盡理便有十四言七開者一者病此病下至脚跟劈行不及伴二者作衣時謂迦提一月功德衣五月內是應作衣時三施衣時此開二種如前戒辨問若施衣時亦是一月五月者與作衣時何別答時同義異開二無失作衣時者元受衣時意為作衣自後常有作衣之心乃至衣上作馬齒縫即不失利儻若中間作衣心斷即失五利施衣時者無別要心直受一月五月時利是受施時名施衣時直至限滿方失五利也四道行時下至半由旬也五乘船時者亦至半由旬也六大眾集時夏初夏末禮覲之時諸方來集食又難得檀越施心力辦四人不能及五故開也七沙門施食者謂外道沙門限施四人不能及五護彼意故亦在開限也言八者即施衣二故也言十四者准薩婆多論第七卷有五種不犯兼前為十三并此律有一合十四也言五者一打鍾不遮不犯若遮僧食犯盜常住若遮施食犯別眾食二唱臘喚入不犯謂檀越欲九十日長請力不普及應於初日打磬唱言六十臘者入若下至一人入者餘人悉不犯罪若無六十臘者漸減而唱乃至無人一沙彌入無犯若初日不唱者日日須唱三者僧次請來不犯謂同界內二處三處下至僧次請得一人來共食者餘人悉不犯界外僧次亦是無益四者送食與僧不犯請及乞處出一分食送入僧中行與僧食一切不犯五者擬送却取不犯論云若不僧次請一人者應作一分食置上座頭擬送與僧僧遠不能送者應取此食次第行之又准此律更有一開文言四人若過四人應分作二部更互入食兼前合十四開也取行人糧過三鉢戒第三十四准律文中歸婦欲歸遂辦糧餉比丘過乞久不得歸令夫棄婦又有價客行途辦糧比丘過乞令彼價客行不及伴為賊所劫故此並是行人糧食但欲臨行過取並犯病即是開何必要是歸婦價客而南山云此事犯希故不廣釋者非也又准律文從一比丘至五比丘如其次第皆有犯義且如第一比丘於彼家食食訖復持四鉢食來即初人犯若此比丘食訖持三至伽藍中分而共食此人未犯有第二人欲往乞食第一比丘告彼往人云我食訖復持三來汝若往者但於彼食慎莫持來而彼食訖故復持一即第二人犯也若第一人食訖持二又第二人食訖持一並分而食告第三人汝往彼食慎莫持來其第三人食訖持一即第三人犯也若第一人食訖持一又第二第三食持各一並分而食告第四人往食莫持其第四人食訖持一即第四人犯也若第一人食訖不持第二三四人各往食訖又各持一分並分而食告第五人往食莫持第五過持即第五人犯也然准律文過限持來雙足出門即犯提罪持三還寺不分而食犯突吉羅而戒本云不分提者不了義也准律至施主家應問是何食也足食戒第三十五文言食竟者食常住五正食竟或食自己五正食竟也或時受請者食檀越請五正食竟此二句顯前坐足食竟也不作餘食法而食犯者謂於午前食五正後更欲再食應作餘食法而不作法直爾食者咽咽犯足食提也足有三義一者要是五正若非五正即無足義二食而飽足三雖未飽滿而此正食堪濟一日此即名境界足也前坐之時食竟已起既改威儀隨其飽足或境界足於後更食不作餘法咽咽提罪行食住食及以臥食改威儀已隨應亦爾五正食者一飯二󰉓三乾飯四魚五肉作餘食法者若欲再食應令淨人取擬食食若正非正器中斟具其必清淨非殘觸等比丘洗手從淨人受受訖應覓未逕前坐足竟比丘為所對境彼若食上勿改威儀改即已足不得為境對此人境具儀執食口云大德我足食已知是看是此作餘食法彼比丘應取少許食已語彼比丘言隨意取食勸足食戒第三十六文言知他足食已者知僧食私食已也若受請者檀越食已也此二足食竟准前戒釋不作餘食法勸者以其作餘法已勸而不犯故也以是因緣者惡心勸因緣也非餘者非餘不犯緣也謂若作餘法或病人殘或彼比丘病等勸而不犯也第三十七非時食戒五百問云中後一切有形之物不得入口中食已應用楊枝若灰瀨口不者墮准此前足食戒食竟改威儀未瀨口咽咽犯足若入午後咽咽得非時食罪也第三十八殘宿食者今日午受食至明日明相出名殘宿也第三十九不受食戒除水及楊枝者濁水若楊枝須咽汁者不在開限也第四十索美食戒於出家理應捨諸美味耽求好食惱物增貪辨緣具四一是美食二自為己三無因四食便犯戒文有三句一所犯人二出四種美食三結罪次引開緣五分第八云若為病比丘索若從親里家若知識等皆不犯第四十一與外道食戒言自手者犯使人或置地與不犯故也第四十二許受請已前食後食不囑入聚落戒文言前食後食者梵語體倒迴文應云食前食後也准律食前者從明相出至齋時也食後者從齋後至午時也午後入村犯下非時入聚落戒非此戒攝也詣餘家者不至請家乃往餘家也設欲往者囑餘人知即是不犯准此戒中開文有四盡理便五所言四者一囑餘比丘古來相傳囑時應言大德一心念我某甲比丘先受某甲請今有某緣事食前欲入某聚落至某家白大德知答云可爾食後白准此可解今詳但須的囑人知令善憶持須覓知處未必要須大德一心念等言也二病時三作衣時四施衣時施衣時中開為二種准上展轉食戒釋故總成五開也第四十三戒於食家有寶者男女相緣互起貪味義同於食若不斷貪緣其所愛境義同於寶此謂夫妻相愛染時比丘強坐妨彼欲事犯也若有智男子為第四人不犯南山律師云是觸食大可笑也第四十四戒謂貪欲食家有能寶之夫夫雖不在比丘屏坐在舒手不及戶處令外人不見故犯也若有第三人不犯也第四十五戒與女露坐者准律釋相中云屏處者見屏處聞屏處也以無屋覆名之為露又離見聞復稱為屏離見聞屏尚自是犯覆障之處理應亦犯即是義含覆屏也此戒無夫不簡道俗女犯也若有第三人不犯也第四十六戒懷昔恨情誘他入聚云欲與食乃隱請家臨至日中方驅出聚云汝薄福求食不得以此惱亂意因緣故犯也第四十七戒知他藥請期限四月無病過受故所以犯若有病不犯也常請者施心不限故也更請者重請四月故也分請者藥雖有分而不限時也盡形者或盡施主或盡比丘也第四十八觀軍者戲軍鬪軍皆犯也除時因緣者被請或須啟白等開見不犯也第四十九有緣至軍至第三宿明相未出應離見聞處去第五十有三宿緣攝心安靜莫觀合戰第五十一飲酒戒酒非酒想或疑而飲並提第五十二准律乃至以鉢盛水戲挵提若挵器中酪漿等吉羅第五十四將欲犯戒不受諫止隨犯本罪更加不受諫提也第五十六洗浴戒文云不得過者不得過佛所立禁制減半月洗也非謂要令半月一洗不得過後也此戒六開一熱時者律中取春四十五日并夏初一月謂從三月一日至五月半合兩月半也多論第八云天竺熱早故取此時如是隨處熱時早晚數取二月半於中洗浴無犯二病時者下至身嗅穢三作時者下至掃屋前地四風時者下至一旋風五雨時者一渧雨著身六遠行者半由旬也第五十七然火戒除時因緣者准律不但露燃有犯縱非露燃應犯吉羅是故律中除時因緣謂為病比丘煮羹飯乃至染衣等不犯蓋為此事屏然不犯露然壞地何得不犯明知不病者屏燃亦犯小罪准律教人燃應言看是知是也第五十九真實淨施不問輒取戒總談意者少欲之人養道之本故佛正制唯畜三衣三衣之外所有資緣應作假想想為他物如修定門總有兩種一真實作意二假想作意此二門觀皆能治惑今此淨施亦令假想施與他訖作他物想為治封著資具貪穢名為淨施世尊善制豈得輕而不行也准律淨施須請施主謂得長物施與彼人令彼為主故名施主施主有兩一真實淨施主如此戒文云與比丘比丘尼等五眾二展轉淨施主如薩婆多論第四卷說一切長財盡五眾邊作淨應求持戒多聞有德者而作施主後設得物於一比丘邊說淨主名而說淨法若淨主死或出異國應更求淨主請此兩種淨施主時應具儀云大德一心念我比丘某甲今請大德為真實淨施主願大德為我作真實淨施主慈愍故隨請兩種淨施主說若意欲作真實淨者對施主具儀手執衣口云大德一心念我有此一段長衣未淨施今為淨故捨與大德為真實淨故作此淨訖物付施主後須著用問施主已然後得著不問輒著令彼施主怖懼失衣即是惱彼故所以制也第二若作展轉淨者即今常行不繁廣敘二種淨中物親付彼故名真實非謂絕心定施彼人也然尋律論兩種淨主皆列五眾古來商量真實淨主要當眾作法以物親付若僧付尼或尼付僧取與之時招譏染故其展轉淨既不親對淨主面前僧尼互作理即無妨又准五分僧祇等文展轉淨施說淨之時不許對彼施主面前對即犯吉所說之財但使尺六八寸不問新故內外淨穢皆須作淨第六十白色衣戒袈裟此方翻為不正戒文又說三種壞色故知大青大皂五正色攝非是戒文青黑攝也故薩婆多論第八云凡五大色若自染突吉羅若作衣不成受持又云五大色者黃赤青黑白又云若非純青淺青及碧作點淨得作衣裏今准此律白色犯提不點犯吉若准僧祇十八白色犯吉不點犯提故彼律中點淨許以大青點淨故彼文云青者藍澱青也恐人濫用故示不同也驗諸律論點淨應作一三五七九點不得雙作僧祇點極大四指極小如豌豆第六十三疑惱他戒謂以方便令他比丘自疑犯戒或疑無戒作惱他意下至欲令須臾不樂但他聞知即得提罪非要待彼須臾不樂方始犯也第六十四覆藏麁罪者夷殘二聚并出血破僧蘭罪名為麁罪覆至明相出時犯提也第六十五與減年人受戒和上知疑並犯提罪餘師僧吉羅受戒事大令他不得師僧過重故深可呵也第六十六發諍戒諍有四種言覓犯事令僧乖破是四諍攝發起犯提若汎諍口發起但吉也如法懺悔者謂以七滅滅也七滅四諍至下七滅戒中釋之第六十八說欲不障道違僧三諫戒文三一容犯人二辨諫法三結違諫罪第二諫法兩對四句第一對者有過起先應屏諫第二對者若違屏諫理應僧諫就過起中文但一句如律中說阿唎吒作如是語我知佛所說行婬欲非障道法利吒意云若障道者初之二果何故婬欲於屏諫中文有兩節一勸止邪說二世尊無數已下奪彼執情奪云世尊說障者障後二果而初二果斷次未至非謂不障而不斷也次辨第二若違屏諫理應僧諫彼比丘諫此比丘時堅持不捨者違屏諫也彼比丘應三諫已下僧諫文兩一教僧諫捨二讚捨為善謂讚翻違還成順善第六十九隨順被舉比丘戒知如是語人者知如是利吒是說欲不障語人也未作法者僧先治舉今未與作解舉白四法也僧以白四舉治三人一不見罪舉二不懺悔罪舉三惡見不捨舉今此意辨隨第三舉隨前二舉但犯吉故如是邪見者撥無治道故也而不捨者違屏僧二諫也共同已下隨順結罪第七十隨儐沙彌戒沙彌說欲不障白四儐之與阿利吒舉法義同而名別者大僧先恒同宿今由邪見不許同宿故名為舉即舉置也沙彌先不恒同今由邪見又不許同故名為儐即驅儐也戒文有四一容犯人二顯沙彌邪見違諫三彼比丘應語此沙彌已下邪故須儐四若比丘已下隨儐結罪第二句中諫法文三一辨沙彌犯人二作如是語已下辨諫法三不捨者辨違僧諫就第二諫法中兩對四句如前准知第三句中辨儐法者准律須作白四儐之今戒文中據羯磨已眾僧口驅之詞也第七十一輕餘善諫戒他以戒律勸如法學輕蔑推託不敬善友妄託勝求輕此善人而得罪也前不受諫無言妄託直違而作今此妄託未待事違是故律文說而了了犯也若不妄託實欲勝求如文開許第七十二毀一一戒提經中有戒文毀亦犯提毀餘二藏犯吉第七十三不攝耳聽戒南山律師行事抄中名為恐舉先言戒如律緣起六群比丘自知犯罪恐人發舉先詣他邊言我始知又有人云此是詐驚張戒今詳若爾即小妄攝何須此戒尋諸律論皆結不聽多論第九云此中正結不專心聽罪也僧祇二十一云中間隨不聽越毘尼一切不聽提故今解戒本文三一容犯人二恐舉先言我今始知此中容有小妄三餘比丘憑始知言舉事以責不聽罪也文言餘比丘知是比丘二三坐者舉數以責也彼比丘無知已下舉不聽果而責也無知犯罪隨本罪治仍增無知吉也語長老已下正示無知之因不聽罪也彼無知故波逸提者舉果而結因也如過三鉢戒云不分食者提足為例也律文云無知故重與波逸提若不與者突吉羅謂令眾僧責無知故重與不聽罪也第七十四同預羯磨賞知事人法成之後方生譏謗云隨親厚以僧物與若准多論第六不但賞知事人若大德及貪遺若僧和合盡得與之後悔並提其所賞物相傳釋云是現前可分物也若常住物與受俱犯盜罪第七十五不與欲戒僧祇二十云斷事有二種一說法毘尼二作七羯磨及別住等也第七十七比丘共鬪諍者四諍所攝共鬪也聽而聞聲即犯提罪准律若二人在闇地語當彈指磬咳驚之不者吉羅二人前行亦爾第七十九以手摶比丘者側掌擬他名為摶也第八十一無緣入王宮戒剎利水澆頭王種王者剎利是即四姓中王族也水澆頭王種者上祖已來昇王位時皆以水澆頭是此王之種也又言王者此種之王也謂昇位時請大婆羅門善解四韋陀者與王為師取四海水灌王頂上表以吉祥統攝四海故云灌頂王也未出者出王與婇女同歡之時未出密室婇女未還常居之處也未藏寶者准上有寶戒中男以女為寶故知婇女是王所寶譬如七寶此婇女寶未隱藏時比丘輒見犯也門閾者多論第九王宮外門前一限木也有請喚命梵等難緣不犯也第八十二捉寶戒寶者七寶寶莊嚴具者下至錫鑞為莊嚴具捉皆是犯多論第五云畜寶是三十戒攝若捉他寶若自說淨寶但捉得提是九十事攝也准此直提即是犯限舊人捉遺寶者太局也除僧伽藍中者若於伽藍中有人遺落若不為收恐謗比丘故開收之准僧祇十八大會供養金銀塔像淨人捉故知先須使淨人收若無淨人比丘方可自手收取也及寄宿處者比丘道行儻寄他舍他舍有寶無人守護恐失招謗開收同前文云若比丘在僧伽藍已下廣前除緣句也作如是因緣非餘者作為收意即在開限非餘無緣輒捉意也第八十三非時入聚落戒非時者午後至明相未出也此戒制白恐人賒逸無事入村舉事白人表非無故也准律白時須白同住應云大德今日非時至其防某巷某甲家願善憶持若須相覓請知我處即成囑授未必要須具儀修敬等也若路由村過或請喚等不犯不同僧祇村側展轉相白方入也第八十五兜羅綿者柳花𮑱臺等准律緣起多停小虫恐損故制也第八十六針筒小用而大費功故制也第八十七過量坐具戒文舉初制長佛二搩廣一搩半後因迦留陀夷身大嫌小佛開廣長各半搩手合是二半及二也計長五尺闊四尺也作坐具法兩複安褋四周安緣一長一短如五條相名為割截今時不行此法也第八十八患創開內著衣上著好裙也餘文易了單提懺法准上三十戒中長衣戒說但除捨財唯取懺法即是也第六大段四提舍尼分三如前波羅提者翻為別也提舍尼者翻為自說罪謂別別對人自說罪也別列戒相中第一戒在白衣家非親尼邊受食咽咽犯或比丘病或置地與比丘不犯也此之四戒從懺為名故戒文中舉懺詞句應請懺主云大德一心念我比丘某甲今請大德為波羅提提舍尼懺悔主等乃至慈愍故次懺具儀云大德一心念我比丘某甲至白衣家從非親里比丘尼受食咽咽犯可呵法不憶數所不應為我今向大德悔過語云自責汝心答云可爾或可云頂戴持第二戒赴請會坐有尼偏心越次指授若無一比丘呵云大姊且止須待比丘食竟者預食之人咽咽犯第三戒有學白衣竭貧行施乃至身肉法爾不悋佛愍貧苦制諸比丘作記識學家白二羯磨防護五眾不聽受食比丘故違於如是學家食咽咽犯或先疏請或比丘病或置地與比丘不犯者令隨少分獲施福也彼家還富令從僧乞解此羯磨白二解之廣如律辨第四戒居逈嶮處僧伽藍內受他送食恐賊劫奪故制也有四種開一先語檀越仍來制令藍外迎取二比丘有病三置地與比丘四教人與比丘此四開中隨一不犯隨違四開展轉遂至自手受犯文相可知第三結已審持一准上釋可知也第七大段百眾學法文三如前七明所依教二列罪名相三結已審持第二列罪中涅槃僧者正梵音云濕婆珊𤥶此云裙也當齊整著者准律不齊有其五種一者太高者至膝二者太下繫帶在齊下三象鼻謂垂前一角四多羅樹葉謂垂前二角五細襵謂遶腰襵皺良由西國裙無腰帶直將橫㲲遶身前牽使上至齊左右擪略以條急繫即是其儀是故不令垂角細襵今此方土旋帶安腰襵已先定但護高下餘則勿論薩婆多論第九云踝上一搩手上下過者名高下著比丘及沙彌遠行時應踝上二搩手上至膝尼下三眾一切時踝上一搩手五分第十云高者半脛已上下者從踝已下毘尼母論踝上三指古來行事意依母論順此方宜也今詳西土節氣暄和人多儉約所以衣服不尚褒長此土俗儀人多華飾處居寒雪禮貴衣冠若順彼方返招譏醜故須裁處取其折裡隨時量度不可全同彼也若犯此篇准律兩義第一義者若心故作即犯二罪一高下犯吉二以故作故犯非威儀吉第二義者若不故作單犯吉羅欲懺之時先請懺主次正懺罪准上長衣戒中明之故母論第八云故作下者一人前懺十誦第十九云佛在王舍作念云我當觀過去諸佛云何著泥洹僧空中淨居天白佛云過去至周齊著多論云此篇輕故弟子不生重心故觀去來反淨居天今詳此篇勸應當學良由此也第二著三衣戒亦五相犯一高者過脚󰈷上二下者露脇三象鼻謂左肘外垂一角也四多羅樹葉謂通肩帔時後褰而前垂兩角也五細襵安緣三四反抄衣戒祇二十一云風雨時得抄一邊若袒右肩得抄左邊若通肩帔得抄右邊不得令肘現七八覆頭戒祇云和上闍梨前不得覆頭坐風寒等不得全覆當覆半頭一耳見長老當挽却十八十九不好覆身律云身處處露也僧祇云若有露身坐者方便令取物也二十二三不靜默者高聲語言也二十四五戲笑者僧祇云師前不得笑若有可笑事起無常苦空無我等想二十六正意受食不令捐棄也五分云左手一心擎鉢右手扶緣二十七八溢盋而棄故制平鉢受也二十九羹飯等食者謂須羹飯相待不得食飯盡而方食羹或時翻此也三十次第食者不令鉢中處處亂取也三十四視比坐鉢謂視比坐鉢中嫌施主不平也三十五繫盋想者婆沙論中觀鉢作髑髏想僧祇云端心觀鉢不得放鉢在前共比坐語若有緣須語左手撫鉢上若行食人到第三人時當先修鉢預待三十八含飯者僧祇云師長喚時咽未盡能使聲不異者得應若不得應咽已應若前人嫌者應答口中有食四十遺落者僧祇二十二云當段段可口食若食餅當手作分令可口食四十一頰食者祇云不得從一頰迴至一頰當一邊嚼即嚼邊咽四十五振手者食粘手振之污傍人也四十七污手捉飯器者西方以手喫食捉食之手名污手也五分云食手者食污其手及肥膩也四十八洗鉢水五分云不以鉢中有飯水洒白衣屋內應當學四十九生草上者祇云夏月生草並茂無空缺處當在駱駝牛馬等行處若無當瓦石上若無當乾草上五十水中者祇云水卒浮滿當土塊瓦石上六十一藏財塔中若三寶物等為堅窂故隱密不現無狼藉相不犯九十四上樹除緣者命難等緣也九十五老病比丘開從僧乞白二羯磨許杖絡囊如律雜揵度辨第八大段七滅諍法文亦分三一依教滅諍二列罪名相三結已審持初文復二初至戒經中來辨所依教文言七滅諍法者本音名七毘尼法也第二若有已下辨用滅諍諍或容起故云若有也起必須殄故即應除也諍體不同總有四種一言諍二覓諍三犯諍四事諍對此三門分別一釋名二體治三結罪言釋名者諍理生諍名為言諍求過生諍名為覓諍評犯生諍名為犯諍羯磨生諍名為事諍次體治者總辨體者大僧大尼各當眾諍令僧朋儻乖別過生是四諍攝若與五眾異類互諍無乖破事非四諍攝次別辨者一明言諍三藏理事立敵紛然名之為言如聲論師出家為僧仍執舊計立聲為常無質礙故猶如虛空佛法破云聲是無常所作性故譬如瓶等然聲事一常無常理立敵互諍是言諍體此諍自有下品上品若辨治者於七藥中總而言之用二藥治言七藥者戒文所列如其次第一現前毘尼此有二義一者別用現前謂以面對判斷言諍名曰現前二者通用現前通判諸諍皆須面對悉名現前二憶念毘尼三不癡毘尼四自言治毘尼五罪處所毘尼謂如有人被他舉罪初引後違僧作白四治罰令引實罪處所由此滅諍名曰毘尼戒文名為覓罪相者詰問求覓令引實罪義意同也六多人語毘尼戒文名為多人覓罪者罪是諍過非是五篇犯罪之罪也此中意說用多人語求覓聲論執常之過判為非理也七草布地毘尼上來七中若治言諍下品之者唯以現前一滅滅之謂上所辨別用現前者是也於中隨於八處判滅謂或自界求一勝德或二或三或至僧位或他界內或僧或三或二或一漸次流轉隨應八處諍者心伏名為現前毘尼一滅滅也然八滅中三德已下具三現前一者法現前如判聲常以為非理是也二毘尼現前謂勸受此判三人現前謂判諍人及起諍人也若四人已上具五現前謂加結界成就及能滅僧也此之三五皆是面對判定之義悉名現前然僧位中恐有惡人妄伴諍事故單白差具十德者別集一處共互斷事正斷之時亦須取彼諸惡人欲又於坐中驅出三人一者若有比丘不誦戒不學律藏作非法語應作單白驅出此人二者誦戒不學大藏執少許文亦白驅出三者法師比丘以言辭力強說道理亦白驅出驅出已後如法判定諍事滅後更發起者波逸提下發諍皆准此若上品言諍於前八處皆不能滅須二滅滅謂多人語及現前現前即是通用現前謂離多人無別體性自下現前悉准此釋言多人者謂作白二差五德人行籌判定行籌凡有十三種法謂顯露等廣如律辨且如眾中非法人多然彼和上上座智人皆如法語應顯露行作二種籌一破二完行時告云立聲常者捉破舍羅立無常者捉完舍羅行已數之若執聲常其籌數少即判為非若其籌多託事作亂不得判定應更餘處密求智人來集此界更行籌滅今時屢見非法眾僧妄從多人一何謬矣餘十二種不能繁敘此即多人語也言現前者此中唯是僧位判諍具五現前謂法毘尼人僧界悉是面對判定法也次辨覓諍總而言之用四滅滅謂若有人舉覓他罪因此能所兩朋紛諍者名為覓諍僧滅之時撿問所舉所舉之人凡有三種一者不作不犯人如沓婆摩羅子是大阿羅漢都不犯罪被人謗故外有聞根若被舉告僧既詰知清淨無犯為作白四憶念知清以息諍事名憶念毘尼二者作而不犯人如滅諍犍度難提比丘癡狂病時多作眾罪是聖所開故名作而不犯也被舉告僧僧知無犯為作白四僧共證明不癡已來實無所犯以息諍事三者亦作亦犯人謂如罪人被舉告僧僧撿問時初言犯重須臾云輕或初言犯須臾還諱與作白四奪三十五事治罰令引實犯之處以此息諍名罪處所三中前二人不被治諍事易滅判為下諍後一治罰諍即難滅判為上品現前不離此三毘尼故四滅滅也次辨犯諍總而言之以三滅滅評犯有兩一者傍人評逐朋成兩且如一人自手掘地二朋傍評一云彼人地地想掘犯波逸提一云彼人地非地想犯突吉羅諍既紛紜喚彼犯人問取自言犯人便云我地地想即令對面懺提諍滅名自言治諍餘聚罪准此應知兩朋各執事理俱異名為犯諍不同言諍事一理異也所對懺境隨應一人乃至僧位僧位五現餘即三現現前無別體亦如上辨二者或是傍評雖逕自言諍猶不滅或眾共犯二朋見異如尼讚食一朋云是讚食提罪一朋云是指授可呵若欲輕懺見重者違若欲重懺見輕者拒多時乖別須作草布草布法者不說罪名互乞歡喜如草掩泥不污人足名之為草布此為息諍而罪不滅此准母論第八說也若准多論第九罪諍俱滅如論應知准律第一朋中智人應起具儀共相諮稟擬作草布詞句如律不能繁敘第二眾中亦爾相諮稟已單白和僧和訖懺悔廣如律中此既僧滅局五現前次辨事諍者一切滅滅謂此事諍但諍羯磨以得事名理實即是前三諍攝且如二人見他受日秉白二法一云白二受日不成須白四故一云白二受日得成教明文故此即事一理異言諍攝也滅法准前文如秉法實不犯罪被他舉告言惡心秉僧知清淨即與憶念又秉癡作被他舉告僧與不癡又秉實犯初引後違得罪處所此即並是覓諍所攝又如見人別眾秉法二人傍評一云彼是惡心秉法故令不成犯蘭一云彼是懈怠心秉犯吉此即事理俱異犯諍所攝此既隨應前三諍攝故以七滅隨應滅之准前三諍也第三門結罪者如文列罪名相七戒皆言應與者有智之人觀知應與也言當與者隨應正為對面判滅也若觀應與而不為判悉犯吉羅故此七戒即第五篇攝也由諍過重故勸當與隱罪名也七分二位第一位者初一次二及自言一如其次第滅下品中言覓犯三第二位者覓罪多覓及如草布如其次第滅上品中覓言犯三也問上品之中次第何故與前異耶答隨言便故亦有律師迴文令次第者不依律文也第三結已審持如前應知自下第三大文結示迴求分文分為三初至應當學結廣示略第二忍辱第一道已下別示七略第三明人能護戒已下迴求大道第二別示七略文即為七一者毘婆尸略文分為二初舉略偈次舉教主釋略偈者彼佛世人多執苦行謂執苦行斷宿惡業又不造新便無苦果為對治彼故制戒云忍辱第一道等者謂於有怨修慈忍辱如斯苦行是第一道此道引證無為之理佛說為最如是善制得無為樂不同外道出家惱他制修苦行不名沙門沙門謂是寂靜樂義彼之所制無寂樂果故云然也次示教主如文易知二者尸棄佛略文二如前偈文意者彼佛世人多作邪行以求天報為對治彼故制戒云譬如明眼人等者謂佛善制施諸眾生明淨慧眼了殺羊等祠天求天便招險道不得生天故云譬如明眼人能避嶮惡道也上來既已對治邪求故世明人修戒定慧能離破戒及煩惱惡餘文可知三者毘葉羅佛略彼佛世人多唯持戒不求勝進又樂於他說過懷嫉為對治彼故制戒云不謗亦不嫉者離口意二過也當奉行於戒者令戒滿也飲食已下順生勝善文有五句一飲食知量二常樂遠離三由斯心定四策懃進修五結成佛教餘文可知四者拘留孫佛略彼佛世人多貪利養又拒師教反談師惡慢修善品故制戒云乃至入聚落者入聚落時不壞施心少持輕味又於師教不生違戾但順教行不觀於師作不作等大乘戒中不觀法師種姓等是也餘文可知五者拘那含牟尼略彼佛世人多樂放蕩執以邪論若他所破便懷憂慼為對治彼故制戒云心莫作放逸者離邪論也聖法當懃學學正論也如是無憂愁者學正論者法爾心喜喜故身安安故心定定故涅槃餘文可知第六迦葉佛略彼佛世人若得定者多生愛味不求淨勝即維摩云貪著禪味是菩薩縛是也為對治彼故制戒云一切惡莫作者治破戒惡也當奉行諸善者修善淨定勿修味定也自正其志意令引果證也餘文可知第七釋迦佛略此佛世人性多煩惱放逸不修設修少善便生喜足又多惡業為對治彼故制戒云善護於口言者他詰罪時莫惡言報也又善護於口言者若自發言離四過也自淨其志意者斷諸煩惱修不放逸樂修多善也身莫作諸惡者離身過也意能發業故居中間表上發語表下發身也此三業道淨者證涅槃時是最淨處故次文云能得如是行是大仙人道也第二示教主中文分三一示教主二辨說時三勸修學初文可知第二時者謂十二年清淨僧中未有犯事佛每半月自說此略從是已後准律佛在瞻婆國白月十五日伽伽河邊因於眾中有人犯盜佛止不說付弟子說佛若說者有二種過一者佛不虛說二者金剛以杵必損犯人護故不說故付弟子說廣教也就前六佛中初佛六月一度布薩如其次第五四三二一月今釋迦佛半月一說戒文不辨也第三勸修中諸比丘自為者謂勸自愛也新經論名為自愛善男子也樂法者樂聞思也樂沙門者樂修寂靜即修慧也有慚有愧者對治破戒煩惱也樂學戒者當於中學者以戒為宗故居後勸也自下第三迴求大道偈有十四大分為二初十二行半讚德勸說次一偈半舉德迴求前文分五一有二偈顯戒能招現後義利次二偈半示以敬儀三二偈半示得斷德四二偈半示佛恩德五有三偈示生智德釋初二偈現益名義後益名利於初偈中現招名利後感生天此三種樂並智人得故曰明人也正生欲天引生上界也後偈勸觀前世間益由斯戒淨引入第一出世之道即涅槃道也次釋二半能勝一切憂者二障擾惱合說為憂能勝謂斷斷故敬戒是佛法故勸弟子自為求道敬戒順教也次釋斷德二偈半者七佛斷惑說七戒經令諸弟子縛得解脫文中應言令諸縛得解脫而無令字者偈文迮故略之也佛既說已已入涅槃有漏諸相戲論悉滅又如舍利弗等諸大弟子尊行佛說聖所讚戒此所行人亦皆入寂次釋恩德二半者大悲即是恩德之體從此流出戒與毘尼毘尼即大藏也戒即佛出應視如佛也次釋三偈示生智德展轉傳生聖慧日光照除癡暗故云佛法熾盛即勝義正法盛也不生慧日癡暗便生也既生智德勸和合說如文易解次一偈半結前勝德施生成佛如文易曉若有奉行清淨戒亦能迴向趣菩提便為利樂利群生猶如薰香薰一切
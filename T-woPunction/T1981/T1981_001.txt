敬白一切往生知識等大須慚愧釋迦如來實是慈悲父母種種方便發起我等無上信心又說種種方便教門非一但為我等倒見凡夫若能依教修行者則門門見佛得生淨土若見聞有人行善者即以善助之若見聞有人行教讚之若聞人說行即依行順之若聞人有悟即依悟喜之何意然者同以諸佛為師以法為母生養共同情親非外不得輕毀他有緣之教行讚自有緣之要法即是自相破壞諸佛法眼法眼既滅菩提正道履足無由淨土之門何能得入傷歎曰生盲信業走隨業墮深坑縱此貪瞋火自損損他人長沒無明海遇木永無緣行者等必須於一切凡聖境上常起讚順之心莫生是非慊恨也何故然者為自防身口意業恐不善業起復是流轉與前無異若自他境上護得三業能令清淨者即是生佛國之正因問曰既道三業清淨是生淨土即因者云何作業得名清淨答曰一切不善之法自他身口意總斷不行是名清淨又自他身口意相應善即起上上隨喜心如諸佛菩薩所作隨喜我亦如是隨喜以此善根迴生淨土故名為正因也又欲生淨土必須自勸勸他廣讚淨土依正二報莊嚴事亦須知入淨土之緣起出娑婆之本末諸有智者應知又問曰般舟三昧樂者是何義也答曰梵語名般舟此翻名常行道或七日九十日身行無間總名三業無間故名般舟也又言三昧者亦是西國語此翻名為定由前三業無間心至所感即佛境現前正境現時即身心內悅故名為樂亦名立定見諸佛也應知般舟三昧樂三界六道苦難停曠劫已來常沒沒到處唯聞生死聲釋迦如來真報土清淨莊嚴無勝是為度娑婆分化入八相成佛度眾生或說人天二乘法或說菩薩涅槃因或漸或頓明空有人法二障遣雙除根性利者皆蒙益鈍根無智難開悟瓔珞經中說漸教萬劫修功證不退觀經彌陀經等說即是頓教菩薩藏一日七日專稱佛命斷須臾生安樂一入彌陀涅槃國即得不退證無生萬劫修功實難續一時煩惱百千間若待娑婆證法忍六道恒沙劫未期貪瞋即是輪回業煩惱豈是無生因驗此貪瞋火燒苦不如走入彌陀國彌陀因地發心時頓捨王位求菩提饒王佛所落髮鬚出家修道名法藏四十八願因茲發一一誓願為眾生眾寶莊嚴名極樂廣大寬平無限量我得菩提當心坐徹窮後際度眾生身相光明照法界光所及處皆蒙益一一光明相續照照覓念佛往生人欲比十方諸佛國極樂安身實是精般舟三昧樂釋迦如來悲意深本師釋迦修普行長時長劫度眾生一切如來設方便亦同今日釋迦尊隨機說法皆蒙益各得悟解入真門門門不同八萬四為滅無明果業因利劍即是彌陀號一聲稱念罪皆除釋迦如來因地時頓捨身財求妙法小劫大劫長時劫隨順佛語誓修行念念時中行六度慈悲喜捨化眾生三業專修無間業誓作菩提無上尊證得菩提無上果分身百億度眾生一音演說隨機悟各各隨悟到真元般舟三昧樂隨順釋迦如來教佛教多門八萬四正為眾生機不同欲覓安身當住處先求要行入真門門門不同名漸教萬劫苦行證無生畢命為期專念佛須臾命斷佛迎將一食之時尚有間如何萬劫不貪瞋貪瞋障受人天路三惡四趣內安身欲到彌陀安養國念佛戒行必須回戒行專精諸佛讚臨終華座自來迎一念之間入佛會三界六道永除名三明六通皆自在畢命不退證無為四種威儀常見佛手執香華常供養一念一時隨眾聽百千三昧自然成一切時中常入定定理聞經皆得悟百寶莊嚴隨念現長劫供養報慈恩微塵故業隨智滅不覺轉入真如門大小僧祇恒沙劫亦如彈指須臾間如此逍遙快樂處更貪何事不求生縱使千年受五欲增長地獄苦因緣貪瞋十惡相續起豈是解脫涅槃因不畏三塗造眾罪破滅三寶永沈淪不孝父母罵眷屬地獄安身無出期曠劫已來沈苦海西方要法未曾聞雖得人身多有障不受佛化反生疑六方如來慈悲極同心同勸往西方長病遠行不計日念佛即道無功夫如此之人難化度無明被底且長眠專讀彌陀觀經法文文句句說西方地下寶幢無數億方楞具足盡輝光萬億寶珠相映飾各各變現希奇事照上眾寶莊嚴地雜色過於百千日自身光明紫金色足踐寶地徐徐行得此無生寶國地皆是彌陀願力恩一切時中聞妙法煩惱罪障無由起菩薩知識為同學携手相將入寶堂念念之中受法樂須臾悟得百千門大眾同心厭此界乘佛願力見彌陀忽爾思量心髓痛無窮之劫枉疲勞自慶今身聞淨土不惜身命往西方西方快樂無為處天上人間無比量六天相勝億萬倍不及西方人一相三十二相通自在身光遍照十方界從世帝王至六天音樂相勝億萬重佛國寶林枝相觸六天音樂不如一依時供養香風起拂樹華飛落寶地寶樹飛華汎德水童子捉取已為船乘船直入蓮華會化佛菩薩與衣被各執香華佛前立徐徐遙散變成雲寶雲莊嚴即是蓋即與寶果教令食遇值往生善知識得聞淨土彌陀名因佛願力來相見常住此國不須還法侶携將入林看足下輝光超日月菩薩眾會無窮盡各各身光互相照新往化生紫金色與諸大眾無殊異或入寶樓眾中坐大眾見者皆歡喜種種莊嚴不可識內外相看無障礙停足須臾受法樂三昧無生自然悟地上莊嚴眾寶間雜色相參百千萬寶座華臺處處滿隨心受用光來照百千童子菩薩眾各捧香華臨池看或坐或立池渠岸或有尋階入寶池或立于沙或至膝或沒腰頭或懸注或取金華百寶葉授與岸上看池人受得香華千萬種即散彌陀大會上所散之華變成蓋自然音樂遶千重寶鳥連聲奏天樂一切見者起悲心我今到此佛願力同緣同行何時來普願閻浮知識等同行相親願莫退專誦彌陀觀經等禮佛觀察盡須回一切時中相續作至死為期專復專一到彌陀安養國畢竟逍遙即涅槃涅槃莊嚴處處滿見色聞香罪障除飛踊空中作神變讚歎淨土難思議或散華香供養佛報佛慈恩心無盡不因釋迦如來力彌陀淨土若為聞眾生障盡聞皆喜頓斷諸惡願求生般舟三昧樂誓願今生順佛教行住坐臥專念佛一切善業併須回念念時中常懺悔終時即上金剛臺一切時中望西禮表知凡聖心相向佛知眾生心雜亂偏教正念住西方不知彌陀國遠近佛道超過十萬億道里雖遙不足到彈指之間入寶池唯恨眾生疑不疑淨土對面不相忤莫論彌陀攝不攝意在專心回不回但使回心決定向臨終華蓋自來迎從佛乘華入寶國見諸大眾悟無生一一寶樓隨意入內外莊嚴不可識鳥作音聲菩薩舞童子歡喜作神通為我娑婆得生者種種供養令歡喜佛遣生人將觀看到處唯是不思議地上虛空聖人滿珠羅寶網自然覆微風吹動出妙響聲中皆說無為法見樹聞波成法忍童子持華圍繞讚立侍彌陀聽說法貪愛法樂超時劫隨逐本國諸菩薩盡是無為涅槃界一佛國界皆聞法遊歷他方修供養欲住一食超千劫憶我娑婆同行人大地微塵尚有數十方佛國無窮盡一一佛土皆嚴淨亦如極樂無殊異一切如來見歡喜菩薩聖眾將遊觀所有莊嚴如極樂變化神通無障礙地上虛空聲遍滿聽響聞音皆得悟般舟三昧樂相續念佛報師恩雖捨錢財造功德不如持戒斷貪瞋普敬眾生常念佛自他功德併須回安心定意生安樂獨超三界出煩籠臨終見佛華臺至須臾即入寶池會蓮華大眾皆歡喜即與天衣隨意著菩薩聲聞將見佛禮佛一拜得無生彌陀告言諸佛子極樂何如彼三界新往化生俱欲報合掌悲咽不能言得免娑婆長劫苦今日見佛釋迦恩般舟三昧樂順隨佛語見彌陀普勸同生知識等同行相親莫相離父母妻兒百千萬非是菩提增上緣念念相纏入惡道分身受報不相知或在猪羊六畜內被毛戴角何時了慶得人身聞要法頓捨他鄉歸本國父子相見非常喜菩薩聲聞亦復然或將遊行入林看成坐華臺登樓觀觀見彌陀七寶國地上虛空光相照即作神通遍佛國處處供養無邊會一一大會隨人入入處唯聞平等法四種威儀常在定不出三昧作神通一一神通到佛會會會聽法證無生般舟三昧樂極樂安身實是精金樓玉柱瑠璃殿真珠實閣百千行重重羅網相映飾寶繩交絡垂鈴珮晝夜香風時時動聲內皆稱三寶名彼國眾生心眼利聞一悟解百千門般舟三昧樂處處安身不如彼共諸童子遊空戲手散香華心供養身光瓔珞立相照一切莊嚴光亦然或奏樂器供養佛化佛慈悲遙授記同生知識百千萬乘華直入虛空會會會不同無億數彼此相過無障礙一切時中常說法見聞歡喜罪皆除佛與聖眾身金色光光相照心相知相好莊嚴無殊異皆是彌陀願力成地上虛空人遍滿神通轉變自然知或作華樓寶雲蓋化鳥連聲奏法音法音旋轉如雲合彼國人天聞即悟一劫多劫長時劫但受法樂不思議般舟三昧樂極樂莊嚴門盡開普願有緣同行者專心直入不須疑一到彌陀安養國元來是我法王家兄弟因緣羅漢眾菩薩法侶為知識或行或坐皆聞法或去或來無障礙或入寶池灌身頂或在乾地寶沙中抃水微波出妙響聲中純說慈悲法德水清澄千萬里寶沙映徹如不深四岸莊嚴七寶間底布金沙百千色色色不同輝光照寶樹飛華落水中樹樹垂條如寶帳周匝由旬三十萬根莖枝葉七寶間一一寶流無數光微風起時更相觸六天音樂無能比化佛菩薩恒沙眾一一樹下聽真聲般舟三昧樂一入不退至菩提寶地寬平眾寶間一一寶出百千光一一光成寶臺座光變為樓百千億化天童子無窮數悉是念佛往生人或登寶座樓中戲不飢不渴湛然常或入光明百寶殿正值大會讚彌陀或道從今至佛果長劫讚佛報慈恩不蒙彌陀弘誓力何時何劫出娑婆自到已來當法樂畢竟不聞十惡聲眼見如來耳聞法身常從佛喜還悲何期今日至寶國實是娑婆本師力若非本師知識勸彌陀淨土云何入般舟三昧樂得生淨土報師恩普勸有緣道俗等會是專心行佛教念佛專心誦經觀禮讚莊嚴無雜亂行住坐臥心相續極樂莊嚴自然見或想或觀除罪障皆是彌陀本願力以佛力故成三昧三昧得成心眼開諸佛境界超凡夫唯知慚賀釋迦恩十方如來舒舌證定判九品得還歸父子相迎入大會即問六道苦辛事或有所得人天報飢餓困苦體生瘡爾時彌陀及大眾聞子說苦皆傷歎彌陀告言諸佛子自作自受莫怨他般舟三昧樂常住寶國永無憂涅槃快樂無為處貪瞋火宅未曾聞百寶華臺隨意坐坐處聖眾無央數童子供養聲聞讚鳥樂飛空百千匝一坐一立須臾頃微塵故業盡消除或散天衣覆寶池衣上更散寶華香聖眾行時足蹈上衣華觸體三禪樂內外映徹如明鏡塵勞畢竟無緣起念念唯加三昧淨無漏神通真復真般舟三昧樂煩惱永絕不相干或有寶地瑠璃間或有寶地紫金成或有寶地黃金作或有寶地頗梨映或有千寶莊嚴地或有算數寶為成一一色色光相照十方來者皆行上行住進止逍遙樂不愁官事不憂私或百或千作神變會會供養皆周遍或作香雲千寶蓋即此雲內雨香華種種莊嚴隨念出所到之處現希奇般舟三昧樂畢命直入無為會寶樹寶林行遍滿一一林樹盡莊嚴根根相對莖相望枝枝相準條相順節節相盤葉相次華華相向果相當光光照曜自他國照處昤曨隨物色光能變現希奇事盡是彌陀願力作林樹行間寶階道一一界上樓相間重重羅網奏天樂供養無邊樓內人般舟三昧樂形枯命斷佛前期忽爾思量彼快樂人人有分不須疑金剛無漏莊嚴地明明相照超千日彌陀願力莊嚴地作一蓮華大寶王葉葉相重八萬四一葉摩尼百千億一一摩尼光千色上照虛空變成蓋八萬金剛臺上布真珠寶網覆華籠四幢承縵垂絞絡獨顯真金功德身一坐華臺未曾動徹窮後際度眾生普勸眾生常憶念行住坐臥令心見佛身圓滿無背相十方來人皆對面俱願傾心相續念即現有緣心眼前得見淨土希奇事皆是佛力遙加備觀音勢至雙華坐一一莊嚴亦如佛四幢寶慢皆相似寶羅寶網無殊異三華獨逈超眾坐三身對坐最為尊本國他方菩薩眾一切時中圍繞讚如此大海塵沙會眾生生者入其中非是口言即生彼會是專行不惜身寶樓重疊非人造寶幢樹林亦皆然池渠四岸皆充遍微風暫觸奏天樂法響灌心毛孔入即悟恒沙三昧門一一渠中華遍滿或開或合人無數或坐或立相招喚競取香華相供養或語或笑身心樂即憶閻浮同行人各發誓願遙加備專住莫退盡須來一到即受清虛樂清虛即是涅槃因表知我心相憶念各留半座與來人同學相隨遊法界法界即是如來國一一佛國恒沙會分身聽法修供養得蒙諸佛慈光照摩頂授記入無餘意樂他方住即住須欲歸還即歸還若住若還皆得益本國他方亦無二悉是涅槃平等法諸佛智慧亦同然般舟三昧樂到處盡是法王家歷事已記還安樂證得無量陀羅尼與諸菩薩塵沙眾遍滿虛空來供養或散衣華變成蓋或奏音樂變成雲變現幢幡無億數一食之間到安樂安樂眾聖遙相見知是他方同行人各起持華迎供養即引直入彌陀會他方菩薩同禮佛持華圍繞百千匝或散香華奏天樂復現神變滿虛空光光相照供養佛異口同音讚極樂彌陀應時動身相身光遍照十方國所放神光色無盡回光還照彌陀會照訖光從頂上入大眾同知授記光收光未盡彌陀笑普告大眾專心聽我今授汝菩提記不久當盡來成佛本住他方化生眾慶得難遭希有法得免娑婆長劫難特蒙知識釋迦恩種種思量巧方便選得彌陀弘誓門一切善業回生利不如專念彌陀號念念稱名常懺悔人能念佛佛還憶凡聖相知境相照即是眾生增上緣不得信受他人語但令心淨此皆淨若道此同諸佛國何因六道同生死棘刺叢林滿三界山河大地同高下水陸虛空眾生性無明煩惱等貪瞋念念貪求財色苦業愛癡繩縛人送閻羅遣使牽將去獄率牛頭催復催盛火四面同時起隨業風吹落苦中最火泥犁四門外門門八萬四千隔一一隔中人人到恒沙苦具在其中罪人身上煙炎起飛輪刀劍縱橫入一切獄中同此苦何時何劫得休時般舟三昧樂三塗永絕願無名七重鐵城七重網重重城內鐵林樹樹樹枝條八萬四葉葉華果如刀輪飛輪上踊還來下頭入足出痛難忍重重門上八萬釜鎔銅鐵汁涌如泉沸涌騰波高八萬直射門外千由旬四門四道罪人入門開業火出來迎鐵汁焱焱流沒膝觸處煙炎同時起牛頭獄率道邊嚂大地震動如天雷罪人聞之心肚裂鐵蟲鐵鳥爭來食鐵丸刀劍空中下鎔銅鐵汁注身上去鐵城門四萬里要取中行無避處行疾過風如箭射須臾即入七重門般舟三昧樂專心念佛斷貪瞋入此七重鐵門內何時何劫得回還罪人入已門皆閉一一身滿不相妨一臥八萬長時劫皆由破法罪因緣謗毀三寶壞人善亦墮阿鼻大獄中戲笑作罪多劫受不惜佛意取人情慎莫輕心縱三業業道分明不可欺般舟三昧樂橫截業道入西方七重鐵城門門外鐵蟒舉頭城上出火炎刀輪從口出亦皆流注罪人上四角鐵狗身毛孔亦雨煙火人身上羅剎擎叉刺心眼皆由心眼墮泥犁熱鐵地上無窮苦罪人或臥或行走大劫盡時眼中見東門城外清林泉罪人一時向東走臨臨欲到門還閉如是四門遙半劫鐵網鉤身如棘林上有鷹鳥啄人肉地有銅狗爭來食地上虛空無避處動即苦具轉彌多般舟三昧樂聞說此苦心摧碎不孝父母罵三寶終時獄火自相迎毀辱六親破淨戒亦墮如是泥犁中殺害眾生食他肉直入泥犁火聚中見聞方便處分殺如前受苦未何央劫盜三寶眾生物一墮泥犁無出期偷劫父母六親物亦入如是泥犁中般舟三昧樂不惜身財常專施惡染師僧壤淨行泥犁永劫出無期邪染眾生及眷屬定入泥犁長劫苦若得人身黃門報六親同住如怨家般舟三昧樂願斷邪心修梵行欺誑三寶眾生類死入泥犁無出期惡口兩舌貪瞋慢八萬地獄皆周遍論說他人三寶過死入拔舌泥犁中普勸眾生護三業行住坐臥念彌陀一切時中憶地獄發起增上往生心誓願不作三塗業人天樂報亦無心忽憶地獄長時苦不捨須臾忘安樂安樂佛國無為地畢竟安身實是精般舟三昧樂唯佛一道獨清閑淨土莊嚴無有盡十方生者亦無窮千劫萬劫恒沙劫一切去者不相妨十方眾生未曾減彌陀佛國亦無增彌陀願力隨心大四種莊嚴普皆遍三明六通常自在遍入眾生心想中佛身相好依心起隨念即現真金佛真金即是彌陀相圓光化佛現人前相好彌多八萬四一一光明照十方不為餘緣光普照唯覓念佛往生人萬行俱回皆得往念佛一行最為尊回生雜善恐力弱無過一日七日念命欲終時聖眾現即坐華臺至寶國清淨大海無生眾遙見生者皆歡喜觀音相好佛無異慈悲救苦最為強般舟三昧樂不違師教念彌陀救苦雖遙別世界眾生急念應時來或現聲聞菩薩相隨緣樂見度眾生悲心拔苦超三界慈心與樂涅槃期隨逐眾生身有異分身六道度時機禮念觀身除罪障直是發願慈悲極一切時中緣法界攝取六道現身中現見耳聞心內事尋聲救苦剎那間天冠化佛高千里念報慈恩常頂戴眉間毫相七寶色色色八萬四千光光光化佛菩薩眾遍滿神通極樂界身作光明紫金色內外映徹如明鏡一切光明如瓔珞遍身交珞垂鈴珮兩手纖圓雜華色恒將此手接眾生舉足千輪印寶地下足金華滿世界本住他方行坐處觸者即悟無生忍地前地上元無二隨根利鈍超增位念念時中常得證未得施功方得悟般舟三昧樂畢命同生誓不退如此逍遙快樂地更貪何事不求生救苦分身平等化化得即送彌陀國眾等咸蒙大悲力碎身慚謝報慈恩般舟三昧樂觀音引接見彌陀勢至菩薩威光大身色相好等觀音身上光明遍法界照處皆同紫金色有緣眾生蒙光照增長智慧生安樂頂戴華冠垂瓔珞寶瓶光出現希奇勢至行時震法界震處蓮華自然出蓮華莊嚴如極樂一切佛國皆如是坐時先動彌陀國後震上下塵沙剎一一剎土分身集皆是彌陀三化身化佛觀音勢至集側塞虛空極樂上各坐蓮華百寶座異口同音說妙法極樂眾生見聞益超證常倫諸地上大集剎益塵沙眾聽法供養逕諸劫是故彼國名極樂普勸同生常憶念一切時中面西向心想見彼彌陀身地上莊嚴無億數寶樓林樹垂瓔珞正坐跏趺往生想直注華池大會中想入華中華合想即想華開見佛身想見彌陀光雜色光光相照自身來又想自身慈光照即想籠籠心眼開想見虛空化佛眾想聞林樹奏天樂水鳥流波宣妙法心心專注想令成注想成時寶國現即得化佛來加備觀音勢至身無數常來至此行人邊般舟三昧樂專心想佛見無疑佛知眾生流浪久無明障重難開悟佛恐觀大難周遍更教觀小在池中想一蓮華百寶葉丈六化佛坐華臺身雖大小能除障觀音勢至等同然四種威儀常自策命盡須臾歸自然自然即是彌陀國究竟常安無退時縱盡百年如一日一日須臾何足期上品上生凡夫等持戒念佛誦經專一切時中常勇猛臨終聖眾自來迎觀音大勢擎華至一時接手上金臺無數化佛菩薩眾摩頭讚歎隨佛去一念之間到佛國即現真容菩薩眾光明寶林皆說法當時即悟無生忍須臾歷事他方佛一念歸還得千證上品中生凡夫等讀誦念佛專持戒一日七日俱回向臨終聖眾皆來現觀音大勢擎華立行者即上紫金臺與千化佛同時讚從佛須臾入寶池一宿障盡華開發見佛即欲下金臺足未至地華承足佛放金光來照身直到彌陀佛前立讚佛七日得無生須臾歷事他方佛證得百千三昧門少許時間逕三劫即入明門歡喜地般舟三昧樂持戒作善莫推閑推閑即造輪回業彌陀淨土遣誰去湯火燒身急自撥莫待他人推緣事貪瞋火宅相燒苦障重心頑未覺痛覺痛即斷愚癡業悔心慚愧生安樂安樂即是金剛地凡夫六道永無名般舟三昧樂極樂清閑實是精上品下生凡夫等深信因果莫生疑三業起行多憍慢單發無上菩提心回心念念生安樂終時即見金華至五百化佛觀音等一時接手入華中一念乘華寶池內一日一夜寶華開華開見佛微微障三七已後始分明耳聽眾聲心得悟歷事他方蒙授記十劫須臾不覺盡進入明門歡喜地般舟三昧樂盡名為期莫生疑若是釋迦真弟子誓行佛語生安樂不得悠悠信他語隨緣治病各依法忽遇災危身自急道俗千里未能救口說事空心行怨是非人我如山岳如此之人不可近近即輪回長劫苦側耳傾心常採訪今身修道得無生若聞此法希奇益不顧身命要求得若能專行不惜命命斷須臾生安樂般舟三昧樂念佛即是涅槃門中品上生凡夫等偏學聲聞緣覺行戒定慈悲常勇猛一心回願生安樂終時化佛聲聞到七寶蓮華行者前佛放光明照身頂行者自見上華臺低頭禮佛在此國舉頭已入彌陀界到彼華開尋見佛聞說四諦證真如般舟三昧樂實是彌陀願力恩中品中生凡夫等一日一夜持眾戒回此戒福善根力直到彌陀安養國臨終化佛師僧現七寶華來行者前行者見華心踊躍即上華臺隨佛去一念之間入寶國直入八德寶池中池內蓮華無億數悉是十方同行人七日七夜蓮華發華開見佛得初真般舟三昧樂勤修實行不欺人中品下生凡夫等孝養父母行人信臨終遇值善知識為說極樂彌陀願聞說合掌回心向乘念即到寶池中百寶蓮華臺上座七七日後寶華開華開見佛塵沙眾一劫已後證無生無生即是阿羅漢羅漢回心向大乘一發已去小心滅直至菩提無有退是故天親作論說二乘心種永無生故言大乘善根界畢竟永絕譏嫌過大小凡夫平等攝且避六道三塗難願住彌陀佛國內證與不證亦心閑般舟三昧樂頓超生死出娑婆下品上生凡夫等具造十惡無餘善增長無明但快意見他修福生非毀如此愚人難覺悟良由知識惡強緣唯知目前貪酒皮不覺地獄盡抄名一入泥犁受長苦始憶人中善知識罪人臨終得重病神識昏狂心倒亂地獄芬芬眼前現白汗流出手把空如此困苦誰能救會是知識彌陀恩手執香爐教懺悔教令合掌念彌陀一聲稱佛除眾苦五百萬劫罪消除化佛菩薩尋聲到我故持華迎汝來行者見佛光明喜即坐七寶蓮華上從佛須臾還寶國到即直入寶池中七七華開得見佛觀音大勢慈光照眼目睛明心得悟合掌始發菩提心般舟三昧樂得脫三塗知識恩若非知識教稱佛如何得入彌陀國下品中生凡夫等破戒偷僧起眾罪邪命說法無慚愧破戒因果打師僧如此愚人臨死日節節酸疼錐刀刺地獄猛火皆來逼當時即值善知識發大慈悲教念佛地獄猛火變風涼天華旋轉隨風落化佛菩薩乘華上行者即坐天華上從佛須臾入寶池障重華開逕六劫華開始發菩提心般舟三昧樂碎身慚謝釋迦恩下品下生凡夫等十惡五逆皆能造如此愚人多造罪經歷地獄無窮劫臨終忽遇善知識為說妙法令安穩刀風解時貪忍痛教令念佛不能念善友告言專合掌正念專稱無量壽聲聲連注滿十念念念消除五逆障謗法闡提行十惡回心念佛罪皆除病者身心覺醒悟眼前即有金華現金華光明照行者身心歡喜上華臺乘華一念至佛國直入大會佛前池殘殃未盡華中合十二劫後始華開華內坐時無微苦超過色界三禪樂般舟三昧樂勉入地獄坐金蓮寧合金華百千劫不能地獄須臾間觀音大勢慈光照徐徐為說安心法行者得聞希有法智慧法眼豁然開法眼開時見佛會即發無上菩提心或坐或立遊行觀到處唯聞說法聲身心毛孔皆得悟菩薩聖眾皆充滿自作神通入彼會憶本娑婆知識恩若非釋迦勸念佛彌陀淨土何由見心念香華遍供養長時長劫報慈恩普勸十方生死界同心斷惡盡須來一入涅槃常住國徹窮後際更何憂念念時中常證悟十地行願自然成地地慈悲巧方便以佛為師無錯悟定善依經十三觀一一具說莊嚴事行住坐臥常觀察常念心眼籠籠見散善九品依經讚一一回向皆得往定善一門韋提請散善一行釋迦開定散俱回入寶國即是如來異方便韋提即是女人相貪瞋具足凡夫位厭捨娑婆求佛國即現極樂莊嚴界得見極樂心歡喜更覩彌陀成法忍五百女人同白佛誓願同生安樂國爾時世尊皆印記同得往生證三昧釋梵護世臨空聽亦同發願生安樂普勸有緣常念佛觀音大勢為同學若能念佛人中上願得同生諸佛家長劫長時佛邊證道場妙果豈為賒白諸行者凡夫生死不可貪而不厭彌陀淨土不可輕而不忻厭則娑婆永隔忻則淨土常居隔則六道因亡輪回之果自滅因果既亡則形名頓絕也仰惟同生知識等善自思量却推受生之無際與空性同時同時而有心識若不與空界同時有者一切眾生即是無因而始出也心識若無本因有者即事同木石若同木石者則無六道之因業也因業若無者凡聖苦樂因果誰覺誰知也以斯道理推勘者一切眾生定有心識也若有心識即與空際同時有有若與空際同時有者即唯佛與佛得知本元也行者等知自身心與空際同時有乃至今身今日不能斷惡除貪一切煩惱唯覺增多又使釋迦諸佛同勸專念彌陀想觀極樂盡此一身命斷即生安樂國也豈非長時大益行者等努力努力勤而行之常懷慚愧仰謝佛恩應知
自此順殑伽河南岸東行三百餘里至瞻波國伽藍十所僧徒二百餘人習小乘教城壘甎高數丈基隍深闊極為崇固昔者劫初人皆穴處後有天女下降人中遊殑伽河浴水靈觸身生四子分王贍部洲別疆界築閭邑此則一子之都國南界數十由旬有大山林幽茂連綿二百餘里其間多有野象數百為群故伊爛拏瞻波二國象軍最多每於此林令象師調捕充國乘用又豐豺兕黑豹人無敢行相傳云先佛未出之時有一放牛人牧數百頭牛驅至林中有一牛離群獨去常失不知所在至日暮欲歸還到群內而光色姝悅鳴吼異常諸牛咸畏無敢處其前者如是多日牧牛人怪其所以私候目之須臾還去遂逐觀之見牛入一石孔人亦隨入可四五里豁然大明林野光華多異花果爛然溢目並非俗內所見牛於一處食草草色香潤亦人間所無其人見諸果樹黃赤如金香而且大乃摘取一顆心雖貪愛仍懼不敢食少時牛出人亦隨歸至石孔未出之間有一惡鬼奪其菓留牧牛人以此問一大醫并說菓狀醫言不可即食宜方便將一出來後日復隨牛入還摘一顆懷欲將歸鬼復遮奪其人以菓內於口中鬼復撮其喉人即咽之菓既入腹身遂洪大頭雖得出身猶在孔竟不得歸後家人尋訪見其形變無不驚懼然尚能語說其所由家人歸還多命手力欲共出之竟無移動國王聞之自觀慮為後患遣人掘挽亦不能動年月既久漸變為石猶有人狀後更有王知其為仙菓所變謂侍臣曰彼既因藥身變即身是藥觀雖是石其體終是神靈宜遣人將鎚鑽𣃆取少許將來臣奉王命與工匠往盡力鐫鑿凡經一旬不得一片今猶現在自此東行四百餘里至羯末嗢祇羅國尋禮聖跡伽藍六七所僧徒三百餘人自此東度殑伽河行六百餘里至奔那伐彈那國尋禮聖跡伽藍二十餘所僧三千餘人大小乘兼學城西二十餘里有跋姞婆伽藍臺閣壯峻僧徒七百人其側有窣堵波無憂王所建昔如來在此三月說法處數放光明又有四佛經行之跡傍有精舍中有觀自在菩薩像至誠祈請無願不遂自此東南行九百餘里至羯羅拏蘇伐剌那國伽藍十餘所僧徒三百餘人學小乘正量部法別有三伽藍不食乳酪此承提婆達多遺教也大城側有絡多末知僧伽藍即往昔此國未有佛法時南印度沙門客遊此國降挫鍱腹外道邪論已國王為立其側又有窣堵波無憂王所建是佛昔於此七日說法處從此東南出至三摩怛吒國濱近大海氣序和暢伽藍三十餘所僧徒二千餘人習上座部義天祠外道其徒亦眾去城不遠有窣堵波無憂王所建昔佛為諸人天於此七日說法處去此不遠又有伽藍中有青玉佛像高八尺相好端嚴常有自然妙香芬馨滿院五色光瑞往往燭天凡預見聞無不深發道意從此東北海濱山谷間有室利差怛羅國次東南海隅有迦摩浪迦國次東有墮羅鉢底國次東有伊賞那補羅國次東有摩訶瞻波國次西有閻摩那洲國凡此六國山海深遠雖不入其境而風俗可知自此三摩怛吒國西行九百餘里至耽摩栗底國居近海隅伽藍十餘所僧徒千餘人城側有窣堵波高二百餘尺無憂王所建傍有過去四佛經行遺跡是時聞海中有僧伽羅國有明上座部三藏及解瑜伽論者涉海路七百由旬方可達彼未去間逢南印度僧相勸云往師子國者不須水路海中多有惡風藥叉濤波之難可從南印度東南角水路三日行即到雖復跋履山川然用為安穩并得觀烏荼等諸國聖跡法師即西南向烏茶國伽藍百餘所僧徒萬餘人學大乘法亦有天祠外道邪正雜居窣堵波十餘所皆無憂王所建靈相間起國東南境臨大海有折利怛羅城即入海商人及遠方客旅往來停止之路南去僧伽羅國二萬餘里每夜靜無雲之時遙望見彼佛牙窣堵波上寶珠光明冏然狀似空中星燭自此西南大林中行千二百餘里至恭御陀國從此西南行大荒林千四五百里至羯𩜁伽國伽藍十餘所僧五百餘人學上座部法往昔人極殷稠為擾觸一五通仙人仙人瞋忿以惡呪殘害國人少長俱死後餘處稍漸遷居猶未充實自此西北行千八百餘里至南憍薩羅國王剎帝利也崇敬佛法愛尚學藝伽藍百所僧徒萬人天祠外道頗亦殷雜城南不遠有故伽藍傍有窣堵波無憂王所立昔者如來於此處現大神變降挫外道後龍猛菩薩止此伽藍時此國王號娑多婆訶珍敬龍猛供衛甚厚時提婆菩薩自執師子國來求論難造門請通門司為白龍猛素知其名遂滿鉢盛水令弟子持出示之提婆見水默而投針弟子將還龍猛見已深加喜歎曰水之澄滿以方我德彼來投針遂窮其底若斯人者可與論玄議道囑以傳燈即令引入坐訖發言往復彼此俱歡猶魚水相得龍猛曰吾衰邁矣朗輝慧日其在子乎提婆避席禮龍猛足曰某雖不敏敢承慈誨其國有婆羅門善解因明法師就停月餘日讀集量論從此南大林中東南行九百餘里至案達羅國城側有大伽藍彫構宏壯尊容麗肅前有石窣堵波高數百尺阿折羅阿羅漢所造羅漢伽藍西南二十餘里有孤山上有石窣堵波是陳那菩薩於此作因明論處從此南行千餘里至馱那羯磔迦國城東據山有弗婆勢羅僧伽藍城西據山有阿伐羅勢羅僧伽藍此國先王為佛造立窮大廈之規式盡林泉之秀麗天神保護賢聖遊居佛涅槃千年之內每有千凡夫僧同來安居竟安居已皆證羅漢陵虛而去千年之後凡聖同居自百餘年來山神易質擾惱行人皆生怖懼無復敢往由是今悉空荒寂無僧侶城南不遠有一大石山是婆毘吠迦論師住阿素洛宮待慈氏菩薩成佛擬決疑處法師在其國逢二僧一名蘇部底二名蘇利耶善解大眾部三藏法師因就停數月學大眾部根本阿毘達摩等論彼亦依法師學大乘諸論遂結志同行巡禮聖迹自此西行千餘里至珠利耶國城東南有窣堵波無憂王所建是佛昔於此地現大神通摧伏外道說法度人天處城西有故伽藍是提婆菩薩與此寺嗢怛囉阿羅漢論議至第七轉已去羅漢無言乃竊運神通往都史多宮問慈氏菩薩菩薩為釋因告言彼提婆者植功曩久當於賢劫成等正覺汝勿輕也既還復解前難提婆曰此慈氏菩薩義非仁者自智所得也羅漢慚服避席禮謝之處從此南經大林行千五六百里至達羅毘荼國國大都城號建志補羅建志城即達磨波羅菩薩本生之處菩薩此國大臣之子少而爽慧弱冠之後王愛其才欲妻以公主菩薩久修離欲無心愛染將成之夕特起憂煩乃於佛像前請祈加護願脫茲難而至誠所感有大神王携負而出送離此城數百里置一山寺佛堂中僧徒來見謂之為盜菩薩自陳由委聞者驚嗟無不重其高志因即出家爾後專精正法遂能究通諸部閑於著述乃造聲明雜論二萬五千頌又釋廣百論唯識論及因明數十部並盛宣行其茂德高才別自有傳建志城即印度南海之口向僧伽羅國水路三日行到未去之間而彼王死國內飢亂有大德名菩提迷祇濕伐羅阿跋耶鄧瑟𠻯羅如是等三百餘僧來投印度到建志城法師與相見訖問彼僧曰承彼國大德等解上坐部三藏及瑜伽論今欲往彼參學師等何因而來報曰我國王死人庶飢荒無可依仗聞贍部洲豐樂安隱是佛生處多諸聖跡是故來耳又知法之輩無越我曹長老有疑隨意相問法師引瑜伽要文大節徵之亦不能出戒賢之解自此國界三千餘里聞有秣羅矩吒國既居海側極豐異寶其城東有窣堵波無憂王所建昔如來於此說法現大神變度無量眾處國南濱海有秣剌耶山崖谷崇深中有白檀香樹栴檀儞婆樹樹類白楊其質涼冷蛇多附之至冬方蟄用以別檀也又有羯布羅香樹松身異葉花果亦殊濕時無香採乾之後折之中有香狀類雲母色如氷雪此所謂龍腦香也又聞東北海畔有城自城東南三千餘里至僧伽羅國國周七千餘里都城周四十餘里人戶殷稠穀稼滋實黑小急暴此其俗也國本寶渚多有珍奇其後南印度有女娉隣國路逢師子王侍送之人怖畏逃散唯女獨在車中師子來見負女而去遠入深山採菓逐禽以用資給歲月既淹生育男女形雖類人而性暴惡男漸長大白其母曰我為何類父獸母人母乃為陳昔事子曰人畜既殊何不捨去而相守耶母曰非不有心但無由免脫子後逐父登履山谷察其經涉他日伺父去遠即擔携母妹下投人里至母本國訪問舅氏宗嗣已絕寄止村閭其師子王還不見妻子憤恚出山哮吼人里男女往來多被其害百姓以事啟王王率四兵簡募猛士將欲圍射師子見已發聲瞋吼人馬傾墜無敢赴者如是多日竟無其功王復標賞告令有能殺師子者當賜億金子白母曰飢寒難處欲赴王募如何母曰不可彼雖是獸仍為爾父若其殺者豈復名人子曰若不如是彼終不去或當尋逐我等來入村閭一旦王知我等還死亦不相留何者師子為暴緣孃及我豈有為一而惱多人二三思之不如應募於是遂行師子見已馴伏歡喜都無害心子遂以利刀開喉破腹雖加此苦而慈愛情深含忍不動因即命絕王聞歡喜怪而問之何因爾也竟不實言種種窮迫方乃具述王曰嗟乎非畜種者誰辦此心雖然我先許賞終不違言但汝殺父勃逆之人不得更居我國勅有司多與金寶逐之荒外即裝兩船多置黃金及資糧等送著海中任隨流逝男船泛海至此寶渚見豐奇翫即便止住後商人將家屬採寶復至其間乃殺商人留其婦女如是產育子孫經無量代人眾漸多乃立君臣以其遠祖執殺師子因為國稱女船泛海至波剌斯西為鬼魅所得生育群女今西大女國是也又言僧伽羅是商人子名以其多智免羅剎鬼害後得為王至此寶渚殺除羅剎建立國都因之為名語在西域記其國先無佛法如來涅槃後一百年中無憂王弟摩醯因陀羅厭捨欲愛獲四沙門果乘空往來遊化此國顯讚佛教發示神通國人信慕建立伽藍見百餘所僧徒萬人遵行大乘及上座部教緇徒肅穆戒節貞明相勗無怠王宮側有佛牙精舍高數百尺以眾寶莊嚴上建表柱以鉢曇摩羅伽大寶置之剎端光曜映空靜夜無雲雖萬里同覩其側又有精舍亦以雜波莊嚴中有金像此國先王所造髻有寶珠無知其價後有人欲盜此珠守衛堅牢無由得入乃潛穴地中入室欲取而像形漸高賊不能及却而言曰如來昔修菩薩道為諸眾生不惜軀命無悋國城何於今日反慳固也以此思之恐往言無實像乃傴身授珠其人得已將出貨賣人有識者擒之送王王問所得賊曰佛自與我乃具說所由王自觀之像首尚低王覩靈聖更發深心以諸珍寶於賊處贖珠還施像髻今猶現在國東南隅有䮚迦山多神鬼依住如來昔於此山說䮚迦經國南浮海數千里至那羅稽羅洲洲人短小長餘三尺人身鳥喙無稼穡食椰子其國海浪遼長身不能至訪諸人口梗概如是自達羅毘茶與師子國僧七十餘人西北歸觀禮聖迹行二千餘里至建那補羅國伽藍百餘所僧徒萬餘人大小乘兼習天祠外道亦甚眾多王宮城側有大伽藍僧徒三百餘人並博贍之士其精舍中有一切義成太子寶冠高減二尺盛以寶函每到齋日出置高臺其至誠觀禮者多感異光城側伽藍有精舍中有刻檀慈氏菩薩像高十餘尺亦數有光瑞是聞二百億羅漢所造也城北有多羅樹林周三十餘里葉長色潤諸國抄寫最以為貴從此西北經大林暴獸之野行二千四五百里至摩訶剌侘國其俗輕死重節王剎帝種也好武尚戎故其國土兵馬完整法令嚴明每使將與敵戰雖喪軍失利不加刑罰但賜女服使其羞慚彼人恥愧多至自死常養勇士數千人暴象數百臨將對陣又多飲酒量其欲醉然後麾旗以此奮衝未有不潰恃茲慢慠莫顧隣敵戒日王自謂智略宏遠軍師強盛每親征罰亦不能摧制伽藍百餘所僧徒五千餘人大小乘兼習亦有天祠塗灰之道大城內外有五窣堵波皆數百尺是過去四佛所遊之迹無憂王建也自此西北行千餘里渡耐秣陀河至跋祿羯呫婆國從此西北二千餘里至摩臘婆國風俗調柔崇愛藝業五印度中唯西南摩臘婆東北摩揭陀二國稱為好學尚賢善言談有風韻此國伽藍百餘所僧徒萬餘人習小乘正量部教亦有塗灰異道事天之眾相傳云自六十年前有王名戒日高才博學仁慈惠和愛育黎元崇敬三寶始自為王至于崩逝口絕麁言顏無慍色不傷臣庶之意無損蚊蟻之形每象馬飲水漉而後飲恐害水居之命也爰至國人亦令斷殺由是野獸依人豺狼息毒境內夷靜祥瑞日興營構精廬窮極輪奐造七佛之儀設無遮之會如是勝業在位五十餘年無時暫輟黎庶思慕於今不止大城西北二十餘里婆羅門邑傍有陷坑是大慢婆羅門謗毀大乘生身入地獄處語在西域記自此西北行二千四五百里至阿吒釐國土出胡椒樹樹葉似蜀椒出薰陸香樹樹葉類此棠梨也自此西北行三日至契吒國自此北行千餘里至伐臘毘國伽藍百餘所僧徒六千餘人學小乘正量部法如來在日屢遊此國無憂王隨佛至處皆有表記今王剎帝利種也即羯若鞠闍國尸羅阿迭多王之女婿號杜魯婆跋吒性躁急容止疎率然貴德尚學信愛三寶歲設大會七日延諸國僧施以上味奇珍床座衣服爰至藥餌之資無不悉備自此西北行七百餘里至阿難陀補羅國又西北行五百餘里至蘇剌侘國自此東北行千八百里至瞿折羅國又東南行二千八百餘里至烏闍衍那國去城不遠有窣堵波是無憂王作地獄處從此東北行千餘里至擲枳陀國從此東北行九百餘里至摩醯濕伐羅補羅國從此又西還蘇剌侘國自此復西行至阿點婆翅羅國如來在日頻遊其地無憂王隨有聖跡之處皆起窣堵波今皆具在從此西行二千餘里至狼揭羅國臨近大海向西女國之路自此西北至波剌斯國聞說之其地多珠寶大錦細褐善馬驝駝其所出也伽藍二三僧徒數百學小乘教說一切有部釋迦佛鉢在此王宮國東境有鵠秣城西北接拂懍國西南海島有西女國皆是女人無男子多珍貨附屬拂懍拂懍王歲遣丈夫配焉其俗產男例皆不舉又從狼揭羅國東北行七百餘里至臂多勢羅國中有窣堵波高數百尺無憂王所建中有舍利數放光明是如來昔作仙人為國王害處也從此東北行三百餘里至阿軬荼國城東北大林中有伽藍故基是佛昔於此處聽諸苾芻著丞縛屣有窣堵波無憂王所建傍有精舍中有青石立佛像數放光明次南八百餘步大林中有窣堵波無憂王所建是如來昔日止此夜寒乃以三衣重覆至明旦開諸苾芻著納衣處從此又東行七百餘里至信度國土出金銀鍮石牛羊驝駝赤鹽白鹽黑鹽等餘處取以為藥如來在日數遊此國所有聖跡無憂王皆建窣堵波以為表記又有烏波毱多大阿羅漢遊化之跡從此東行九百餘里渡河東岸至茂羅三部盧國俗事天神祠宇華峻其曰天像鑄以黃金飾諸雜寶諸國之人多來求請花林池沼接砌縈階凡預瞻觀無不愛賞從此東北行七百餘里至鉢伐多國城側有大伽藍百餘僧皆學大乘是昔慎那弗怛羅論師於此製瑜伽師地釋論亦是賢愛論師德光論師本出家處又其國有二三大德並學業可遵法師因停二年就學正量部根本阿毘達摩及攝正法論教實論等從此復東南還摩揭陀施無厭寺參禮正法藏訖聞寺西三踰繕那有低羅擇迦寺有出家大德名般若󰍑陀羅本縛羅鉢底國人於薩婆多部出家善自宗三藏及聲明因明等法師就停兩月諮決所疑從此復往杖林山居士勝軍論師所軍本蘇剌侘國人剎帝利種也幼而好學先於賢愛論師所學因明又從安慧菩薩學聲明大小乘論又從戒賢法師學瑜伽論爰至外籍群言四吠陀典天文地理醫方術數無不究覽根源窮盡枝葉既學該內外德為時尊摩揭陀主滿胄王欽賢重士聞風而悅發使邀請立為國師封二十大邑論師不受滿胄崩後戒日王又請為師封烏荼國八十大邑論師亦辭不受王再三固請亦皆固辭謂王曰勝軍聞受人之祿憂人之事今方救生死縈纏之急豈有暇而知王務哉言罷揖而出王不能留自是每依杖林山養徒教授恒講佛經道俗宗歸常逾數百法師就之首末二年學唯識決擇論意義理論成無畏論不住涅槃十二因緣論莊嚴經論及問瑜伽因明等疑已於夜中忽夢見那爛陀寺房院荒穢並繫水牛無復僧侶法師從幼日王院西門入見第四重閣上有一金人色貌端嚴光明滿室內心歡喜欲登上無由乃請垂引相接彼曰我曼殊室利菩薩也以汝緣業未可來也乃指寺外曰汝看是法師尋指而望見寺外火焚燒村邑都為灰燼彼金人曰汝可早歸此處十年後戒日王當崩印度荒亂惡人相害汝可知之言訖不見法師覺已怪歎向勝軍說之勝軍曰三界無安或當如是既有斯告任仁者自圖焉是知大士所行皆為菩薩護念將往印度告戒賢而駐待淹留未返示無常以勸歸若所為不契聖心誰能感此及永徽之末戒日果崩印度飢荒並如所告國家使人王玄策備見其事當此正月初時也西國法以此月菩提寺出佛舍利諸國道俗咸來觀禮法師即共勝軍同往見舍利骨或大或小大者如圓珠光色紅白又肉舍利如豌豆大其狀潤赤無量徒眾獻奉香花讚禮訖還置塔中至夜過一更許勝軍共法師論舍利大小不同云弟子見餘處舍利大如米粒而此所見何其太大師意有疑不法師報曰玄奘亦有此疑更經少時忽不見室中燈內外大明怪而出望乃見舍利塔光暉上發飛焰屬天色含五彩天地洞朗無復星月兼聞異香氛氳溢院於是遞相告報言舍利有大神變諸眾乃知重集禮拜稱歎希有經食頃光乃漸收至餘欲盡遶覆鉢數匝然始總入天地還暗辰象復出眾覩此已咸除疑網禮菩提樹及諸聖跡經八日復還那爛陀寺時戒賢論師遣法師為眾講攝大乘論唯識決擇論時大德師子光先為眾講中百論述其旨破瑜伽義法師妙閑中百又善瑜伽以為聖人立教各隨一意不相違妨惑者不能會通謂為乖反此乃失在傳人豈關於法也慜其局狹數往徵詰復不能酬答由是學徒漸散而宗附法師法師又以中百論旨唯破遍計所執不言依他起性及圓成實性師子光不能善悟見論稱一切無所得謂瑜伽所立圓成實等亦皆須遣所以每形於言法師為和會二宗言不相違背乃著會宗論三千頌論成呈戒賢及大眾無不稱善並共宣行師子光慚𧹞遂出往菩提寺別命東印度一同學名旃陀羅僧訶來相論難冀解前恥其人既至憚威而默不敢致言法師聲譽益甚初師子光未去前戒日王於那爛陀寺側造鍮石精舍高逾十丈諸國咸知王後自征恭御陀行次烏茶國其國僧皆小乘學不信大乘謂為空花外道非佛所說既見王來譏曰聞王於那爛陀側作鍮石精舍功甚壯偉何不於迦波釐外道寺造而獨於彼也王曰斯言何甚答曰那爛陀寺空花外道與迦波釐不殊故也先是南印度王灌頂師老婆羅門名般若毱多明正量部義造破大乘論七百頌諸小乘師咸皆嘆重因取示王曰我宗如是豈有大乘人能難破一字者王曰弟子聞狐行鼷鼠之群自謂雄於師子及其見也則魂亡魄散師等未見大乘諸德所以固守愚宗若一見時恐還同彼彼曰王若疑者何不集而對決以定是非王曰此亦何難即於是日發使修書與那爛陀寺正法藏戒賢法師曰弟子行次烏茶見小乘師恃憑小見製論誹謗大乘詞理切害不近人情仍欲張鱗共師等一論弟子知寺中大德並才慧有餘學無不悉輒以許之謹令奉報願差大德四人善自他宗兼內外者赴烏茶國行從所正法藏得書集眾量擇乃差海慧智光師子光及法師為四人以應王之命其海慧等咸憂法師謂曰小乘諸部三藏玄奘在本國及入迦濕彌羅已來遍皆學訖具悉其宗若欲將其教旨能破大乘義終無此理奘雖學淺智微當之必了願諸德不煩憂也若其有負自是支那國僧無關此事諸人咸喜後日王復有書來云前請大德未須即發待後進止時復有順世外道來求論難乃書四十條義懸於寺門曰若有難破一條者我則斬首相謝經數日無人出應法師遣房內淨人出取其義毀破以足蹉躡婆羅門大怒問曰汝是何人答曰我是摩訶耶那提婆奴婆羅門亦素聞法師名慚恥更不與語法師令喚入將對戒賢法師及命諸德為證與之共論徵其宗本歷外道諸家所立其詞曰如餔多外道離繫外道髏鬘外道殊徵伽外道四種形服不同數論外道勝論外道二家立義有別餔多之輩以灰塗體用為修道遍身艾白猶寢竈之猫狸離繫之徒則露質標奇拔髮為德皮裂足皴狀臨河之朽樹髏鬘之類以髏骨為鬘裝頭挂頸陷枯磈磊若塜側之藥叉徵伽之流披服糞衣飲噉便穢腥臊臭惡譬溷中之狂豕爾等以此為道豈不愚哉至如數論外道立二十五諦義從自性生大從大生我執次生五唯量次生五大次生十一根此二十四並供奉於我我所受用除離此已則我得清淨勝論師立六句義謂實德業有同異性和合性此六是我所受具未解脫已來受用前六若得解脫與六相離稱為涅槃今破數論所立如汝二十五諦中我之一種是別性餘二十四展轉同為一體而自性一種以三法為體謂薩埵剌闍答摩此三展轉合成大等二十三諦二十三諦一一皆以三法為體若使大等一一皆攬三成如眾如林即是其假如何得言一切是實又此大等各以三成即一是一切若一則一切則應一一皆有一切作用既不許然何因執三為一切體性又若一則一切應口眼等根即是大小便路又一一根有一切作用應口耳等根聞香見色若不爾者何得執三為一切法體豈有智人而立此義又自性既常應如我體何能轉變作大等法又所計我其性若常應如自性不應是我若如自性其體非我不應受用二十四諦是則我非能受二十四諦非是所受既能所俱無則諦義不立如是往復數番婆羅門默無所說起而謝曰我今負矣任依先約法師曰我曹釋子終不害人今令汝為奴隨我教命婆羅門歡喜敬從即將向房聞者無不稱慶時法師欲往烏茶乃訪得小乘所製破大乘義七百頌者法師尋省有數處疑謂所伏婆羅門曰汝曾聽此義不答曰曾聽五遍法師欲令其講彼曰我今為奴豈合為尊講法師曰此是他宗我未曾見汝但說無苦彼曰若然請至夜中恐外人聞從奴學法污尊名稱於是至夜屏去諸人令講一遍備得其旨遂尋其謬節申大乘義而破之為一千六百頌名破惡見論將呈戒賢法師及宣示徒眾無不嗟賞曰以此窮覈何敵不亡其論如別目謂婆羅門曰仁者論屈為奴於恥已足今放仁者去隨意所之婆羅門歡喜辭出往東印度迦摩縷波國向鳩摩羅王談法師德義王聞甚悅即發使來請焉
從此西行至阿耆尼國阿父師泉泉在道南沙崖崖高數丈水自半而出相傳云舊有商侶數百在塗水盡至此困乏不知所為時眾中有一僧不裹行資依眾乞活眾議曰是僧事佛是故我曹供養雖涉萬里無所齎携今我等熬然竟不憂念宜共白之僧曰汝等欲得水者宜各禮佛受三歸五戒我為汝等登崖作水眾既危困咸從其命受戒訖僧教曰吾上崖後汝等當喚阿父師為我下水任須多少言之其去少時眾人如教而請須臾水下充足大眾無不歡荷師竟不來眾人上觀已寂滅矣大小悲號依西域法焚之於坐處聚甎石為塔塔今猶在水亦不絕行旅往來隨眾多少下有細麁若無人時津液而已法師與眾宿於泉側明發又經銀山山甚高廣皆是銀礦西國銀錢所從出也山西又逢群賊眾與物而去遂至王城所處川岸而宿時同侶商胡數十貪先貿易夜中私發前去十餘里遇賊劫殺無一脫者比法師等到見其遺骸無復財產深傷歎焉漸去遙見王都阿耆尼王與諸臣來迎延入供養其國先被高昌寇擾有恨不肯給馬法師停一宿而過前渡二大河西履平川行數百里入屈支國界將近王都王與群臣及大德僧木叉毱多等來迎自外諸僧數千皆於城東門外張浮幔安行像作樂而住法師至諸德起來相慰訖各還就坐使一僧擎鮮華一盤來授法師法師受已將至佛前散華禮拜訖就木叉毱多下坐坐已復行華行華已行蒲桃漿於初一寺受華受漿已次受餘寺亦爾如是展轉日晏方訖僧徒始散有高昌人數十於屈支出家別居一寺寺在城東南以法師從家鄉來先請過宿因就之王共諸德各還明日王請過宮備陳供養而食有三淨法師不受王深怪之法師報此漸教所開而玄奘所學者大乘不爾也受餘別食食訖過城西北阿奢理兒寺是木叉毱多所住寺也毱多理識閑敏彼所宗歸遊學印度二十餘載雖涉眾經而聲明最善王及國人咸所尊重號稱獨步見法師至徒以客禮待之未以知法為許謂法師曰此土雜心俱舍毘婆沙等一切皆有學之足得不煩西涉受艱辛也法師報曰此有瑜伽論不毱多曰何用問是邪見書乎真佛弟子者不學是也法師初深敬之及聞此言視之猶土報曰婆沙俱舍本國已有恨其理疎言淺非究竟說所以故來欲學大乘瑜伽論耳又瑜伽者是後身菩薩彌勒所說今謂邪書豈不懼無底抂坑乎彼曰婆沙等汝所未解何謂非深法師報曰師今解不曰我盡解法師即引俱舍初文問發端即謬因更窮之色遂變動云汝更問餘處又示一文亦不通曰論無此語時王叔智月出家亦解經論時在傍坐即證言論有此語乃取本對讀之毱多極慚云老忘耳又問餘部亦無好釋時為淩山雪路未開不得進發淹停六十餘日觀眺之外時往就言相見不復踞坐或立或避私謂人曰此支那僧非易詶對若往印度彼少年之儔未必出也其畏歎如是至發日王給手力駝馬與道俗等傾都送出從此西行二日逢突厥寇賊二千餘騎其賊乃預共分張行眾資財懸諍不平自鬪而散又前行六百里渡小磧至跋祿迦國停一宿又西北行三百里渡一磧至淩山即葱嶺北隅也其山險峭峻極于天自開闢已來氷雪所聚積而為淩春夏不解凝沍污漫與雲連屬仰之皚然莫覩其際其凌峯摧落橫路側者或高百尺或廣數丈由是蹊徑崎嶇登陟艱阻加以風雪雜飛雖複屨重裘不免寒戰將欲眠食復無燥處可停唯知懸釜而炊席氷而寢七日之後方始出山徒侶之中𣨙凍死者十有三四牛馬逾甚出山後至一清池周千四五百里東西長南北狹望之淼然無待激風而洪波數丈循海西北行五百餘里至素葉城逢突厥葉護可汗方事畋遊戎馬甚盛可汗身著綠綾袍露髮以丈許帛練裹額後垂達官二百餘人皆錦袍編髮圍繞左右自餘軍眾皆裘褐毳毛槊纛端弓駝馬之騎極目不知其表既與相見可汗歡喜云暫一處行二三日當還師且向衙所令達官答摩支引送安置至衙三日可汗方歸引法師入可汗居一大帳帳以金花裝之爛眩人目諸達官於前列長筵兩行侍坐皆錦服赫然餘仗衛立於後觀之雖穹廬之君亦為尊美矣法師去帳三十餘步可汗出帳迎拜傳語慰問訖入坐突厥事火不施床以木含火故敬而不居但地敷重茵而已仍為法師設一鐵交床敷褥請坐須臾更引漢使及高昌使人入通國書及信物可汗自目之甚悅令使者坐命陳酒設樂可汗共諸臣使人飲別索蒲桃漿奉法師於是恣相酬勸窣渾鍾椀之器交錯遞傾僸佅兜離之音鏗鏘互舉雖蕃俗之曲亦甚娛耳目樂心意也少時更有食至皆烹鮮羔犢之質盈積於前別營淨食進法師具有餅飯酥乳石蜜刺蜜蒲桃等食訖更行蒲桃漿仍請說法法師因誨以十善愛養物命及波羅蜜多解脫之業乃舉手叩額歡喜信受因留停數日勸住曰師不須往印特伽國彼地多暑十月當此五月觀師容貌至彼恐銷融也其人露黑類無威儀不足觀也法師報曰今之彼欲追尋聖迹慕求法耳可汗乃令軍中訪解漢語及諸國音者遂得年少曾到長安數年通解漢語即封為摩咄達官作諸國書令摩咄送法師到迦畢試國又施緋綾法服一襲絹五十匹與群臣送十餘里自此西行四百餘里至屏聿此曰千泉地方數百里既多池沼又豐奇木森沈涼潤即可汗避暑之處也自屏聿西百五十里至呾邏斯城又西南二百里至白水城又西南二百里至恭御城又南五十里至笯赤建國又西二百里至赭時國國西臨葉葉河又西千餘里至窣堵利瑟那國國東臨葉葉河河出葱嶺北源西北流又西北入大磧無水草望遺骨而進五百餘里至颯秣建國王及百姓不信佛法以事火為道有寺兩所逈無僧居客僧投者諸胡以火燒逐不許停住法師初至王接猶慢經宿之後為說人天因果讚佛功德恭敬福利王歡喜請受齋戒遂致慇懃所從二小師往寺禮拜諸胡還以火燒逐沙彌還以告王王聞令捕燒者得已集百姓令截其手法師將欲勸善不忍毀其支體救之王乃重笞之逐出都外自是上下肅然咸求信事遂設大會度人居寺其革變邪心誘開曚俗所到如此又西三百餘里至屈霜儞迦國又西二百餘里至喝捍國又西四百里至捕喝國又西百餘里至伐地國又西五百里至貨利習彌伽國國東臨縛芻河又西南三百餘里至羯霜那國又西南二百里入山山路深險纔通人步復無水草山行三百餘里入鐵門峯壁狹峭而崖石多鐵礦依之為門扉又鑄鐵為鈴多懸於上故以為名即突厥之關塞也出鐵門至覩貨羅國自此數百里渡縛芻河至活國即葉護可汗長子呾度設所居之地又是高昌王妹婿高昌王有書至其所比法師到公主可賀敦已死呾度設又病聞法師從高昌來又得書與男女等嗚咽不能止因請法師曰弟子見師目明願少停息若差自送師到婆羅門國時更有一梵僧至為誦呪患得漸除其後娶可賀敦年少受前兒囑因藥以殺其夫設既死高昌公主男小遂被前兒特勤篡立為設仍妻其後母為逢喪故淹留月餘彼有沙門名達摩僧伽遊學印度葱嶺已西推為法匠其疎勒于闐之僧無敢對談者法師欲知其學深淺使人問師解幾部經論諸弟子等聞皆怒達摩笑曰我盡解隨意所問法師知不學大乘就小教婆沙等問數科不是好通因謝服門人皆慚從是相見歡喜處處譽讚言己不能及時新設既立法師從求使人及鄔落欲南進向婆羅門國設云弟子所部有縛喝國北臨縛芻河人謂小王舍城極多聖跡願師暫往觀禮然後取乘南去時縛喝僧數十人聞舊設死子又立共來吊慰法師與相見言其意彼曰即當便去彼有好路若更來此徒為迂會法師從其言即與設辭取乘隨彼僧去既至觀其城邑郊郭顯敞川野腴潤實為勝地伽藍百所僧徒三千餘人皆小乘學城外西南有納縛伽藍裝嚴甚麗伽藍內佛堂中有佛澡罐量可斗餘又有佛齒長一寸廣八九分色黃白每有光瑞又有佛掃󰆠迦奢草作長三尺餘圍可七寸其󰆠柄飾以雜寶此三事齋日每出道俗觀禮至誠者感發神光伽藍北有窣堵波高二百餘尺伽藍西南有一精廬建立多年居中行道證四果者世世無絕涅槃後皆有塔記基址接連數百餘矣大城西北五十里至提謂城城北四十里有波利城城中有二窣堵波高三丈昔佛初成道受此二長者󰉓蜜初聞五戒十善并請供養如來當授髮爪令造塔及造塔儀式二長者將還本國營建靈剎即此也城西七十餘里有窣堵波高逾二丈過去迦葉佛時作也納縛伽藍有磔迦國小乘三藏名般若羯羅聞縛喝國多有聖跡故來禮敬其人聰慧尚學少而英爽鑽研九部游泳四含義解之聲周聞印度其小乘阿毘達磨迦延俱舍六足阿毘曇等無不曉達既聞法師遠來求法相見甚歡法師因申疑滯約俱舍婆沙等問之其酬對甚精熟遂停月餘就讀毘婆沙論伽藍又有二小乘三藏達摩畢利達摩羯羅皆彼所宗重覩法師神彩明秀極加敬仰時縛喝西南有銳末陀胡寔健國其王聞法師從遠國來皆遣貴臣拜請過國受供養辭不行使人往來再三不得已而赴王甚喜乃陳金寶飲食施法師法師皆不受而返自縛喝南行與慧性法師相隨入揭職國東南入大雪山行六百餘里出覩貨羅境入梵衍那國國東西二千餘里在雪山中塗路艱危倍於淩磧之地凝雲飛雪曾不暫霽或逢尤甚之處則平途數丈故宋王稱西方之難增氷峨峨飛雪千里即此也嗟乎若不為眾生求無上正法者寧有稟父母遺體而遊此哉昔王遵登九折之坂自云我為漢室忠臣法師今涉雪嶺求經亦可謂如來真子矣如是漸到梵衍都城有伽藍十餘所僧徒數千人學小乘出世說部梵衍王出迎延過宮供養累日方出彼有摩訶僧祇部學僧阿梨耶馱婆阿梨耶斯那並深知法相見法師驚歎脂那遠國有如是僧相引處處禮觀慇懃不已王城東北山阿有立石像高百五十尺像東有伽藍伽藍東有鍮石釋迦立像高一百尺伽藍內有佛入涅槃臥像長一千尺並裝嚴微妙此東南行二百餘里度大雪山至小川有伽藍中有佛齒及劫初時獨覺齒長五寸廣減四寸復有金輪王齒長三寸廣二寸商諾迦縛娑所持鐵鉢量可八九升及僧伽胝衣赤絳色其人五百身中陰生陰恒服此衣從胎俱出後變為袈裟因緣廣如別傳如是經十五日出梵衍二日逢雪迷失道路至一小沙嶺遇獵人示道度黑山至迦畢試境國周四千餘里北背雪山王則剎利種也明略有威統十餘國將至其都王共諸僧並出城來迎伽藍百餘所諸僧相諍各欲邀過所住有一小乘寺名沙落迦相傳云是昔漢天子子質於此時作也其寺僧言我寺本漢天子兒作今從彼來先宜過我寺法師見其殷至又同侶慧性法師是小乘僧意復不欲居大乘寺遂即就停質子造寺時又藏無量珍寶於佛院東門南大神王足下擬後修補伽藍諸僧荷恩處處屋壁圖畫質子之形解安居日復為講誦樹福代代相傳于今未息近有惡王貪暴欲奪僧寶使人掘神足下地便大動其神頂上有鸚鵡鳥像見其發掘振羽驚鳴王及軍眾皆悉悶倒懼而還退寺有窣堵波相輪摧毀僧欲取寶修營地還振吼無敢近者法師既至眾皆聚集共請法師陳說先事法師共到神所焚香告曰質子原藏此寶擬營功德今開施用誠是其時願鑑無妄之心少戢威嚴之德如蒙許者奘自觀開稱知斤數以付所司如法修造不令虛費唯神之靈願垂體察言訖命人掘之夷然無患深七八尺得一大銅器中有黃金數百斤明珠數十顆大眾歡喜無不嗟伏法師即於寺夏坐其王輕藝羅信重大乘樂觀講誦乃屈法師及慧性三藏於一大乘寺法集彼有大乘三藏名秣奴若瞿沙薩婆多部僧阿黎耶伐摩彌沙塞部僧求那跋陀皆是彼之稱首然學不兼通大小各別雖精一理終偏有所長唯法師備識眾教隨其來問各依部答咸皆愜伏如是五日方散王甚喜以純錦五匹別施法師以外各各有差於沙落迦安居訖其慧性法師重為覩貨羅王請却還法師與別東進行六百餘里越黑嶺入北印度境至濫波國國周千餘里伽藍十所僧徒皆學大乘停三日南行至一小嶺嶺有窣堵波是佛昔從南步行到此住立後人敬戀故建茲塔自斯以北境域皆號蔑戾車如來欲有教化乘空往來不復履地若步行時地便傾動故也從此南二十餘里下嶺濟河至那揭羅喝國大城東南二里有窣堵波高三百餘尺無憂王所造是釋迦菩薩於第二僧祇遇然燈佛敷鹿皮衣及布髮掩泥得受記處雖經劫壞此跡恒存天散眾華常為供養法師至彼禮拜旋遶傍有老僧為法師說建塔因緣法師問曰菩薩布髮之時既是第二僧祇從第二僧祇至第三僧祇中間經無量劫一一劫中世界有多成壞如火災起時蘇迷盧山尚為灰燼如何此跡獨得無虧答曰世界壞時此亦隨壞世界成時當其舊處跡現如本且如蘇迷盧山壞已還有在乎聖迹何得獨無以此校之不煩疑也亦為名答次西南十餘里有窣堵波是佛買華處又東南度沙嶺十餘里到佛頂骨城城有重閣第二閣中有七寶小塔如來頂骨在中骨周一尺二寸髮孔分明其色黃白盛以寶函但欲知罪福相者摩香末為泥以帛練裹隱於骨上隨其所得以定吉凶法師即得菩提樹像所將二沙彌大者得佛像小者得蓮華像其守骨婆羅門歡喜向法師彈指散花云師所得甚為希有是表有菩提之分復有髑髏骨塔骨狀如荷葉復有佛眼睛睛大如柰光明暉赫徹燭函外復有佛僧伽胝上妙細㲲所作復有佛錫杖白鐵為環栴檀為莖法師皆得禮拜盡其哀敬因施金錢五十銀錢一千綺幡四口錦兩端法服二具散眾雜華辭拜而出又聞燈光城西南二十餘里有瞿波羅龍王所住之窟如來昔日降伏此龍因留影在中法師欲往禮拜承其道路荒阻又多盜賊二三年已來人往多不得見以故去者稀疎法師欲往禮拜時迦畢試國所送使人貪其速還不願淹留勸不令去法師報曰如來真身之影億劫難逢寧有至此不往禮拜汝等且漸進奘暫到即來於是獨去至燈光城入一伽藍問訪途路覓人相引無一肯者後見一小兒云寺莊近彼今送師到莊即與同去到莊宿得一老人知其處所相引而發行數里有五賊人拔刃而至法師即去帽現其法服賊云師欲何去答欲禮拜佛影賊云師不聞此有賊耶答云賊者人也今為禮佛雖猛獸盈衢奘猶不懼況檀越之輩是人乎賊遂發心隨往禮拜既至窟所窟在石㵎東壁門向西開窺之窈冥一無所覩老人云師直入觸東壁訖却行五十步許正東而觀影在其處法師入信足而前可五十步果觸東壁訖却立至誠而禮百餘拜一無所見自責障累悲號懊惚更至心禮誦勝鬘等諸經讚佛偈頌隨讚隨禮復百餘拜見東壁現如鉢許大光倏而還滅悲喜更禮復有槃許大光現現已還滅益增感慕自誓若不見世尊影終不移此地如是更二百餘拜遂一窟大明見如來影皎然在壁如開雲霧忽覩金山妙相熙融神姿晃昱瞻仰慶躍不知所譬佛身及袈裟並赤黃色自膝已上相好極明華座已下稍似微昧膝左右及背後菩薩聖僧等影亦皆具有見已遙命門外六人將火入燒香比火至歘然佛影還隱急令絕火更請方乃重現六人中五人得見一人竟無所覩如是可半食頃了了明見得申禮讚供散華香訖光滅爾乃辭出所送婆羅門歡喜歎未曾有云非師至誠願力之厚無致此也窟門外更有眾多聖迹說如別傳相與歸還彼五賊皆毀刀杖受戒而別從此復與伴合東南山行五百餘里至健陀邏國其國東臨信度河都城號布路沙布羅國多賢聖古來作論諸師那羅延天無著菩薩世親菩薩法救如意脇尊者等皆此所出也王城東北有置佛鉢寶臺鉢後流移諸國今現在波剌拏斯國城外東南八九里有畢鉢羅樹高百餘尺過去四佛並坐其下現有四如來像當來九百九十六佛亦當坐焉其側又有窣堵波是迦膩色迦王所造高四百尺基周一里半高一百五十尺其上起金銅相輪二十五層中有如來舍利一斛大窣堵波西南百餘步有白石像高一丈八尺北面立極多靈瑞往往有人見像夜遶大塔經行迦膩色迦伽藍東北百餘里渡大河至布色羯羅伐底城城東有窣堵波無憂王所造即過去四佛說法處也城北四五里伽藍內有窣堵波高二百餘尺無憂王所立即釋迦佛昔行菩薩道時樂行惠施於此國千生為王即千生捨眼處此等聖跡無量法師皆得觀禮自高昌王所施金銀綾絹衣服等所至大塔大伽藍處皆分留供養申誠而去從此又到烏鐸迦漢荼城城北陟履山川行六百餘里入烏仗那國夾蘇婆薩堵河昔有伽藍一千四百所僧徒一萬八千今並荒蕪減少其僧律儀傳訓有五部焉一法密部二化地部三飲光部四說一切有部五大眾部其王多居瞢揭釐城人物豐盛城東四五里有大窣堵波多有奇瑞是佛昔作忍辱仙人為羯利王割截身體處城東北二百五十里入大山至阿波邏羅龍泉即蘇婆河之上源也西南流其地寒冷春夏恒凍暮即雪飛仍含五色霏霏舞亂如雜華焉龍泉西南三十餘里水北岸磐石上有佛脚跡隨人福願量有脩短是佛昔伏阿波邏羅龍時至此留跡而去順流下三十餘里有如來濯衣石袈裟條葉文相宛然城南四百餘里至醯羅山是如來昔聞半偈報藥叉之恩捨身下處瞢揭釐城西五十里渡大河至盧醯呾迦窣堵波高十餘丈無憂王所造是如來往昔作慈力王時以刀刺身𩚅五藥叉處城東北三十餘里至遏部多石窣堵波高三十尺在昔佛於此為人天說法佛去後自然踊生此塔塔西渡大河三四里至一精舍有阿縛盧枳多伊濕伐羅菩薩像威靈極著城東北聞說有人登越山谷逆上徙多河塗路危險攀緣縆鏁踐躡飛梁可行千餘里至達麗羅川即烏杖那舊都也其川中大伽藍側有刻木慈氏菩薩像金色莊嚴高百餘尺末田底加阿羅漢所造彼以神通力將匠人昇覩史多天親觀妙相往來三返爾乃功畢自烏鐸迦漢茶城南渡信渡河河廣三四里流極清急毒龍惡獸多窟其中有持印度奇寶名花及舍利渡者船輒覆沒渡此河至呾叉始羅國其城北十二三里有窣堵波無憂王所建每放神光是如來昔行菩薩道為大國王號戰達羅鉢剌婆志求菩提捨千頭處塔側有伽藍昔經部師拘摩邏多於此製造眾論從此東南七百餘里聞有僧訶補羅國又從呾叉始羅北界渡信度河東南行二百餘里經大石門是昔摩訶薩埵王子於此捨身𩚅餓烏擇七子處其地先為王子身血所染今猶絳赤草木亦然又從此東南山行五百餘里至烏剌尸國又東南登危險度鐵橋行千餘里至迦濕彌羅國其都城西臨大河伽藍百所僧五千餘人有四窣堵波崇高壯麗無憂王所建各有如來舍利斗餘法師初入其境至石門彼國西門也王遣母弟將車馬來迎入石門已歷諸伽藍禮拜到一寺宿寺名護瑟迦羅其夜眾僧皆夢神人告曰此客僧從摩訶脂那國來欲學經印度觀禮聖迹師稟未聞其人既為法來有無量善神隨逐現在於此師等宿福為遠人所慕宜勤誦習令他讚仰如何懈怠沈沒睡眠諸僧聞已各各驚寤經行禪誦至旦並來說其因緣禮敬逾肅如是數日漸近王城離可一由旬到達摩舍羅王率群臣及都內僧詣福舍相迎羽從千餘人幢蓋盈塗烟華滿路既至相見禮讚殷厚自手以無量華供養散訖請乘大象相隨而進至都止闍耶因陀羅寺明日請入宮供養并命大德僧稱等數十人食訖王請開講令法師論難觀之甚喜又承遠來慕學尋讀無本遂給書手二十人令寫經論別給五人供承驅使資待所須事事公給彼僧稱法師者高行之人戒禁淳潔思理淹深多聞總持才睿神茂而性愛賢重士既屬上賓盱衡延納法師亦傾心諮稟曉夜無疲因請講授諸論彼公是時年向七十氣力已衰慶逢神器乃勵力敷揚自午已前講俱舍論自午已後講順正理論初夜後講因明聲明論由是境內學人無不悉集法師隨其所說領悟無遺研幽擊節盡其神祕彼公歡喜歎賞無極謂眾人曰此脂那僧智力宏贍顧此眾中無能出者以其明懿足繼世親昆季之風所恨生乎遠國不早接聖賢遺芳耳時眾中有大乘學僧毘戍陀僧訶辰那飯茶薩婆多學僧蘇伽蜜多羅婆蘇蜜多羅僧祇部學僧蘇利耶提婆辰那呾邏多其國先來尚學而此僧等皆道業堅貞才解英富比方僧稱雖不及比諸人足有餘既見法師為大匠褒揚無不發憤難詰法師法師亦明目酬對無所蹇滯由是諸賢亦率慚服其國先是龍池佛涅槃後第五十年阿難弟子末田底迦阿羅漢教化龍王捨池立五百伽藍召諸賢聖於中住止受龍供養其後健陀羅國迦膩色迦王如來滅後第四百年因脇尊者請諸聖眾內窮三藏外達五明者得四百九十九人及尊者世友合五百賢聖於此結集三藏先造十萬頌鄔波第鑠論釋素呾纜藏次造十萬頌毘柰耶毘婆沙論釋毘柰耶藏次造十萬頌阿毘達磨毘婆沙論釋阿毘達磨藏凡三十萬頌九十六萬言王以赤銅為鍱鏤寫論文石函封記建大窣堵波而儲其中命藥叉神守護奧義重明此之力也如是停留首尾二年學諸經論禮聖跡已乃辭出西南逾涉山㵎行七百里至半笯嗟國從此東南行四百餘里至遏邏闍補羅國從此東南下山渡水行七百餘里至礫迦國自藍波至於此土其俗既住邊荒儀服語言稍殊印度有鄙薄之風焉自出曷邏闍補羅國經三日渡栴達羅婆伽河到闍耶補羅城宿於外道寺寺在城西門外是時徒侶二十餘人後日進到奢羯羅城城中有伽藍僧徒百餘人昔世親菩薩於中製勝義諦論其側有窣堵波高二百尺是過去四佛說法之處見有經行遺跡從此出那羅僧訶城東至波羅奢大林中逢群賊五十餘人法師及伴所將衣資劫奪都盡仍揮刀驅就道南枯池欲總屠害其池多有蓬棘蘿蔓法師所將沙彌遂映刺林見池南岸有水穴堪容人過私告法師師即相與透出東南疾走可二三里遇一婆羅門耕地告之被賊彼聞驚愕即解牛與法師向村吹貝聲鼓相命得八十餘人各將器仗急往賊所賊見眾人逃散各入林間法師遂到池解眾人縛又從諸人施衣分與相携投村宿諸人悲泣獨法師笑無憂慼同侶問曰行路衣資賊掠俱盡唯餘性命僅而獲存困弊艱危理極於此所以却思林中之事不覺悲傷法師何因不共憂之倒為欣笑答曰居生之貴唯乎性命性命既在餘何所憂故我土俗書云天地之大德曰生生之既在則大寶不亡小小衣資何足憂悋由是徒侶感悟其澄陂之量渾之不濁如此明日到礫迦國東境至一大城城西道北有大菴羅林林中有一七百歲婆羅門及至觀之可三十許質狀魁梧神理淹審明中百諸論善吠陀等書有二侍者各百餘歲法師與相見延納甚歡又承被賊即遣一侍者命城中信佛法人令為法師造食其城有數千戶信佛者蓋少宗事外道者極多法師在迦濕彌羅時聲譽已遠諸國皆知其使乃遍城中告唱云支那國僧來近處被賊衣服總盡諸人宜共知時福力所感遂使邪黨革心有豪傑等三百餘人聞已各將斑㲲布一端并奉飲食恭敬而至俱積於前拜跪問訊法師為呪願并說報應因果令諸人等皆發道意棄邪歸正相對笑語舞躍而還長年歎未曾有於是以㲲布分給諸人各得數具衣直猶用之不盡以五十端布奉施長年仍就停一月學經百論廣百論其人是龍猛弟子親得師承說甚明淨又從此東行五百餘里至那僕底國詣突舍薩那寺有大德毘膩多鉢臘婆好風儀善三藏自造五蘊論釋唯識三十論釋因住十四月學對法論顯宗論理門論等大城東南行五十餘里至答秣蘇伐那僧伽藍僧徒三百餘人學說一切有部賢劫千佛皆當於此地集人天說法釋迦如來涅槃後第三百年中有迦多衍那論師於此制發智論從此東北行百四五十里至闍爛達那國入其國詣那伽羅馱那寺有大德旃達羅伐摩善究三藏因就停四月學眾事分毘婆沙從此東北行登履危嶮行七百餘里至屈露多國自屈露多國南行七百餘里越山濟河至設多圖盧國從此西南行八百餘里至波理夜呾羅國從此東行五百餘里至秣兔羅國釋迦如來諸聖弟子舍利子等遺身窣堵波謂舍利子沒特伽羅子等塔皆現在呾麗衍尼弗呾羅優婆釐阿難陀羅怙羅及曼殊室利如是等諸窣堵波每歲修福之日僧徒相率隨所宗事而修供養阿毘達磨眾供養舍利子習定之徒供養沒特伽羅子誦持經者供養滿慈子學毘柰耶眾供養優波釐諸比丘尼供養阿難未受具戒者供養羅怙羅學大乘者供養諸菩薩城東五六里至一山伽藍尊者烏波毱多之所建也其中爪髮舍利伽藍北巖有石室高二十餘尺廣三十餘尺四寸細籌填積其內尊者近護說法悟道夫妻俱證阿羅漢果者乃下一籌單己及別族者雖證不記從此東北行五百餘里至薩他泥濕伐羅國又東行四百餘里至祿勒那國東臨殑伽河北背大山閻牟那河中境而流又河東行八百餘里至殑伽河源廣三四里東南流入海處廣十餘里其味甘美細沙隨流彼俗書記謂之福水就中沐浴罪舋銷除啜波嗽流則殃災殄滅沒而死者即生天受福愚夫愚婦常集河濱皆外道邪言無其實也後提婆菩薩示其正理方始停絕國有大德名闍耶毱多善閑三藏法師遂住一冬半春就聽經部毘婆沙訖渡河東岸至秣底補羅國其王戍陀羅種也伽藍十餘所僧徒八百餘人皆學小乘一切有部大城南四五里有小伽藍僧徒五十餘人昔瞿拏鉢剌婆論師於此作辯真等論凡百餘部論師是鉢伐多國人本習大乘後退學小時提婆犀那阿羅漢往來覩史多天德光願見慈氏決諸疑滯請天軍以神力接上天宮既見慈氏揖而不禮言我出家具戒慈氏處天同俗禮敬非宜如是往來三返皆不致禮既我慢自高疑亦不決德光伽藍南三四里有伽藍僧二百餘人並小乘學是眾賢論師壽終處論師本迦濕彌羅國人博學高才明一切有部毘婆沙時世親菩薩亦以叡智多聞先作阿毘達磨俱舍論破毘婆沙師所執理奧文華西域學徒莫不讚仰爰至鬼神亦皆講習眾賢覽而心憤又十二年覃思作俱舍雹論二萬五千頌八十萬言造訖欲與世親面定是非未果而終世親後見其論歎有知解言其思力不減毘婆沙之眾也雖然甚順我義宜名順正理論遂依行焉眾賢死後於菴沒羅林中起窣堵波今猶見在林側又有窣堵波是毘末羅蜜多羅論師遺身處論師迦濕彌羅國人於說一切有部出家遊五印度學窮三藏將歸本國塗次眾賢之塔悲其著述未及顯揚奄便逝歿因自誓更造諸論破大乘義滅世親名使論師之旨永傳遐代說此語已心智狂亂五舌重出遍體血流自知此苦原由惡見裁書懺悔勸諸同侶勿謗大乘言終氣絕當死之處地陷為坑其國有大德名蜜多斯那年九十即德光論師弟子善閑三藏法師又半春一夏就學薩婆多部怛埵三弟鑠論隨發智論等又從此北行三百餘里至婆羅吸摩補羅國又此東南行四百餘里至醯掣怛羅國又南行二百餘里渡殑伽河西南至毘羅那拏國又東行二百餘里至劫比他國城東二十餘里有大伽藍院內有三寶階南北列面東西下是佛昔於忉利天為摩耶夫人說法訖歸贍部洲下處中是黃金左是水精右是白銀如來起善法堂將諸天眾躡中階而下大梵天王執白拂履銀階處右天帝釋持寶蓋蹈水精階居左是時百千天眾諸大菩薩陪隨而下自數百年前猶有階級今並淪沒後王戀慕壘塼石擬其狀飾以雜寶見高七十餘尺上起精舍中有石佛像左右有釋梵之像並倣先儀式彰如在傍有石柱高七丈無憂王所立傍有石基長五十餘步高七尺是佛昔經行處從此西北行二百里至羯若鞠闍國國周四千里都城西臨殑伽河長二十餘里廣五六里伽藍百餘所僧徒萬餘人大小俱學其王吠奢種也字曷利沙伐彈那父字波羅羯邏伐彈那先兄字遏羅闍伐彈那喜增在位仁慈國人稱詠時東印度羯羅拏蘇伐剌那國設賞迦王惡其明略而為隣患乃誘而害之大臣婆尼及群僚等悲蒼生之無主共立其弟尸羅阿迭多統承宗廟王雄姿秀傑算略宏遠德動天地義感人神遂能雪報兄讎牢籠印度威風所及禮教所霑無不歸德天下既定黎庶斯安於是戢武鞱戈營樹福業勅其境內無得殺生凡厥元元普令斷肉隨有聖迹皆建伽藍歲三七日遍供眾僧五年一陳無遮大會府庫所積並充檀捨詳其所行須達拏之流矣城西北有窣堵波高二百餘尺東南六七里殑伽河南有窣堵波高二百餘尺並無憂王所造皆是佛昔說法處也法師入其國到跋達邏毘訶羅寺住三月依毘離耶犀那三藏讀佛使毘婆沙日胄毘婆沙訖
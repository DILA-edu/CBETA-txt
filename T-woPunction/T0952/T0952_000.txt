如是我聞一時薄伽梵在摩竭提國始成正覺菩提樹下金剛道場大寶藏帳其地寶帳皆是如來神通大福功德之所成故純以無量上妙珍奇自然盛顯種種莊嚴眾色交映出大光明奇特寶輪清淨圓滿以無量色間雜莊飾周匝圍繞而顯現之寶蓋幢幡光明晃曜妙香花鬘七寶羅網彌覆其上無盡大寶自在顯現是諸寶樹花葉光茂佛神力故令此場地廣麗嚴淨光明普照一切奇特妙寶積聚無量善根嚴飾道場其菩提樹高顯殊特琉璃為幹妙寶枝條寶葉垂布猶若重雲雜色寶花互相間錯大寶摩尼以為其果其光遍照一切佛剎種種現化施作佛事普現大乘一字佛頂轉輪王呪菩薩道教佛神力故演出種種梵音妙聲讚揚如來無量功德與無數大菩薩俱其名曰金剛幢菩薩摩訶薩觀世音菩薩摩訶薩等無量諸大菩薩皆為上首與一切大眾會於妙菩提樹下以佛神力周圍五百踰膳那會座而坐不相障礙如來於中誥彌勒菩薩及諸菩薩言汝善男子此樹乃是佛菩提所莊嚴樹我最初坐此樹下時則破四魔得證無上正等佛智汝等亦應坐斯地處令汝當得無上佛智誥是語已寂然不動爾時金剛密迹首菩薩以佛威神德乘是往昔本所願力即從座起偏袒右肩整理衣服長跪合掌恭敬瞻仰白佛言世尊我今啟問如來正覺轉輪頂呪法以何方便使少功力則得誠向一切如來大明呪法加行壇印種種事法一字轉輪王法入大三摩地壇處成就法念誦之法輪結印法祕密之法圖畫像法除業障法安隱之法豐饒財法降魔怨法一切如來種族真實法及出世世間無礙最勝明法及盡一切有情有情界菩薩成就行法陀羅尼法令是贍部洲界一切有情得大安樂是諸有情以轉輪王如來祕密之力一切當得作大佛事猶此贍部洲界一切有情得大安樂即能成就此頂王法隨得成就一切天神天神種族呪法一切龍龍種族呪法一切藥叉一切藥叉種族呪法一切羅剎一切羅剎種族呪法一切乾闥婆及種族呪法一切阿素洛及種族呪法一切迦樓羅一切迦樓羅種族呪法一切緊那羅及種族呪法一切摩呼洛伽及種族呪法乃至世間出世間法盡皆成就無所障礙為諸有情作大住處除諸垢障成我呪法及成觀音諸大菩薩大威德者壇印呪法及一切如來所說無量難成壇印呪法故惟垂如來應正等覺慜導有情為我說之於時世尊誥金剛密迹首曰善哉善哉汝等為諸當來一切有情作大利益能於我所問是一字王頂大轉輪王成一切如來所說祕密壇法等令諸呪者住勤修故是故密迹首汝當諦聽諦聽我今宣說往昔一切如來早已說之未來一切諸佛亦當說之爾時釋迦牟尼如來即以佛眼盡周觀察一切世界一切有情及觀未來一切世界一切有情一一往昔福願力等種善根處誥諸菩薩言善男子汝等憶念一切如來所說一字轉輪王呪一切最勝三摩地最不思議神通力處是法能於一切世界作大佛事爾時彼諸菩薩摩訶薩蒙佛教誥各心念於一字轉輪王三摩地處唯除觀世音菩薩金剛密迹菩薩何以故佛加被故爾時世尊入佛神變大三摩地入三摩地時盡周憶念一切有情界已則以無量俱知殑伽沙等大劫所修積集無量六波羅蜜善根從三十二大丈夫相放大光明一一相上各現法印一一各有種族光明而圍繞之最於頂上出放現無量百千光明其光雜色遍照十方是中有情遇斯光者各相警悟其光還來遶佛三匝各復本相是時釋迦如來放斯光已從三摩地安徐伸起觀諸佛剎如師子王及觀會眾告金剛密迹首菩薩言汝今諦聽一字頂輪王明呪王法四鄔瑟膩沙呪王佛眼毫相呪王此等呪王是如來手足是如來脣是如來口轉輪法王作大利益一切有情若此世界一切菩薩等及諸人人等能依法讀誦授持是一字輪王頂明者所有一切諸天世人種種鬼神悉無能害作諸破壞以是當得一切安樂受無量福行大慈悲住不退地無諸惱疾火水刀王等難無諸毒害等我此一字出生三摩地輪王呪若有新學大乘菩薩及諸人等信向誦持書寫佩者則得無量大威德天而擁護之諸惡天龍不相障惱常得安隱若書寫者當令淨浴著鮮淨衣如法齋戒坐於壇側持樺木皮雄黃書呪施諸苾芻苾芻尼繫袈裟角而披佩之若國王王族大臣僚佐諸族姓男族姓女佩者各佩頭上或繫項上或腕臂等上則得安隱除諸災惱常為諸天觀敬讚歎皆令不墮諸惡道故金剛密迹首是大呪王亦能滅諸災星變怪示大安樂亦能攝伏一切天龍八部鬼神亦能成就當部諸呪者復告金剛密迹首是一切如來白傘蓋佛頂王超頂王勝頂王光聚頂王呪同等住於一切如來三摩地中神力皆等無量廣大猶不能及一字明頂輪王最上三摩地呪何故最上無等猶假如來眼呪毫相呪慈悲難勝如來牙手鉢袈裟轉法輪等呪共說是呪乃得最上又從大悲大慈大丈夫吼一切諸大菩薩等不能摧壞一切諸佛隨喜加被作大智光破諸黑暗堅染淨慧能作威德吉祥福相世間最勝無垢清淨勇猛堅固現四無畏作深善慧廣大無量最勝智能作無間金剛十力大光威德破諸暗障入諸佛智能成一切諸大菩薩萬行功德一切智慧能作一切勇猛寂靜高無障礙大威德處能於一切業惡有情作大慈處能現一切如來神力三摩地處即說一字明頂輪王呪曰那牟娑漫多勃馱南唵部𡀔護吽爾時如來說是一字頂明呪時殑伽沙等三千大千世界一時六反震動如贍部洲猛風吹諸叢林草等是中一切諸山王亦皆大動一切海源盡皆湧沸以佛神力一切魔宮大火遍起是中諸魔為火所逼悉皆惶怖稱佛歸依一切地獄苦皆得止息爾時世尊為現一字明頂輪王大威德時忽變身狀如大輪王具現七寶眷屬圓滿一一寶中各放大光輪照無邊一切法寶一時出現放雜寶光是大輪王坐寶座上身盛赫奕放種種光映照一切猶如金聚會中有情有情種族無有一能窺瞻仰者是會一切諸大菩薩如彌勒等亦無有能窺瞻觀者觀世音菩薩金剛密迹首菩薩以佛威神欻然之間悶亂躄地是時彼諸大威德天所謂大自在天那羅延天帝釋天俱廢羅天婆魯拏天焰魔法王乃至一切諸天神一切鬼神大威德者所執輪戟杵索棒杖及諸眷屬手中器仗悉皆墮落爾時大轉輪王現大悲光令諸菩薩憶念菩提神通三摩地故是時一切諸大龍神藥叉羅剎乾闥婆等八部等一時戰怖身毛聳竪無能觀瞻大輪王姿貌威光時惟等心歸佛世尊南無佛陀南無佛陀爾時世尊為觀世音菩薩金剛密迹首菩薩及諸大眾得醒解故疾須臾間隱是威身還如來相說示一切佛眼大明呪母謂甚可畏難調伏者謂欲成就出世世間一切明頂轉輪王呪一切事位滅諸諍論是呪乃是一切諸佛種族母呪復是一切諸大菩薩生養育母又是諸佛五眼呪即說呪曰那摩薩嚩哆誐諦瓢囉呵弊三藐三勃睇弊唵嚕嚕塞普嚕入嚩攞底瑟他悉馱盧者禰薩嚩剌拕娑馱儞莎訶說此一切佛眼呪已其觀世音菩薩金剛密迹首菩薩既醒覺已從地而起其諸威德一切天眾各得本心適悅安樂各持本所自手器仗專心歸佛瞻仰讚言希有世尊希有善逝時二大士合掌白佛言世尊如來今日何故特化轉輪王相大光明聚甚奇希有本未曾見如來告言大善男子此是頂輪王相執持諸佛形相神變三摩地門譬如汝等集現大壇種種威德諸神變像不思議事如來亦爾如是振現大轉輪王奇特身色姿貌威德此頂王是一切如來安住最勝三摩地身所有一切諸大菩薩無能越者一切呪王亦無過者若所在方處誦此呪者五踰膳那出世世間一切呪王悉無成住汝若同此方處所說加持大呪總無成住若有念是頂王呪者則得出世世間一切大呪悉盡成辦汝悉所說一切法呪誦持無驗即以此呪而常助誦則得成就五踰膳那一切菩薩金剛呪神天龍八部皆不住入現成就相又他一切最大王呪威德神力亦不能得影及此大輪王呪何以故是呪威神最尊奇特無等侶故十地諸菩薩亦怖是呪威德神力何況諸天若每誦是轉輪王呪時每當先誦佛眼呪七遍數已乃安誦是頂輪王呪時數畢已又誦佛眼呪數一七遍則得安隱無諸嬈惱爾時世尊復於座上現一切佛加被白傘蓋頂呪王身於是之時則當頂上遍三千大千世界虛空際合現一蓋亦不觸惱空居有情是時觀世音金剛首二菩薩合掌白言世尊如是神變是何因緣欻遍大千狀如傘蓋住佛頂上不見邊際無不識解世尊告言此是無量如來共說白傘蓋頂王又是一切如來無邊色寶無邊音聲一切如來寶鐸網羅普周顯現莊嚴不思議諸佛世尊光明傘蓋一切如來白傘蓋頂王我為傘蓋現此傘蓋令諸有情速得成就應知此現一切諸佛白傘蓋頂王一切菩薩大威德者盡思共度亦不可知縱諸佛子百千俱知劫觀思前際中際不見不知是時釋迦牟尼如來仰觀頂上白傘蓋王振佛神力持白傘蓋呪王身相光明即說呪曰那麼娑曼哆勃馱南唵怛他󰋲都瑟昵沙阿那嚩盧抧哆姥󰸨馱那唵吽麼麼麼麼虎𤙖儞佛說此呪時三千大千六返震動是時世尊誥諸菩薩摩訶薩此白傘蓋頂王能成能攝一切呪等是呪王力不空無障勇猛無礙無等等故爾時世尊為利有情故復現大光聚呪此呪所有神力威德一同一字頂王輪王威神力金剛句故即說呪曰唵怛他蘖都瑟昵沙阿那嚩路枳哆姥󰷾馱那帝殊囉始虎吽入嚩攞入嚩攞馱哿馱哿󰋂囉弭捺囉瞋娜瞋娜頻娜頻娜虎虎吽泮吒泮吒莎訶說斯呪已於是如來頂放大光滿三千大千世界光變其地普大成現大寶蓮花如來坐中雜色寶光重重晃曜合大千界滿周空際一切寶花而為傘蓋以種種寶鐸種種莊嚴周圍大千而為牆壁純無價寶而嚴飾之基陛眾寶莊嚴於是會中一切諸大菩薩覩斯神變踴躍歡喜得大安樂出世世間一切呪法以成就者皆悉斷壞何以故以大光聚力似一字王故是光聚呪心所憶念破斷他呪即皆破斷唯除一字輪呪王白傘蓋呪超頂呪王佛眼母呪佛五字心呪餘出世世間一切諸法悉能斷割打撲調伏攝喚於前若有呪者得大證驗暫讀暫誦光聚呪者則得摧伏一切鬼神恥撻怖辱金剛密迹首是光聚王呪勿於不淨臭穢腥臊屎尿處誦不於無佛舍利制底處誦勿對於諸一切呪呪像壇會諸有情前暫妄誦斯光聚王呪何以故是光聚王呪同一字輪王力故唯除佛舍利塔處淨空閑處高山頂處名山窟處海岸勝處海逈洲處何以故是光聚王呪威德猛大能壞自他呪力威德皆無成向若善男子善女人樂持讀誦是光聚王呪時先誦一字輪王呪及佛眼呪各七遍已然誦斯呪即得大威德四大安隱身膚光澤辯智聰悟汝密迹首是光王呪若成就者則等成就一字輪王呪三摩地故亦能成就一切事故能作光明照一切故是呪乃從一切如來一切力三摩地涌流出現是呪無一切如來加持力處為現一切諸大菩薩無量威德爾時世尊為安樂一切有情故即復說高頂王呪曰那麼娑漫哆勃馱南唵入嚩羅入嚩羅捻弊特伽妬瑟膩沙度那度那虎虎吽說是呪神如上若善男子女人等樂成就一字輪王呪者應令內外嚴飾清潔持以樺皮或絹紙上雄黃書斯高頂王呪佩帶肩臂并持斯呪即速成就若國王王族大臣僚佐清信男女一切人等信斯呪者亦令書寫佩頂肘臂為諸人眾互相敬諾而不侵惱災垢銷滅當得辯才福相圓滿若有軍將及諸兵眾敬信斯呪亦令書持繫旍旗及佩頭臂往他軍陣皆自臣伏互不殘害何以故諸如來力加持故是呪威力同一字輪王力是諸如來三摩地力等加持故爾時釋迦牟尼如來復示不思議神通威德令滅一切惡趣地獄種種苦故入于一切如來神通威德三摩地處即說一切如來勝頂王呪曰唵入嚩攞󰶹庾瑟昵沙入嚩攞入嚩攞畔馱畔馱哪麼哪麼訥嚕麼訥嚕莽訥嚕莽郝矩㰤娜虎吽說是呪時此呪威德令諸地獄眾惡有情種種飢苦盡皆停息一時得甘食美膳密迹此勝頂王呪是殑伽沙等諸佛神通變化所在方處有暫觀讀一切諸魔則不入中何況持者密迹有人精勤受持勝頂王者是人無不獲得神通是呪亦同一字輪王呪能起神通入於地獄度脫有情一切重苦密迹此呪功德無量無邊我今略說少耳爾時世尊告諸菩薩言是五頂王呪從一切如來力三摩地流出我今略說少分密迹若有善男子善女人於無量佛所以上衣服臥具湯藥飲食財寶一切等物日日三時持用供養經百千劫所得功德百分千分不如有人於三七日依法持是五頂輪王功德之一何況讀誦受持是等呪王得成就決定不退菩薩地一切諸天大威德者見是成就五頂王人不起於座而迎逆者頭破作七分一切諸天威光影蔽不現是人威光過於諸天百千萬倍若有大福純善德人樂成佛者則當如法書寫誦持是經常以塗香末香燒香華果飲食而供養之若見有信佛神通威德一切深法行菩薩行者則當為說莫有慳惜則得成就於百千劫不墮地獄得宿命智乃至阿耨大菩提一切不能嬈害所演教命人皆敬受若命盡時如入靜慮密迹若有福德端正無諸缺漏容貌圓滿常不懈怠惟樂修學大乘道教圓滿菩薩大願超眾魔境趣菩薩地如是之人令得是經成就此呪密迹若見斯人敬為善友應以種種方便為說是法門功德教授儀法是人則得成就是大五頂王呪密迹是呪王經於無量佛剎難得見聞若得聞者皆是如來神力加被若得斯經則是如來種族何以故此如來呪三摩地王實難思議應知此呪尊一切呪最上最勝是諸有情應當決定生最上心成此五頂輪王呪若有有情得遇此經清淨如法或書或誦是呪是經當知斯人則便當得是五頂呪三摩地王斷割結賊嗔心恚心妬心害心則為諸天恭敬供養而恃怙故爾時釋迦牟尼如來為利一切有情以佛眼觀是會大眾告金剛密迹首此大明王呪頂輪王像一切佛說出世世間一切畫像最上上故是像形好寂靜瓔珞衣服能運一切罪垢有情到涅槃岸最勝三摩地是像佛所神通變化若有擬畫輪王像者先曾入頂輪灌頂無勝壇手授具足呪句印法法式入最勝頂王等壇已成就者謂阿闍梨印讚許可求證出世大涅槃處如是行人乃應畫像正命正行於淨行婆羅門家善童女或命大姓種族父母真正善信童女教淨護飾撚治理絲細密織縫勿刀截斷闊量四肘長量六肘莫有觸污莫用惡絲持織畫像或闊三肘長量五肘若力不辦如是織作亦任貨求鮮淨好者勿還價直持得物已以淨香水如法蘸浴乃得塗畫色盞新淨彩色調和勿用皮膠水用膠香調色畫彩或取如來種族部中教法軌則畫像亦得畫是像者當以一切佛神通月畫彩莊飾所謂正月五月九月用斯等月月初一日或十五日起首畫摸其畫像處於佛殿堂或淨山間仙人窟處是占相方圓百步無有臭穢水復無虫淨美清潔當所畫地日日如法香水塗灑取有相畫人諸根端具性復真正具信五根若畫彩時授八戒齋一出一浴著新淨衣斷諸談論先正當中畫菩提樹種種寶莊枝葉華果如如意樹間雜各異七寶枝條七寶葉華真珠為蘂赤珠為鬚眾寶琉璃以為諸果或有枝出種種果芽或有枝出種種寶雲或有枝出甘露如雨或有枝懸天眾寶衣或有枝懸寶鐸鈴磬或有枝出珊瑚琥珀赤珠馬瑙二枝間畫光電如雲枝葉花上又畫白鶴孔雀迦陵頻伽鸚鵡舍利共命等鳥及諸好鳥其池畫七寶遍皆莊彩如是地樹下畫如來形結加趺坐坐師子座示說法相備麗三十二相八十種好身放圓光大光明焰於佛頂左右有輪王圍繞而坐第一座下右邊畫頂輪王身金色相瞻仰如來坐白蓮花身有圓光次佛座下左邊畫白傘蓋頂王如菩薩形身服狀相有大威德觀頂輪王身金色相身有圓光手執蓮花坐蓮花座次白傘蓋頂王後畫超勝頂王亦如菩薩形身服狀相具大威德觀頂輪王手執弭惹布囉迦果坐白蓮花次頂輪王右畫光聚頂王身金色相身有圓光作種種色執如意珠坐蓮花座次頂輪王左邊畫主兵神右手覆右膝上施之無畏左手揚掌坐白蓮花次於光聚頂王後畫勝頂王身金色相結加趺坐觀頂輪王左手執寶如意珠右手仰右膝上施之無畏身有圓光坐蓮花座次佛右側畫普賢菩薩結加趺坐手執白拂次佛左側畫彌勒菩薩結加趺坐手執白拂次佛座下當前右邊畫觀世音菩薩左邊畫金剛密迹首菩薩各曲躬仰視結加趺坐坐寶蓮華次普賢菩薩後畫曼殊室利童子菩薩次畫無垢慧菩薩次畫寂靜慧菩薩次畫無盡意慧菩薩次畫虛空藏菩薩次畫虛空無垢藏菩薩次畫大慧菩薩是等菩薩身真金相合掌恭敬曲躬趺坐坐寶蓮花各以種種七寶冠天諸寶服瓔珞環釧而莊嚴之次於彌勒菩薩後畫佛眼尊者菩薩其狀端正甚有慈悲身金色相目觀會眾以諸天服遍莊嚴身右手執寶如意珠左手仰左膝上施之無畏結加趺坐坐蓮花座次畫佛毫相菩薩同佛母狀身金色相右手執蓮花左手仰左膝上施之無畏坐寶蓮花目觀輪王次佛眼菩薩座下畫遜那利大明呪王猶如佛母身相色白右手把蓮花左手掌胸以諸衣服遍莊嚴身坐寶石上目觀於佛次金剛密迹首菩薩後畫軍拏利童子金剛次畫金剛將童子善臂童子暮軷馱䋾迦童子是等童子顏貌熙怡各以七寶瓔珞衣服具莊嚴之次觀世音菩薩後畫馬頭觀世音大明呪王面目嗔怒身赤色相蛇為瓔珞腕著寶釧臂著寶環戴蓮花冠目觀輪王腰著衣服坐寶蓮花次畫蓮花遜那利菩薩右手把羂索左手垂下伸坐蓮花座次畫鉢剌拏捨嚩唎呪神身有四手一把羂索一把斧一施無畏一把寶果坐蓮花上次頂輪王後畫難勝奮怒王四面四臂身白色相示耽肚相矬如朱儒腰畫虎皮蛇為耳璫德叉迦龍王以為腰繩婆修吉龍王以為路膊諸惡毒蛟遍莊嚴身編髮為冠遍身火焰立寶蓮花右第一手把金剛杵次第二手以中指無名指小指把拳大指押上頭指直申屈肘向上左第一手把三戟叉次第二手把鉞斧正中大面怒目張口口出眾光目觀於佛右邊側面觀頂輪王左邊側面觀自呪者頂上面觀如來會眾次奮怒王下畫地天神身白色相手把寶匣長跪而坐坐寶地上次地天神右畫熙連禪河神身靘白色合掌恭敬頭上畫七蛇龍頭次熙連禪河神後畫七頭迦里大龍王母止鱗馱七頭龍王各跪捧掌寶蓮花寶珠瞻仰如來是二龍已曾供養無量無數一切諸佛又地天神左畫阿難陀九頭龍王無熱惱五頭龍王娑伽羅七頭龍王各跪捧掌蓮花七寶瞻仰如來次大慧菩薩右畫半拏羅婆四儞觀音母也菩薩身白色相著妙寶衣七寶環釧頭冠瓔珞具莊嚴身右手把寶左手仰左膝上施之無畏坐蓮花座次佛毫相菩薩後畫摩莫計金剛母也身靘白相亦七寶瓔珞衣服具莊嚴之右手把般若經夾左手把寶施之無畏身勢頭面一如般若波羅蜜菩薩坐寶蓮花此菩薩乃是一切諸佛菩薩金剛母故次金剛母後畫央俱施女金剛次畫金剛拳女金剛也次畫金剛雹女金剛此等金剛各以白服具世莊嚴身坐蓮花座為金剛母侍眷屬是等金剛具大威德明呪大力能衛護故次觀音母菩薩下畫多羅女菩薩身黃白色右手把青優鉢羅花左手施之無畏亦以種種衣服瓔珞具莊嚴之坐蓮花座次後畫毘俱胝女菩薩身白色相三眼四臂一手把如意杖一手把君持一手把數珠一手把蓮花又於幀上左右二角各畫諸天天天各奏天樂次於佛上畫八淨居天眾散種種華而供養佛幀東方邊面畫提頭賴吒天王南邊畫焰摩王西邊面畫水天北邊面畫俱廢羅天王此四天王名護世天王東北角面畫係舍那天神及步多鬼東南角面畫火天神及苦行仙西南角面畫羅剎王及所僕從西北角面畫風天神及所僕從當菩提樹上畫大梵天及梵眾天次難勝奮怒神下畫持呪者長跪瞻仰手把香爐觀頂輪王佛座會下畫熙連禪河於是世尊告金剛密迹首此像乃是大頂輪王大畫像法是一切佛同共說故若有智者見遇斯像則信觀禮燒香供養今世當即壽大福樂於俱胝劫所作重罪則得殄滅若有持諸佛頂呪者佛種族呪者諸大菩薩種族呪者金剛種族呪者及餘呪者若已成若未成驗對斯像前作本呪法速得本呪最上成就所求法故爾時釋迦牟尼佛謂金剛密迹首言汝復諦聽白傘蓋頂王變像畫法是殑伽俱胝佛為當來諸有情故說若畫像者護持織法畫匠等准前方圓三肘中畫菩提樹正當樹下畫釋迦牟尼佛具大人相身黃白色示說法相坐師子座佛右畫金剛密迹首身紫赤色右手把金剛杵左手把白紅脫色合掌恭敬次當佛前畫白傘蓋頂王身金色狀具足眾相手把蓮花於菩提樹上左右各畫矩律婆天手持寶索上空中畫八淨居天各掌散華乘眾寶雲於佛座右畫持呪者跪地瞻仰手把香爐上下四面遍畫眾花密迹首此名曰白傘蓋頂王變像畫法復告金剛密迹首言我當復說光聚頂王變像畫法畫法如上結護或方圓三肘一肘菩提樹下畫釋迦牟尼佛結加趺坐放種種寶光明焰示說法相坐向蓮花寶師子座樹上左右畫矩律婆天手持寶索又於上空畫八淨居天各掌散花乘眾寶雲座下右邊畫持呪者䟡跪瞻佛手把香爐佛後畫山種種莊嚴當佛座下畫大海水水中多畫蓮花魚獸密迹首此名光聚頂王像是諸佛說為導有情成就諸法令脫難故次說超頂王像若畫像者所治織法如上或方圓三肘一肘菩提樹下佛說法如上以右手申仰右膝上施無畏左手橫仰置當臍下頂放眾光樹上左右畫矩律婆天如前八淨居天亦如上畫持呪者亦如上此名超頂王像是一切佛為憐慜有情故說次說勝頂王像若畫者皆如上菩提樹下坐佛說法以右手揚掌左手任著亦有師子座頂放眾光樹上左右亦同八淨居天亦同持呪者亦同此名勝頂王像是一切佛為利有情故說復次密迹首汝應盡知諸佛菩薩有無量色身變化導引有情有情為欲成就是等呪者應常正發慈悲心喜心捨心布施心忍心持戒心精進心靜慮心般若波羅蜜心無上菩提心利益有情隨方任得疊絹紙板上一肘半肘皆任畫之而供養之則得最上成就五頂輪王三摩地能令行者速得不退故爾時金剛密迹首合掌恭敬白言世尊如來無上應正等覺願唯垂愍為修行者略說頂王行法成就甚深理趣廣大威德復白世尊一切餘呪皆依此呪中所誦持者云何得成是時世尊謂金剛密迹首言善哉善哉密迹首汝能善發此問而問於我汝當諦聽諦聽淨心持念我今為汝說一切諸佛行法理趣金剛句義從無量佛最勝偈句理法所生為得利益成就呪者爾時釋迦牟尼世尊普觀大眾以大梵聲讚伽他曰釋迦大師子無量菩提門理趣自在行當為最上使見苦迫有情樂持行此法天人共戴仰當成無上尊修習此最法大妙陀羅尼信及樂供養心迹應菩提住塔淨堂室河邊及泉側獨樹山窟中山林多花處獨坐堅固心潔身口清淨是處食行住依法常禁誡一心憶持呪識祕三摩地出生及成就證法成就已所樂皆圓滿不久獲菩提當用二種意持戒并善伴成就此不難不動心堅極佛頂菩提法此則身得證若無同法伴勤修為有情難思眾多相則此身得證誠心印塔法誦呪修大法一一分明解則此身得證竪固甚精進廣大心無量作法為最上則此身得證身支相具足質直具善福能忍苦飢渴是人堪成就如是善根者若當得此經及得此法門彼亦不久時最勝證成就爾時世尊謂金剛密迹首言我滅度後有癡頑罪惡有情及有住壽我所幢相苾芻苾芻尼鄔波塞迦鄔波斯迦常好隨逐愚癡邪見諸惡談論貪著美味懈怠少德如來威德靜慮十力無畏大乘說不信忍無力順修菩薩律行方便法教謗心毀呰不敬不信諸佛菩薩三摩地門神通威德彼等持作不得成就則加謗我及謗菩薩唱言此法非佛所說是魔所說妄說菩薩及行大我勤持是呪善男子善女人等謗毀惱亂作諸障礙因此咎殃當得無間無量重罪是故密迹有善男子善女人等願欲發行菩薩行者堅固信向一心正願常樂書寫大乘經典讀誦供養為他解釋依寶雨經行學菩薩一一法門加行法行則得成就復謂密迹呪何所成就從身勤懇布施持戒忍辱精進定惠清淨一心修習則速成就於時金剛密迹首復白佛言世尊云何行是頂輪王祕密門觀想護淨世尊惟垂願為解釋猶此法支法具足故速得頂王成就證法爾時世尊誥金剛密迹首言汝復諦聽我為利益薄德尠福少精進者說一切祕密門修持法時每日三時洗淨浴法不貪諸欲念心無亂唯一想佛慈心備緣十方有情持以淨土乾牛糞末和呪澡手洗淨浴身著浴襯衣結印護身護身呪曰唵麼麼虎吽儞復當誦此呪七遍護身若懺罪障求趣神通當用白土無虫勿赤勿黑勿臭勿穢若求豐饒用黃白土其土無虫亦勿臭穢若降伏法用黑赤土若欲尊他當用不白不黑土若欲他人愛敬讚歎用青赤土如此等法智者善知取土呪曰唵娜囉虎吽呪土七遍撅取土作一切法若遇清潔靈聖河泉水有眾鳥於四岸上多花果樹福勝吉祥入中澡浴加持洗浴呪曰唵入嚩攞虎吽復誦此呪七遍護身灌頂洗浴是水雖聖若有畏難及多婦人小兒畜獸踐穢則不堪浴加持呪曰唵跛囉入囉攞虎吽若所浴時呪土七遍置土淨處勿穢勿唾次被甲呪曰唵入嚩攞諦闍虎吽若當浴時以右手頭指中指無名指小指急把拳覆置心下以大指直竪按於心上誦被甲呪呪拳指七遍想成被甲被束甲冑呪曰唵入嚩攞播囉訖囉麼麼唬吽是呪又呪心上拳指身體七遍安徐入水令水至腰一切頂王心呪曰唵卓嚕嚕畔馱莎訶是呪入水火誦七遍則當禁止毘那夜迦水中龍黿不相災害及能成護一切事業又重呪土七遍分為三分三種揩洗先以一分從脚塗揩洗至于膝次以一分從膝塗揩洗至于臍次以一分從臍塗洗乃至肩臂面手背等浴已著衣又以斯呪呪水七遍三灑頭上靜默斷語又誦此呪作護身法次誦難勝奮怒王呪次誦佛毫相菩薩呪次誦佛眼菩薩呪次誦摧碎頂王呪如是呪等持護一切最為勝上若佛種族呪中作法佛眼呪上是五頂輪呪中作法亦佛眼呪為最為上若結壇地界及十方界自護護伴當用摧碎頂王呪及一切頂王心呪淨身口呪曰那莫薩嚩勃馱菩地薩埵南唵戌殿捺囉輸馱那野莎訶是佛族呪若入壇時著淨衣已呪水三遍嗽口灑灌頭耳肩心整儀直視發大悲心整步徐行直入壇內如是智者恒著新淨㲲布等衣修斯呪法常以一切頂王心呪呪一切物輪王像前持供獻已坐茅草上一心想像諸佛菩薩誦呪結印啟召發願諦觀於像身不動搖目不瞬視結蓮花印啟佛坐印如是作持何以故謂得佛座菩薩座故次把數珠呪曰唵遏部羝弭惹曳悉地悉馱喝㗚挮莎訶是佛族呪用菩提子珠每持珠皆呪三遍速得成向正等菩提三等證法其一切陀羅尼法亦如此三成就等法求富貴豐饒用金銀珠求當成就一切勝事用頗梨珠所穿珠絛童女合持各誦本呪呪珠貫繫呪數珠呪曰娜謨皤伽嚩底悉睇娑娑馱野娑馱野悉馱梯莎訶誦以斯呪呪珠貫已掬珠合掌又呪七遍是名受持珠法常坐茅草一心靜默著芻麻衣持誦課訖作安隱法若時數畢當又呪特室利木或蜜攞木或白栴檀木或楓香木橫十二指頭齊劈截作安隱法作富饒法皆上成就若棘針木佉陀羅木迦羅弭羅木等橫十二指頭銛劈截作調伏法亦上成就無上等木但得葉作葉元虫者亦得成就當以牛糞和諸香水每日塗灑坐臥處及灌頂處所用水時皆淨細濾內外衣服常淨澣濯如斯作法若不成就則加一切頂輪王心呪遍遍同誦又不成就復加佛眼呪等三皆同誦心莫縱懞是佛眼呪過去諸佛曾已共說我今復說為當成就懺五逆者持此一字頂輪王呪得大證成何況性淨具信根者持不成就若是呪者無此五頂輪王像對坐持念如佛說像想像目前一心瞻仰合掌禮已端加趺坐定想心呪曰那謨囉怛那怛囉夜耶阿者攞弭󰶻莎訶誦一七遍結想大印上有無量眾寶大山下想有大海清水山上想有無量百千大葉七寶蓮花花臺大圓廣博莖復麁大蓮花臺葉上想有寶帳半滿月等寶珠鈴磬真珠網縵周匝彌飾中有釋迦牟尼如來身具三十二大人相八十妙好結加趺坐坐師子座目觀頂王像如上說像想皆有之殿上想有七寶傘蓋以眾寶網四布莊嚴如是想觀縱廣百尺想成百尺縱廣一里想成一里縱一由旬想一由旬展轉乃至色究竟天觀是行相心莫猶豫隨逐諸境惑觀亂心觀想大海呪曰唵弭麼路娜地虎吽誦七遍觀想大海清淨明徹無有動渴顯現分明當海心中觀想寶山呪曰唵阿者攞虎吽誦七遍已觀想寶山周圓廣麗具足眾寶光飾顯現次寶山蓮花呪曰唵虎迦麼攞莎訶誦七遍觀想無量百千大葉七寶蓮花鬚蘂臺莖光飾顯現觀想寶殿呪曰那莫薩嚩怛他誐哆南唵薩嚩吐󰋲羝薩叵囉伊摩吽伽誐那劍莎訶誦七遍觀想寶殿種種莊嚴光飾顯現次誦本所持呪啟請佛會眾寶殿中想持香雲香花香食香水供獻佛會則發願言唯願聖眾各以神力住受供養乃待周畢次誦一切頂王心呪一百八遍結持東西南北四維上下已次觀壇大界中想香水海浴釋迦牟尼真報身佛又當一時想浴一切佛身及佛種族菩薩呪神并呪神想總浴已又想種種栴檀塗香一時塗飾一切佛身及佛種族菩薩呪神等又想種種奇妙繒綺金縷袈裟頭冠瓔珞及諸衣服一時披串一切佛身及佛種族菩薩呪神想啟會坐次想持獻諸飲食一時供養一切諸佛及佛種族菩薩神已行者則此善根心口發露誠懺眾罪迴向菩提請佛轉大法輪仁者當即諦觀鼻端想心無惑右手搯珠左手當胸結數珠印󰺐󰺐誦呪數課滿已置以數珠淨潔合處印呪護持重燒香想諸花香如法供獻則誦本呪解壇方界合掌頂禮依方發遣如是想法三十旬日靜斷諸論每日三時得見證地三摩地門爾時釋迦牟尼世尊復謂金剛密迹主言此頂王呪成就法行諸佛共說為得利益成就頂王密迹過去現在一切如來說無差別偈句教行皆悉空寂幽閑勝處我略示說於大名山聖所居處或仙神窟或空新室處獨林泉處以斯等處一心善淨修行是法諸不善法極淨割除於善淨法生深入意是二句法蔓延能生善不善業是故若食飲食滋味辛甘酢淡勿欲貪餮耽嗜過飲若為貪便不能持誦供養燒火定心不生是故呪者離斷貪愛恒於初夜隨力轉讀大方廣佛花嚴經寶雲經餘大乘經至中夜分敷淨茅草周四方結界結印呪印護持身如師子王頭南面東右脇枕手疊足而臥是布瑟置迦念誦時燒火食時臥法若扇底迦念誦時燒火食時頭東南方面東北方右脇枕手疊足而臥若阿毘柘嚕迦念誦時燒火食時頭西面南右脇枕手側疊足而臥若睡夢夢見上菩提樹栴檀香樹弭攞樹欝頭末羅樹名證中品速成就相若夢見乘白鶴孔雀金翅鳥等名證上品速成就相若有夢見上樓閣幢蹈花鬘上或見手把箜篌詣入僧眾上塔乘船名證下品速成就相若有夢見栴荼羅人猪狗馲駝驢死人等若觸若近是障不成如是等相智者應知若毘那夜迦作諸障惱持以粳米和烏麻油日日三時一呪一燒各一千八遍滿三七日則得夢見本神現身教告語言汝去某處酥蜜相和日夜三時一時一呪一燒各一千八遍三日夜則得夢見毘那夜迦所有真法汝去喫食所有真道汝當成辦若教覺已加念神呪願當為現大丈夫相勿為我現天女狀相亂我心境妄生貪著愚癡等心又持護身覆復安睡若持誦時勿念過去種種嬉謔雜欲漏法亦勿欲計未來眾事諸餘法散動亂我心惟一繫想入於呪文一一句理若心欲生觀身膖壞若心瞋生慈心觀住若心癡生十二緣觀若心數緣顛倒生住則心觀想呪神在頂持以花香先前供養結加趺坐如法念誦若少不依是法或則為障礙毘那夜迦破壞食噉若有未曾入此輪王大種族壇場阿闍梨教授法者自持斯法則便常為毘那夜迦如影逐身障獻食獻香獻花飯食香水燒火呪聲不令得到獻本呪神此頂輪王若成就者則常不為姥賴馱吒迦毘那夜迦王作生障難況餘一切毘那夜迦能障難耶是故智者成就呪法當以難勝奪怒王呪或以輪王僕從呪於持誦時燒火食時將護其身若不依法一一護身則難成就常為諸惡天龍藥叉羅剎惡姤仙類茶枳尼鬼畢舍遮鬼餓鬼處處隨逐伺求障惱破壞虛耗是呪法中莫以曼陀羅花弭攞花遏迦花等時獻供養及諸佛頂供養法中亦勿供養應以惹底花頭鉢羅花俱物頭花諭底迦花及餘種類欝勃名花持此花等常以供養五頂輪王若有呪者於一二三度精修此法不證悉地倍應勤懇精專修習乃至七度海河潬上日日三時印砂佛塔隨力印修并轉大乘諸餘經典印是塔數滿三十萬謂滅先世十重障業隨即供養此一一塔以塗末香諸妙花香佛前獻供供養於一一塔坐前誦呪一百八遍智者如是精法修持不成就者謂宿障重又加日日印一肘塔一千已上若五逆重罪亦得銷滅況餘宿障如斯依法精勤修治但誦持呪亦得銷滅何況印塔又法詣住江河岸側持以蓮花一呪一擲江河水中滿十萬箇則得成向何況倍加而不成就若不如是處修行法者則不成辦如斯呪法薄尠福人使加印塔乃得成就殖福德人但所依法誦持供養則得成就如是成者勤誦持呪為根本是故堅固精進清淨求菩提者畢定成就未曾見呪在經自成要假精進為於菩提師僧父母及苦眾生勤功修習合掌頂禮依法誦呪剪除障垢乃得成就為大功德劫初有情質直純善福德高勝隨作隨成不等今我釋迦牟尼如來出濁惡世得解脫時及弟子等證解脫時相續勤斷猜疑罔心具足精進淨修福事即得成證若福德上依法修持速獲成就若福德尠依法修持久乃成就是最上呪若證成就則得高勝無等等故譬假琉璃寶並蓮花光寶功力價直陪數不及無諭況疋故此頂輪王呪力不思議勇猛殊特行者應常持鉢乞食若得飯餅復淨濤擇分為三分一分奉獻佛神諸天若食獻已持施水陸一切有情一分施有外來乞者若無乞者施及禽獸一分持以依法自食若有作求安隱法時面北坐食若有作求富饒法時面東坐食若有作求調伏法時面南坐食行者常起慈心念諸有情受眾苦者誓當度脫若大苾芻若鄔波索迦持梵行者若心慈悲獨行持法則無障礙是故智者樂欲安隱富饒速成證者應常定心恭敬合掌禮佛塔淨治灑地持以牛糞和黃土泥塗摩壇地誦以一切頂王心呪或誦摧碎頂王呪呪白芥子淨灰七遍布散七方結為方界持以四橛繫以線索呪之七遍四角圍釘結方地界安布坐位種種供獻護身結印請召供養誦呪燒火自身驗成先初供養釋迦牟尼如來次當供養明頂王次當次第供養一一頂王次當供養觀世音菩薩及所種族次當供養金剛密迹主菩薩及所種族次當供養與願頂王及所種族如是供養一一次第皆持香花前想供養已次當供獻世間天神如斯供獻名三種族供養法則愚癡嬰人無所曉解種種謗毀說一切呪者說諸呪法盡是漫語智者若遇如是癡人應自觀諸佛實說亦不虛施但精專至修供養法扇底迦法布瑟置迦法阿毘柘嚕迦法若布瑟置迦法念誦時燒火食時面東向一心加趺端坐呪後每加莎訶句若扇底迦法作念誦時燒火食時面北方定心結加趺坐亦每呪後加莎訶句若阿毘柘嚕迦法念誦作法燒火食時面向南瞋怒左脚踏右脚側上蹲坐亦每呪後加唬吽等句若欲常作扇底迦法以烏油麻和白芥子作火食法若欲常作布瑟置迦法亦以烏油麻和白粳米作火食法若欲拔去佛法中刺作阿毘柘嚕迦法以毒藥和檳榔伽里根作火食法作布瑟置迦法以弭攞木阿輸迦木阿縒那木菩提木薩惹迦木常然燒火扇底迦法以尼劬陀木󰹴頭末羅木阿說他木天門冬草等常燒火阿毘柘嚕迦法以佉他羅木無樓木苦練木迦囉弭攞木等常燒火調伏他惡心令善名阿毘柘嚕迦蠲除災障一切寧靜故名扇底迦願得圓滿求者如意故名布瑟置迦如是等法於一切處呪者善思依法修習為此教中得最上故於欲辟除此教法中一切災障故應作如是除斯法者更不應作此所行者慈心一切梵行清淨莫如外道髮長胛銛則得清潔若髮長備蟣虱所生隨生障咎梳洗多功念誦數少若胛銛長裹停垢穢捻香燒香便即污觸隨生障咎日月蝕時作上成就於一切時處亦持勿觀論勿譏謗和上闍梨過與非過若所供養呪師之時忽見呪神受天快樂勿愛願同見有國土無主交亂時勿住中修法念誦又勿住於神龍護地藥叉羅剎常集住地屍陀林地無佛法地虎狼住地多蚊虻地無雨方地多饒風地多賊住地屠殺住地沽酒地賣經像地賣凶具地婬女住地及眾難地皆勿住中營法念誦作求諸法悉不成就念誦法中燒火法勝天神喜滿譬人飽食歡喜充適是故佛說一切念誦品法中此法為最亦不論似國王下劣如藥叉相女如佛所說念誦燒火一切法事廣功廣成少功少成亦勿施他酒肉毒藥刀劍弓箭斧槊之具亦勿讚殺快殺方便殺謨殺亦不占說他災吉事亦不施他迷倒癡法及所恐怖一切有情不安隱法皆勿應作遇下淨步多鬼處有屍鬼處藥叉羅剎等處常一出入想為清淨於念誦處結加趺坐想諸妙法成香水河身沒澡浴結浴呪印印身想為佛菩薩等身即以塗香遍身塗飾一至念誦不應動搖漫視聽察謦咳唾嗽若有破坐動搖謦欬即重輪結浴印印身持以淨水洗手嗽口乃復誦念亦得上法中法下法定成就故爾時世尊復為導利諸有情故說大成就頂王法小智有情貪世間之法心不精專智者依法修習定當成向每日請召之時世間諸神空神星神隨所住神一心念誦隨喚來住常當結界護身誦呪作法若不護身結界結印則為奪人精氣鬼奪所呪力六分偷五或全偷奪或為荼枳尼鬼奪所呪力若恐偷奪則誦一切頂王呪難勝王呪定使却全本所持呪於時世尊又觀來世一切呪者薄德少福樂著嬉戲不善同伴耽盻女色於戒缺漏為說教法則心思惟堅持六念係修呪法發菩提心即得成就密迹離菩提心外即無成辦何以故以呪威力能成菩提以菩提心大威力故其能全呪者速得成就呪者不食青黑等物亦不佛床法床僧床和上闍梨父母等床坐臥喫食亦不頰食如毘柰耶儀法乃至不得語食傳器食不得手指揩齒呪者應知正加趺坐如法默然食若念誦時若作法時若請召修法時應斷一切善不善語如法誦念亦勿與他一床坐臥傳著衣服鞵󰷖襪等其所食器純用赤白銅椀食若已食訖則水淨洗又以土灰裏外乾揩常不作諸嘲調戲論若喜違犯隨罪俱生恒候年月日星宿時依法營造三種法佛神通月修最第一成就頂王廣大悉地白黑二月八日十四日食三白食如以香花新淨飲食持獻供養如法念誦倍速成證復有像變令教童女香湯澡浴受八齋戒持絲造織方應度量勿刀截斷於吉時起首畫摸或以板畫匠人時時洗浴清潔著鮮淨衣受八齋戒當心正中畫釋迦牟尼佛坐師子座結加趺坐具眾相好頂放大光示說法相身有圓光次佛右邊畫觀世音菩薩結加趺坐身黃白色頭戴寶冠冠中化佛面目嗔怒一手把白拂一手把數珠又於眉間竪畫一目以天衣服種種莊嚴坐蓮花座次佛左邊畫金剛密迹主菩薩加趺坐身青色相首戴寶冠面目瞋怒一手把金剛杵一手把白拂坐寶蓮花次座後畫最勝明王金剛畫大度底使者畫可畏金剛畫黃眼金剛畫大笑金剛畫大拳金剛畫軍茶利金剛是等金剛各有大力最勝調伏皆執器仗坐蓮花座應以種種衣服瓔珞皆妙飾莊嚴次觀世音菩薩後畫馬頭觀世音王畫意樂圓滿王畫白衣觀世音菩薩母畫多羅菩薩畫毘俱尼菩薩畫吠路者那菩薩等是菩薩等各各執持本所器仗坐蓮花座應以眾妙衣服瓔珞皆妙莊嚴次佛座下左邊畫難勝大奮怒神畫大字神次佛座下右邊畫佛眼神畫相好神是等四神身皆金色坐蓮花座是變像名如來身最勝輪王大成就像一切通用皆畫成證於時世尊謂曼殊室利童子汝往昔未證地時誦以是呪供養此像像放大光照此三界上中眾生意樂歡喜曼殊室利汝為光照昇證三地得五神通是故說像不可思議大三摩地是如來身故我以此三摩地力普大三界為諸有情利益成就神通變化示頂輪王身如如意寶爾時世尊復告曼殊室利童子汝善能以大被甲冑善巧方便安住有情示濟有情無量變化現於佛身菩薩身緣覺身聲聞身等攝取眾生說諸勝法覺寤有情爾時曼殊室利童子合掌恭敬白言世尊佛有幾名現頂輪大三摩地流此世界於時世尊告曼殊室利童子頂輪王名者所謂印捺羅名帝釋等乃至三界六道有情類中立差別名隨類為主皆為調伏故隨類立法名差別無量皆為成熟眾生故世間無有一法一名一相不是如來之所變立曼殊室利童子有一類人知我不生不滅真如實際實法法界涅槃實智無二無相意生儒童作者受者知者見者作如是解童子此娑訶世界眾生稱我為大離欲如來佛天人師童子我常於此世間成熟眾生示如是名乃有五阿僧祇百千數名一切聲聞愚癡眾生雖稱我名亦不識我如是異名童子我為如是成熟一切有情亦於諸經中說是異名童子如是復有一類有情知我殑伽沙等世界中無量稱異名如來說法如如眾生謂去來如來亦不去來分別出現色相童子已不去來無作分別則能出現無量佛事陀羅尼門爾時世尊復告曼殊室利童子若有修持是頂王法者應候吉時白月五日八日十三日十四日十五日好星宿時清潔洗浴著新淨衣若是俗人受八齋戒依法軌住修造清淨塗結壇場布献香花燒設火食當供養佛觀世音菩薩金剛密迹首菩薩摩訶婆攞神及諸菩薩一切聲聞辟支佛諸天等如斯供養則得一切大威德天大威呪神大明呪神歡喜觀視此等諸天雖復日日如法供養於此法部不應禮拜何以故五頂王呪力不思議是故呪者亦不得往死喪家初產生家不淨人家旃荼羅家詣往顧宿受他供養亦不持殘臭宿食供養及自食噉呪者每三時自誓歸依佛法大菩薩僧發菩提心淨治三業念佛法僧戒施天常於清旦受八齋戒不殺盜婬妄語飲酒脂粉塗身坐臥大床不過中食以真如智無作我之心虔敬修習則得成辦爾時釋迦牟尼世尊復告金剛密迹主又有轉輪王像於出世世間一切呪像最上無等准前月日畫者端肅具持十善以細白疊方量三肘或復二肘當中畫釋迦牟尼佛具足眾相身真金色示說法相佩通身光坐白蓮花師子座上頂上放光於佛背後畫七寶山於佛座下畫蓮花池於佛右邊畫呪者貌長跪瞻佛手把香爐密迹此頂輪王像一切佛說謂當呪者得大利益略說是像若有見者隨喜供養隨滅眾罪得大功德為諸天龍歡喜瞻視當定成就一切勇猛頂王呪力得無數佛種種歌讚供養功德是妙變像無量無數一切諸佛常皆讚歎若有信戀晝夜精進恭敬供養則得罪障一時銷滅身業清淨成就頂王功德智海超過一切最勝殊特為諸天人供養恭敬無量讚歎當證佛地更無退轉成此呪者怒目嗔𠿒一切天龍八部鬼神皆得惶怖四散馳走其天帝釋見是人來分座同坐其諸大天亦皆分座三界諸天見是人來傲𡞟不起迎送虔敬則皆頭破如蘭香枝若我於億俱胝大劫讚說是呪亦不能盡成此呪者是人名證最上悉地當為住壽三十三天中王命常安住不被死殃壽如天身天身畢已變身如佛證五神通乘此天界以無量天前後圍繞往諸佛剎種種變化導誘眾生隨諸佛剎現帝釋身或現金剛身或現大梵天身或現伊首羅天身或現童男童女身入地獄鬼畜生趣隨現諸身救脫眾生或諸山林城邑聚落為作房舍種種衣食供給施濟常作依怙度脫眾生具五神通行菩薩行為人中尊爾時釋迦牟尼佛告斯會眾汝善男子等應當受持我諸如來出現三摩地無量無數大勇猛力一切如來安住呪身一切如來真實種族無量無邊未曾有法無量威德出生流布大印及呪是中能生一切菩提能破俱胝一切魔軍能攝一切諸大菩薩大雄力者能令一切可畏有情生大慈心善男子等我今略說一切辦事業大印爾時金剛密迹主合掌恭敬白佛言世尊願垂說示一切如來流布威德大印及呪為當利益一切有情以少功勣遂即成證是時世尊告金剛密迹言汝當諦聽靜思念之我今為汝分別解釋即先輪結一切如來心精進印以左右手八指右押左相叉入掌急合握拳以二大指相並平伸押右頭指中節上勿使頭屈印呪曰娜莫薩嚩勃馱菩地薩埵南阿弭囉虎吽淹若以二大拇指雙上下來去一切則名啟召如來種族印印呪曰唵爾旅職是二印呪名如來最精進心力能度脫一切地獄餓鬼畜生亦能助成一切如來功勣業事攝諸菩薩帝釋梵王伊首羅天焰魔王水天毘沙門天乃至十地大自在菩薩摩訶薩等准前心印唯改左大母指屈入掌中握右頭指右大母指依前定伸印呪曰唵阿嚧力若以右大母指頭上下來去則名請召觀音種族印准前心印當改左大母指如前伸押其右大母指屈入掌中握左頭指頭左大母指依前定伸印呪曰唵拔折囉姪力若以左大母指頭上下來去則名請召金剛種族印先當合掌以左右二無名指二小指右押左相叉入掌中其二中指直竪伸各屈第一節頭相拄其二大母指相並入掌平伸又以二頭指平屈押二大指甲背上頭相拄此頂輪王根本大印乃是過去殑伽沙等一切如來已皆共說持未來一切如來當共說持現在一切如來今共說持為欲攝諸有情故令共說持智者所在處授結此印一切妬惡障礙毘那夜迦悉不親近密迹此頂輪王根本印一切諸佛住百千俱胝殑伽沙劫讚說此印功德神力亦不能盡復以種種言辭譬喻說是大印亦不能盡若當智者結持此印誦頂輪王呪即常不為俱胝百千魔魔族而作惱亂是人却後百千俱胝大劫不墜惡道何以故是人所得福蘊功德故我於百千俱胝大劫說亦不盡此大頂輪王呪若當有人以一淨心常誦持者所得念力慧力智力於百千俱胝劫所壽生處常不退失金剛密迹首何以故如是大印有大威德無量力故印呪曰娜謨皤伽嚩底阿跛羅底㰤妬瑟抳沙野唵怛他伽都瑟抳沙阿娜嚩路枳多姥󰷾馱斫訖囉靺囉底虎吽入嚩攞入嚩攞馱哿馱哿度那度那弭度那弭度那怛囉縒野摩羅野󰹵娑那野㰤那㰤那畔惹畔惹暗暗惡惡各各補弄企抳補弄企抳軍挐里𩕳阿播囉爾哆塞怛囉馱哩膩虎𤙖先以左右二無名指二小指右押左相叉入掌中次以二中指直竪頭相拄其二大母指相並伸押二無名指中節上又以二頭指當中指側中節上屈頭相拄印呪曰唵入嚩攞捻弭捻瓢伽覩鄔瑟抳沙度那度那虎吽准前高頂王印唯當改二中指微屈第一節平頭相拄次開二頭指頭相去半寸印呪曰唵麼麼麼虎𤙖溺准前高頂王唯改二頭指磔開直竪伸頭各去中指頭一寸二分許印呪曰唵怛他伽都瑟抳沙娜嚩路抧哆姥󰷾馱帝孺囉始虎𤙖入嚩囉入嚩囉馱哿馱哿捺囉弭捺囉儭那頻那虎吽泮莎嚩訶重一印准頂輪王印唯改左右無名指各直伸竪其二大指屈押二小指甲側其二中指二頭指並屈頭相拄如半月是一法印亦名頂輪王壇輪結作法印八也准前白傘頂印唯改二頭指於中指第一節下平屈頭相拄又印准光聚頂印改二頭指二中指上節背上側文印呪曰唵惹喻瑟抳沙入嚩攞入嚩攞畔馱畔馱娜麼娜麼󰸪嚕𤙖󰸪嚕𤙖󰸪嚕𤙖臛㰤曩虎𤙖又以左右二小指平屈頭相拄次以二無名指各屈入掌中其二中指各微屈竪頭相拄其二頭指當中指中節側上頭相拄其二大指各押二無名指上開二掌腕相去四寸許是一法印能轉十二行相法輪滅諸垢障准頂輪王印唯改左右二頭指㧙在二中指背後頭相拄是一印亦名坐印亦名頂輪王壇印復告金剛密迹主是五大印名一切如來頂輪王種族王印大印一名高頂王印二名白傘蓋頂王印三名光聚頂王印四名轉法輪印五名雹摧煩惱印是印等名大頂王印准前第一如來心印唯改二大母指雙屈入掌中是一法印名如來心大精進印呪者若常輪結是印誦頂輪王呪印一呪一印心上滿七遍則能摧滅過去一切根本重罪常以是印作一切法成就處加被自身及護呪神身能令神現印呪曰娜莫三曼多勃馱南唵愚娜𡅏尾囉莎訶是一法呪功力同前第一印呪於作法處互用亦得是呪有大威猛力故合掌八指屈頭相拄虛掌內二大指並直申先合掌當心大虛掌內當以左右八指各平屈頭相拄其八指頭各相去三分許是二大指相去三分平直竪伸印呪曰娜莫三曼多勃馱南唵啅嚕嚕畔馱莎訶是法呪印亦能成辦一切事業自護護他結修諸法無障惱故先以右手大母指橫屈入掌以頭指中指無名指小指急握作拳屈肘掌當前平申其左手把袈裟角出頭四寸亦屈肘當前平申印呪曰娜莫三曼多勃馱南唵度那諮馱囉拏虎𤙖是法呪若遇諸惡一切有情則結是印用擁護身先以右手當心仰掌次以左手覆合右手掌上其左小指頭與右大指頭相拄其右大指頭與左小指頭相拄印呪娜莫三曼多勃馱南唵路迦播羅地瑟耻多馱囉野馱囉野摩訶那皤嚩勃馱播怛囉莎訶是法印呪具大精進常為一切如來神力而加護之當結是印并誦此呪一一遍終稱憶地獄餓鬼有情滿百八遍則得地獄一切餓鬼飽食諸食若曠野行亦結此印并誦是呪則得曠野一切鬼神不相嬈故先以左右二中指二無名指二小指右押左相叉入掌各搏掌直申其二頭指側相拄是二大指各搏頭指側上以印到垂仰掌置於額上二頭指頭正當眉間印呪曰娜莫薩嚩怛他加底瓢阿囉褐弊三藐三勃睇弊醯醯畔馱畔馱底瑟侘底瑟侘馱囉野馱囉野儞𡃝馱儞𡃝度󰷾拏麼抳莎訶是法呪印名大丈夫相好若有人能輪結此印則速成就一切悉地具大威德若以印印頂即名如來頂印若以印印鼻即名如來鼻印頂鼻印呪曰娜莫三曼多勃馱南唵縊哩抳虎𤙖泮莎訶是如來頂鼻印常結護身當向百千俱胝大劫不患鼻頂等病先以二手合掌以二大指雙屈入掌次以二頭指各屈頭第一節押二中指側中節上其二頭指頭相去一寸是如來眼印於頂輪王壇清淨輪結能作大益滅諸重罪成進頂王呪者悉地若已過世百千俱胝劫所修功德以印威力盡悉攝來積集功德蘊印呪曰娜莫薩嚩怛他伽底瓢阿囉褐弊三藐三勃睇弊唵嚕嚕塞普嚕入嚩攞底瑟侘悉馱路者泥薩嚩喇他娑馱寧莎嚩訶金剛密迹主此如來眼大明王呪是十俱胝佛同共宣說我於往昔為菩提時於是十俱胝佛前受得斯呪若當呪者以一精心誦持是呪則得一切菩薩呪神悉現在前一切金剛種族呪法亦皆成就是故密迹持五頂王呪者應先每誦斯呪七遍或三七遍是大明王呪如來今為一切有情得大安樂故說呪者若遇暴惡性人呪手摩面默誦斯呪對共論說義理得彼熙喜亦能摧伏一切魑魅魍魎惡鬼神等密迹主若人持頂輪王呪一所祈法二所祈法不成證者則以加此大明呪王齊等雙誦滿二十萬遍決定成就頂輪王呪最上悉地若未經是一二作法而雙誦者則加損殃持呪者身准如來眼印唯改二頭指各當中指背上節頭離中指節一分許印呪曰娜莫三曼多勃馱南紇󰓑虎吽此如來眉間毫相印呪是一切如來已所宣說我今亦說輪此印時大自在天俱摩羅大俟呬野天等皆不嬈惱何況諸小魑魅鬼神而能惱耶准如來心印唯改二大母指並胛申等屈頭節去右頭指側二麥顆間以印置於面門是二大指背頭節正當脣間印呪曰娜莫三曼多勃馱南抧󰓑抧󰓑虎𤙖是一印呪有大焰炬能速助辦一切事業呪者若常輪結斯印當口間著誦此口呪二三七遍復誦頂輪王呪者以印呪力三界人天見聞語論悉皆敬愛是故此人應常和雅真軟法語是人當於百千俱胝劫不患口疾是大自在天毘瑟努天及諸天龍八部鬼神聞此人語悉皆敬伏況餘諸小魑魅鬼神當以右膝著地左脚屈膝蹈地作欲起向前󰺥身勢仰面努目邪視左邊當以右臂及手指等右邊向後側臂邪緊急努臂似向地勢其五指散磔開手掌似覆似側次以左臂左邊向後擡緊急努屈臂手向上其五指似散竪努磔開掌面向前結是印時發大怒聲稱虎吽字三七聲者隨所障罪則皆破滅欲界魔王及魔軍將悉皆摧碎我昔初詣熙連禪河沐浴身已趣此菩提樹下坐金剛座是時當有無量百千俱胝魔眾各持種種惡穢怒相嬈惱我時難勝奮怒忽於我前從地踊出示女狀相瞋結斯印摧諸魔眾種種怖相一時散滅無能惱者當是夜中欲明曉時即證通無上正智觀見世間一切沙門婆羅門無有證者摧魔印呪曰娜莫三曼多勃馱南唵虎魯虎魯戰拏里摩蹬倪莎訶金剛密迹此難勝奮怒王呪是我所說若當呪者遇大惡怖鬼等處欲護身結界造修法者則勤精進持結此印誦以斯呪趣修此法則無障惱速成就故端身結加趺坐以左臂手仰掌橫屈申正當臍下其四指相著直申是大母指微屈直申摶著頭指根側次以右手大母指與頭指頭相捻其中指無名指小指相著並申微少似屈是大母指頭指頭與右手小指頭相拄是一法印智者常輪持結者現於此生於當壽生永不退失信進慧力如來行力得諸如來而加護念印呪曰娜莫三曼多勃馱南唵弭惹曳摩訶鑠底沒馱󰓑虎𤙖泮吒弭惹以儞泮吒忙伽犁泮吒莎訶是一法呪每日三時誦以三七遍速於三界得無障礙勝成就故准如來槊印唯改右手大母指頭指頭去離左小指頭一麥顆間是一法印亦名諸佛大力雄印智者若常憶持輪結并誦臍呪則得銷除一日二日虐病痿黃之病腸頭痛病及諸等病又得一切災障自然殄滅當壽福命安隱豐樂印呪曰娜莫三曼多勃馱南唵紙置紙置莎訶是一法呪能現如來種種色類不可思議神通變化誘引有情當以右手大母指橫屈掌中以頭指中指無名指小指急握大指作拳是一法印名諸一切頂王心印智者若常以印印頂項左右肩膊及印心上得大威力呪者精勤持修於法若無斯印則無莊飾如形裸陋如國無主如屋無人如食無鹽如池枯涸如地空無叢林花草如事火外道婆羅門無法可依如王乘車無控御者呪者如是雖復精勤若無甲印則為魔嬈無所成効印呪曰娜莫三曼多勃馱南唵部入縛攞虎𤙖是一法呪名如來金剛句三摩地常用護身如王被甲嚴加器杖則不怖畏惡賊兵眾如此呪者亦復如是每日三時量力量法如法勤修是甲印則速成就無所怖故准前甲印唯改申中指直竪以印安頂直聳竪印呪曰娜莫三曼多勃馱南阿啒𠷈是一印呪名如來髮三摩地門力能成作一切事業准前甲印唯改申頭指直竪以印竪安耳門與上耳輪齊印呪曰娜莫三曼多勃馱南斛迦是一印呪名如來耳三摩地門常結印呪耳速當除滅一切耳病證天耳通先以左手頭指中指無名指小指急屈把拳莫使露胛又以大母指直申押頭指正側上其大母指面上第一文與頭指外背齊以印置左牙頷右亦如是印呪曰娜莫三曼多勃馱南唵怛他伽多能瑟䋾𡅏虎𤙖泮莎訶是一印呪名如來牙印三摩地門有大威力誦以斯呪結印印牙於當來世得佛齒牙以右臂當胸直平申其頭指中指無名指小指急把拳其大母指竪屈頭去頭指側二分間是一法呪過去一切如來未來一切如來現在一切如來皆以此印而受記別是故智者常結是印與諸有情受菩薩記印呪曰娜莫三曼多勃馱南唵虎𤙖特󰓋是一印呪能成一切如來事業以印呪力生生常得念力進力戒定固力福勝蘊力不為一切諸惡鬼神而嬈惱故准前甲印唯改臂直申向上印呪曰娜莫三曼多勃馱南畔惹阿泗泮吒莎訶是一印呪名如來髆印三摩地門具大神力勇猛殊特成眾法故准前甲印唯改屈臂以印拳面印當心上印呪曰娜莫三曼多勃馱南𠷕伽囇撲是一印呪名如來嬭印三摩地門先以右手大母指橫押中指無名指小指胛上以頭指直申磔竪申臂直上印呪曰娜莫三曼多勃馱南割䋾是一印呪名如來幢印三摩地門准前幢印翻印手頭指當胸下指印呪曰娜莫三曼多勃馱南阿骨錄是一印呪名如來臥具印三摩地門准前幢印改屈臂手當心前側臂平申印呪曰娜莫三曼多勃馱喃虎𤙖迦浮󰓋唵是一印呪名如來乘印三摩地門准前幢印改以印手捻頭頂上印呪曰娜莫三曼多勃陀南唵慕󰷾馱𩕳莎訶是一印呪名如來頭印三摩地門以右手無名指小指雙屈頭拄大母指面其頭指中指並著直竪申印呪曰娜莫三曼多勃馱南唵虎𤙖朅是一印呪名如來肋印三摩地門以右手中指屈頭與大母指頭相拄其頭指無名指小指相並直上竪申印呪曰娜莫三曼多勃馱南唵跛囉悉地迦履莎訶是一印呪名如來見諸法性三摩地門准前見印唯改頭指無名指小指向掌散開微屈如月初生印呪曰娜莫三曼多勃馱南唵入嚩󰓑泥莎訶是一印呪名如來光顯諸法故以右手大母指竪申搏著頭指側以頭指直竪申其中小指各申向掌屈如月初生又以無名指向掌屈如鉤形印呪曰娜莫三曼多勃馱南唵虎𤙖麼麼泮莎訶是一印呪名如來照諸三摩地門圓滿現故准前光照印唯改中指少許堅申麥顆間印呪曰娜莫三曼多勃馱南阿阿嚩嚩憾是一印呪名如來脣三摩地持者當得滅諸罪故以右手頭指中指無名指小指並相博著當心仰掌平申其大母指橫掌中印呪曰唵娜囉儞󰓋惹虎𤙖泮莎訶是一印呪名如來舌三摩地持者當得如來舌相福圓滿故以左手五指相並當臍下二麥顆地側橫仰掌平申次以右手四指相並亦側橫仰掌平申以手背押左手掌上其右大母指橫屈掌中印呪曰唵阿底捨耶尾訖囉迷莎訶是一印呪名如來臍三摩地故准前三摩地改當心上印呪曰虎𤙖入嚩攞跋日囉緊㗧閵㗧閵密迹主此金剛光焰印呪亦名過去未來現在一切如來金剛光焰心三摩地大明呪王一切證地大菩薩等及諸天龍八部鬼神大威德者皆無能越況餘下者魑魅鬼神以右手臍下一寸橫申仰掌五指相並次申左手五指相並背押右手掌上其二手側著肚印呪曰唵怛䋾怛䋾塞塞普䋾普䋾蜜㮈囉跛寧跛囉未娜寧瞋娜寧頻娜寧虎𤙖泮莎訶是一印呪功能准前以右手大母指押頭指無名指小指甲等勿使甲露次以中指橫押大母指上印呪曰縊迦履那迦󰓑乾馱質都嚧娜囉麼抳㮈囉莎訶是一印呪功能准前准前脊印又改押中指頭甲申出頭指頭押大母指甲上印呪曰唵都他者莎訶是一法印功能准前准前脊印又改押頭指頭胛出無名指頭押大指胛上我為一切垢重有情說示慈印令生慈心我昔坐於菩提樹下以大慈心持結此印得諸魔軍而自散伏結此印者應以一切佛力法力阿羅漢力慈念心力持結此印則得一切極重罪垢速皆銷滅呪曰怛地他君律倪𩕳盎矩履麼󰓑者鉢喇拏捨嚩󰓑落乞灑落乞灑麼吽俱磨哩失哩耶摩里儞莎訶是一印呪名一切如來大慈印呪若有呪者常起慈心持此呪印則當不為一切毘那夜迦虎狼怨賊鬪諍災難橫干嬈惱以印呪力速證慈心三摩地故准前慈印又改無名指頭於大指下押却次以小指頭押大指󰹄上印呪曰娜莫三曼多勃馱南虎吽暮喇達泥虎魯虎吽泮莎訶是一印呪智者常誦呪作飲食乃服持喫能滅眾罪又常不為毘那夜迦食中惱害又以右手大母指橫押頭指中指無名指小指󰹄等印呪曰娜莫三曼多勃馱南唵印倪𩕳部哆𩕳莎訶是印呪能令持者證甘露法大解脫門先合掌當心左右二手大母指各屈掌中又各以二頭指二中指二無名指二小指屈握大母指作拳其左右頭指中指無名指小指等各󰹄背相合著是八指頭勿著於掌印呪曰娜莫三曼多勃馱南唵劫比攞熱置攞唬泮莎訶是一印呪名大師子吼成就金剛頂輪王教能廣示現不可思議一切未曾有越意事故又以左右二手八指各伸磔開右押左相叉相押中節其八指頭各直竪伸勿著岐間其二大母指亦各邪磔竪申頭相去寸半以印當胸三寸間著印呪曰娜莫三曼多勃馱南示是一印呪名如來大丈夫相印三摩地門以左右手腕合相著其十指磔開直竪微屈伸頭各相去一寸半間如開蓮華印呪曰娜莫三曼多勃馱南唵素沒囉歌弭羅訖澁弭莎訶是一印呪名如來吉祥印三摩地能令持者得大財寶眾人敬讚以二手合拳虛於掌內如未開蓮華朵印呪曰唵戍嚕底塞蜜㗚底弭惹曳莎訶金剛密迹主此一印呪名如來般若波羅蜜印三摩地門所有三世一切如來諸大菩薩獨覺聲聞等皆從此之般若波羅蜜印呪三摩地門生成證阿耨多羅三藐三菩提地是知此印呪有大威德名主三世一切如來諸大菩薩一切金剛獨覺聲聞母故准前般若印唯改屈二大母指入掌中印呪曰唵怛楞倪𩕳虎吽泮莎訶是一印呪名如來大悲印三摩地門以二手合掌各以小指右押左屈入掌中印呪曰唵娜暴吉𩕳跛囉儞跛多也莎訶是一印呪名如來膝印三摩地門以二手合掌各以無名指右押左屈入掌中印呪曰阿多㘑多㘑嗢多㘑跋佐囉暮乞使抳莎訶是一印呪名如來脚踝三摩地門以二手合掌各以中指右押左屈入掌中印呪曰唵拔佐囉商矩羅部使羝娜囉入嚩攞虎𤙖莎訶爾時世尊誥金剛密迹此等印呪從一切如來大丈夫相莊嚴身分支節所生汝善男子如來有無量俱胝百千印是一一印各有無量僕從印故當後世時少福有情成此呪王我今但為當後世時成此呪者得大利益略說斯呪密迹汝當讚誦依法受持如此印呪為當來世一切有情分別解釋頂王印呪功勣力故若有善男子善女人樂成此大頂王者應常清潔恒誦此呪恒結此印是人則得無量百千稱歎功德銷滅一切黑闇垢障為諸如來大菩薩等歡喜憐慜於所生處得宿命智身心相智皆得圓滿無諸夭病能與一切有情作大光明能於惡界度脫有情得大辯智具大精進光明威德眷屬圓滿洞解世間一切善巧亦能治救一切有情煩繞癡病常得十方一切如來加被護念護菩薩身若當有人日日常持此等印呪稱己之名則當不為一切毘耶夜迦逼迫嬈惱一切罪障自然殄滅於現身成此頂輪王者則當來世速得證佛無上正等菩提三摩地故金剛密迹此等印呪皆是一切如來種族真實印呪故我今釋迦牟尼如來為令成就頂輪王者說示印呪故爾時釋迦牟尼世尊於是之時為未來世一切有情復觀大眾謂金剛密迹首言於當來世多有下劣精進頑愚有情心耽渾垢下行下見不能成就無上大法若有淨信純直有情愛樂呪法發菩提心行常直正具精進者密迹我為此人略說此頂輪王無量殊勝功德威力是諸如來大菩薩等所讚導處亦是無量佛三摩地門所出生處能令超過一切魔界示大如來色身摧破一切惡天龍藥叉羅剎諸惡法心伏恭敬所有諸佛菩薩金剛諸天呪法悉攝此中我於無量百千俱胝劫讚說此呪亦不能盡是頂王呪過去一切如來為彼有情已教說示我亦曾於過去無量百千佛所親聽受得此頂王法是今得為釋眾中尊亦為今當說是呪法金剛密迹若有人精持憶念此頂王呪則除無量八難怖畏破諸魔軍滅諸重罪前所說像隨畫一像以白檀香泥摩飾壇場日日三時依法澡浴著新淨衣三時供養三時誦呪輪結印等誦頂王呪滿二百萬乃候三月白月一日採持惹底延花當畫像上繫為傘蓋正於像前莊嚴三肘壇摩以白檀香泥塗摩壇面乃復持以種種塗香末香燒香蘇燈香水飲食花等壇上布列如法獻供舉月一日誦頂王呪佛眼呪三時各誦一千八遍至十五日繞壇四面加然蘇燈一千八盞結金剛座調調誦呪至後夜忽於空中聞雷震聲像現三相一花蓋動二畫像上放大光明三像自動覩斯相已心所願求皆得圓滿若依法精勤誦滿一俱胝數名下承事供養於佛若常依法誦二俱胝名中承事供養佛滿三俱胝名上承事供養於佛證大自在菩薩地住作法無礙力能調伏一切天龍八部鬼神若樂調伏天龍神者誦之四遍則各敬伏隨呪者意若欲證大菩薩地當詣海沙潬上或江河岸沙潬上誦呪印塔塔長一肘一呪印一塔隨一一塔前置花香水燒香誦呪滿七俱胝於最後塔放大光明入呪者身於斯之時三千大千一切釋梵天他化自在天樂變化天廣果天淨居天色究竟天及諸天等并種族天各住於空雨眾香花種種歌讚及諸龍神藥叉羅剎一切鬼神亦皆會湊散花供養而讚歎之所有寒氷地獄有情皆得溫適所有猛火地獄有情皆得涼適是時呪者得大威德身證神通為天中天身金色相如盛年者證大智慧於空自在以諸天等前後圍繞騰空自在其所同伴見作法者皆得隨從為天仙王以無量百千呪仙前後圍繞詣諸佛剎隨心皆至或處天帝釋宮分座同坐身貌威光精進智慧一切天人無有疋者及證菩薩方便善巧甚深智慧調伏有情復增壽命無量數劫見諸如來出現成道是時如來重說伽他彼不思議天人敬斷諸貪垢邪見輪身及智慧大精進當獲神通利有情成就輪王證佛地得壽天中法勝尊金剛密迹此成就法昔寶髻佛為凡夫時修持是頂輪王此成就法金剛幢佛光明自在王佛如是無量佛等一一修持此成就法復有觀世音菩薩不動處菩薩曼殊室利菩薩普賢菩薩如是無量大菩薩等皆凡夫時修持此法獲得菩提密迹如汝往昔因地遇金剛幢如來法欲滅憐愍有情難作能作修成佛眼大明呪故若當來世者亦復如汝堅固情進發菩提心憐慜有情修此頂王則得成就復別修法應常對觀頂輪王像前誦滿百萬遍乃於白月十五日加浴清淨著鮮淨衣一日一夜不食不語持以白芥子和水呪一千八遍像前散灑周遍八方結為壇界以諸飲食香水花香布置供養壇上四面懸諸幡蓋持好雄黃置一蓮葉上置壇中心面東趺坐呪是雄黃令現三相若得煖相即能調伏一切有情若得煙相即證安怛陀那大仙若得光相持以塗身證如盛年身金色相以諸呪仙前後圍繞壽命一劫為呪仙中大轉輪王成就牛黃法亦如是又法伺候佛神通月舉白月一日一出一浴著新淨衣三時供養三時懺悔發願誦呪啟請諸佛轉大法輪時則誦頂王一千八遍如是作法至十五日加復精潔一日一夜不食不語持以新淨僧伽梨衣或以錫杖故以鉢盂呪一千八遍置於壇內復以種種飲食花香布設供養周勤結界擁護於身面東趺坐調調誦呪呪僧伽梨衣令現火焰呪者覩已披著身上即證呪仙騰往佛剎能現眾身壽命一劫又法佛神通月詣河岸砂潬處印一肘佛塔滿十萬數至十四日如法護身復於像前廣設供養坐茅草席右手持一新淨之劍誦頂王呪乃令空中出眾語讚其頂王像上放大光照呪者身於其空中無量天樂不鼓自鳴時阿修羅女及諸呪仙呪仙種族亦皆集會無量讚歎是時呪者即證身通為呪仙王著諸天服騰往自在遊戲佛土壽命大劫又法詣山高勝頂上嚴飾壇界置像面東結印護身持以諸藥種種果子喫為齋食勿飲食誦頂王呪三七遍乃當持以屍陀林鐵鑄為輪輻相具足其作輪匠六根端正教鑄冶已將一善伴詣阿修羅窟於窟門前懸像結壇以佉陀羅木肘截然火燒設火食以白芥子無樓木葉黑芥子油如法相和坐茅草席右手把輪一呪一燒滿十萬遍則破修羅門鎖鑰二十萬遍時修羅宮殿則大火然三十萬遍則修羅童女而自出現恭敬白言大士今何作為願入宮殿隨所徒伴亦皆隨入任所使為呪者入時勿將伴去何以故恐損害故若入去時左手把輪誦呪直入宮殿中為修羅尊修羅宮殿一切財寶悉屬呪者窟中一切修羅大仙修羅童女皆僕從若於世間遊行住者身亦得證現身壽命一大劫爾時釋迦牟尼如來於是之時入于一切密法光中佛不思議界神變三摩地王其殑伽沙一切諸佛同是之時亦入一切密法光中不思議界神變三摩地王是時金剛密迹從座而起合掌恭敬遶佛七匝却住一面瞻仰如來目不異顧是時釋迦牟尼如來與殑伽沙一切如來從三摩地安詳而起告金剛密迹王汝當諦聽一切佛說五頂輪王異呪同法能示現妙大不思議不廣略法若有成證如諸佛說密迹一切頂王通用呪品我今先說一切頂王最勝三摩地同請喚身呪曰娜麼皤伽伐底隖瑟膩沙耶翳呬曳呬簿伽畔達摩囉𨴣鉢囉底縒麼麼喝㗚割儉健馱補澁波度跛末廩隣者慢遮避囉乞使娜跛羅底歌多末攞播囉訖囉摩野莎訶是諸法持以白花呪三遍請召一切諸佛頂王菩薩種族壇中會坐一切供養呪曰娜麼皤伽伐底隖瑟膩沙耶縊麼𤙖健談補澁跛𤙖度跛𤙖嚩𠿳儞跛𤙖者跛娜跛囉底車駕囉車駕囉薩婆步地瑟恥帝達摩囉闍波囉底㰤跢耶莎訶是一法若供養時持以塗香花水燒香及諸飲食皆呪三遍請火天呪曰娜麼皤伽嚩底隖瑟膩沙耶翳呬曳呬帝孺摩理禰阿䞘娜曳莎訶是一法燒火食時誦以三遍先請火天燒食供養後乃燒食供養諸佛菩薩及諸擁護大士發遣火天呪曰娜麼皤伽嚩底烏瑟膩沙耶是一法一切獻火食都已周畢誦三七遍發遣火天一切頂王心呪曰娜麼皤伽縛底烏瑟膩沙耶唵拄嚕𤙖畔馱莎訶是一法自護護他營一切法悉皆清淨大摧碎頂王呪曰娜麼皤伽嚩底烏瑟膩沙耶唵微抧囉拏度曩度曩杜是一法若為毘那夜迦嬈惱障者常以是呪灌頂護身結界結壇一切通用若作頂王大結壇者淨屋舍時亦以此呪呪火食灰白芥子等一百八遍相和散於屋舍內外四面或以一切頂王心呪呪水灰等持散灑之或以所誦持身呪心呪亦得又誦摧碎頂王呪呪佉陀羅木橛四枚一百八遍釘之四方結為壇界摧惡鬼神呪曰娜麼皤伽嚩底隖瑟膩沙耶薩嚩米䞘娜苾途梵縒迦耶咄露䋾耶莎訶是一法能摧一切眾惡鬼神及呪同伴蓋結護身四方住立施為大法大難勝頂王呪曰娜麼皤伽嚩底隖瑟膩沙耶薩嚩怛囉阿跛囉爾多耶唵捨麼野捨麼野扇底難底達麼囉闍磨使底摩訶苾地薩皤喇陊娑馱𩕳莎訶是一法呪以新淨瓶滿盛香水呪百八遍灌頂浴身能除遺一切罪垢災厄毘那夜迦等晝夜擁護能除惡夢爾時釋迦牟尼世尊告密迹言是五頂王復有少法但𢠫誦持結如來頂印印於頂上呪印三遍則成擁護或火食灰或白芥子呪之七遍帶佩髻身亦成擁護若為災厄魍魎之疾令白線索一呪一結帶佩身頸則得除滅若樂於屍陀林作諸法者結印誦呪一百八遍則護蓋身任所作法若扇底迦法呪酥火燒則應法成若取伏藏以淨練酥一呪一燒一千八遍取無障礙或以白芥子一呪一燒一千八遍亦得無障又法於月蝕時摩壇燒香銀器盛乳置壇中心專心呪乳特勿觀月月欲如故即持服之能除一切身中厄難又法諸山頂住常食粳米乳飲面東趺坐誦呪滿三洛叉已則三日三夜不食不語以菩提木肘截然火持以油麻酪酥蜜等相和於三日三夜一呪一燒勿使間斷滿三日三夜欲明之時則得富貴財寶自然又法以白芥子和油每日三時一呪一燒一千八遍滿七日已則得他人而自敬伏若燒白花降伏婆羅門若燒黃花伏剎利若燒黑花敬伏田舍人若欲遣伏邪見惡人者以稻穀糠苦練木葉毒藥等相和一呪一燒即得遣伏若罰惡人以黑芥子一呪一燒則得摧伏若欲遣伏作病鬼者結印誦呪每呪後加誦泮字若人著毒虫毒藥悶惱疼痛者呪後加誦若𩕳二字七遍又加莫摩摩三字七遍又加枲字七遍又加䋾目二字七遍皆默音誦之攝禁於毒若欲富饒者以諸乳木肘截然火持諸果子酥蜜相和一呪一燒則如所願又法以白油麻和酥蜜一呪一燒亦得如願又法以古嘍草寸截和酥一呪一燒滿一洛叉則轉正業命更得增壽又法以酥一呪一燒得大威德又酥乳相和一呪一燒得大安隱又法酥酪相和一呪一燒大得財食如是火食者每日三時時別一千八遍各滿七日則得成就密迹又有頂王大法藥成就者於舍利處或山頂燒香供養面東趺坐結印誦呪滿三洛叉乃炒稻穀花和酥蜜像前趺坐每日三時三指攥持一呪一燒一千八遍滿一洛叉又詣大山松柏林處三日三夜不食不語面東趺坐誦頂輪王呪滿一洛叉已結袈裟角若是俗人梳髮呪結得安怛陀那世間遊行不為人得見又法諸山頂住常食大麥乳糜常面於日結加趺坐誦洛叉遍亦得證安怛陀那又法以左手為拳呪滿洛叉證如上法又法若月蝕時塗隨心壇以赤銅器盛赤黃牛酥置於壇內持赤銅筯調攪酥呪酥莫絕令現三相一沸沫相呪者服之得大文持二現煙相服者得大安怛陀那三現光相服者得證神通成就雄黃法亦如是又法於舍利處山頂處蘭若處深山谷處河泉處所作輪法劍法杵杖鹿皮等法皆各先呪一千八遍然乃依法誦呪如是成三悉地法三昧耶故金剛密迹主汝又諦聽五頂王同成就法是諸佛說以少功力則得成就若作法時聞見訖哩迦羅縒虫聲迦迦鳥好鳥等入之作法則得成就每誦呪遍常聯歸命一一誦持迴施有情最上勝證大果福故若有愚智人尠福有情三千日中誦持斯法無量艱苦乃得成就是故此法若修持者精信一心淨持一行沐浴清淨不營雜法唯持此法應為佛果濟救眾生則得福果最上證地常夢見諸天大威德者即得成就密迹此法如是若有人能依方法教發菩提心讀誦受持聽聞思修則獲勝福成就一切何以故是法以於聞智等三智證成是故此法我已廣略為當來有情說是法故復告密迹於當來世時多有有情下劣精進下劣修學我慢邪慢嗔癡具縛慳貪嫉妬諂曲邪命儀服徐行外示賢相不規法律無羞愧𧹞魔鬼嬈心唯說斷見空無所有如斯有情意思業思晝夜如是雖多功苦受持諸呪永無證効我今為斯魔業有情破黑業故說往諸佛難勝奮怒王呪為令利益此之有情得最證故有能精心每日三時受持誦者則破滅一切障難魔魅障業於時金剛密迹歡喜踊躍禮佛雙足曲躬前立白世尊曰救世大覺尊智者所恭敬我今樂願聞難勝奮迅王爾時世尊即說呪曰娜母囉怛娜怛囉夜也娜麼薩婆勃陀冒地婆覩味蜜也怛地也他㘉那㘉那㘉那嚩㘑怛他㜸多索訶佐低薩婆勃陀儞尾駛低阿帽伽阿波囉底呵帝阿波囉㘉帝微囉劑微㜸多皤耶夷微磨𠼐儞捺囉娑囉󰶭皤嚩底曳味𡅏娜以羝怒囉地㜸迷薩底曳儞囉固𠼝磨囉嚩攞微那捨苨賒抧耶母泥曳娑羝啫薩嚩𠼐娜味利曳拏𡀩迦叉𡀩迦叉麼吽薩波囄襪斕嚩哆薩嚩迦楞囉酇祖嚧那伽底曳娑儞尾𠽆聿徒徙孕賀弭也伽囉薩離悉哩跛泥嚩薩埵婆那伽藥迦叉邏迦叉娑弭底禮必舍遮步多那婆娑磨囉布多娜迦吒布多那箇枯㗚都徙多囉迦沫多攞訖里底也迦㗚磨拏滿底囉庾伽祖㗚拏庾加多抧底庾烏祖賀囉薩婆皤耶努師󰸪波地囉嘸波薩𠏋跛耶細鼻曜娜母窣都婆伽伐底也烏馱攞覓󰹗經儗囄儗囄囉怛那古囉娑摩失哩羝弭哩弭哩阿迦舍馱覩陀啫𡅏企哩企哩薩婆怛他㜸多利耶失囉伐迦㘄伽囉步羝苨微物儞夜利耶末囉呵磨怛他㜸多怛他㜸帝微濕縛晉底也麼囉跛攞迦囉謎那冒嚩㜸伐底耶跛囉㘉帝𡀩迦叉𡀩迦叉麼麼薩婆訥師覩波捺羅袍波耶薜曳西比也莎訶爾時如來說是呪時大千界大地諸魔宮殿一時皆大六反震動是時如來告金剛密迹此呪是我所說稱讚七佛十力功德為令利益諸有有情受持成就頂輪王呪及諸呪者令淨如法書寫佩帶頸臂頂上則速成證呪神置前圍繞護念若有往詣淨不淨處應先誦是難勝王心呪三遍則常不為一切天魔魔人等而作障惱若一切諸惡鬼神不伏違逆難勝王心呪者則不得入毘沙門城背叛一切金剛種族及自種族亦相背叛密迹此明王心呪有大威德能成護衛一切事業諸佛菩薩悉皆隨喜爾時世尊又告密迹我為一切苾芻苾芻尼信男信女等所持成就此不思議頂王印呪說行三昧耶門應各依所清淨持戒發菩提心請阿闍梨入受法壇如呪法行善根具足依善知識計思正念善巧方便觀知法界如虛空性入深般若波羅蜜多無二別心不放逸不妄語常不卒暴嗔欺我慢相嘲相誂謗說有情依持三世諸佛菩薩境界法行善了分別隨喜修學不惜軀命遠離人間住阿蘭若每日三時發菩提心歸佛法僧誦菩薩戒如所聽習思惟法義修四攝法塗掃佛塔摩壇供養發精進心心口唯一應常謙下恭敬和上闍梨同學憐愍有情了達密義樂恒精進濟度有情住於佛住如是相應則得成就又告密迹若有證成頂輪王者於當來世身金色相光明過百千日映蔽眾相皆不現之證成頂王呪法者眾生見者皆大歡喜如如意樹所樂圓滿復次密迹若有菩薩證此頂法心樂變化天諸美食施雨地獄一切有情則皆圓滿修此法者十地菩薩亦不能障密迹此一字王於諸呪中而最為上若成就者菩薩萬行悉皆圓滿所有十重一切罪垢地獄之報悉皆銷滅獲諸神通一剎那中即遍遊往十方國土及阿迦尼吒天行菩薩行得一切佛一切菩薩獨覺聲聞諸天歡喜讚歎若欲遊往無邊世界導化眾生隨彼言音說諸妙法亦皆圓滿乃至遊往無量無數種種世界隨所世界現種種身皆得色相言詞巧妙於是如來復說偈言成就輪王祕密者相好超特那羅天諸明仙中大威德各手執劍若青蓮相鬪紛騰如雲轉勇弈威光蔽日月若有受持頂輪法如是難調皆調伏爾時世尊又告金剛密迹主我復為當來一切呪者略說三種悉地成就處所謂上中下如是三地各復有三或有淨不淨處智者善知上謂天上三勝處中謂大河岸海岸山中下謂大泉池有蓮華處多花果林處屍陀林處如是處一切法皆同言不淨處一惡國王處二賊難多處三惡同伴飢饉等處皆不同住修治作法復有三時不可作法謂極熱時瀑雨時極寒時又有三時修治善分別知從五更時至日辰時從午至日未時從酉至亥時如是時中大作念誦法皆得圓滿密迹復有三密法善分別知若不解知所念誦法則不成驗於三吽摩法中阿毘遮嚕迦法不應作何以故譬如毒藥瓶不應盛乳若盛乳者乳皆隨毒是故善知餘應作之以骨露草蘇欝頭摩羅木或楓香木或柏木欝金香等日日三時火供養作補瑟胝迦成種種諸法又以烏麻蜜蘇白芥子波羅奢木等火供養亦得成就三種法故爾時世尊復誥金剛密迹言是法王中又有成印能成頂輪真言王佛眼真言等無量威德無量種事為利眾生重說真言法一印之中生於無量又別通用印等皆能成就無量事故以左右二頭指二無名指二小指右押左相叉入掌中作拳其二大拇指並雙屈頭入掌中其二中指直竪合頭相拄是一法印作訖於頂上破一切佛頂從心心通諸佛頂成就法用若諸一切惡天龍神藥叉羅剎阿修羅迦樓羅緊那羅摩呼羅伽毘那夜迦見輪是印悉皆怖走一切輪王心印呪曰那莫三漫多勃馱南唵吽卓嚕𤙖畔馱莎訶是一印呪具大威德若誦輪印得大安樂蠲眾苦故國人安寧亦能成辦一切事故准前根本印唯以二中指頭下上微微來去是一法印啟召一切佛菩薩等及諸呪神是一印呪已如上說是亦通供養塗香散花燒香處用准前根本印唯改屈二中指如半環勢頭勿相著是一法印請喚火王而供養之若獻供畢發送火天時則却直伸伸中指頭供養印呪已如上所說准前根本印唯改屈右中指頭拄左中指上第一節文其左中指直竪伸之結是印護身以印印五處結界右轉解界左轉地界拄地上界上拄是一法印亦名淨地印力能成就一切諸事結界護身淨治地用灌頂時用是一印呪已如上說准前根本印唯改屈左中指頭拄右中指上第一節文其右中指直竪伸之是一法印亦名頂王心印力亦能調伏障礙毘那夜迦諸惡鬼神常輪是印摧諸障用灌頂時用沐浴時用皆無障惱是一印法亦如上呪准前根本印唯改屈二中指頭右押左各緊押左右指背岐間是一印呪亦如上說密迹此名略說一印生差別印隨眾法用若廣說如是流布呪者教行則有無量不假廣說何以故我於餘部已廣分別說五頂輪王成就呪共成佛眼呪法以是法門故得解脫若以楓香木齊截然火持以烏麻和酥乳等日日以三時燒之供養則得呪神歡喜護守與三悉地悉地者是一切佛佛子說謂利眾生隨精進力世間安樂是知呪者謂斷諸疑網勤發修趣是故密迹汝當諦聽若欲一切成就呪法應起正見慈悲一切偏功印塔則速成就證地不難現世資糧福善圓滿當所生處常受福樂密迹此呪王是所過去無量無數一切如來皆得是頂王法門心地我亦證成是頂王法心爾時世尊重以佛眼觀察無量無邊一切佛剎誥金剛密迹主言我於餘諸三部所說律法及成就法印呪等任皆取用以彼呪力能除障惱一切臭穢殘宿食皆不應食若食者不證悉地驗如是等法略說少爾若我住劫廣演說不可盡若人得此頂輪法門受持供養從此生際乃至菩提更不退轉應知是人早已故往積集資糧菩提善根由此因緣今令得頂輪王法具足圓滿是時如來說是經時金剛密迹主諸大菩薩苾芻苾芻尼諸天龍藥叉羅剎乾闥婆乃至一切世間有情等聞佛說經皆大歡喜信奉而行
凡十方寺院住持虛席必聞於所司伺公命下庫司會兩序勤舊茶議發專使修書製疏茶湯榜請書記為之如缺書記擇能文字者分為之用絹素寫榜所請專使或上首知事或勤舊或西堂首座或以次頭首充之若非知事充專使亦須以下知事一人同去掌財議事具須知一冊該寫本寺應有田產物業及迎接儀從一切畢備山門管待專使一行人從至起程日詣諸寮相別鳴僧堂鍾集眾門送三門下釘掛帳設向裏設位講茶湯禮請兩序勤舊光伴如上首知事去則下首知事行禮如頭首勤舊去則上首知事行禮揖坐燒香揖香歸位相伴喫茶再起燒香揖香歸位相伴喫湯收盞專使起謝上轎專使到彼寺先見知客同到庫司接送安下次見頭首及諸寮詣侍司詳稟來歷侍者通覆住持候可否如允請然後令鋪設卓袱安疏帖報兩序至入請住持出專使問訊住持中立專使插香大展三拜進前云又三拜詞云復三拜收坐具住持各答一拜詞云專使呈疏帖書問住持接置几上開書疏看過侍者揖坐喫茶畢同兩序送客位堂司行者鳴僧堂鍾大眾詣方丈作賀庫司備香首座知事各插香初展詞云再展云觸禮三拜住持答一拜詞云眾散知客引專使巡寮畢次第呈納本寺須知儀從什物當晚特為湯藥石至夜湯果皆請兩序勤舊光伴庫司排辦受請已次日陞座侍者分付行者預於法座下右邊排列疏帖設位專使預稟維那請宣疏帖人侍者覆住持鳴鼓如常上堂式住持出至位立進香卓專使燒香呈疏帖每呈一疏則專使燒香遞上住持逐一拈各有法語宣畢專使仍炷香兩展三拜或觸禮或免在住持意退卓住持登座提綱敘謝結座專使先與新命議定齋䞋輕重合宜兩序勤舊鄉人法眷辦事貼䞋齋料等費專使親送納庫司置辦至日專使詣方丈插香拜請初展云再展云觸禮三拜住持答一拜兩序單寮係方丈客頭同專使行者一一詣寮稟請掛煎點牌報眾於僧堂內鋪設主席西堂板頭排專使位茶湯榜張于堂外兩側至齋時專使僧堂前伺候住持入堂問訊歸位揖坐歸中問訊揖眾坐聖僧前燒香次上下間次堂外燒香仍歸堂內住持前上下間及外堂問訊仍歸中問訊行食遍燒香下住持䞋次行大眾䞋畢歸位伴齋俟折水出鳴鼓專使再起燒香行禮同前行茶遍瓶出如前問訊收住持盞專使行禮初展云二展敘寒溫觸禮三拜送住持出再歸堂燒香大展三拜巡堂一匝并堂外復歸內堂中間問訊收盞鳴鼓三下退座專使隨上方丈致謝次詣庫司謝辦齋再詣方丈請住持至晚藥石至夜湯果皆請兩序勤舊光伴庫司會議管待供䞋如儀上首知事隔日詣新命前插香拜請次詣客位稟請專使令庫司客頭請兩序勤舊光伴弊䞋當如禮不可輕蔑詞語行禮並與特為禮同寢堂中敷住持高座專使附位于右兩序如常列左右勤舊對面位侍者知事下位遠接僕從管待外當支犒勞所至住持多因還赴他山僧行懷其宿憤動致唇吻傳之官員士庶因一人無知而使一寺蒙其惡名老成耆宿外護隣峯當戒戢之然為住持者凡事留遺愛可也至起離日專使詣諸寮別新命上堂致謝兩序勤舊大眾下座鳴鼓三下向法座立普與大眾觸禮三拜從西廊出鳴大鍾諸法器大眾門送行僕門外排立山門首預釘掛帳設中敷高座向內首座向外攝居主位西堂勤舊分手光伴東西序兩邊朝坐上首知事行禮揖坐揖香歸位點茶收盞再起燒香揖香歸位點湯湯罷起謝上轎兩序勤舊備轎遠送住持當力免之鳴大鍾住持轎遠方止專使到寺先見知客同到侍司引見方丈插香展拜相看茶罷送客位次詣諸寮人事畢稟侍者同詣方丈咨稟云住持報兩序勤舊同往受請人寮中敷陳疏帖書問專使插香行禮與請當代同如不允眾為勸請受請後住持請新命及兩序勤舊茶送新命歸客位次第受賀巡寮人事晚請新命專使特為湯藥石湯果兩序光伴專使當隔宿懷香詣方丈觸禮三拜詞云次日粥罷法座右邊排列椅卓卓上安疏帖座左亦設住持椅子鳴鼓集眾住持出陞座與五參禮同令請客侍者請新命趺坐褒美新命為法而出勸請舉揚慰眾渴仰舉話有無不拘下座住持歸座左向外而立專使同知客侍者往新命前問訊畢新命出住持前問訊次與兩序大眾問訊若新命是嗣法弟子住持付法衣有法語披衣了進前請住持趺坐大展三拜不收坐具進詞云又三拜進詞云又三拜收坐具進前問訊住持答云却歸座右立專使度疏帖各有法語若非法嗣即出座前與住持問訊次與兩序大眾問訊徑歸座右拈衣拈疏帖有法語專使先稟維那請宣疏帖人宣畢指座有法語登座垂語問答提綱敘謝結座下座到住持前兩展三禮初展詞云住持答云再展云觸禮三拜或講或免隨住持意次與兩序大眾問訊知客侍者引巡寮致謝如嗣法者下座先至住持前大展三拜退與大眾問訊然後巡謝同前如以次頭首西堂臨時又在住持斟酌講行專使詣親命前議定方丈引座䞋資眾䞋宣疏帖人及兩序勤舊江湖鄉人法眷等貼䞋至日粥罷專使懷香詣方丈觸禮拜請云復詣新命前拜請同前禮方丈客頭同專使行者請諸寮各掛煎點牌於僧堂內住持對面設新命位堂外知客板頭設專使位其茶湯榜張于堂外兩傍至齋時覆新命到僧堂前俟住持同入堂問訊專使隨入堂先揖住持歸位次揖新命歸位燒香行禮並同前下食行䞋茶畢先收新命盞專使進前兩展三禮送新命出後門專使入住持前兩展三禮送住持出前門復歸堂炷香大展三拜巡堂一匝并外堂歸中問訊收盞鳴鼓三下退座當晚湯果藥石光伴同前就寢堂敷設住持主位新命對面中位左設專使位兩序勤舊光伴左右位下䞋行禮同前受請人令侍者同專使預詣方丈稟借法座上堂辭眾座不敷設左設住持位鳴鼓集眾住持出歸位受請人徑往住持前問訊次與大眾和南陞座舉揚畢下座先辭住持觸禮三拜次向法座立辭眾普同觸禮三拜門首向裏中設特位講茶湯兩序勤舊光伴上首知事行禮與當代同鳴大鍾送以次西堂頭首則無辭眾上堂臨行先同專使上方丈插香觸禮三拜稟辭次巡寮辭別山門首茶湯禮同前古人腰包頂笠到山門首下笠入門炷香有法語就僧堂前解包屏處濯足取衣披搭入堂炷香聖僧前大展三拜參隨人同拜掛搭已到佛殿拈香有法語大展三拜次土地堂祖堂炷香各有法語入方丈據室有法語次第開堂祝聖今時新命到來當看安下處近遠近則首座領眾往迎遠則兩序勤舊而已專使預當計稟住持必先發批免眾遠迎若安下處近當辦湯果兩序勤舊光伴擇日入院庫司一一排辦隔宿掛接住持牌報眾至時鳴大鍾諸法器大眾門迎由遠至近兩行排立行僕立大眾外新命到門炷香舉法語至佛殿炷香舉法語大展三拜鳴僧堂鍾大眾先歸鉢位立定新命入堂炷香參隨人同展三拜維那當面問訊引巡堂一匝參隨人先出兩序送新命歸鉢位觸禮三拜次至土地堂祖堂炷香各有法語入方丈據室侍者進前炷香問訊側立候舉法語畢行者進卓筆硯知事具狀備柈袱捧呈寺印新命看封付知事開封新命視篆訖就狀上先僉押次題日子使印於上知事收狀衣鉢侍者收印退卓住持起身知事全班進列上首插香兩展三禮初展詞云再展詞云觸禮三拜諸山及頭首勤舊進前插香草賀畢客頭行者喝云湯罷請官客諸山點心若前代住持別遷未赴或退居東堂未據室前講交代禮新命受草賀了鳴僧堂鐘領眾躬送前代歸寮對觸禮一拜次首座大眾作賀行僕皆當參拜呈寺當寺庫司比丘某甲寺印一顆印狀右謹申納新命堂頭大和當伏候慈旨年月日具位狀上首知事候據室後人事稍畢備柈袱爐燭具狀懷香詣方丈請齋兩展三禮初展云再展敘寒溫觸禮三拜住持答一拜知事呈狀方丈客頭收庫司客頭鋪設僧堂內住持位行禮與特為管待同當寺庫司比丘某甲右某甲取午刻就齋雲堂備蔬飯祇迎伏望尊慈特垂降重年月日具位某甲狀狀可漏子狀請新命云云尊座前具位謹封古之開堂朝命下或差官敦請或部使者或郡縣遣幣禮請就某寺或本寺官給錢料設齋開堂各官自有請疏及茶湯等榜見諸名公文集近來開堂多是各寺自備至時入院侍者分付行者鋪設法座報眾掛上堂牌具寫官員諸山名目預呈住持於座左設位鋪卓袱爐燭排列疏帖預先和會維那宣公文首座宣山門疏以次頭首或諸山江湖名勝宣其餘疏及預請諸山一人白椎座前對面排官員位侍者覆方丈鳴鼓眾集侍者同專使入請住持出鐃鈸幡花挑燈迎引至法堂位前立如受請時未拈衣當舉法語披衣畢專使進前插香行禮初展云再展敘寒溫畢觸禮三拜住持答一拜先呈公文舉法語畢接付維那宣白次山門諸山江湖疏一一遞上有法語分送宣讀若見任官請開堂有疏親自捧遞有法語宣畢指法座有法語登座拈香祝聖次拈帝師省院臺憲郡縣文武官僚香侍者逐一度香惟法嗣香住持懷中拈出自插爐中斂衣趺坐侍者燒香下座問訊兩序出班問訊畢侍者再登座燒香問訊禮與旦望上堂同諸山住持送入院者亦出問訊住持當令侍者請官員坐諸山上首出白椎鳴椎一下云住持垂語問答提綱敘謝官員諸山云專使兩序勤舊略提過詳在小參時敘陳結座白椎人復鳴椎一下白云下座先受官員作賀畢知事接送客位客頭行者即進爐燭一字排列座前專使插香兩展三禮畢堂司行者喝云次喝云展禮喝云兩展三禮又喝云勤舊蒙堂前資諸寮齊插香同大眾兩展三禮畢莊庫菴塔法眷鄉人暫到展賀畢據座侍者小師插香大展三拜次執局行者插香禮拜次參頭領眾行者插香禮拜次直廳轎番莊甲作頭老郎人僕參拜畢住持即往客位致謝官員諸山次第巡寮諸寮當陳香几爐燭坐位各具威儀於寮外伺住持至寮主先於門前下首立迎入請趺坐插香住持答香略敘寒溫致謝送出蒙堂前資眾寮皆列門外下首同迎同送茶湯榜預張僧堂前上下間庫司仍具請狀備柈袱爐燭詣方丈插香拜請免則觸禮稟云稟訖呈狀隨令客頭請兩序勤舊大眾光伴掛點牌報眾僧堂內鋪設住持位齋退鳴鼓集眾知事揖住持入堂歸位揖坐燒香一炷住持前揖香從聖僧後轉歸中問訊立行茶遍瓶出往住持前揖茶退身聖僧後右出炷香展三拜起引全班至住持前兩展三禮送出復歸堂燒香上下間問訊收盞退座湯與茶禮同但無送住持出堂湯罷就座藥石當寺庫司比丘某右某啟取今晨齋退狀晚刻就雲堂點茶湯用伸陳賀之儀伏望尊慈特垂降重式年月日具位狀可漏子同齋狀式齋罷侍者覆住持云令客頭報眾掛小參牌具寫專使兩序勤舊蒙堂前資諸寮莊庫菴塔暫到入院侍者禪客參隨或有相送官客諸山留宿者逐一條列預用呈稟昏鍾鳴侍者覆方丈鳴板後鳴鼓一通眾集兩序歸位立定住持出登座垂語問答提綱畢敘謝行者秉燭侍者呈目子庶得詳盡下座客頭行者喝云知事送官客歸客位湯果知事須隔宿覆住持次早侍者令客頭掛上堂牌報眾庫司差人嚴設祠堂供養粥罷特為上堂陳白事意畢說法下座集眾詣祠堂炷香點茶湯上供維那舉經回向知事預稟住持議專使宣疏帖人䞋資輕重方丈備貼䞋須令合節至日寢堂釘掛鋪設位次請兩序勤舊光伴設特為位請客侍者躬請其餘人則方丈客頭稟請禮與常特為同兩序伺管待專使畢約詣方丈咨稟告退住持未可遽從侍者令客頭行者備湯具柈袱爐燭住持帶侍者詣庫司諸寮勉留客額先報迎住持入分手坐侍者燒香點湯盡禮勸留若職過滿亦須寬耐候住持稍暇再稟辭退凡官員檀越諸山相送入院者禮應報謝郡縣官府亦合參見如居山林遠出令行者傳語庫司首座維那知會出久則知事探伺歸期令堂司掛接呼尚牌報眾鳴鍾門迎住持先令傳語免之即往佛殿土地堂燒香首座領眾至方丈問訊眾退留兩序勤舊獻湯而散侍者方丈執局行者插香禮拜次參頭領眾行者禮拜畢住持須巡寮報禮若在城附郭朝莫出入無時不必講行或蜜回方丈兩序勤舊皆當詣方丈問起居無準和尚住徑山日化緣多出入每闞齋粥時徑歸僧堂伴眾食畢方丈客頭候聖僧侍者鳴下堂椎大眾將下地喝云住持燒香巡堂一匝出堂又喝云兩序勤舊亦當詣方丈問訊入院後須會兩序勤舊茶詳細詢問山門事務砧基契書什物逐一點對交割計算財穀簿書分明關防作幣務在詳審至日首座知事勤舊詣方丈插香拜請住持次請侍者小師鋪設住持寢堂中位兩序勤舊位如常坐侍者帶行小師問訊住持畢兩序勤舊末坐至時首座請住持出揖坐行禮若免只燒香進前問訊下䞋首座知事勤舊為首三人問訊歸位坐食畢首座起身燒香如免禮則就坐喫茶諸山道舊及辦事法眷小師等請寢堂煎點禮同但煎點人設位高下臨時斟酌住持如年老有疾或心力疲倦或緣不順自宜知退常住錢物須要簿書分明方丈什物點對交割具單目一樣兩本住持兩序勤舊僉押用寺記印住持庫司各收一本為照公請一人看守方丈至退日上堂敘謝辭眾下座撾鼓三下而退若留本寺居東堂相斷住持者須當盡禮溫存宋理宗以靈隱寺菜園為閻妃建寺住山癡絕冲公即日退院躬荷包笠往遊廬山遣使留之不回高風千古孰能繼之示疾覺沈重預請兩序勤舊點對封收衣鉢行李就留方丈差公謹行僕看守以俟估唱或有標撥俵散物件須要平允母令恩怨不均致後爭競若衣鉢微薄務從儉簡遺戒小師不得披麻慟哭請首座主喪一切佛事並免但舉無常偈云亡僧津送母費常住母勞大眾若住持有功山門寺眾念其遺愛或衣鉢稍豐當如儀講行喪禮有官員檀越諸山法眷遺書即當遣送某寺住持某世緣報謝風燭不停所有隨遺身衣鉢檀信施利非常住物煩兩序抄劄端請某人主行喪事餘俵眾僧看經每喪囑母致繁多侵用常住幸察此意伏希悉及年月日住山某押遺書之式尊宿旱忝遊從柰合離之有數繼承推挽遂黽勉於微緣電露我空雲山益渺敢祈保護以壽斯文拜禱不歸鄰封住山無補每依鄰璧之光夢境元空幸謝世緣之幻莫諧面別惟切心馳冀佛日以流輝俾宗風而益振伏惟珍重法眷叨濫住山有媿同門之有因循抱疾將為畢世之人敬奉手書聊伸面別光昭先師之令德道在吾屬之力行無任傾勤伏惟珍重可漏子書拜某人稱呼某寺比丘某謹封初示寂侍者即令客頭行者下僧堂報眾鳴椎一下白云又鳴椎一下次報諸寮堂司行者鳴僧堂鍾集眾上方丈吊慰罷首座同兩序勤舊商議發訃狀報諸山發書請人主喪須諸山名德隣封老成或法眷尊長或只本寺首座如有遺命遵行舉請小師侍者親隨人安排洗浴著衣淨髮入龕遺偈貼龕左維那領小師炷香請首座入龕佛事安排寢堂置龕爐燭几筵供養至時鳴僧堂鐘集眾舉佛事已維那出念誦云舉大悲呪回向云再舉楞嚴呪回向云當夜集眾念誦云回向同前二時上粥飯三時上茶湯大眾諷經見職維那回向同前近時風俗薄惡僧輩求充莊庫執事不得或盜竊常住住持依公擯罰惡徒不責己過惟懷憤恨一聞遷化若快其志惡言罵詈甚至椎擊棺龕槍奪衣物逞其凶橫主喪耆宿諸山檀越官貴士庶參學交遊當為外護人誰無死況是座下參徒犯者必擯逐懲治主喪執事若能預甲戒飾早令悛格化惡於未萌尤全外觀之美某寺喪司比丘某右某山門不幸堂頭狀和尚今月某日遽爾歸真謹以計聞謹狀年月日某寺喪司比丘某狀可漏子式訃告某處堂頭和尚禪師具位謹封主喪人至鳴大鍾集眾門迎至龕前炷香首座大眾問訊眾散兩序勤舊送客位插香展禮主喪人居主位首座分手座定躬起燒香復位獻茶小師即列前插香大展三拜方丈執局及參頭領眾行者相次插香禮拜後方丈僕從參拜罷獻湯送兩序出庫司備點心兩序光伴次第巡寮凡主喪者須老成名德如圓悟為開福寧和尚主喪接月菴果公以嗣其法可為標格主喪人巡寮罷兩序勤舊小師隨到客位呈衣鉢簿遺墨等物會茶議請喪司職事并一切佛事以次議請除舉哀小參二佛事係主喪人為之分孝服如無布絹隨宜折錢俵之主喪人須與首座計會所遺衣鉢多少默作三分一分准喪司孝服諷經燈燭之費一分歸常住陪貼供養一分俵大眾看經并佛事板帳等用主喪人須存公正不可徇私帶行僧行不得干預執役每日諷經俵䞋奠茶湯不拘兩序勤舊各請一人掌財庶絕浮議聖僧侍者把帳喪司公差庫子客頭茶頭一行人管辦事請見職維那同議見職知客接外客喪司合千人僕排單揭示侍者小師兩序主喪及法眷尊長勤舊辦事鄉人法眷諸山檀越方丈行者眾行者方丈人僕作頭甲幹莊客諸僕入龕移龕鎖龕法堂掛真舉哀奠茶湯對靈小參奠茶湯起龕山門首真亭掛真奠茶湯起龕提衣起骨入塔入祖堂全身入塔撒土入龕三日揜龕鋪設法堂上間掛幃幕設床座椸架動用器具陳列如事生之禮中間法座上掛真安位牌廣列祭筵用生絹幃幕以備上祭下間置龕用麻布幃幕前列几案爐瓶素花香燭不絕二時上茶湯粥飯供養諷經仍備桃燈鐃鈸花幡鳴僧堂鍾集眾請移龕佛事罷移龕下法堂請鎖龕佛事移龕就法堂鎖龕已請掛真佛事畢如有親書遺言侍者捧呈主喪人及首座大眾云主喪人躬接遞與首座以所書香爐上熏授維那讀過喪司行者貼法堂中間上手幕上主喪白云舉佛事罷舉哀三聲大眾同哭小師列幕下哀泣舉奠茶湯佛事小師列真前禮拜歸幕下主喪炷香禮真兩序勤舊大眾以次炷香禮真小師真左答拜主喪人幕下吊慰小師隨禮主喪人三拜次慰兩序大眾云首座答云兩序大眾慰小師云小師夜守龕幃喪司列排祭次貼法堂下間幕上凡祭文皆喪司書記為之每日或兩次三次上祭無拘蓋檀越諸山來有先後隨時若法眷門人上祭到門知客接已即報喪司隨送孝服然後上祭所有賻儀用餘當歸常住補犒諸山人從支費喪司集兩序勤舊將抄剳衣鉢議從遺囑留送外估定新舊短長價直高下庶免唱衣臨時紛紜喪司維那同小師懷香詣客位請主喪人大夜對靈小參預設座候昏鍾鳴鼓集眾兩序座下問訊主喪人用帶行侍者燒香無則聖僧侍者代之小參下座小師羅拜致謝首座領眾龕前上香立定請奠茶湯佛事畢山門維那念誦云舉大悲呪畢回向云畢山門知客舉楞嚴呪次第一一上祭末舉大悲呪行僕參拜諷經畢喪司行者喝云眾散小師方丈行僕終夜守靈知事頭首主喪西堂勤舊蒙堂江湖前資老宿眾寮辦事舊侍者鄉人法眷諸菴塔小師師孫方丈行者六局行者行堂方丈人僕轎番老郎莊甲火客修造局諸色作頭庫司喪司相關提調喪儀香亭真亭幢幡唄樂龕前傘椅湯爐挑燈竹篦主丈拂子香盒法衣等物小師隨龕後鳴大鍾諸法器送喪起龕念誦云喪司維那進燒香引小師拜請起龕佛事龕至山門首請奠亭掛真奠茶湯俱有佛事兩序大眾門列俟龕出已山門維那向內合掌中立舉往生呪或四聖號大眾齊念主喪領眾兩兩分出左右俵散雪柳齊步並行毋得挨肩交語各懷悲感都寺押喪喪司維那知客聖僧侍者俵行喪䞋喪至涅槃臺喪司維那俟都寺上香茶了進前燒香引小師拜請秉炬佛事山門維那念誦云舉大悲呪回向云山門知客舉楞嚴呪回向同前次鄉人舉經大眾同諷畢首座領眾歸寺赴齋小師鄉人法眷守化收骨齋罷鳴僧堂鍾集眾仍備儀從迎骨回寢堂安奉請安骨佛事掛真供養諷經二時上粥飯三時上茶湯或十日半月大眾諷經靈骨入塔則止龕至塔所都寺上香茶畢喪司維那進燒香引小師拜請入塔佛事畢山門維那念誦云其舉經諷誦次第並與涅槃臺同但回向則云候掩壙一切畢備然後請撒土佛事迎真回寢堂供養主喪炷香禮真次諸山兩序大眾小師禮真畢小師插香大展三拜謝主喪次兩序大眾謝主喪詞云主喪答云主喪同喪司一行人巡寮致謝次小師巡寮拜謝山門維那送見職侍者侍真侍者歸眾寮每日三時上茶湯集眾諷經俟迎牌位入祖堂則止或待新住持至方入祖堂有佛事至期僧堂前或法堂上下間設大眾坐位中間向裏裏安長卓置筆硯大磬其上鳴僧堂鍾集眾首座與主喪分手兩序大眾次第而坐喪司維那知客聖僧侍者向主喪位坐維那念誦云畢開籠出衣鉢依號排席上請提衣佛事畢維那鳴磬一下白云若法衣多添留遺囑次第呈衣維那拈唱喪司合干人貴在公心主行維那定價打磬行者瞻顧前後唱定名字知客寫名上單侍者依名發標唱衣畢結定鈔數主喪僉單交鈔取衣不得徇私減價主喪力主其事今多作鬮拈甚息喧爭其法用小片紙以千字文次第書字號每一號作三段寫於上仍用印記關防量眾多少與喪司合干人封定至期呈過主喪兩序首座開封知客分俵堂司行者捧盤隨侍者侍者剪取其半置盤內畢以盤置首座側安水盆於下抖勺維那拈衣唱價訖首座臨時呼一童行信手拈盤中半鬮遞與首座開看字號分曉說與堂司行者喝某字號眾人各開所執半鬮字號同者即應如不願唱此號衣物則不應三唱不應首座以半鬮投水盆中再令撮起半鬮復唱起應者堂司行者往收半號到首座處對同報與維那稱云某物唱與某人鳴磬一下知客上單侍者發標供頭行者遞與唱得人衣物仍舊入籠次第唱畢維那鳴磬一下回向云眾散各自照價持標取衣三日後不取者依價出賣造單帳唱衣古法單式尚頭和尚示寂謹具衣物估唱鈔數收支于後一收鈔若干一收鈔若干一支鈔若干一支鈔若干已上共收鈔若干共支鈔若干除支外見管鈔若干右具如前年月日喪司行者某具呈把帳執事人兩序典喪各書名僉押至期隔宿准備儀從正日鳴鍾眾集都寺上香畢請起骨佛事送至塔所請入塔佛事其舉經諷誦回向並與全身入塔語同迎真歸寢堂供養及謝主喪人等禮並同喪事畢主喪請侍者辦事人充專使分路馳送諸山法眷檀越官員遺書唯尊宿相見下語須擇能事人充專使至彼寺首到客司相見知客引見侍司預備袢袱盛書物侍者詣方丈通覆住持當即相接令請兩序同開書專使進前問訊云若住持垂語須下語插香展禮住持免則觸禮如常相看燒香喫茶罷待兩序至專使起爐前謝茶再插大香一片展禮稟云即呈書物住持云兩序進問訊首座分手就坐專使住持對面退一位坐茶罷起身住持白云侍者備書剪托書物侍者度書與住持接就爐上熏付侍者送與維那行者度剪開緘宣讀已侍者揖專使上住持對面位坐侍者燒香點湯送專使歸安下處先住持問訊次侍者兩序問訊知客引巡寮先庫司次頭首寮蒙堂四寮侍者稟請特為湯湯罷藥石至晚湯果大方遺書至兩序光伴以次兩序上首維那侍者光伴請書記作祭文方丈祭文或住持自作江湖法眷辦事皆當備香致祭侍者一一提點次早方丈請茶法堂下間設靈几排祭侍者覆上堂行者報眾掛上堂牌座下備卓袱盛書物座左排住持位鳴鼓眾集住持出法座下位前立鼓絕進香卓知客引專使住持前行禮插香初展云再展云觸禮三拜呈遺書住持接書爐上熏付侍者遞維那宣讀專使問訊住持畢歸知客班後立住持陞座下座詣靈几前住香點湯上祭點茶展拜專使座右還拜維那出班揖住持燒香侍者捧香盒兩序上香畢住持兩序展拜維那宣祭文住持復展拜專使答拜舉楞嚴呪回向云兩序四寮江湖辦事鄉人皆致祭專使答拜以下法眷小師辦事專使不答拜畢舉大悲呪回向專使出靈前兩展三禮謝住持免則觸禮次巡寮致謝然後山門管待專使請兩序光伴若前住持本寺一併入祖堂諷經了就便迎牌到祖堂住持拈香安牌有法語安已專使即拜謝住持若當代入祖堂寢堂安骨諷經三日待新住持入祖堂或無遺書遺物與當代住持其徒自為入祖堂者初到寺見侍者引見住持插香展拜相看燒香喫茶起身稟意畢送安下處次到頭首庫司單寮蒙堂諸處相看擬日辦供俵䞋法堂致祭諷經牌入祖堂住持有法語禮與前同山門當備供䞋高下一一如儀仍請兩序勤舊光伴首座攝居主席就方丈坐排照牌都寺行禮與常特為同茶畢鳴鍾集眾門送主喪人兩序勤舊就庫司會茶議請補處住持仍請江湖名勝大眾公同選舉須擇宗眼明白德劭年高行止廉潔堪服眾望者又當合諸山輿論然後列名僉狀保申所司請之若住持得人法道尊重寺門有光為勤舊知事者不可以鄉人法眷阿黨傳會不擇才德惟從賄賂致有樹黨徇私互相攙奪寺院廢蕩職此之由切宜慎之切宜慎之明教大師曰教謂住持者何謂也住持也者謂藉人持其法使之永住而不泯也夫戒定慧者持法之具也僧園物務者持法之資也法也者大聖之道也資與具待其人而後舉善其具不善其資不可也善其資而不善其具不可也皆善則可以持而住之也昔靈山住持大迦葉統之竹林住持以身子尸之故聖人之教盛聖人之法長存聖人既隱其世數相失茫然久乎吾人儌倖乃以住持名之勢之利之天下相習沓焉紛然幾乎成風成俗也聖人不復出其孰為之正外衛者不視不擇欲吾聖人之風不衰聖人之法益昌不可得也悲夫吾何望也往持章終
如是我聞一時佛在舍衛國祇樹給孤獨園爾時有一天子名曰因陀羅光色倍常於其夜中來詣佛所身光暉曜遍照祇洹赫然大明頂禮佛足却坐一面而說偈言云何不知壽云何覺了壽云何貪著壽云何繫縛壽爾時世尊以偈答曰色不能知壽行不覺了壽貪著己身壽愛壽為繫縛時因陀羅天子復說偈言如佛之所說色非壽命者云何共意識而得成身聚世尊復以偈答曰識依歌羅羅歌羅羅最初歌羅羅生胞從胞生肉段肉段生堅䩕從䩕生五胞從胞生髮爪由是生五根男女相別異遷變不暫住以是因緣故云何有壽命時彼天子聞佛所說歡喜頂禮還于天宮如是我聞一時佛在舍衛國祇樹給孤獨園時有天子名曰釋迦光色倍常於其夜中來詣佛所身光暉曜遍照祇洹赫然大明頂禮佛足却坐一面而說偈言斷於一切結當捨眾事務若有教授他不名善沙門爾時世尊以偈答曰夜叉應當知諸種苦惱逼智者宜悲愍說法而教導不應放捨彼墜墮於苦道羅漢懷慈慧救拔無過咎時釋迦天子聞佛所說歡喜頂禮還于天宮如是我聞一時佛在舍衛國祇樹給孤獨園時有天子名曰最勝長者神光暉赫遍照祇洹頂禮佛足却坐一面而說偈言常學說善偈親近敬沙門恒樂空靜處寂定於諸根爾時世尊以偈答曰常學說善偈親近敬沙門恒樂空寂處寂定於心意時最勝長者天子聞佛所說歡喜頂禮還于天宮如是我聞一時佛在舍衛國祇樹給孤獨園時有一天名曰尸毘威光顯曜顏色殊常遍于祇洹赫然大明頂禮佛足却坐一面而說偈言應共誰止住宜與誰和合於誰得正法獲勝無過患爾時世尊以偈答曰應共賢聖住宜與賢和合從賢諮正法獲勝無𠎝過時尸毘天子聞佛所說歡喜頂禮還于天宮如是我聞一時佛在舍衛國祇樹給孤獨園時有天子名月自在威光顯照遍于祇洹頂禮佛足却坐一面而說偈言修禪至盡處食草雞鹿戒成就於棄樂逮得於四禪爾時世尊以偈答曰雖復修彼禪猶在生死網能具正念者獨處心惔怕遠離於生死如鵠出網羅時月自在天子聞佛所說歡喜頂禮還于天宮如是我聞一時佛在舍衛國祇樹給孤獨園時有天子名曰毘忸威光炳曜赫然大明來詣祇洹頂禮佛足却坐一面而說偈言諸親近佛者無不得歡喜咸令一切人樂於汝法教能令修學者獲得不放逸爾時世尊以偈答曰此法善教誡知時不放逸於魔得自在魔不得其便時毘忸天子聞佛所說歡喜頂禮還于天宮如是我聞一時佛在舍衛國祇樹給孤獨園時有天子名般闍羅光色暉曜赫然甚明威儀詳序來詣佛所頂禮佛足退坐一面而說偈言在家纏眾務出家甚寬博牟尼由專精從禪出覺了廓然而大悟開發顯大智爾時世尊以偈答曰雖處眾緣務亦能獲得法能具念力者由能專定故唯有明智人逮證於涅槃時般闍羅天子聞佛所說歡喜頂禮還于天宮如是我聞一時佛在舍衛國祇樹給孤獨園時有天子名須尸摩與其眷屬五百人俱來詣佛所頂禮佛足在一面坐爾時世尊告阿難言世若有人能稱實說彼當應言舍利弗比丘持戒多聞少欲知定樂於閑靜精勤修定有大念力成就智慧速疾智利智善知出要深解出乘滿足實智阿難白佛言世尊誠如聖教若稱實說彼應當言舍利弗比丘持戒多聞最為第一乃至成就實智時諸天子聞於如來及與阿難讚舍利弗天之容貌轉復端嚴其身光曜倍更殊常遍照祇洹赫然大明時須尸摩天子顏貌威光轉熾盛已合掌向佛而說偈言舍利弗多聞咸稱為大智持戒善調順世尊所讚歎世尊復以偈答曰舍利弗多聞咸稱為大智持戒善調順世尊所讚歎得無生寂滅破魔住後身時須尸摩聞佛所說歡喜頂禮還于天宮如是我聞一時佛在舍衛國祇樹給孤獨園時有天子名曰赤馬光色倍常來詣佛所頂禮佛足却坐一面白佛言世尊當於何處而能得有不生老死不沒不出眾生盡處如是邊際為可知不爾時世尊告赤馬天子言不生老死既不終沒亦不出生無有人能行至邊際亦無有能往詣於彼盡其崖限時赤馬天子白佛言世尊世尊所說甚善希有不生老死乃至無能得其邊際所以者何念我過去曾為仙人號名赤馬斷於欲結得世五通神力駿疾過於日月舉足一踔能渡大海而作是念我今神力駿疾如是我當行盡眾生邊際我於爾時志欲專求眾生邊故心意𢛌𢛌都無閑暇唯除洗手并飲食時及大小便於百年中竟不能得眾生邊際而便命終以是故知如來善說不生老死不出不沒欲往於彼知其邊際都無是處佛告赤馬天子曰如是如是若有不生老死不出不沒眾生邊際實無是處若欲知者眾生邊際即是涅槃若盡苦際是即名為得其邊際爾時世尊即說偈言雖有是神力終無有能得行盡眾生邊若不得邊際何能盡苦際是故我牟尼得名善知世唯有勝智人能曉了邊際梵行已得立正智眾生邊度邊之彼岸時赤馬天子聞佛所說歡喜頂禮還于天宮如是我聞一時佛在王舍城迦蘭陀竹林當于爾時有六天子本是外道六師徒黨一名難勝二名自在三名顯現四名決勝五名時起六名輕弄此六天子咸於其夜來詣佛所在一面坐斯諸天光倍勝於常遍照祇洹赫然大明爾時難勝即說偈言可譏毀比丘四時自禁制見聞其住已是人離諸惡自在天子復說偈言苦行可譏毀撿攝於己身斷惡口忿諍苦樂同世尊於其法主所不造作眾惡顯現天子復說偈言斬截及傷害祠祀火燒等皆無善惡報迦葉之所說決勝天子復說偈言尼乾若提子常說如是言長夜修苦行斷除於妄語離羅漢不遠墮於世尊數爾時世尊以偈答言從今令汝等獨己若多眾我觀皆鄙穢悉同於死尸云何以野干同彼師子王汝尊裸形眾極惡喜妄語如斯外道等彼去羅漢遠時有天子復說偈言作彼苦行者深為可譏毀雖處於閑靜徒為勞苦事願當擁護彼為其作教導必趣於色有生梵世歡喜爾時世尊復以偈答世界所有色此處及他處并在虛空中有大光明者如是等一切悉入魔羂𣚦譬如捕魚師以網掩眾魚又有一天復說偈言說有及欲過并諸癡幻惡一切悉斷除讚歎斷欲結應向彼禮拜供養以稱讚所以如是者彼即世尊故有一天子復說偈言說有及瞋過并諸癡幻惡一切悉斷除讚歎斷瞋結應向彼禮拜供養以讚歎所以如是者彼即世尊故時一天子復說偈言說有及癡過并諸癡幻惡一切悉斷除讚歎斷癡者時一天子復說偈言說有憍慢過并諸慢幻惡一切悉斷除讚歎斷憍慢時一天子復說偈言說有諸見過并諸見幻惡一切悉斷除讚歎斷見者時一天子復說偈言說有愛著過并諸愛幻惡一切悉斷除讚歎斷愛者有一天子復說偈言王舍城諸山毘富羅最上大地諸山中雪山王最上四方諸世界上下及四維一切天人中如來最為尊時諸天子聞佛所說各說偈已歡喜頂禮還于天宮因陀羅問壽斷於一切結說善稱長者尸毘問共住速疾問邊際婆睺諮大喜大喜毘忸問般闍羅揵持須深摩問第一有外道問諸見如是我聞一時佛在舍衛國祇樹給孤獨園時有天子名曰摩佉來詣佛所光色熾盛赫然大明禮佛足已却住一面而說偈言害誰安隱眠害誰不憂愁滅何等一法為聖所稱歎爾時世尊以偈答曰害瞋安隱眠害瞋得無憂瞋恚之毒根詐親傷害人滅是等一法賢聖所稱歎爾時摩佉聞佛所說歡喜頂禮還于天宮如是我聞一時佛在舍衛國祇樹給孤獨園時有天子名曰彌佉來詣佛所威光顯耀赫然大明頂禮佛足已却坐一面而說偈言云何於世間顯發於照明何者是無上第一之照明如是甚深義願佛為我說爾時世尊以偈答曰於一切世間凡有三照明云何三照明所謂日月火能於晝夜中處處為照明天上及人間唯佛無上明時彌佉天子聞佛所說歡喜頂禮還于天宮如是我聞一時佛在舍衛國祇樹給孤獨園時有天子名曇摩尸來詣佛所威光暉赫遍于祇洹却坐一面而說偈言婆羅門今者斷三有欲結不願求諸有竟何為所作爾時世尊以偈答曰婆羅門無作念作已終訖涉水足盡底以至于彼岸若足不盡底不能到彼岸手足必運動是名有所作以此為方喻以明無作義曇摩汝當知已盡於諸漏住於最後身諸有愛欲過一切悉斷除超渡生死海爾時曇摩天子聞佛所說歡喜頂禮還于天宮如是我聞一時佛在舍衛國祇樹給孤獨園時有天子名多羅健陀來詣佛所光顏暉赫明遍祇洹却坐一面而說偈言斷除於幾法棄捨於幾法增進修幾法比丘成幾法凡修除幾法得度於駛流爾時世尊以偈答曰除五欲受陰棄捨於五蓋增進修五根成就五分身如是之比丘超渡生死海爾時多羅健陀天子聞佛所說歡喜頂禮還于天宮如是我聞一時佛在舍衛國祇樹給孤獨園時有天子名曰迦默來詣佛所光色暉赫明照祇洹禮佛足已却坐一面而白佛言世尊云何名為難為難作爾時世尊以偈答曰學者為難作具足於戒定得離眾緣務恬靜而快樂爾時迦默天子復白佛言誠如聖教默靜為難爾時世尊復以偈答迦默汝今者難得而欲得晝夜修定意必能安靜默時迦默復白佛言心意難定世尊復以偈答定攝擾亂心決定根難住壞於死羂網能獲於聖智迦默復白佛言深嶮道岨難何由得濟渡世尊復以偈答非聖必墮嶮頹墜莫由過賢聖履嶮途安隱從中度爾時迦默聞佛所說歡喜頂禮還于天宮如是我聞一時佛在舍衛國祇樹給孤獨園時有天子名曰迦默來詣佛所光明赫然遍照祇洹禮佛足已却住一面而說偈言貪欲及瞋恚以何為根本樂不樂恐怖為是而誰耶孾孩捉母乳意覺從何生爾時世尊以偈答曰從愛至我心如尼拘陀樹根鬚從土生然後入于地各各於異處愛著生於欲亦如摩樓多纏縛覆林樹若知其根本夜叉當捨離能渡生死海度更不受有時迦默天子聞佛所說歡喜頂禮還于天宮如是我聞一時佛在舍衛國祇樹給孤獨園時有天子名曰栴檀來詣佛所光顏熾盛明照祇洹却立一面而說偈言我今問瞿曇種別大利智除去諸障蔽知見悉明了止住於何處為習何法教於後世不畏得善之果報爾時世尊以偈答曰除棄口意惡身不行非善若處於居家布施如流水信心數受戒攝念分財與天當住此處習學如上事若能勤心行後世都無畏時栴檀天子聞佛所說歡喜頂禮還于天宮如是我聞一時佛在舍衛國祇樹給孤獨園時有天子名曰栴檀來詣佛所光顏熾盛明照祇洹却立一面而說偈言云何度駛流晝夜恒精進如此駛流中濤波甚暴急無有攀挽處亦無安足地誰能處深流而不為漂沒爾時世尊以偈答曰一切戒完具定慧充其心思惟內心念此能度難度除去於欲想度有結使流盡於喜愛有處深不沈沒時栴檀天子聞佛所說歡喜頂禮還于天宮如是我聞一時佛在舍衛國祇樹給孤獨園時有天子名曰迦葉身光倍常來詣佛所所出光明遍照祇洹却坐一面而白佛言比丘我今欲說比丘勝利佛告迦葉恣汝所說爾時迦葉即說偈言比丘能具念心得善解脫諸欲有所求逮得無垢處能知於世間有垢及無垢捨離一切有亦無諸畜積是名為比丘有勝利功德時迦葉天子說此偈已歡喜頂禮還于天宮如是我聞一時佛在舍衛國祇樹給孤獨園時有一天名曰迦葉光色倍常即於其夜來詣佛所身光顯照遍于祇洹却坐一面白佛言比丘大德我今亦復欲說比丘所得功德佛言迦葉隨汝意說迦葉即說偈言比丘能具念心得善解脫願求得涅槃已知於世間解有及非有深知諸法空是名為比丘離有獲涅槃時迦葉天子說此偈已歡喜頂禮還于天宮摩佉問所害彌佉諮照明曇摩誦應作多羅詢所短極難及伏藏迦默決二疑實智及渡流栴檀之所說無垢有非有斯兩迦葉談如是我聞一時佛遊摩竭提國將欲向彼崛默夜叉宮中時崛默夜叉往詣佛所頂禮佛足在一面坐白佛言世尊唯願如來及比丘僧於今日夜在我宮宿爾時世尊默然許之時崛默夜叉為欲安置佛徒眾故即時化作五百宮殿床敷臥具皆悉備足又復化作五百火爐中火熾然都無烟氣請佛詣宮奉以上房五百比丘以次取房爾時如來入房坐已崛默夜叉在一面立而說偈言得正憶念樂憶念正亦樂志念常不忘正念得安眠正念得賢樂不害不杖捶不勝亦不負於一切眾生普皆生慈愍離一切怨憎斯乃為大樂更無有過者時崛默夜叉說此偈已歡喜頂禮而還如是我聞一時佛在白山爾時尊者象護為佛侍者於時世尊夜中經行天降微雨電光晃曜時天帝釋即便化作琉璃寶堂以覆佛上作是事已來詣佛所頂禮佛足如來經行猶未休止時彼國人若小兒啼泣不時止者輒以薄俱羅鬼而以恐之然諸佛常法師不入室弟子不得在前入房而先眠睡爾時象護作是心念今夜既久世尊不眠我當作薄俱羅鬼恐其令眠作斯念已尋便反被俱執至經行道頭而語佛言沙門沙門薄俱羅鬼來爾時佛告象護汝甚愚癡以薄俱羅鬼恐怖於我汝寧不知如來久斷驚懼毛竪一切畏耶時釋提桓因見聞是已白佛言世尊佛法之中亦有如是出家人也佛告天帝憍尸迦瞿曇種姓極為寬廓多所容納如是之人不久亦當得清淨法爾時世尊即說偈言若於自己法具行婆羅門到于彼岸者盡諸有結漏若於自己法具行婆羅門名到于彼岸觀諸受滅沒若於自己法具行婆羅門到于彼岸者觀因之盡沒若於自己法具行婆羅門能度于彼岸觀結使寂滅若於自己法具行婆羅門度于彼岸者觀生老病死若於自己法具行婆羅門度于彼岸者能度毘舍闍薄俱羅彼岸爾時帝釋聞佛所說歡喜頂禮還于天宮爾時尊者阿那律從佛遊行至彼摩竭提國鬼子母宮時阿那律中夜早起正身端坐誦法句偈及波羅延大德之偈又復高聲誦習其義及修多羅等時鬼子母所愛小子字賓伽羅啼泣墮淚時鬼子母慰撫子言道人誦經汝莫啼泣即說偈言汝賓伽羅止爾聲聽道人誦法句偈聽是偈已除破戒獲得清淨能守禁汝賓伽羅止爾聲聽道人誦法句偈聽是偈已得不殺汝賓伽羅止爾聲聽道人誦法句偈聽是偈已得實語汝賓伽羅止爾聲聽道人誦法句偈聽是偈已離鬼胎是故汝應止啼聲如是我聞一時佛在摩竭提國富那婆修夜叉母宮佛於其夜在彼宮宿其子夜叉婆修及女優怛羅夜中啼泣其母爾時慰撫男女欲令不啼即說偈言富那婆修及優怛羅汝等今者宜止啼聲佛之世雄所說法要使我得聞非父非母能脫苦惱唯有世尊善巧說法能令聞者永離諸苦一切眾生隨於欲流沒生死海我欲聽法斷斯欲流富那婆修及優怛羅是故汝等宜應默然時富那婆修即說偈言我今隨母教更不生音聲小妹優怛羅爾今亦默然願聽彼沙門說於微妙法佛於摩竭提人中最為上廣為諸眾生演說斷苦法說苦能生苦說苦出要道說賢聖八道安隱趣涅槃善哉聞沙門所說法之要母以偈答汝是知見者所說稱我心汝善讚歎彼世間之導師以汝等默故令我見四諦優怛羅後時亦當見四諦如是我聞一時佛遊摩竭提國至摩尼行夜叉宮時摩尼行夜叉共諸夜叉不在己宮集於餘處有一女人持好香華并齎美酒來至於此夜叉宮中爾時世尊處彼宮坐諸根寂定時此女人見於如來在宮中坐顏色悅豫志意湛然諸根寂定得上調心譬如金樓見斯事已即生此念我於今者便為現見摩尼行夜叉時此女人前禮佛足而說偈言汝實應供養請與我所願使汝得賢善此摩竭提人咸從汝求願汝常稱其心能與福慶祐汝今稱我願令我現在樂來世得生天爾時世尊以偈答曰汝慎莫放逸而生於憍慢常當樂信戒汝當自化度請求摩尼行彼將何所為未若汝自修生天之業緣時彼女人聞斯偈已復作是念彼必不是摩尼夜叉乃是瞿曇沙門即此女人尋以香花酒瓶屏於一處頂禮佛足合掌向佛而說偈言云何能獲得現樂後生天趣向於何事能得受快樂當作何業行我今問瞿曇云何今得樂命終得生天施與調諸根能生於快樂正見賢善俱親近於沙門正命自活者何用生于彼三十三天中彼即苦羅網汝除於欲愛至心聽我說我今當為汝說無塵垢法汝諸夜叉眾善哉聽甘露爾時世尊即為說法示教利喜如諸佛法說施論戒論生天之論欲為不淨出世為要佛知其心志意調順為說四諦苦集滅道女人意聰聞法信悟如新淨㲲易受染色即於座上見四聖諦法知法逮得於法盡法崖底斷於疑網渡疑彼岸不隨於他即起禮佛合掌而言世尊我已得出我已得出我盡形壽歸依三寶成就不殺時此女人聞法歡喜頂禮而去如是我聞一時佛遊摩竭提國至箭毛夜叉宮於夜止宿時箭毛夜叉與諸夜叉餘處聚會不在宮中時箭毛同伴其名為炙此炙夜叉見佛在於箭毛舍中詣箭毛夜叉所而語之言汝得大利如來至真等正覺今在汝宮於中止宿箭毛夜叉言彼云何在我宮宿時夜叉復語之言彼雖人類實是如來至真等正覺箭毛復言我今還宮足自別知為是如來至真等正覺為非是耶箭毛夜叉聚會既訖尋還己宮以身欲觸佛佛身轉遠即問佛言沙門今者為驚懼耶佛言我不畏汝觸極惡箭毛復言沙門我今問難汝若解釋甚善無量若不答我當破汝心令熱沸血從面而出又拔汝膊擲置婆耆河岸佛言我不見世間若天魔梵沙門婆羅門有能令我心意顛倒破我之心面出沸血能拔我膊擲置于彼婆耆岸者爾時箭毛即說偈言貪欲瞋恚以何為本樂及不樂怖畏毛竪為是何耶彼意覺者住在何處孾孩小兒云何生便知捉於乳爾時世尊以偈答曰愛從以我生如尼拘陀樹欲愛隨所著亦如摩樓多纏縛尼拘樹夜叉應當知若知其根本必能捨棄離知彼根本者能度生死海度於有駛流更不受後有時箭毛夜叉聞佛所說心開意解歡喜踊躍即受三歸如是我聞一時佛在舍衛國祇樹給孤獨園爾時優婆夷有一男兒受持八戒於戒有缺以犯戒故鬼著而狂時優婆夷即說偈言十四十五日及以月八日如來神足月清淨持八戒修行不缺減鬼神不擾亂我從羅漢所得聞如是事時有夜叉而說偈言十四十五日及以月八日神足月齋日持戒不毀缺具受八支齋鬼神不擾亂汝於羅漢所所聞皆稱實我今必當放夜叉作是語毀戒鬼擾弄若有所毀缺現在鬼神惱將來獲惡果受戒如執刀急緩俱能傷智者須菩提得中則無害不持法沙門後受地獄苦如彼拙用刀必傷於其手善捉者不傷能護沙門法後必得涅槃夜叉捉兒竟捉已尋復放時彼優婆夷尋語其子言汝今當聽我夜叉之所說諸有遲緩業梵行不清淨邪命并諂曲彼不成大果譬如拙用刀必自傷害手善持沙門法後必近涅槃如似善捉刀不自傷其手爾時優婆夷為子種種說是法已其子尋即生於厭惡既厭惡已便求出家剃除鬚髮即著法服年少出家不能深樂出家之法以不樂故便還歸家時優婆夷遙見子來舉手大喚而說偈言舍既被燒烟炎熾盛善出諸物何以復來而欲入火舍既焚燒烟炎熾盛何緣復來欲被燒害爾時其子復說偈言一切世人死必應悲號哭現在若不見亦復應啼泣母今以何故如彼餓鬼哭其母復說偈言汝以先捨欲出家為沙門汝今欲還家恐為魔所縛我今以是故是以哭於汝時優婆夷如是種種呵責其子使生厭惡爾時其子即向阿練若處精勤修道晝夜不廢獲阿羅漢如是我聞一時佛遊摩竭提國往至於彼曠野夜叉所住之宮於夜止宿時彼夜叉與諸夜叉餘處聚會不在己宮時有夜叉名曰驢駒見於如來在曠野宮宿即往於彼曠野鬼所而語之言汝獲大利如來至真等正覺在汝宮宿曠野答言彼人云何在我宮宿時驢駒夜叉復語之言雖是人類實是如來至真等正覺曠野復言汝審真實是如來至真等正覺為非是耶爾時曠野聚會已訖還於己宮既見佛已而作是言出去沙門如來爾時以彼住處故隨語出復語佛言沙門還入佛斷我慢復隨語入第二第三語佛出入佛悉隨之第四亦言沙門出去佛言汝已三請我於今者不為汝出曠野即言我欲問難汝若解釋當聽汝坐若不答我當令汝心意倒錯又破汝心使熱沸血從面而出挽汝之膊擲置婆耆河岸佛言不見世間若天若魔若梵沙門婆羅門有能以我如汝語者汝欲問者隨汝所問時曠野鬼即說偈言一切財寶中何者最為勝修行何善行能招於樂報於諸美味中何者最為勝於諸壽命中何者壽命勝爾時世尊以偈答曰於諸人中財信財第一勝修行於法者能得於快樂實語最美味智慧壽命勝時曠野夜叉復說偈言誰渡於駛流誰渡於大海誰能捨離苦誰得於清淨爾時世尊以偈答曰信能渡駛流不放逸渡海精進能離苦智慧能清淨曠野夜叉復說偈言云何能得信云何能得財云何得名稱云何得善友爾時世尊復以偈言阿羅漢得信行法得涅槃順行所應作精勤能聚財實語名遠聞廣施得親友汝可廣請問沙門婆羅門誰邊得實語離我誰有法九十六種道汝觀察諦問誰法有不害能具調順者爾時曠野復說偈言何須更問彼沙門婆羅門大精進顯示善分別說法我今念汝恩由汝示我故令我今得見無上大商主我從於今日隨所行來處城邑及聚落常當歸命佛顯示於正法時曠野夜叉聞佛所說歡喜踊躍歸依三寶并受禁戒為佛弟子如是我聞一時佛在王舍城迦蘭陀竹林爾時王園精舍有比丘尼名曰毘𠼝時彼國人一切共為俱蜜頭星會七日七夜歡娛聚集無有延請比丘尼者時有夜叉於彼毘𠼝比丘尼所生信敬心知諸國人都無請者於里巷中說斯偈言王舍城諸人一切咸醉眠毘𠼝比丘尼寂然入善定行者實是雄成就於雄法而此比丘尼善能修諸根永離於塵垢寂滅到涅槃如斯大德人宜勤加供養汝等今云何都無請命者時彼城中諸優婆塞聞是偈已各持衣服及諸餚饍而來施與彼比丘尼于時夜叉見諸人等各各供養復說偈言毘𠼝比丘尼斷除一切結優婆塞有智能施於彼食以施彼食故得大福增長毘𠼝比丘尼斷一切結使優婆塞有智能施毘𠼝衣以施彼衣故得大福增長如是我聞一時佛在王舍城迦蘭陀竹林時王園精舍有比丘尼名曰白淨爾時國人一切共作俱蜜頭星會七日七夜歡娛聚集無有請彼比丘尼者時有夜叉於白淨比丘尼所生信敬心知諸國人都無請者於里巷中說斯偈言王舍城諸人一切皆醉眠不請比丘尼修於諸根者白淨白淨法比丘尼善定永離於塵垢寂滅到涅槃如斯大德人宜勤加供養汝等今云何都無命請者時彼城中諸人聞是偈已各持衣食施比丘尼于時夜叉見得衣食復說偈言白淨比丘尼斷除於愛結優婆塞有智能施於彼食以施彼食故獲於無量福白淨比丘尼斷除於慳貪優婆塞有智能施於彼衣以施彼衣故獲於無量福如是我聞一時佛在王舍城迦蘭陀竹林時二夜叉一名七岳二名雪山此二夜叉共為親友而作誓言若汝宮中有妙寶出當語於我若我宮中有妙寶出亦當語汝時雪山夜叉宮中有千葉蓮花大如車輪紺瑠璃莖金剛為鬚雪山夜叉覩斯事已即便遣使語彼七岳言我宮中有是異物汝可來觀爾時七岳夜叉聞是語已即作心念如來世尊近在不遠可使詣雪山夜叉所言我當必詣彼往看寶華作是念已即復遣使言我此中有如來至真等正覺在此現形汝宮雖有如是寶華為何所益爾時雪山夜叉聞其使語侍從五百夜叉往詣于彼七岳夜叉所止宮中雪山夜叉向於七岳而說偈言十五日夜月圓足極淨明聞命將徒眾今故來相造應當親近誰誰是汝羅漢七岳夜叉說偈答曰如來世所尊王舍城最上說於四諦法斷除一切苦說苦從因生能生苦名習賢聖八正道趣向於寂滅彼是我羅漢汝當親近之雪山夜叉復說偈言普於群生類若有慈等心於愛不愛覺為得自在不七岳夜叉復以偈答心意極調柔於諸群萠類了知一切法為世大導師於愛不愛覺心皆得自在雪山夜叉復說偈言若能真實語終不虛妄言慈愍眾生類除斷於殺生遠離於放逸於禪而不空七岳夜叉復說偈言終不虛妄語遠離於殺害常捨諸放逸佛無不定時雪山夜叉復說偈言若不著於欲心無諸擾亂為有法眼耶盡於愚癡不能捨諸煩惱得於解脫不七岳夜叉復以偈答超出欲淤泥心淨無擾亂法眼甚清徹得盡於愚癡永離眾結使獲得於解脫雪山夜叉復說偈言誰無別離惱誰能不綺語誰見物不貪誰不生想見七岳夜叉復以偈答久斷愛別苦未曾無義言除捨貪欲心永無邪見想雪山夜叉復說偈言頗具於諸明戒行清淨不為能盡諸漏不受後有耶七岳夜叉復以偈答明行悉具足持戒行清淨久斷諸結漏永不受後有雪山夜叉復說偈言如來三業中頗具眾善行汝今得遵行讚歎真實法七岳夜叉復以偈答如來身口意具足眾善行明達悉充備我讚真實法雪山夜叉復說偈言牟尼天世雄𨄔如伊梨延少食不著味仙聖處林禪我等可共往禮敬瞿曇尊爾時七岳夜叉共雪山等將千夜叉同時俱往既到佛所各整衣服合掌敬禮而說偈言婆伽婆世雄佛陀兩足尊諸天所不知具眼悉明了爾時雪山七岳等說此偈已在一面坐雪山夜叉以偈問佛云何苦出要云何捨離苦世尊為我說苦於何處盡爾時世尊以偈答曰五欲意第六於此處離欲解脫於諸苦斯是苦出要如斯解脫苦即於苦處滅汝今問於我為汝如是說雪山夜叉復以偈問云何池流迴何處無安立苦樂於何處滅盡無有餘爾時世尊以偈答曰眼耳鼻舌身意根為第六此處池流迴此無安立處名色不起轉此處得盡滅雪山夜叉復以偈問云何世間生云何得和聚幾為世間受幾事為苦求爾時世尊以偈答曰世間從六生因六得和集從六生於受六事恒苦求雪山夜叉復以偈問云何修善法晝夜不懈怠云何度駛流無有安足處亦無所攀緣處深不沈沒爾時世尊以偈答曰一切戒無犯智慧具禪定思惟眾過患具足於念力此能度難度遠離欲和合捨諸有結使盡於歡喜有如是人名為處深不沈沒雪山夜叉復以偈問誰度於駛流孰能越大海誰能捨於苦云何得清淨爾時世尊以偈答曰信能度駛流不放逸越海精進能捨苦智慧能使淨汝詣諸沙門及諸婆羅門各各種別問誰有知法者誰能說實捨離我誰能說雪山夜叉復以偈問我今聞佛說疑網皆已除何須種別問沙門婆羅門世雄善顯示具實分別說七岳恩深重能使我得見無上大導師我今所至處城邑及聚落在在并處處日夜常歸依如來三佛陀法中之正法一千諸夜叉心各懷踊躍皆合掌向佛咸求為弟子歸依佛世尊如是我聞一時佛在王舍城迦蘭陀竹林爾時尊者舍利弗大目犍連在靈鷲山時舍利弗新剃髮竟晨朝早起正身端坐以衣覆頭當于彼時有二夜叉一名為害二名復害爾時復害見舍利弗語為害言我於今者欲以拳打剃頭沙門為害答言而此比丘有大神德汝勿為此長夜受苦第二第三亦如是諫復害故欲以拳打舍利弗以不用其所諫曉故乃至以身躬自抱捉爾時復害惡心熾盛雖聞他諫乃至抱捉都不從順即以拳打舍利弗頭既打之已復害夜叉語為害言今打比丘便為燒煮於我汝今應當救拔於我作是語時地自開裂現身陷入無間地獄爾時尊者大目揵連去舍利弗坐處不遠坐一樹下尋聞打於舍利弗聲往詣尊者舍利弗所而語之言不能堪忍受如是苦將無驚怖散壞身耶舍利弗言我身忍受都無苦痛亦不散壞尊者即讚歎言實有神德假令復害以手打彼耆闍崛山猶當碎壞而舍利弗都無異相斯二尊者作是語時爾時世尊晝在房坐以淨天耳遙聞其言即說偈言正心如大山安住無動搖諸所可染著染不染著法遠離於愛樂所謂愛樂者即是塵欲法若來加惱觸不報惱觸者是名不惱觸若如是修心終不受於苦爾時比丘聞佛所說歡喜奉行因陀羅釋迦崛默白山賓迦羅富那婆修曼遮尼羅箭毛受齋曠野及雄淨七岳并雪山害及於無害是名第十四
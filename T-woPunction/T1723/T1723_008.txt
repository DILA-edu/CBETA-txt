經諸比丘深入禪定贊曰上說宿因令念退大以就小下顯今果令知捨權以取實文分為三初法次喻後合說故初文有二初明今實後釋先權所由比丘當知下是初文又二初知機熟後說一乘此初也機熟有五一涅槃時到眾生機熟恐佛涅槃聞即深信二眾又清淨煩惱輕微漸離染故初說三乘出於濁世眾生垢重今久化之漸令離垢故名清淨三信解堅固證解證信二皆堅固非可阻壞四了達空法空法有二一生空二法空生空為所證法空為所知已證生空後聞般若知法空故五深入禪定四禪九定能入出故此依退已還發大心聲聞等說要此五具足方會二權而歸一實異則不然經便集諸菩薩得滅度耳贊曰此說一乘乘既說四而為了義說一而為方便解深密云相生勝義無自性如是我皆已顯示若不知佛此密意失壞正道不能往故於其中立一乘非有情性無差別勝鬘亦云攝受正法善男子等堪能荷負四種重任逾彼大地謂無聞非法眾生以人天善根而成熟之即是此說三中小草求聲聞者授聲聞乘求緣覺者授緣覺乘合是中草求大乘者授以大乘即是大草又云若如來隨彼意欲而方便說唯有一乘無有餘乘故知據理說一為權說四為實解深密云非有情性無差別故今此經中為化退已還發大心故說一實而二是權待根機熟五緣具足方說無有二乘而得滅度唯一佛乘得滅度耳涅槃經中說諸聲聞皆得作佛皆不作佛世尊並言不解我意故能如是了知經意亦應善順佛菩薩心然今此會多皆退性故說一實而二為權經比丘當知則便信受贊曰此釋先權所由以方便智證入眾生根性勝解由意樂小本著五欲我且拔除生死苦故授以小法令離五欲五欲即是緣五境貪故先說涅槃設化城以息苦既得涅槃已是人若聞今說一乘引至寶所即便信受經譬如五百至珍寶處贊曰下喻說中有二初喻昔權後喻今實爾時導師知此人眾下是初文有四第一初將離險喻第二所將人眾下中途方退喻第三導師多諸方便下為設化城喻第四是時疲極之眾下眾倦皆息喻前信解品喻昔權有六今此即彼然無初二以初退時猶未向小未設化城所以今略唯同後四或此第一初將離險即攝彼第一第三此中第二即攝彼第二第四此後二喻即攝彼後二開合有殊義亦無別初喻有四一欲過惡處二將往寶方三商主諳途四方行引導此初二也五百由旬者正法華云五道生死名險難惡道曠空也疎也久也遠也絕者逈也生死之中本無聖智者如空疎久遠絕逈無人甚可驚懼五怖畏等名怖畏處今又解者正法華中出險道體非釋彼數言五百者分段生死有惑業苦為三百變易生死有無明苦為二百十煩惱十業道所感十品類果皆互相資故合言五百下言過三百由旬設化城故若以五道數即為五過三惡道始入見諦未見化城云何稱入故應依後釋珍寶處者大般涅槃佛果位也喻越生死險方至佛位故經有一導師欲過此難贊曰此中有二商主諳途方行引導也導師謂佛此具五德一聰性利根故二慧擇是非故三明鑒真俗故四達無不知故五善知險道通塞之相道謂諸趣通謂斷五住塞謂起二障惑業有而為塞苦因盡而為通方行引導文意可知經所將人眾今欲退還贊曰此第二中途方退喻修大乘因未過六十劫倦修菩薩行名中路疲懈大行難修艱辛備歷名為疲極以倦時長名為疲極懼聖行海怯有進修復名怖畏由怖行大名為怖畏不能進求大菩提果經三大劫前路猶遠退大不學還住生死名今退還此乃義說非實二乘昔時白佛方退住小經導師多諸方便化作一城贊曰此下第三為設化城喻有四一假思念二設化城三勸住勿怖四說入城益此初二也攝大乘云如末尼天鼓無思成自事雖無勉勵思亦有任運思雖無實思假稱思故諸佛常六返晝夜觀眾生義如思故過三百由旬者若言五趣為五百者此過分段生死出三界故或令永出三惡趣為三百如五下分結身見等三後時說故實初已斷分段雖亦出於人天變易猶為人天趣攝不名為出若依正說分段生死有惑業苦離此三故名過三百由旬涅槃在於無學位故化作一城者本論云諸禪三昧城過彼城已令入大涅槃城故佛言施設本無實體故言化作彼證滅心相應禪定俱輕安樂能息麁重佛教之得名為化作滅理無二對種智車故名為一又雖是假人各有殊以假義同故名為一又以機學二乘證殊故下偈云息處故說二以假對真真既不二假寧不一此喻有餘涅槃惑業斷故當苦不生實得無餘餘身智在未與證名後身智亡方名為證如想受滅無為據終滿處說經告眾人言亦可得去贊曰此中有二勸住勿怖說入城益若入是城下是不須怖大而不肯修且入此城隨意所作任力所修息真顯意密設權方入益有二一得安穩樂而息眾苦二向佛位後漸可修經是時疲極之眾生安隱想贊曰此第四眾倦皆息喻有二初在有學稱心歡喜言歎心歡規免險道後成無學解脫道位前入化城得有餘滅生已度想越生死故離苦集故變易生死實未離故言生已度想生安隱想得無學故證滅道故未得大涅槃真安隱故言生安隱想遂生四智我生已盡梵行已立所作已辦不受後有勝鬘云阿羅漢不成就一切無量等功德故言得涅槃又言四智究竟得蘇息處者是佛方便有餘不了義說故此化城是佛權設正起生空智證生空理後惑不生名為入城當此之時無此二想後入世俗定却觀前位遂生此想涅槃假滅二乘證故言前入於化城二車種智本來無二子出宅車不上車是不繫出宅而索城於路施故言前入此等妨難皆如前說經爾時導師為止息耳贊曰下第二段喻今說實有二初標滅化後正告真滅化者引至大乘說二乘涅槃是假擇滅故言滅化非是實以神力滅彼化城此中語言向者大城我所化作指說化城即是滅故去寶處近者即告真也雖復無學迂迴修大因行遲於頓悟望有學迴心乃極疾故言在近經諸比丘應去應度贊曰下合說中有二初合昔權後若眾生住於二地下方合今實初文有三初合初將離險次若眾生但聞下合中途方退後佛知是心下合為說化城不合第四眾倦皆息欲明權實二道不欲正明苦息事故此初也去者向涅槃度者越生死經若眾生乃可得成贊曰此合中途方退若但讚佛乘眾生不能以是得度久受勤苦故遂便退失佛道長遠倦時長故久受勤苦怖行大故經佛知是心說二涅槃贊曰此合為說化城怯弱大乘下劣樂小故於中道說二涅槃二機所學二智所證名二涅槃二涅槃體但是有餘非說有餘無餘為二前言一城以假對真化是一故以理對事理無異故今對根機修因證智名二涅槃亦不相違經若眾生分別說三贊曰下合今實有二初法說滅化告真後合說滅化告真此初分二初說彼非真後說二乘意汝等所作未辦者勝鬘云阿羅漢辟支佛有餘生法不盡故有生有餘梵行不成故不純事不究竟故當有所作不度彼故當有所斷以不斷故去涅槃界遠所作未辦即當有所作道聖諦也猶有法空道諦之智當所作故舉此攝餘亦應所學汝之梵行已立滅諦之智證有餘涅槃之地近於佛慧所得非真有餘梵行不成故不純謂所知障未滅無住涅槃猶未得故當觀察籌量苦集二智亦復非真故所得涅槃非真實也況初說二乘意云但是如來方便之力經如彼導師我化作耳贊曰此合說滅化告真經爾時世尊更雨新好者贊曰下四十九頌半分二初三十頌半頌前初說宿因令念退大以就小大通智勝如來事十九頌頌顯今果令知捨權以取實化城喻事初文復二初二十八頌半頌昔因緣後之二頌結誡勿怖初復分二初二十七頌半頌會自身事後一頌頌會弟子事初文長行有二初說佛滅久近後正明彼事今唯頌後初已頌訖彼事長行有四今此亦然初四頌明佛壽成道第二次十三頌轉正法輪第三次九頌半子繼傳燈第四後有一頌會成今佛初中有二初三頌法不現前後一頌明佛成道不頌佛壽初中復二初一頌法不現前後二頌華樂供養此即二文不頌敷座長行唯有梵天雨華此加八部經過十小劫已心皆懷踊躍贊曰明佛成道經彼佛十六子震動於一切贊曰下第二段十三頌轉正法輪有二初八頌請後五頌正轉請中有二初三頌十六子請無供養也後五頌諸梵王請此初也經東方諸世界受請默然坐贊曰下五頌梵王請初三頌東方後二餘方此初也文亦有四准前可知經三方及四維轉無上法輪贊曰餘方請也經無量慧世尊汝等應當知贊曰下五頌正轉有二初二頌許可正說後三頌眾生獲益此初也無明至老死皆從生緣有者此釋長行無明緣行行緣識乃至生緣老死義此言生者不是生支是能生生此言有者不是有支是有無有謂如行支從無明支能生緣故方有其識支體從前行支能生緣故有乃至老死從前生支能生之緣故有不是無因不平等因之所生起皆從緣生故即顯無明從老死能生之緣故有輪轉無窮故名緣起經宣暢是法時不能得其邊贊曰眾生獲益也初頌第一會次頌第二會後頌第三第四會姟音古哀反數也風俗通十千曰萬十萬曰億十億曰兆十兆曰京十京曰姟猶大數也即前長行六百萬億那由他那由他姟也經時十六王子慧眼第一淨贊曰下第三段子繼傳燈長行有五此中有四初二頌出家啟請次二頌半佛許正說次有四頌諸子傳燈後有一頌所化常益此初也唯無第四佛起讚歎營衛翊從即臣佐也經佛知童子心如恒河沙偈贊曰第二佛許正說經彼佛說經已恒河沙等眾贊曰第三諸子傳燈有三初一頌佛入寂定次二頌諸子傳燈後一頌所度多少經彼佛滅度後常與師俱生贊曰第四所化常益經是十六沙彌各得成正覺贊曰第四大段會成今佛上來四段二十七頌半合是第一會自身事經爾時聞法者漸教以佛道贊曰此第二大段一頌會弟子事合二十八頌半頌昔因緣退大就小經我在十六數慎勿懷驚懼贊曰第二大段結成今說誡勿驚怖上合三十頌半說宿因緣令念退大以就小大通佛事經譬如險惡道在險濟眾難贊曰下第二大段有十九頌頌顯今果令知捨權以取實化城喻事分二初十一頌半頌喻說後七頌半頌合說不頌法說初文復二初九頌頌昔說權喻後二頌半頌今說實喻初文有四初三頌初將離險喻次一頌中途方退喻次四頌為設化城喻後一頌眾倦皆息喻此初有三初一頌道險多難次一頌欲過路遙後一頌導師濟難多毒獸者煩惱惡業果也無水者無佛法教無草者無佛理義佛大導師在生死險濟眾人難經眾人皆疲倦於此欲退還贊曰第二中途方退喻經導師作是念而失大珍寶贊曰下第三有四頌為設化城喻分三初一頌起念次二頌化作後一頌勸入此初也經尋時思方便男女皆充滿贊曰第二化作也城郭者有餘涅槃城即是郭其中眾生畢竟空為舍宅無垢稱云思空勝義舍覺品華莊嚴總持為園苑大法為林樹九定為渠流八解為浴池三解脫門為重門重門即高樓閣高逾外道生死表故入空舍故真實諦法為男生空真智是慈悲心為女撫養群生故依無垢稱經以釋此義經即作是化已各可隨所樂贊曰第三勸入也經諸人既入城自謂已得度贊曰第四眾倦皆息喻經導師知息已當共至寶所贊曰此第二段頌今說實喻初一頌標滅化後一頌半正告真經我亦復如是所作皆已辦贊曰下第二大段有七頌半合說中分二初二頌半頌合昔權後有五頌頌合今說實此初也初半頌初將離險次一頌中途方退後一頌為設化城經既知到涅槃為說真實法贊曰下有五頌頌合今說實有三初一頌標今說實次三頌勸捨權就實後一頌結之此初也經諸佛方便力乃是真實滅贊曰此勸捨權以就實初一頌半勸捨權後一頌半勸取實經諸佛之導師引入於佛慧贊曰此結成前三門分別一來意二釋名三解妨來意有四一者上根之徒一聞法而便記中根之輩再聞法而與記今下根之儔三周聞法既能悟解所以與記故此品來二者論云為除七種具足煩惱性眾生有七種增上慢中第五無定人於下劣心生虛妄解起增上慢為此說繫寶珠喻謂彼散亂心實無有定過去雖有大乘善根而不自覺知彼不求大乘於下劣心生虛妄解以為第一乘對治此故說繫寶珠喻故論又云第五人者顯示過去善根令憶念教入三昧故此是有學及凡夫未得定心執二乘道以為究竟不知過去大乘善根今令入定憶念彼時大乘善根如醉酒臥密繫寶珠故此品來三者十無上中第四令解無上說繫珠喻謂說往緣令生覺解知有大乘善根妙寶故此品來是義殘也四者論解授記有六處示現一別記舍利弗及四大聲聞是二同記富樓那等五百及千二百共同一號非眾所知俱時與記故此品來然滿慈名法明餘名普明明義同故多同名故名為同記釋名者受音植酉反玉篇容納也領也得也五百者數弟子者人受記者事從三以得名五百弟子受納佛記記之受名受記依主釋也解妨者問十無上中七喻之中皆言繫寶珠何故不以為名以受記為目答根熟發心即為記別後方說喻繫於寶珠從初為名故名受記問上根等領並在記前何因五百領悟在受記後謂繫寶珠是五百弟子之領悟也答上中不待受記聞說而便領解下根稟性既遲因記方生喜意喜意既發方申領悟故與前二領解不同又下根滿慈已前領悟五百下品記訖更申明本意領悟深重非時始領先已領故問此品之中滿慈及一千二百同皆得記何故唯記五百為名答有四解一云五百在會現前得記千二百人有不在會不現前故二云五百佛自與記千二百人佛於偈中令傳為記三云五百人佛與別記謂轉次授記等別說其相貌千二百人佛但總記不別顯相四云其五百人能生領解說繫寶珠喻千二百人無別領悟滿慈一人少故不說故但以五百為品名以全數故不以千二百等為品號數不全故經爾時富樓那神通之力贊曰此品大文分三第三周說法有四已上佛說故下有三初滿慈心念領解次爾時佛告下世尊發言印述後諸比丘富樓那亦於七佛下正為授記一人為首餘亦理同略舉一隅三隅返故初文有二初明領解虔恭後明心念領解初文復二初明所領後明虔恭此初也所領有四一領說法近領化城寶所遠領方便品下初權後實二領授記近領授記品末云我諸弟子威德具足其數五百皆當授記於未來世咸得作佛遠領鶖子已下授記三領宿世因緣近領十六王子近事遠領鶖子方便品云世世已曾從佛受化譬喻品言我昔教汝志願佛道四領神通近領前品中設化城是神境智作證通中語能化設之大通佛十劫坐於道場震動十方放光遠照十方梵王觀光來集等事遠領釋迦初時召集動地雨華放光遠照乃至方便品云作此思惟時梵音慰喻我善哉釋迦文等皆是諸佛之神通也經得未曾有目不暫捨贊曰此明虔恭有八一得希法二心淨三踊躍四從坐起五到佛前六禮足七却住八瞻仰經而作是念深心本願贊曰此明心念領解初讚佛上德後申一心領解領解之情謂知及欲事既非一能深且廣言不能宣佛知我心何假具述經爾時佛告彌多羅尼子不贊曰下第三周第三大段世尊發言印述有三初問眾見不次我常稱其下歎其今德後汝等勿謂下談其往德此初也見是識義非是眾人眼所不見但意不識德行如何又見者看義現前立住汝等看不又雖眾見未必存心今欲說其德行問眾見不欲令眾生熟視瞻覩聽察德行故言見不經我常稱其種種功德贊曰下歎今德有二初歎人後歎德歎德有二初總後別此歎人及總歎德經精勤護持言論之辨贊曰此別歎德有五一助宣正法二能於四眾示教利喜三能釋佛法四利益同行五言辨高峻饒多也豐厚也益也餘也經汝等勿謂亦最第一贊曰下談往德有十此中有二一護助宣法為護法城受持正法攝受正法二成勝人經又於諸佛無有疑惑贊曰此有四德一解二空即空觀有故二得四辨住善慧地故三常審宣說順所證故離所詮故四無疑惑理事二疑並已盡故經具足菩薩百千眾生贊曰此有三德一具神通法雲地中大事業故二修梵行常持菩薩三聚戒故三隱行大利以小乘法利益眾生經又化無量教化眾生贊曰此中一德故攝論云化故說一乘即佛菩薩化作聲聞引接同類令發大心亦即楞伽云經於多劫耽三昧酒醉後從彼起方發大心勸餘聲聞我無量百返曾於聲聞無餘依涅槃而般涅槃以彼非真滅我從彼起故於今者還發大心汝等云何今猶住小如是等義如前一乘章此德有二一利他行化他令立無上菩提二即由利他成自利行為淨佛土常作佛事經諸比丘亦復第一贊曰下第三周第四大段正為授記有二初授滿慈記後授五百記初記又二初記因後記果記因有六此初記成勝人七佛者即過去七佛前劫有三謂毘鉢尸佛尸棄佛毘濕縛浮佛賢劫有四謂迦路迦村陀佛迦路迦牟尼佛迦葉波佛釋迦牟尼佛辨賢劫等義並如彌勒上生疏說此為總陳過去七佛今於我者現在別陳經而皆護持三菩提贊曰此有二記一護助宣法二化立菩提經為淨佛土菩薩之道贊曰此有三記一常勤二利生三具菩薩道經過無量佛世尊贊曰下果記有六此名號也明解法義故名法明經其佛以充滿其中贊曰下第二土相有二初顯後結顯中有六此中有二一寬狹二相狀相狀有三一寶地二地平陵者玉篇大阜也又丘陵塚也㵎水名也廣深四尺即名為溝壑谷也深也坑也虛也窟室也三臺觀經諸天宮殿無有婬欲贊曰此中有一有善無惡有四一天近二相見三無惡道女人四無欲化生經得大神通而自莊嚴贊曰此中亦一人天之相有七一得通二身光三飛行四志固五精進六智慧七相好經其國眾生禪悅食贊曰此唯有一謂食任持此說二食佛地經說二廣大法味喜樂所持無垢稱云既飡不死法還飲解脫味餘經說四謂段觸思識攝論說四一不清淨二清淨三淨不淨四示現依止住食增壹阿含經說九食四是世間食五是出世間食何等四種世間之食謂段食觸食思食識食廣說其相云何五種出世間食一禪食二願食三念食四八解脫食五喜食常共專念除捨四種世間之食求於五種出世間食無漏之法破裂有漏非有漏食有漏之法違害無漏非無漏食實各名食暫爾資持可假名食究竟即非此及佛地無垢稱經唯說無漏非有漏食餘處說四唯有漏食非無漏食阿含說九通二種食攝論說四依人辨食非是法食異佛地法味所生喜樂即此法喜此依初得唯在意識欲界緣教但言喜食彼依後時亦通六識通色界有故開喜樂此合名喜適悅同故彼但約外緣不說禪悅禪悅即是輕安樂食此通說內緣故兼說禪悅此依初得唯在意識但喜名食彼無垢稱經假實有為無為二勝為食解脫苦故名解脫食真如理性名不死食二永資益故偏說之餘經說四謂段等者唯說有漏能長氣力能長喜樂能長希望能攝諸根大種造色并壽與煖相續不壞又身受法心此四如次長有漏身觀入念住故但有四阿含說九有漏無漏二合說故後五之中禪喜二種即此二食能長法身資益勝故所以偏說願念解脫雖亦實有資長之義彼名為食以非殊勝通一切有緣外內生劣於法禪故此等經略而不說經有無量及八解脫贊曰此中唯一謂三乘眷屬菩薩三德聲聞三德經其佛國土莊嚴成就贊曰此結土相經劫名寶明遍滿其國贊曰此有四記一劫二國三壽四塔經爾時世尊化諸眾生類贊曰二十一頌半分二初十二頌頌上佛印述後九頌半頌正為記初文又二初七頌頌歎今德後五頌頌歎往德不頌問眾理雖但頌今德文勢似頌一切應化弟子初文有三初二頌半標舉次三頌釋成後一頌半結略此初也經自說是聲聞又現邪見相贊曰釋成有二初一頌半示住聲聞去佛道遠化諸眾生後一頌半示現處小實淨佛土經我弟子如是心則懷疑惑贊曰此結略也經今此富樓那多聞有智慧贊曰下五頌頌往德有十種此中有三一護法二勝人三多聞有智慧長行所無經所說無所畏而自淨佛土贊曰此中有七一能說二得通三具無礙解四識根五說淨法六為大益七淨佛土經未來亦供養護持法寶藏贊曰下九頌半頌授記中有二常二頌半因記後之七頌果記此初有六一供佛二宣法三淨佛土四說法五利生六護法經其後得成佛亦無諸惡道贊曰下果記有二初五頌半頌記後一頌半結略此初有四一自體二國名三劫名四土相菩薩眾甚多下皆土所攝准前所說故經富樓那比丘我今但略說贊曰結略也觀此文意授八地已上報佛土記經爾時千二百不亦快乎贊曰下第二大段五百人記有四一心悕二許可三正記四悔領此初也經佛知此等三菩提記贊曰二許可也經於此眾中佛世尊贊曰三正為記有二初現前記後頌中末後一頌半不現前記初文有二初長行後偈頌長行有二初陳如後五百此初也經其五百名曰普明贊曰此記五百有二解一云即千二百中五百也二云別也前解為正迦留陀夷此云黑光優陀夷此云出現周陀此云蛇奴莎伽陀正云娑婆揭多此云善來餘如前釋經爾時世尊故號為普明贊曰十一頌分二初九頌半頌現前記後一頌半頌不現前記初九頌半頌前記中六頌頌陳如記後三頌半頌五百記初中有五此文有二一頌時一頌半自體經其國土清淨法滅天人憂贊曰此中有三一句國土二頌一句眷屬後一頌住壽經其五百比丘皆如上所說贊曰此五百記有三三句自體一頌一句傳記一頌半結類經迦葉汝已知汝當為宣說贊曰此第二段不現前記授千二百人中不在會者經爾時五百悔過自責贊曰第四悔領有二初標歡喜悔責後申言悔責此初也經世尊小智為足贊曰下申言悔責有二長行偈頌長行有二初自責後領解此初也初標後釋經世尊與之而去贊曰領解有二初喻後合喻中有二初領昔權後領今實於後親友會遇見之下是初文有三一領初將離險二其人醉臥下領中途方退三起已遊行下領為設化城不領第四眾倦皆息此初也即十六王子等所最初相逢有人者自喻己身親友家者喻前王子真善友故友同志也親也禮記云僚友稱其俤執友稱其仁鄭玄僚友同官執友同志前以佛法為國大乘為城中道大乘為舍今此家者即是彼舍從生死中往佛法故時猶凡夫煩惱未斷無明所纏惛醉迷心當寢生死雖遇佛法猶名醉臥是時王子此化緣息餘處行化名官事當行亦如汎駃舟而東邁矚凝沼而西流其實不行自行背真遂謂佛去華嚴經說有十種行一聞法行二說法行三不隨貪瞋癡行四欲界行五色無色界三昧行六義法行七一切趣行八一切佛剎行九菩薩行十成滿諸佛行隨應當釋此為十方法王佛法而往他化故言官事當行以無價寶珠謂大菩提心寶珠有三一水清二如意三吐金吐金有三一下品吐一得千倍二中品吐一得萬倍三上品吐一得無量倍喻於一乘能出三乘從小至大如次配之水清總喻佛法清煩惱故如意喻大菩提心隨求皆滿故今取此為喻衣謂意識繫謂熏習教之發心已他方行化名與而去經其人醉臥都不覺知贊曰第二領中途方退當時猶為煩惱惛醉雖臥大乘親友之舍不自覺知有菩提心珠唯識引經惛醉纏心曾無醒覺彼以末那相應無明名為醉體今以第六不共無明正為醉體在異生位起遊行故經起已遊行便以為足贊曰第三領為設化城既退大心起規勝法名為遊行遂至二乘佛法之中名為他國非曾生長故昔在生死名自國故處大乘中名親友舍若發心已佛法內人以佛法為自國生死為他國故前說言久住他國五十餘年未發心前佛法外人以生死為自國佛法為他國即此文是亦同涅槃經所說也或以大乘為父舍小乘為他國求正法味名為衣食勵己精勤以規正法名勤力求甚大艱辛此在二乘因位捨五欲樂放逸具故少有所得二乘菩提更不進求便以為足生已度想安隱想故經於後親友乃至如是贊曰下第二段領今說實有二初領滅化後領說實此初也何故為求無漏衣食而枉至於二乘地耶如是艱辛得小果利此非實耳經我昔欲令甚為癡也贊曰下領正說實有三初說剏遇次責住權後令取實此初二也五欲樂者即五安樂一自性樂二因樂三受斷樂四苦對治樂五無惱害樂或佛果五法清淨法界及四智品或是大乘無漏五蘊謂戒身等我昔為令汝得此樂故繫無價珠菩提妙因熏汝之心識衣裏現在責住權云而汝不知虛自憂勞以求自利法執不滅不求五樂甚為癡也經汝今可以無所乏短贊曰此令取實貿音莫候反換易也交易物為貿字從貝從卯卯音酉有作貿玉篇歌雅反人姓也非此義今從莫侯反不知貿字所出以貿易者用初心小寶珠親近諸佛聞熏正法更增善根易取大乘上位福智大如意珠貴珍寶也一得已後常可如意無所乏短眾德滿故經佛亦如是一切智心贊曰下合中有二初合領昔權後今者世尊下合領今實初文亦三此合初將離險經而尋廢忘不知不覺贊曰二合領中途方退經既得阿羅漢道猶在不失贊曰三合領為設化城修行規覓聖法財寶之時虛費功力名資生艱難艱土難治也釋名艱根也如物根耳難憚也人所忌憚得阿羅漢謂得道滿少謂為足昔因本願今者猶在今時熟故經今者世尊實得滅度贊曰下合領今說實有二初合領滅化後合領說實此初也示二涅槃為佛之因故言令汝種佛善根示涅槃相經世尊得未曾有贊曰此合領今說實喜得未曾有經爾時阿若憍陳如等便自以為足贊曰十二頌半分二初二頌半頌悔責後十頌領解此初也初一頌標禮後一頌半自責經譬如貧窮人時臥不覺知贊曰下頌領解為二初六頌頌喻領後四頌頌合領初復為二初四頌頌領昔權喻後二頌頌領今說實喻領權為三此文有二初七句領初教發心喻次一句領中途方退喻從生死中至大乘舍故名為往法財無量故名大富以教法為膳菩提心為珠雖遇大乘猶無明醉故臥不覺經是人既已起有無價寶珠贊曰三領為設化城喻退大已後從生死起往二乘國經與珠之親友五欲而自恣贊曰領今說實喻初頌示往因滅化顯真後頌明生歡喜雖現未富當富諸財未得五欲如得無異如見樹居白鷺表水非無故經我等亦如是自足不求餘贊曰下四頌合領有二初二頌頌合領昔權後二頌頌合領今說實此初也初一頌頌合領初將離險次半頌頌合領中途方退後半頌頌合領為設化城經今佛覺悟我身心遍歡喜贊曰二頌合領今說實為二初一頌頌合領滅化顯真後一頌頌以生歡喜三門分別一來意二釋名三解妨來意有二一者下根之徒略有二類名高之輩前品與記名非高輩此品與記故此品來二者佛與記中上與同記此與後記故此品來釋名者趣求進習名學進習止滿名無學今佛與彼記名授學無學人記品解妨者問何故為中根記合為一品為下根記分二品耶答高名之記一異二同滿慈陳如二類別故非高名輩一同二異二千阿難等兩類別故由此兩類分成二品中性不然高名之中滿慈為化下名之輩阿難為化故也經爾時阿難不亦快乎贊曰此品有二初眾自希望後佛為記別初文有二初二人希請後二千希請初中復二一心念二申言此初也經即從座起我等所歸贊曰下申言有三初陳已有分以歸佛次述二人合記所由後正申請此初也經又我等是佛之子贊曰此述二人合記所由經若佛見授眾望亦足贊曰正申請記經爾時學無學住立一面贊曰此二千希請袒音徒旱反裼也肉袒脫膊也經爾時佛告世尊贊曰下第二段佛為記別有三初記阿難次記羅睺後記二千初記有四一佛記二眾疑三佛知告之四阿難證說佛記初長行有八一佛名二因行三利益四國名五土相六劫名七住壽八讚歎此初也由持法藏智如海深而叵測名如山高而難仰名山海慧所得神通縱任專擅名自在無所障礙故名通王經當供養三菩提贊曰此記因行經教化二十妙音遍滿贊曰此有四記一利益二國名三土相四劫名經其佛壽命復倍正法贊曰此記住壽經阿難稱其功德贊曰此記讚歎經爾時世尊然後成正覺贊曰此一頌因記後四頌果記經號曰山海慧種佛道因緣贊曰果記有六初半頌名次一句土相一句國名半頌利益半頌讚歎二頌住壽利益眾生修佛因行經爾時會中得如是決贊曰第二眾疑經爾時世尊三菩提心贊曰下第三佛知告之有三初說始因次陳後行後結得記此初也俱舍論說釋迦初逢釋迦發心如彼頌曰於三無數劫逆次逢勝觀燃燈寶髻佛初釋迦牟尼今說中途隨一所逢之佛非最初也經阿難常樂故獲斯記贊曰此陳後行及結得記故華嚴云譬如貧窮人晝夜數他寶自為半錢分多聞亦如是等故不唯多聞便能超越要行助故即彼經云若欲求除滅無量諸過惡應當一切時發勇猛大精進亦不唯彼行即得菩提要假多聞為導引故復如經云多聞能引樂多聞攝眾善多聞捨無義多聞得涅槃故知此文據一相論四意趣中眾生意樂意趣於一善根或讚或毀化不定故然諸佛因行初地已往德力皆齊成佛之相亦復如是但以本願有異宜見不同故有差別故此結言本願如是經阿難亦識本願贊曰第四阿難證說有二初經家敘證後彼自陳說此初也經爾時阿難護持諸佛法贊曰彼自陳說顯自位高示化為侍故言方便經爾時佛告猶如今也贊曰下第二羅睺羅記長行有四一名二因三例前四繼嗣此初二記經是蹈七寶華三菩提贊曰此後二記蹈音徒倒反玉篇踐也履行也釋名云蹈道也以足踐之如道經爾時世尊一心求佛道贊曰四頌為四一常為我子二為諸佛子三陳密行四說勝因此初二也佛有三子此大云長經羅睺羅密行以來無上道贊曰此後二也尊者留身瞻部不入涅槃即今西方時有見者經爾時世尊二千人不贊曰第三為二千記有四一佛見問二阿難答三正記別四二千喜領此初也柔軟者調順根熟寂然者心澄妙理清淨者非惑所惱一心者更不異思經唯然已見贊曰此阿難答經阿難護持法藏贊曰下記長行有二一記因二記果此初也經末後同時皆悉同等贊曰下果記有二一名同二餘同經爾時世尊後當成正覺贊曰五頌為五此有二一頌標一頌因經各於十方國漸入於涅槃贊曰此有三一頌標名同一頌名土等同一頌神用名同長行所無經爾時學無學如甘露見灌贊曰第四二千喜領三門分別一來意二釋名三解妨來意有三一者上來最初一品序述因由次有八品名為正宗前引信解品云今此經中唯說一乘此品又云開方便門顯真實相即以一乘正為經宗逗二乘者不定姓又并授記訖後十九品名為流通流通此經非正逗二乘退大心者更無開權顯實正說一乘之處雖此品及持品漸有八部比丘尼等授記因言總記非更說一乘進令修學而與記故皆是流通流通之中分之為三初之四品讚重流通讚法讚人可尊可重令生喜仰次之七品學行流通學弘此經正行助行令無傷毀後之八品付受流通示相付囑稟命行故亦即三周說流通也問餘經流通文少義略今此經內因何廣哉答此品下云我所說經無量千億其中此經最難信解諸佛祕要常自守護從昔已來未曾顯說義旨深遠生信者少故此流通多於餘經又化大機易可成熟化迴心類稍難信解故多流通種種勸勵初之四品讚重流通中初三品讚重後持品流通初三品中法師一品顯於此經若人若法俱可尊重可軌可模寶塔一品顯法可重說此經處塔涌聞法天授一品雖亦明法意明能弘經人其人可重為重法故於其人所不悋軀命以身為床其持一品既矚此三讚重義廣遂願弘通故此四品名讚重流通餘二流通至文當釋此乃最初品之來意二者說十九品名為正宗初十二品明一乘境中分二上來八品正明權實三根得記次下四品歎人美法勸募持行科判四品不異流通故此品來三者論中有七喻三平等十無上第十示現勝妙力無上故餘殘脩多羅說即是論云已下示二種力一法力二修行力法力有五一證二信三供養四聞法五讀誦持說初四俱彌勒品即分別功德品及隨喜功德品是俱告彌勒故後一常精進品即法師功德品是告常精進故修行力有七一持力二說力三行苦行力四教化眾生行苦行力五護眾生諸難力六功德勝力七護法力持力有三品法師安樂行持品初法師品總明能持所持人之與法次安樂行明持經者所修行法後持品明能持者故三皆名持力上辨權實正逗二乘之機未說能持所持可尊可重今明此義故此品來釋名者可軌可持名之為法可習可範目之為師此教可軌此理可持雙名為法此法可習名為法師故涅槃云諸佛所師所謂法也遺教經言波羅提木叉是汝大師此品之中讚經可重法即是師故名法師此法為法師能學法者可為摸範訓匠群物有法之師名為法師此人法師此品廣明名法師品品下雙說法及學者並名法師義通為勝釋妨難者問為佛前佛後弘持此者並名法師為但滅後答俱名法師此中多以滅後名為法師其現在得弟子之稱然現得記此中亦說名法師故又以現在受持者易略而不說滅後持者甚為難故所以獨得法師之名又現習學者名為弟子其八部等亦名法師問持品亦持此經又亦可軌何故此品獨名法師答雖標總稱即是別名無別能故餘品更有別義可名況於此中雙歎人法俱可師故又持品現在說法名持此說滅後勸歎勝能名法師品問此品亦有授記何故不名授記品答以少略故從多為品經爾時世尊三菩提贊曰此品之中大文分二初一段長行及頌明人法師後一段長行及頌明法法師初文有二初明對佛現前法師後明不對佛前法師此初也以藥王久持此經燃身供養故呼藥王名因藥王告八萬者意正告彼授彼記故所記眾中有八部四眾三乘類別辨中邊論有十法行於一一行皆有四行一自作二勸他三讚歎四慶慰今隨喜者即是讚歎舉一例餘由小善根得菩提者只如日光初𣍧即有去暗之功智景創暉遂有斷癡之勢亦如雲霞始布有資萬卉之能慈悲肇興帶蔭群生之氣故也隨喜一句當得菩提信學此經定證何惑經佛告藥王三菩提記贊曰下明不對佛前法師有二初明聞已傍隨喜者後明正行六種法師此初也正樂聽聞功德無量今但舉一聞隨喜者例餘自作勸他慶慰功德何窮又上解初學法師下解久學法師大菩薩故經若復有人合掌恭敬贊曰下明正行六種法師有二初明正行六種法師悲願來此後我滅度後能竊為一人說法華經下明六種法師可尊可種初中復二初明於一句偈法行後何況盡能受持下明於多法行初中復二初標行六行者於諸佛所成就悲願生此人間後若有人問何等眾生下顯是勝因來世作佛初中復二初明六種法師後明悲願來生此初也六法師者一受持二讀三誦四解說五書寫六供養此明初五法師於經一偈行後一法師行供養行於經一偈及於一卷皆行供養種種下財供養也始從敬視如佛乃至合掌恭敬合有十三其尊重敬視如佛意業合掌恭敬身業二種內財前隨喜語業餘是外財十法行者謂書寫供養施他聽聞披讀受持正開演諷誦及思修此舉易行且說六種其餘四種施他聽聞思惟修習應皆行之難故不說於經卷云供養餘五於一偈者互影彰故輕重異故易難別故經藥王當知生此人間贊曰此明悲願來生此間計位觀因不應來故經藥王若有人問必得作佛贊曰下顯是勝因來世作佛有二初標後釋此初也經何以故而供養之贊曰下釋有二初顯人尊可為供養後顯位高悲願生此此初也瞻視也奉敬也深契佛心妙達理故由是勝因當得成佛利益大故經當知此人妙法華經贊曰此顯位高悲願生此能說此經是聖者故不爾云何名大菩薩或即凡夫久修學者簡異二乘及初學者名大菩薩菩薩名通二乘人有及初學故或成就發心菩提當得勝果已成因故能說是經經何況盡能廣演此經贊曰此明於多法行捨淨業果淨土天上及上二界而不往生生此處故智度論云不退菩薩深愛法故聞則深心身毛皆竪念佛慈悲則惻愴泣淚若聞深法則大歡喜譬如軍敗怖懼倒地悶絕死者親族見之欲知活者以杖鞭之則起隱軫不起隱軫即知不活菩薩亦爾若聞說佛功德妙理歡喜毛竪色異悲泣當知此輩必得菩提異此聞經都無異相當知此輩無菩提分般若論云福不趣菩提二能趣菩提何況於此盡能受持非大菩薩無是哀愍經若是善男子廣為人說贊曰下明六種法師可尊可重文分為二初明五可尊後釋所以五可尊者一說者為佛使二毀者罪過佛三讀誦佛莊嚴四在處應讚禮五應四事供養此初也三業順佛故成佛使等使者意業遣者語業事者身業又傳佛教名使用佛語名遣同佛行名事世尊三業所為所作皆以此法利眾生故竊說一句當同佛業公然多說理愜佛行經藥王若有惡人其罪甚重贊曰二毀者罪過佛惡世損多故大集經云毀罵犯戒比丘過出萬億佛身血大般若勝天王會云若殺大千界微塵數佛得罪尚輕毀謗此經罪過於彼永入地獄無有出期今毀讀誦者亦復如是若損害佛不損二利行佛不生惱故損讀誦者損二利之行生煩惱故又雖毀佛佛無愛憎不廢說經利益彌廣若毀讀誦者為有怨親廢其修習又罵佛甚為難罵讀誦者甚為易誡其勿爾故作是說又佛在時眾生根勝雖有罵佛不退善心雖自損深損他淺故佛無已後眾生垢重毀持經者一切聞已多退道心自他損重故作是說華手經云若人壞亂菩提心者乃為毀滅一切眾生大法光明罪過五無間五無間逆不毀壞一切佛法故毀菩提心者則為毀壞一切佛法又佛滅後依法讀誦甚為難有能為惡世眾生善友故毀罵者罪過罵佛呰音茲此反毀作訛玉篇口毀曰呰呵也經藥王肩所荷擔贊曰三讀誦佛莊嚴具佛眾德故讀誦此經當具相好等一切莊嚴故華嚴經說菩薩有十種莊嚴一大慈莊嚴救護一切眾生故二大悲莊嚴堪忍一切故三大願莊嚴所可發願悉究竟故四迴向莊嚴建立一切諸佛功德妙莊嚴故五功德莊嚴饒益一切眾生故六波羅蜜莊嚴度脫一切眾生故七智慧莊嚴除滅一切眾生煩惱愚癡闇故八方便莊嚴出生善門諸善根故九一切智心堅固不亂莊嚴不樂異乘故十決定莊嚴於正法中滅疑惑故勝鬘經說攝受正法善男子荷負重任不但持經者能擔四生亦為佛肩之所荷擔佛所重故稱佛心故為有二義一作二被上來被義言作義者即是自肩亦擔如來肩所荷擔大菩提也即為荷擔阿耨菩提故荷音胡歌反玉篇又何可反擔也揭也負也經其所至方應以奉獻贊曰四在處應讚禮人尊處勝故五應四事供養真實福田故堪受妙供故饌飲食也具食也或為撰字經所以者何三菩提故贊曰此釋所以由此法華最深密故不付阿難唯付藥王等極祕密故譬如用毒為藥大醫所堪小師不能故付菩薩不付聲聞化聲聞故故說此時須臾得聞當得究竟大菩提也言契真故自得果故令他得故經爾時世尊并供養持者贊曰下十六頌分三初二頌總敘法師可尊應可供養之所由次十三頌頌前法師之德後一頌結成法勝故人可尊此初分二初一頌得任運智即真智性二空真理後一頌得真智相一切種即後得智及智慧即根本智分為二故勸自受持并供持者於自然智但勸供養明自受持得之何惑經若有能受持廣說無上法贊曰下十三頌頌前法師之德中分二初三頌歎法師勝後十頌頌可尊可重此初為三初頌佛使次頌捨淨土後頌隨願自在經應以天華香供養說法者贊曰下十頌頌可尊可重分二初四頌正歎法師可尊可重後六頌校量罪福勸生尊重初四頌為二一頌重說法三頌重受持此初也以說法者自然必得勝妙果報故略讚之如契經說若有戒足雖羸劣而能辨說利多人如佛大師應供養愛彼善說故相似俱舍亦云父母病法師最後身菩薩設非得聖者施果亦無量經吾滅後惡世行於如來事贊曰此三頌重受持一頌勸敬一頌供養一頌佛使演說讀誦等皆是受持經經若於一劫中其罪復過彼贊曰下六頌挍量罪福勸生尊重為二初二頌挍量罪後四頌挍量福此初也經有人求佛道其福復過彼贊曰下四頌分二初二頌對佛挍量後二頌聞法挍量供養此初也讚佛易故心輕利少讚持者難故心重利多自他有多少故如前准解經於八十億劫我今獲大利贊曰此以聞法挍量供養財供法供有優劣故法供養者謂聞法故經藥王今告汝法華最第一贊曰第三大段顯法勝故人成可尊經爾時佛復告難信難解贊曰下第二段明法法師中初長行後偈頌長行有三初明法難信解勿妄宣傳次在在處處若說若讀者下明是法身舍利應可供養後若有善男子善女人如來滅後欲為四眾下明說法儀則初中復二初明法法師深妙後明由此人法師復成勝德初中復二初法難信解後勿妄宣傳此初也三世經中此難信解令捨權以就實無生而有生故知難信道理幽玄迂迴而方證故知難解經藥王此經況滅度後贊曰下勿妄宣傳妄授與人已上誡之勿傳諸佛已下釋其所以佛常自守未曾顯說今方說之佛在自說聲聞之中猶有怨嫉增上慢者尚起避席況佛滅後誹謗不信經藥王當知手摩其頭贊曰此明由法其人法師復成勝德有七勝德一佛衣覆柔和忍辱具慚愧故為佛慈悲之所覆故二佛護念由此根熟佛善護念諸菩薩故三有大信四有志願以欲勝解而為自體五有善根六佛共宿同住慈悲心思空勝義舍故七佛手摩頭佛教被心佛所記別佛攝受故經藥王在在處處尊重讚歎贊曰下明是法身舍利應可供養有二初明是法身舍利後明用此人成法師亦為勝德初中有二初標後釋標中有五處一說處二讀處三誦處四書處五經卷住處十法行中供養施他聽聞受持思量修習不離此四處故所以者何下釋中有二初顯是全身舍利後應為供養明理智二皆圓滿故即是具足法身報身由此返照開示悟入佛之知見通取菩提涅槃理事雙盡矣是以佛教造像書法身舍利安於像中云諸法從因生如來說是因彼法從緣滅大沙門所說是為法身舍利故無量義經云亦名堅固舍利准金光明經如如如如智名法身故經有處即有全身經若有人三菩提贊曰下明由此人成法身亦為勝德有四一禮供此塔得近菩提二見聞此經善行勝道三見聞此經得近正覺四聞經驚疑新學具慢此初也趣向法身故此近初發心菩提經藥王多有人菩薩之道贊曰二見聞此經善行勝道是正因故已入劫數名行善行文有七行一見二聞三讀四誦五書六持七供養故知說思修等真為善行經其有眾生三菩提贊曰三見聞此經得近初地正覺有三一法二喻三合此初也若聞是聞慧信解思慧受持修慧經藥王譬如知水必近贊曰此喻也有人喻學出要者渴乏喻在生死無正法水須水者論云喻佛性水成大菩提故即教所詮之理性初地菩提須規求也於高原者廣平曰原喻佛正法覆四生羅萬像出過眾道之先難可登陟說為高原即以生死外道之教名平川平川之中有高原故穿鑿求之者鑿者鏨也穿也以妙慧為先三業為作具簡擇推尋求菩提故猶見乾土者即昔日權二乘教跡全無大乘之相名知水尚遠施功不已者二利不息故轉見濕土者謂逢般若空教大乘有菩提之勢與濕土名遂漸至泥者喻聞此經教知水必近者論云受持此經得佛性水成阿耨多羅三藐三菩提故近於所詮佛智慧也即顯二乘教為遠大乘教為近空教為疎中道教為親經菩薩亦復三菩提贊曰下合有二初標後釋此標也聞解習三如次三慧十法行中初八聞慧次一思慧後一修慧經所以者何而為開示贊曰此釋所由大菩提法有因有果有近正因有遠傍因教理行果智性智相五種智慧並屬此經由經得故此經攝故開方便門者即攝遠傍昔說二乘教理行果顯真實相者攝近正因今說一乘教理行果一切皆盡故並屬此經又深固者深謂妙而難測固謂不可破壞佛所攝受佛所祕藏如王齒印非餘人物故幽遠者大劫修因妙智證故非佛不克無人能到窮真本源今化菩薩故謂開示經藥王若有增上慢者贊曰四聞經驚疑新學具慢初學菩薩凡夫聲聞故初聞便驚思起疑惑修行怖畏名為新學及增上慢未入三位經藥王若有云何應說贊曰下第三大段明說法儀側有二初教示儀軌後若依我軌儀佛便隨順初文有三一問二示三結此問也經是善男子廣說斯經贊曰下示有二初標後釋此初也經如來室者一切法空是贊曰此釋也恒常安處寢息身心於慈悲故名為室維摩以空為舍理究竟處自利舍故此明於事說法利他舍故前第二卷漸次遊行遂到父舍以中道大乘為舍以中外相形名之為舍彼是教舍此是行舍亦不相違心行調順堪耐心勞苦名柔和忍辱衣外物不侵故耐怨害安受苦如次配之崇賢善拒惡法三乘通行以慚愧為上服今說惡人苦境不撓大乘別行故說和忍為衣亦不相違又柔和之體即慚愧故安身心於空境覩三事以漭然名空為座維摩以四靜慮為床彼據智所生依以靜慮定為床今據智所緣依以法空為床亦不相違大慈悲有觀也衣座二空觀也謂生空法空如次依十住毘婆沙說法處師子座有四法一先應恭敬禮拜大眾然後升座二眾有女人應觀不淨三威儀瞻視有大人相顏色和悅人皆信受不說外道經書心無怯畏四於惡言問難當行忍辱復有四法一不輕自身二不輕聽者三不輕所說四不為利養對法顯揚瑜伽等中皆有問難說法等相應廣如彼經安住是中是法華經贊曰三結也經藥王我於聽其說法贊曰下若依我軌儀佛便隨順有三一令聽二得見三令不忘念此初有三一令化人集眾二化四眾令聽三令八部往聽經我雖在異國令得具足贊曰此令得見及不忘念逗音徒鬪反逗留也又住也止也作豆音亦有作竇字教能竇繹義故逗音說文大句反又土豆反今從徒鬪反有作𧮡不知所從經爾時世尊信受者亦難贊曰下十八頌半分二初十六頌半頌前所說後二頌明能說能受二俱益相初文有三初一頌頌難信解勿妄宣傳次四頌頌法身舍利中人近菩提後十一頌半頌說法儀軌此初也經如人渴須水決定知近水贊曰下四頌頌法為舍利中人近菩提有二一頌半喻二頌半合此初也燥音蘇浩反亦乾也經藥王汝當知近於佛智慧贊曰此二頌半合也經若人說此經處此為說法贊曰下十一頌半說法儀軌中有二初二頌半頌儀軌後九頌頌佛隨順此初有二一頌半標教一頌釋之經若說此經時集之令聽法贊曰下九頌頌佛隨順分六初一頌明行忍行次三頌明我在餘國令化四眾供養聽法一頌為作衛護二頌現身令憶念一頌具德方見佛一頌令八部聽法此初二也經若人欲加害為作聽法眾贊曰一衛護二令憶念寂寞者空無貌一見佛具是德者具是忍辱寂處讀誦一令八部聽經是人樂說法得見恒沙佛贊曰此第二大段明能說能受二俱益相初頌能說者益後頌能聽者益罣障也礙止也以三門分別一來意二釋名三解妨來意有四一者論云為除三種無煩惱人染慢說三平等三慢者一信種種乘異二信生死涅槃異三信彼此身異三平等者一乘平等如前已說二為除信生死涅槃異故現多寶如來塔入涅槃已後現身故三為破彼此身異顯多寶佛攝一切佛身論云略者多寶如來身一體示現攝取一切佛身故由身平等但說一身攝諸佛身又顯自他身無差別故十方分身佛集身無異故彼身即我身由後二義故此品來二者論云十無上中第五示現清淨國土無上示現多寶如來塔多寶塔涌分身佛集佛放一光見於東方五百萬億那由他恒河沙等國土頗梨為地又佛變八方各四百萬億那由他國土為淨示佛國淨顯今法勝不唯穢土以化生亦於淨佛國土以施化佛國由來清淨故此品來此為義殘三者初四品明讚重流通上法師品顯於此經若人若法皆可尊重今此一品顯法可尊但說經處多寶必聽以為靈證勸發信心故此品來四者智度論云有佛出世無人請說便入涅槃者如法華經多寶世尊無人請故便入涅槃後佛化身及七寶塔證法華故一時出現阿難傳經以同聞為證佛說此經以佛為證故此品來雖傳此解意旨難知多寶既滅作塔無請如何有眾釋品名佛體所居名塔眾珍所成名寶塔以寶成故名寶塔或塔如前寶謂多寶多寶佛之塔或多寶及塔二名俱舉故名寶塔見音戶練反顯現也所現即寶塔名現寶塔見音又古電反見覩也由塔上升眾人皆覩所見即寶塔寶塔之見故名見寶塔品解妨難者依論此品既明淨土十方佛集何故不以為品名答因塔上昇希開必召佛集將安諸佛所以變為淨土塔現為因方有佛集變為淨土證經為驗唯在見塔故以為名問何故不於淨土為二乘說說已證法方有淨土答欲顯二乘後迴趣大初在穢方後居淨土經爾時佛前住虛空中贊曰下文初長行中有二初塔湧聞法證經勝妙後將至頌云爾時多寶佛於寶塔中分半座下募眾說經方陳付囑初文復二初塔湧印說證經之可信故塔未開多寶便歎如前所說者皆真實故後塔開聽說證經之可重爾時四眾見大寶塔住在空中又聞塔中下是初塔為證後身為證證教證理次第證故初文有三一支提應現二靈祇敬奉三歎佛神功印經妙德爾時寶塔中出大音聲下是初文有五一標有塔二明分量三涌住四嚴相五所至今此有初三然論解十無上中第五示現清淨國土無上故示現多寶如來塔中有九一一切佛土清淨二塔三量四略五住持六示現無量佛七遠離穢不淨八多寶九同坐此說多寶品中九種所由各有表故一佛土清淨者解下光照見於十方各五百萬億那由他恒河沙等佛國頗梨為地等清淨土二塔者解此塔現所由三量者解此塔高下縱廣量或所見淨土量及十方各變量四略者此釋何故略唯一多寶佛證更無餘佛證耶五住持者解下佛答大樂說此塔有多寶全身舍利住持所由六無量佛者解下釋迦十方各無量分身佛集所由七遠離穢不淨者解下釋迦變此娑婆世界為清淨復更兩重八方各變二百萬億那由他國為清淨亦無大海江河山等所由八多寶者解佛名寶所由九同坐者解下釋迦多寶二佛同坐所以顯各有表論陳不依經之次第隨義總釋論云塔者示現如來舍利住持故謂佛舍利全在塔中表佛法身全在此經故須塔涌不爾但佛現何須塔涌耶高五百由旬者論云量者示現一切佛土清淨勝出世間善根所生故大而且淨世間善根生非淨而小故佛地經云勝出世間善根所起五者五根百者百行百行業道各資五根方始得故高五趣故縱廣二百五十由旬者出二十五有故從地涌出住虛空中者塔在東方言涌出住空者表佛涅槃已出生死今還處世以濟眾生生死涅槃二無異故又涌出者表說一乘超二乘故住虛空者表教詮於真理空故經種種寶物充遍世界贊曰下明嚴相有二初明八嚴後重明幡蓋嚴相此初也外嚴寶塔表內佛身及法華經皆有功德以為嚴飾一種種嚴喻萬德具二五千爛楯喻信進念定慧力各以百行業道資長方成五百各除十惡故成五千三龕室千萬表禪定甚多龕音口含反龕塔也一曰龍貌非此義今從初玉篇作龕枯耽反受也盛也取也四幢表智德高顯五幡表諸總持轉滅諸惡六瓔珞表三念住七寶鈴表四辨八出香表修五分法身證真滅惑即是無垢賢栴檀香遍四生中滅諸煩惱能證真如經其諸幡蓋七寶合成贊曰此重明嚴飾幡蓋之相表具七聖財故經高四天王宮贊曰此所至也表高出四生之上以垂化故經三十三天尊重讚歎贊曰此靈祇敬奉有二初三十三天雨華後八部供讚經爾時寶塔中皆是真實贊曰此歎佛神功印經妙德有二初歎後印如文可知經爾時四眾却住一面贊曰下第二段塔開聽說證經之可重有三初辨因由次明開塔是時大樂說菩薩以如來神力故白佛言下是後明見讚即時一切眾會皆見多寶如來於寶塔中坐下是初文有二初請後答請中有二初眾人心請後樂說言請此初也經爾時有菩薩發是音聲贊曰樂說言請經爾時佛告有如來全身贊曰下答有三初標次釋後結此初也論云住持者示現諸佛如來法身自在身力故化相法身自在力故全身在塔住持表佛法身自在力故在此經教全身住持經乃往過去號曰多寶贊曰下釋有四一佛身二本願三誡勅四願遂此初也何故一多寶為證非多佛耶論云略者多寶如來身一體示現攝取一切佛身故即是一身攝一切佛身身平等故亦顯一乘攝諸義盡何故多寶為證非餘佛耶論云多寶者示現一切佛土同寶性故欲明事中報化佛等土同為寶性亦表所詮理妙清淨無差別故經其佛本行菩薩讚言善哉贊曰二陳本願經彼佛成道已起大塔贊曰三彰誡勅經其佛以神通願力善哉善哉贊曰四願遂也經大樂說善哉善哉贊曰三結告也經是時大樂說見此佛身贊曰上辨因由下明開塔有四一請二答三重請四許開此初也經佛告大樂說乃出現耳贊曰下答有二初陳多寶本願後召化佛此初也彼佛說經塔涌為證塔開佛現化佛為證又我塔開假分身以邀重我今證說明此經而可信故願彼佛分身佛集方可塔開經大樂說今應當集贊曰此召化佛問一佛所化不越三千何故分身遍十方界答隨順初見且說三千所化上位不同何得分身不廣又身無異他即我身經大樂說禮拜供養贊曰此重請也經爾時佛放國土諸佛贊曰下許開有二初集分身後正開塔爾時釋迦牟尼佛見所分身佛悉已來集下是初文有四一此光照去二彼佛言來三變土延賓四持華慰主是時諸佛各在寶樹下是問佛之分身聖心極鑒何必要須光照方始言來答佛之分身不假光而應集但以欲令此生遠見故放光以照之又若不召而來眾生不知佛之神力為令知佛神力及所說而可重故放光照之言一光者表說一乘無餘二故此光照去中有二一東方二例餘方初文有六此初見佛問何故須現無量佛耶論云示現彼此所作業無差別故彼此佛業教化眾生初權後實所作同故經彼諸國土寶網羅上贊曰此文有三一土相二眷屬三覆蓋何故須照一切佛土清淨耶論云示現諸佛實相境界中種種寶間錯莊嚴故表一乘中具萬德故幔音莫半反在傍曰帷在上曰幔若覆作鞔武安反幔上安網以寶為之如幔之飾故言網幔經彼國諸佛為眾說法贊曰此文有二一說法二助化經南西北方亦復如是贊曰例餘方也經爾時十方如來寶塔贊曰第二彼佛言來經時娑婆世界懸諸寶鈴贊曰第三變土延賓有四一變大千二佛便坐三又廣變四佛方安初中復二初變土後移人此初有三初現淨次滅穢後香華林藪者散木為林澤無水曰藪何故變穢為淨耶論云示現一切佛國土平等清淨故釋迦為惡眾生現故有此不淨如無垢稱說問何故多寶塔昇不變淨土分身佛集始變淨土答多寶示順二乘現居穢土之相分身為順菩薩所以始變淨土又多寶順二乘之往位故居穢土分身順二乘之後成故居淨剎主變有三時客坐有二位問何故主人須三變土答欲顯分身佛數多故又顯次第至三極者顯此一乘三乘極故又顯本穢凡夫位也初變大千表至聲聞次變二百萬億那由他國表至獨覺後更變二百表出二乘至一乘位極滿足故問客佛世尊何須再坐答欲令三變至於道故若爾何故不三坐耶答再證法華文義深故又并多寶即是三坐三證三變經唯留此會眾置於他土贊曰此移人根熟堪聞故留無緣不堪故去經是時諸佛而挍飾之贊曰第二化佛便坐有三初佛侍俱來次樹座之相後佛座不足此初二也問何故諸佛各唯一侍答證經開塔不假侍人之能傳訊軌儀一人足辦問侍者何處坐答何須坐問何故淨名待客座假燈王釋迦延賓侍者無坐答彼俗此佛故事不同經爾時諸佛猶故不盡贊曰此佛坐不足經時釋迦牟尼佛皆令清淨贊曰下第三又廣變有二初一變二百後一變二百已到未到佛有異故初文有五初變土量二變惡生三變淨相四變惡土五變土嚴此初也放光警覺有緣召佛十方皆照坐佛必須齊等設座唯在八方經無有地獄置於他土贊曰變惡生經所化之國以為莊挍贊曰變淨相也經亦無大海諸山王贊曰變惡土也亦有解云下言令菩薩於鷲峯山散花者不變會處故所以上言唯留此會此理不然上言唯留此會眾堪聞法故五趣皆移豈復待客變土為淨獨留山處雜穢以示於客必無此事據實山處亦變令無下言令於山中散花者說舊山處故又以淨覆穢名之為移未發心見穢已發心見淨隱穢彰淨名之為移移相移心故但言移諸天人置於他土不言移惡處置他土故設諸人天亦似移故又下文殊龍宮將出花現山中何處有山已移之故大般若經第三卷云三千大千世界蘇迷盧山大蘇迷盧山輪圍山大輪圍山大蘇迷盧即成上位佛土中有經通為一佛國土遍布其地贊曰變土嚴也寶交露幔者幔以承露以寶交雜飾於露幔又以寶交飾或顯露或以幔覆之又以寶交雜覆露於幔皆名露幔經釋迦牟尼佛遍布其地贊曰此第二變二百文亦如前經爾時東方來集於此贊曰下第四佛方安處有三初一方安次例餘方安後遍滿安此初也經如是次第遍滿其中贊曰例餘方安及遍滿安經是時諸佛亦復如是贊曰集分身中有四此為第四持華慰主有二初明遣使後明例遣恐文不同故更重例初舉一方諸佛後例七方初文有三初告去處次令傳語後教散花齎音節稽反持遣也切韻作齎掬音渠竹反取也物在手應作匊經爾時釋迦牟尼佛住虛空中贊曰下正開塔有三初事訖住空次時眾起覩後釋迦正開此初也塔湧在空故隨塔住經一切四眾一心觀佛贊曰時眾起覩經於是釋迦牟尼佛開大城門贊曰佛正開也作吉祥兆故用右手鑰音以灼反玉篇門鍵也說文關下杜也方言關東謂之鍵關西謂之𨷲鑰是古字耳有作籥字林書俗作僮笘也何承天纂文云關西以書篇為書籥非此義經即時一切眾會而來至此贊曰第二大段開塔聽說證經之可重中下第三段明見讚有二初見身聞言後讚歎散華此初也經爾時四眾等及釋迦牟尼佛上贊曰讚歎散華經爾時多寶佛可就此座贊曰長行中下第二大段募眾說經陳方付囑有三初塔中同坐次眾處空中後勸說付囑初文有二初命後坐此命也經即時釋迦牟尼佛結跏趺坐贊曰此坐也問何故二佛同坐一座論云示現化佛非化佛法佛報佛等皆為成大事故即為成一大因緣又表三乘同坐一乘之床眾生亦同一乘座故經爾時大眾俱處虛空贊曰下眾處空中有二初請後引此初也經即時釋迦牟尼佛皆在虛空贊曰此引住空表聞一乘住佛果故經以大音聲付囑有在贊曰勸說付囑也此乃釋迦之所募勸准偈當知經爾時世尊不懃為法贊曰下四十八頌分二初十二頌頌前塔湧聞法證經勝妙後三十六頌頌前募眾說經陳方付囑初中復二初一頌半塔涌印說獎勸眾人後十頌半開塔聽說以勸眾人此初也經此佛滅度常為聽法贊曰下開塔聽說以勸眾人有二初二頌因緣後八頌半頌開塔不頌前第三見讚此初也梵云阿僧企耶此云無央數央盡也有作鞅於兩反說文頸靼也非此中義靼音之列反此本在在所往有云在在所住在在已住復言所住文義便重故應從此言在在所往所往至處及所在處也經又我分身令國清淨贊曰下頌開塔分四初三分身集意一頌變土二頌半佛坐二頌顯身出香利生住法此初二也經諸佛各各然大炬火贊曰佛坐也炬音其呂反玉篇束薪灼之經身出妙香令法久住贊曰顯身出香利生說法或釋迦自出或分身出香乍長讀文似分身出香長行但有釋迦燒香以待客非客出香以設主故此應知非定客出如風摧枝化人從已如風靡草易可成故經告諸大眾當知此意贊曰下三十六頌頌前募眾說經陳方付囑中分三初九頌半陳募說經次十九頌對比勝劣後七頌半重募諸人結成勝行初中有三初三頌半募持讀誦者令其自誓顯現在佛知彼之心次四頌募護法者令其自願後二頌募說法者即為見我等勸令發願此初也經諸佛子等諸世界者贊曰募護法者令其自願分四一頌募護法一頌護法即為供養我及多寶一頌說多寶護法一頌護法即供養化佛經若說此經宜發大願贊曰此二頌一頌募說法者即為見我身多寶及化佛一頌勸令發願經諸餘經典是則為難贊曰下十九頌對比勝劣中分六初五頌對比說難次二頌對比書難次二頌對比讀難次二頌對比為一人說難次三頌對比聽難後五頌對比持難此初也初四舉易後一對比此經難信難解難入理智深妙故陶練難成不同前四神通可得擲音直炙反投也古作擿經假使有人是則為難贊曰此對比書難把音蒲巴反或作爬搔也掊也今取掊音薄友反經若以大地是則為難贊曰此對比讀難經假使劫燒是則為難贊曰此對比為一人說難經若持八萬是則為難贊曰此對比聽難經若人說法是則為難贊曰下五頌對比持難中分二初三頌對比後二頌結成持勝此初也經我為佛道則持佛身贊曰結成持勝經諸善男子自說誓言贊曰下七頌半重募諸人結成勝行分五一頌半募持邀誓一頌半順佛心一頌半順正行一頌紹佛位二頌利世間此初也經此經難持諸佛所歎贊曰歎順佛心經是則勇猛無上佛道贊曰順正行也梵云杜多此言除棄訛云頭陀此有十二如瑜伽聲聞地說經能於來世住淳善地贊曰此紹佛位決定信厚名淳善地有本為純字唯是善也經佛滅度後皆應供養贊曰此利世間初一是智眼後一應受供華嚴經云若以三千大千界頂戴一劫中不動彼之所作未為難信是法者為甚難大千塵數眾生類一切供養諸樂具彼之功德未為難信是法者為殊勝若以掌持十方剎於虛空中住一劫彼之所作未為難信是法者甚為難十佛剎塵眾生類一切供養諸樂具彼之功德未為難信是法者為殊勝
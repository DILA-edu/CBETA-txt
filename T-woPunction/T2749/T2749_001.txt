值遇者檦難值也所以者何諸薄德人過無量劫或見不見者釋難值也以此事故我言如來難可得見者結難值也經曰斯眾生等至而言滅度者此得効也斯等聞語生難遭想者內心啟悟也心懷戀慕渴仰於佛者外仰至真也便種善根者發心修行也為有此効故須不滅言滅也經曰又善男子至皆實不虛者此宗益也諸佛如來法皆如是者權行同也為度眾生皆實不虛者利物一也若不權唱涅槃豈能進彼懈怠彼既得進利益不虛經曰譬如良醫至善治眾病者第二譬說兩重一明不死作住有餘譬二明唱死作入無餘譬不死十重一教主譬二根緣譬三道隱譬四或生譬五佛興譬六機過譬七說教譬八令修譬九利解譬十鈍迷譬此第一教主譬良善也醫意也善解四病之原妙通八術之要下針定差投藥必愈故曰良醫阿含經說良醫有四德一知病二知病因三知治方四知差已不生如來亦爾一知苦二知苦因三知苦滅四知苦滅道故名良醫凡夫能治二界煩惱為下醫二乘能治三界煩惱為中醫如來能治四界煩惱為上醫又外道治病還發為下醫二乘治病或發不發為中醫如來治病畢竟不發為上醫故曰良醫意無不決為智聽無不了為聰思無不通為達智譬種智聰譬六通達譬三達方以譬教藥以譬理審教知理故日明練方藥隨授必行故曰善治眾病經曰其人多諸至乃至百數者第二根緣譬受化為子傳化為息舊解上根為十中根為二十下根為百數勝人少劣人多故經曰以有事緣遠至他國者第三道隱譬他方感興為事緣此土息化為遠至經曰諸子於後至宛轉於地者第四或生譬諸魔外道為他所立邪道為藥能害慧命為毒諸子信受為飲藥發者見愛互興悶絕者癡纏絡無出於三界輪迴於六道故曰宛轉於地經曰是時其父還來歸家者第五佛興譬緣盡所以前去感熟所以還來來何所歸還入火宅故曰歸家經曰諸子飲毒至更賜壽命者第六機過譬失心者行淺惑深忘於本見不失心者行深或淺猶存舊解位在暖前得暖則不受邪教故遙見其父者未親給侍皆大歡喜者意已歸心禮拜者身業崇重問訊者口言稱嘆稱嘆之辭即是善安隱歸安隱謂涅槃即是真實善從真實善道中來故曰安隱歸我等愚癡者悔受邪教誤服毒藥者悔行邪道願見救療者邪病須攻更賜壽命者正道須得經曰父見子等至與子令服者第七說教譬見子苦惱者愍彼病機依諸經方者導行古法求好藥草者簡偽取真色香美味者備答三學色以譬戒香以譬定味以譬慧三學圓滿故言具足擣蒒和合者說有時說小為擣說大為蒒說一為合又示轉為擣勸轉為蒒證轉為合又令下種為擣令修行為蒒令解脫為合以此授機故曰與子令服經曰而作是言至無復眾患者第八令修譬此大良藥色香美味者稱美正教汝等可服者勸令修行速除苦惱者必得解脫除苦苦惱即於嗔解脫除壞苦惱即於貪解脫除行苦惱即於癡解脫於嗔解脫是解脫欲界於貪解脫是解脫色界於癡解脫是解脫無色界故曰無復眾患經曰其諸子中至病盡除愈者第九利解譬不失心者條前利根見此良藥者明受正法即便服之者如說修行病盡得愈者漏盡解脫經曰餘失心者至而謂不美者第十鈍迷譬餘失心者者條前鈍根見其父來者明得值佛雖亦歡喜者明有信心求索治病者厭苦求樂與藥不服者彰其懈怠失本心故者見深慢重於此良藥謂為不美者不得法味經曰父作是念至心皆顛倒者次第二唱死作入無餘譬文亦十重一愍病二興嗟三變術四告期五付囑六敦勵七現滅八解生九復真十除妄此第一愍病也邪教居心四倒競發封常既重怠慢更深故曰心皆顛倒經曰雖見我喜至而不肯服者第二興嗟也雖有信法之心而無詣理之行故曰而不肯服經曰我今當設方便令服此藥者第三變術也更須權稱滅度令其心生渴仰故曰令服此藥經曰即作是言至死時已至者第四告期也如經說吾年八十形如故車當般涅槃故曰死時已至經曰是好良藥今留在此者第五付囑也三藏法寶尚傳不滅汝須記憶故曰今留在此經曰汝可取服勿憂不差者第六敦勵也四倒雖重行之即除故曰勿憂不差經曰作是教已至汝父已死者第七現滅也作是教已者付囑已周復至他國者身歸寂滅遣使還告者碎身布骨汝父已死者隱智轁光經曰是時諸子至毒病皆愈者第八解生也聞父背喪心大憂惱者承凶權慟父在慈愍能見救護者追仰深恩今者捨我遠喪他國者慈尊永住自惟孤露無所恃怙者飄零何託常懷悲感心遂醒悟者憶前付囑乃知此藥色味香美者審教中機即取服之毒病皆愈者道修病破經曰其父聞子至咸使見之者第九復真也權効既彰真身須現欲救變易歸令見之經曰諸善男子至不也世尊者第十除妄也不滅唱滅於言似虛無益得益於心即實故無虛妄之罪也經曰佛言我亦至阿僧祇劫者次第三合說三重一合不死譬二合唱死譬三合無妄譬此合不死也經曰為眾生故至言當滅度者此合唱死也經曰亦無有能至虛妄過者此合無妄也次偈頌二十五偈半兩重初十九偈半頌菩提無上後六偈頌涅槃無上菩提兩重初十一偈半頌前唱久成後八偈頌後稱不滅久成轉勢四節頌之初一偈標久成次一偈頌久說次八偈半拂久疑後一偈示久所拂久疑八偈半四重初三偈拂自處滅次兩偈半拂自處生次一偈半拂他處生後一偈半拂他處滅初三偈拂自處滅約平等意說他滅為已滅拂此滅有三意初偈明滅非實滅破中間不說疑次偈明不滅能滅破中間不見疑後偈明不滅須滅破中間何益疑初偈破中間不說疑者疑曰若釋迦久成而常說者何得於其中間入於涅槃耶偈答明涅槃者方便示之耳上半明以權示滅下半明以實破之既滅非實滅我所以常說次偈破中間不見疑者疑曰若言常說不滅何故中間不見耶偈答明不見者神力隱之耳上半明我能用神下半明彼不能見我既能滅彼所以不見後偈破中間何益疑者疑曰若能令他不見中間有何利益耶偈答明令他慕之耳上半令崇舍利下半令慕真身為有此益我所以須滅次兩偈半拂自處生者疑曰一時一處無有二佛若釋迦久成不滅何得中間復有燃燃出世耶今約平等意說他生為自生拂此生有四意初一偈明有生機次半偈即呈生相次半偈拂生非實後半偈顯生是權生機一偈上半明內心柔軟下半明外求見佛生相半偈挺出靈山令彼得見此為生耳拂生半偈若前有滅可今有生前既不滅故今不生顯權半偈前現涅槃為滅此滅既為非實今現不滅為生此生理即是權次一偈半拂他處生明彼處感成則彼生而此滅後一偈半拂他處滅明此處感成則彼滅而此生次一偈第四示久所可見次八偈頌後稱不滅兩重初五偈明土不滅後三偈明身不滅明土四重初一偈明土體不滅次一偈明土相不滅次一偈明土嚴不滅後兩偈明土障不滅土體一偈上半明眾生見滅下半明土體常存土障兩偈初偈明不滅見滅後偈明應聞不聞次三偈明身不滅三重初一偈為緣現身次一偈為緣說法後一偈示緣壽量偈內上半示慧命無盡下半示身命無盡次六偈頌涅槃無上明唱滅非虛三重初一偈勸信非虛次一偈譬說非虛後四偈合說非虛合說四意初一偈合前唱限次一偈合前指病次一偈合前說難後一偈合前宗益合說難云行道不行道者即有功德人無功德人隨應所可度為說種種法者為有功德人說佛不滅為無功德人說佛滅度難可值遇宗益偈云以何令眾生速成就佛法者即以不滅唱滅法令不行者得行前來十四品廣顯經宗自下四品廣明經用故論曰勝妙力無上餘殘修多羅示現案餘殘二義一上殘如前解二下殘即自下四品初三品明生福勝妙力常不輕品明進道勝妙力生福即約多以顯力進道即約速以顯力生福有五門示現故論曰法力有五門一者證二者信三者供養四者聞五者讀誦持說四種門彌勒品示現一法門常精進品示現案言彌勒品即攝分別功德品及隨喜品言常精進品即法師功德品也初三門分別功德品示現第四門隨喜功德品示現第五門法師功德品示現分別功德品明聞經得多福隨喜功德品明隨喜得多福法師功德品明修行得多福聞經得多福是生解益隨喜得多福是方便益修行得多福是起行益今隨品別即以為三初言分別功德者分別聞經得功德故以為名品內三序三頌即為三節第一節明親聞功德第二節明傳聞功德第三節明修行功德初節序說兩重一總述二別述經曰爾時大會至得大饒益者此總述也壽命劫數長遠者法身之壽無始無終即無長無短報身之壽即有始無終有長無短應身之壽則有始有終有長有短今明報身之壽雖復有始而無有終故曰劫數長遠然當受之壽巧曆所不知故言長已受之壽心計莫測故言遠時會聞此深生信仰故得大饒益經曰於時世尊至得無生法忍者次別述也經文有十三章功德論主總為三門一證二信三供養依論即為三別初十一章明因聞得證第十二章明因聞生信第十三章明因聞供養證是得果信是發心供是報德初章兩重初六章即現聞現證後五章即現聞當證現證即深行入法當證即淺行受道現證從淺至深次第六階當證從賒至促次第五階合十一章初六者一無生二聞持三樂說四捉持五不退六清淨無生入見道聞樂捉三入修道不退清淨入無功用道無生忍者若仁王五忍地前為伏初三地為信四五六為順七八九地為無生第十地為寂滅信者證信無生順者隨順七地無相無生七地功用無相八地九地無功用無相此明初地始證法空無生解行終心聞說進入初地無生聞持者攝論云三地菩薩得不退定大法光明聞持陀羅尼以為依止案三地證見法界勝流始得聞持樂說者若約師位在第九隨分在五六地捉持者七地證見法界無差別功德功用心住無相無間故得義持八地證見法界不增減無功用心恒住無相有相有功用不能退轉為他說此九地轉不退為勝從初為名清淨者第十地因位究竟名清淨為他說此名清淨攝論云初地名得清淨至第十地究竟清淨次現聞當證謂證初無生經曰佛說是諸菩薩至供養大會者自下第三因聞供養兩重一諸天供養二菩薩供養諸天即祥瑞下羅菩薩即神幡上列諸天在上故向下呈祥菩薩地居故浮空表瑞初章天瑞有六一雨花二雨香三鳴鼓四雨衣五垂瓔六燒香雨花香是見受用鳴鼓是聞受用垂瓔是觸受用經曰一一佛上至至于梵天者次菩薩供養一財二法此財供養經曰是諸菩薩至讚歎諸佛者此法供養次頌說十九偈七重初一偈頌聞法次一偈頌總益次七偈頌得證次一偈頌得信次一偈頌量福次六偈頌供養後兩偈總結歎七偈頌得證兩重初三偈頌現聞現證後四偈頌現聞當證現證三重初偈頌四證次偈頌不退後偈頌清淨當證得信量福並可解六偈頌供養兩重初四偈頌諸天供養後兩偈頌菩薩供養諸天五重初一偈頌雨華次一偈頌雨香次半偈頌鳴鼓次半偈頌雨衣後一頌偈燒香頌菩薩兩重初一偈半頌財供養後半偈頌法供養經曰爾時佛告至無有限量者次第二節明傳聞功德由入道之徒通依五人而受法一佛二弟子三諸天四變化五神仙今依後四人故是傳聞也序說三重一即信明功德二對行明功德三望果明功德即信五意一信人即其有眾生二信境即聞佛壽命三信時即乃至一念四信體即是信解五信益即所得無限此五中三劣而二勝人劣時劣體劣由境勝故得福多也經曰若有善男子至所不能知者此對行明功德也亦五意一行人即善男善女行境即阿耨菩提三行時即那由他劫四行體即五波羅蜜五行果即得福無邊此五中三勝而二劣人勝時勝境勝但由體劣故得福少也但明五度者信解之心即般若也次頌說十九偈半四重初十一偈舉行體次三偈量信力次四偈發信願後一偈半獎信人行體六重初一偈頌慧行次三偈頌檀行次一偈頌戒行次兩偈頌忍行次一偈頌進行後三偈頌定行檀行三偈初一偈頌檀境次一偈頌檀具後一偈頌檀心忍行兩偈初一偈忍重惡後一偈忍輕惡頌定行三偈初一偈離定障次一偈出定體後一偈起定願次三偈量信力三重初一偈牒行體次一偈量信力後一偈結信成次四偈頌信願四重一偈歎信壽一偈歎得壽一偈歎比壽一偈歎說壽經曰又阿逸多至天上之慧者次第三明修行功德前明信而無行今明行必有信有信無行得益則少有信有行得益則多從少至多開化漸也序說兩重一分別現在修行功德二分別未來修行功德現在三重一行因即聞信功德二行體即弘法功德三行果即見佛功德初即聞惠次即思惠後即修惠此即行因也經曰何況廣聞至一切種智者此明行體也經曰阿逸多至圍繞說法者次明行果三重一見常身二見常土三顯見力此見常身也經曰又見此娑婆至咸處其中者此見常土也經曰若有能如是至深信解相者此顯見力也經曰又復如來至深信解者自下第二分別未來修行功德約三行分別即為三重一單修弘法行二兼修六度行三兼修供養佛僧行修一行者得福少修二行者得福多修三行者得福極此即初中後次第也弘法行中八重一本因二出體三顯力四勸省五釋意六示相七兼成八結定此即本因經曰何況讀誦受持者此出體經曰斯人則為頂戴如來者此顯力經曰阿逸多至供養眾僧者此勸省經曰所以者何至供養眾僧者此釋意經曰則為以佛至供養是已者此示相亦已供養佛經曰阿逸多至其數無量者此兼成亦已供養僧經曰以此現前至供養眾僧者此結定經曰況復有人至一心智惠者次第二明兼修六度行三重一明行漸多二明福漸積三明力漸速此明行漸多也經曰其德最勝至亦復如是無量無邊者此明福漸積經曰疾至一切種智者此明力漸速也經曰若人讀誦至若教人書者次第三兼修供養行亦三重一明行漸多二明福漸積三明力漸速初章復三一修弘法行二修供養行三修六度行此修弘法行也經曰復能起塔至菩薩功德者此修供養行也經曰又為他人至善答問難者次修六度行解說此經者是法檀行復能清淨持戒與柔和者而共止者是持戒行忍辱無瞋志念堅固者是忍辱行常貴坐禪得諸深定者是禪定行精進勇猛攝諸善法者是精進行利根智惠善答問難者是智惠行經曰阿逸多至諸善功德者此明福漸積經曰當知是人至坐道樹下者次明力漸速兩重一令身尊二令處貴此令身尊由成佛故經曰阿逸多至如佛之塔者此令處貴也次頌說十九偈半轉勢頌未來功德三重初四偈半頌兼修供養舍利行次四偈頌兼修供養眾僧行次十一偈頌兼修六波羅蜜行初二章可解後章三重初三偈明修法次三偈明修度後五偈明修力修力三重初一偈半明得天敬次一偈明速成道後兩偈半令處尊此品第二明方便益隨以順從為義喜以慶悅為名所謂聞法順從心生慶悅故名隨喜隨喜有兩一自聞生憙二勸聞生喜自聞生喜即受他法施勸聞生喜即以法施他受他法施明生自聞慧以法施他令他生聞慧生自聞慧即自利行生他聞惠即利他行如是因聞隨喜生聞惠因聞惠生思惠因思慧生修惠因修惠生證智聞即熏思即覺修即寂證即通此四即以隨喜為本故名隨喜品品內兩序兩頌即為四重一序問二頌問三序答四頌答前二可解經曰爾時佛告至隨喜已者次序答分別五人功德即為五重一隨喜人二往聽人三分坐人四勸聽人五修行人前後二人明因不明果中間三人明果不明因隱顯互論耳初明隨喜有五十人即十信十解十行十迴向十地為五十此中從勝向劣而為次第故以法雲地為最初人信心為最後人初隨喜為最勝後隨喜為最劣是故數至五十不多不少文有六重一立初二總轉三條後四對田五起行六量福立初兩重一喜聞二喜化此明喜聞三意一喜時即如來滅後二喜人即道俗四眾三喜事即聞經隨喜經曰從法會出至隨力演說者此喜化三意一化處即僧坊等二化境即父母等三化事即隨力演說經曰是諸人等至第五十者第二總轉也經曰阿逸多至汝當善聽者第三條後也經曰若四百萬億至眾生數者第四對田也三意一器多即四百萬億阿僧祇世界二生多即五類眾生三結多即如是等在眾生數也五類者一道類二生類三界類四體類五相類道類則六趣如序品解生類即四生謂卵胎濕化生者新諸根起也依㲉而生曰卵含藏而出曰胎假潤而興曰濕欻然而現曰化卵生者孔雀鸚鵡等胎生者象馬駝驢等濕生者蚊蚋精蛉等化生者地獄諸天等於五道中人畜具四生地獄諸天但化生鬼神二種化生胎生人卵生者如世羅優波世羅二比丘從鶴卵中生鶴鳥於山中生二卵卵出兩童子人奪養之為立名字一名大山二名小山後出家得羅漢世羅言山優波世羅言小山又如彌伽羅母毘舍佉夫人一時生三十二卵卵出三十二子值佛出家並得初果又如般遮羅王生五百子並是卵生王及王子後時並悟緣覺果人胎生者如今世人也人濕生者如頂生王遮婁王優波遮婁王劫初時布薩王頂生一胞胞破生頂生王頂生王膝上生一胞胞破生遮婁王遮婁王󰈷上生一胞胞破生優波遮婁王此三即是祖父孫並登轉輪王位又如耆婆母從菴羅樹生亦是濕生也人化生者如劫初時人一切化生畜生四生者前三可見唯龍及金翅鳥有化生不盡皆然地獄諸天并中陰此三處唯化生鬼神多化生而亦有胎生者如女餓鬼白目連云我夜生五子晝時亦生五生已皆食盡如此我無飽問何生最勝答化生問若爾云何最後生菩薩已得生自在唯受胎生答見大利益故大利益者由親屬相關今無量釋迦種得入正法故此人是轉輪種但由此名生他恭敬尊重背邪歸正故人道得此勝利起受化者正勤心故除世間疑此眾生是何幻或為天為鬼故除外道謗一百劫盡幻人世噉食世間故餘師說為安立舍利令他供養得生天解脫何以故化生眾生無外種子若死身不得住故若人信佛有成願通慧此救不然因論起論若化生眾生屍骸不可得經中云何說化生迦婁羅取化生龍為食答不解故無失復有食乃至未死若死無復飽此謂生類也界類者即有形無形也界有三欲界二色界三無色界俱舍云界以持為義或性為義案持是攝義性是因義各攝自相同類相生故名為界若法為欲欲所縛故名欲界為色欲所縛故名色界為無色欲所縛故名無色界三處欲體是欲亦是界三處欲外法是界而非欲而名欲界色界無色界者一與三處欲相應故二能持三處欲故故俱舍明是界與欲欲相應故名欲界復次此界是欲界家界能持欲故餘二亦爾問若三界通有欲則通是欲界云何立三界答欲界具有四欲一色欲二心欲三食欲四婬欲色界有二欲色欲心欲無色界有一欲謂心欲欲界欲滿而色微色界色滿而欲微無色界色斷而欲微欲界欲滿故名欲界色微故不名色界有色故非無色界色界色滿故名色界欲微故不名欲界有欲故非無欲界如是建立三界欲界以二十處為體色界或十六處或十七處為體無色界四處為體於中若眾生若器世若善若染污若無記若中陰悉為三界體由三界貪使所使故由能持三界欲故故俱舍明有諸界出五道若善染污器世界中陰為性是界非道五道者是無覆無記眾生非中陰故然此三界欲界其必有色色界其必無欲無色一界無色無欲言有形攝下二界眾生言無形攝上一界眾生也體類者即有想無想非有想非無想也一切眾生以想為性一有想謂有心而麁二無想謂無心而寂三非有想非無想謂雖有心非麁非寂非麁故異乎有想非寂故異乎無想故曰非有想非無想也言有想即攝七有想定及欲界眾生也言無想即攝二無想定及無想天眾生也言非有想非無想即攝非想非非想眾生也真諦又解分別眾生有凡有聖凡夫二種謂未成已成未成者未成想位謂從託胎以去乃至愛位但名得界未能得想由未能具足分別是非及安立來世生因故但名無想已成者已成想位謂從取至有得名有想已能分別是非及能安立來世生因故故名有想聖人但有第三句謂非想非非想非想者離三界想陰故非非想者離三界所餘陰故唯是三無流根說名為覺小乘從初果至羅漢大乘從初地至金剛皆名非想非非想五方便及四十心並名相似非想非非想佛果非是菩薩所化故不論之相類者即無足二足四足多足可解十地論云六趣者苦樂差別四生者依止差別依止業故有形無形者色無色差別有想無想者麁細差別有足無足者形相差別如是等在眾生數者總結也經曰有人求福至滿八十年已者此第五起行也兩重一起財施行二起法施行財施三意一隨求施二勝物施三長時施隨其所欲皆給與之者是隨求施七珍象馬等是勝物施與七寶者生藏攝利益喜與象馬車乘者生代步利益喜與宮殿樓閣等生受用利益喜是大施主如是布施滿八十年者是長時施佛在時上壽百二十中壽百歲下壽八十欲顯命難保故以下壽為其量經曰而作是念至而訓導之者次起法施行三重一謀化二正化三受化謀化也五欲之具雖充百年之期已及既與現世之樂須拔當來之苦故曰當以佛法而訓導之經曰即集此眾生示教利喜者此正化也示教利喜如上解經曰一時皆得至具八解脫者此受化也受化之徒並具四沙門果及八解脫經曰於意云何至寧為多不者第六量福也四重一問多二答多三比多四況多此問多也二施既弘兩福理積所生功德可為多不經曰彌勒白佛至阿羅漢果者此答多也直施一人之財福已難測況施多人之法福豈可量經曰佛告彌勒至所不能知者此比多也財施但令得世間樂離貧窮苦法施但令得二乘樂離分段苦隨喜能令得大乘樂離變易苦欲量其勝算如難知經曰阿逸多至不可為比者此況多也最後人喜最劣其福既已過前最初之喜最勝其福理難為比經曰又阿逸多至及乘天宮者次明第二往聽人此中取行詣聽法所故以乘天宮等為其報若以聽法根亦無邊然往人三品下品得乘象馬中品得乘寶輿上品得乘天宮經曰若復有人至所坐之處者次明第三分坐人亦由三心分坐故得三王坐處下品得輪王坐處中品得帝釋坐處上品得梵王坐處也經曰阿逸多至利根智惠者次明第四勸聽人以勸聽義邊得四種勝根一得勝智二無惡相三有善相四值善緣此得勝智也與陀羅尼菩薩同生一處者此是得智緣前由勸人聽法故為他得智緣今與菩薩同生故為自得智緣利根智惠者此是得智體外聞必受為利根內思必解為智惠經曰百千萬世終不瘖瘂者次明無惡相也無八種惡相一無聲惡二無氣惡三無舌惡四無口惡五無齒惡六無脣惡七無鼻惡八無面惡此無聲惡聲惡有二言不出為瘖聲不轉為瘂由高聲勸人聽故無此二惡經曰口氣不臭者此無氣惡氣惡有一即是口臭實語為香語虛語為臭語由香語勸人聽故無此臭惡經曰舌無病口亦無病者此二是無惡舌惡口口中三等為舌人之面門為口舌病則噤口病爽由耎語勸人聽故無舌噤惡由正語勸人聽故無口爽惡經曰齒不垢黑至不差不曲者此無齒惡齒惡有六薄黧為黑微赤為黃本闕為疎中傷為缺差者不正之貌曲者如鉤之像由齒發聲勸人聽故總得無此六惡經曰脣不下垂至無諸可惡者此無脣惡脣惡有九下垂者遼怊而不掩褰縮者編淺而露斷麁澁者加之以皮脧瘡緊者增之以肉坼缺壞者體段不足咼斜者相貌不圓厚者表裏過肥大者東西越度黧黑者自無丹色可惡者人不喜看由脣發聲勸人聽故總得無此九惡經曰鼻不䐔䏲亦不曲戾者此無鼻惡鼻惡有二䐔䏲者高下不平曲戾者東西不正由鼻發聲勸人聽故無此二惡經曰面色不黑至不可喜相者此無面惡面惡有四面黑者色乏紅顏狹長者形虧滿月窊者邊高中下曲者額亞頤鉤由含喜正面勸人聽故無此四惡經曰脣舌牙齒至人相具足者此明有善相翻前惡即是好經曰世世所生至信受教誨者此明值善緣見佛者是見受用聞法者是聞受用信受者是念受用教誨者顯觸受用值此善緣得出世四種受用也此如序品中解經曰阿逸多至如說修行者此明第五修行人可解次偈頌十八偈頌五人即五重此中轉勢從劣至勝次第頌之初九偈隨喜人次五偈頌勸聽人次兩偈頌往聽人次一偈頌分坐人後一偈頌修行人隨喜四重初一偈頌立初次一偈頌條後次五偈頌起行後兩偈頌對量起行兩重初一偈頌財施後四偈頌法施法施三重初一偈半頌謀化次一偈半頌正化後一偈頌受化對量兩重初一偈初一偈頌比多後一偈頌況多次五偈頌勸聽人三重初一偈頌能勸次一偈頌受勸後三偈頌勸果可解次兩偈頌往聽人初一偈頌往聽後一偈頌往報頌分坐修行二人可解此品第三分別法師五行得六根功德故以為名此法師在三賢位十信一向弟子故十地已捨分段故品內兩重一略標二廣釋經曰爾時佛告至皆令清淨者略標也四意一扣告二指因三示果四顯勝佛告常精進者扣告也欲因名以表義非常精進者不能行故告常精進也經曰受持法華經至若書寫者指因也受持是總相讀誦說寫是別相受是信力持是念力讀誦書寫是精進力解說是惠力定力一心通在其間總別五業即為五因也經曰是人得八百眼功德至千二百意功德者亦果也正法華及莊嚴論六根各具千二百功德合有七千二百功德今經六根二例三根各八百三根各千二百舊解一云十善為本一善以九善莊嚴十善成百善自行百教他百歎百法歎行百者合有四百善此四百有三品成千二百三根持經勝具三品故有千二百三根持經劣但有中下品故唯得八百二云六根各具百福一一福以十善莊嚴成一千一根一千六根即六千但三根弘經勝故增二百三根弘經劣故減二百經曰以是功德莊嚴六根清淨者顯勝也論云此得六根清淨者謂凡夫人以經力得勝根用未入初地菩薩應知又六根清淨者於一根中悉能具足見色聞聲知香味觸法等諸根互用應知經曰是善男子至清淨肉眼者次廣釋釋六根即六重六根各有序頌合十二章經序眼根六意一體類勝二照境寬三緣悉四過地度五窮生類六委事緒此明體類勝眼體有五肉天惠法佛如方便品解眼類有兩一果根類謂宿業所生二長養類謂現緣所發今言父母所生者明是果根也清淨肉眼者明是淨根體也以是地前菩薩分段根故經曰見於三千世界者照境寬也明此眼力用與緣覺修得天眼及佛根得天眼見境相似真諦引隨實論云聲聞根得天眼見小千世界色修得天眼見中千世界色緣覺根天眼見中千世界色修得天眼見大千世界色佛眼得天眼見大千世界色修得天眼見無邊世界色此與雜心同彼云聲聞不方便見小千世界方便見二千世界緣覺不方便見二千世界方便見三千世界佛不方便見三千世界方便見無量無邊億百千三千世界案不方便者是用根得天眼方便者是用修得天眼真諦明此言報得天眼者並是欲界業所感然勝天中根得天眼三乘無學漏若不盡應用此業欲界天中受根由不受後有故先所有勝業悉於無學身中受勝天眼在肉眼中隨覺觀所弘若欲見近色則發肉眼識若欲見遠名則發天眼識今明持經力故肉眼亦見三千明力大也不見三千外者智度論云三千外有風輪與眼相違故不能見也經曰內外所有山林河海者見緣悉也前雖見寬其間或有見大不見小如遠見大山不覩細物或見遠不見近如遠覩日輪不見眼𥇒今明大小遠近一切悉見一四天下有八大山有八大海如是三千世界有百億八十山百億八大海有千中鐵圍有一大鐵圍其中小山小海諸林諸河不可勝數如是悉見經曰下至阿鼻上至有頂者過地度也地度法上得見下下不見上今此眼力亦能見上至有色之頂故過地度也經曰亦見其中一切眾生者窮生類也如上五類眾生悉皆見之故言一切也經曰及業因緣果根生處悉見悉知者委事緒也四意一知業體二知業因三知業緣四知業果業者業體謂身口意身業眼根境口業耳根境意業意根境知身業者自用知口意者互用因者業因也惡業以三惡根為因善業以三善根為因並是意根境眼根知者互用緣者業緣一人緣惡業以惡友為緣善業以善友為緣二物緣惡業以刀仗等為緣善業以香花等為緣此是眼根自境果根生處者是業果也知果略有六門一知好惡二知交賒三知多少四知生熟五知受處六知受心一知好惡者十住論云知根者知諸業各各有根善業或善處生或得涅槃惡業惡處生二知交賒者謂知三時根得現根為交得生後為賒三知多少者感一世為少感二世三世為多如是過去業得七根三單感三複感一總感現在業得三報二單感一總感未來業得一根一單感合三世業感一根故十住論說佛知眾生過去業根或業過去根在過去或業過去根在現在或業過去根在未來或業過去根在過去未來或業過去根在過去現在或業過去根在未來現在或業過去根在過去未來現在或業現在根在現在或業現在根在未來或業現在根在現在未來或業未來根在未來有如是分別四知生熟者智度論云二種業必受根不必受根必受者不可離或待時待處待人受根如人應共輪王受福待輪王出時是待時人即輪王處即輪王出處五知受處者智度論云欲界受三受業根處色界受二受業根處無色界受一受業根處六知受心者智度論云善心中受善不善無記根不善心無記心亦如是如是六事一一知是名知業果問為即肉眼知未來耶為有別智知未來耶若即肉眼知者肉眼見現在色不應知未來若有別智知者云云何說父母所生肉眼知耶答因肉眼起別智知故說肉眼知肉眼見人死時生時色意識知未來如天眼知未來此亦爾故俱舍云天眼天耳以色聲為境若爾死生通惠云何知彼眾生與身口意邪行相應誹謗聖人由此捨命必受無行惡道墮負黑闇處生廣說如經答由天眼不得知有別智是天眼通惠伴類聖人相續中生能知如此解脫道論亦云天眼生四智未來分智自作業智如行業智果報業智以未來分智於未來色當起知之以自作業智見他以此業當往彼趣知之以如行業智見此人生趣以此業在先生此知之以業果報智至此明至此煩惱至此方便此業應熟此業不應受此業應多受此業應少受知之案今由經力肉眼起智亦復如是故云肉眼知非即肉眼知也次偈頌六偈三重初一偈頌眼因次一偈頌眼體後三偈頌眼用用中云彌樓山者此云高山亦日光山須彌山者此云妙高山經曰復次常精進至得千二百耳功德者次明耳根功德序說四重一指定因果二總境寬狹三委知巨細四結其力能此指定因果也經曰以是清淨耳至言語音聲者此總境寬狹經曰象聲馬聲至佛聲者此委知巨細也經曰以要言之至不壞耳根者此結其力能也凡人六根取塵過度及塵過強其根則壞今由經力雖過雖強亦不能壞次頌十八偈四重初一偈總境寬狹次九偈半能知事類次四偈半善聽法音後三偈美其力用事類六重初兩偈聞人中事類聲次一偈聞天中事類聲次兩偈聞山中事類聲次兩偈聞海中事類聲次一偈聞亂鳥事類聲後一偈半聞淨天事類聲次四偈半聞法音三重初一偈半聞聲聞說法聲次一偈半聞菩薩說法聲後一偈半聞如來說法聲次三偈美其力用初兩偈美能後一偈美位經曰復次常精至八百鼻功德者次明鼻根序說四重一指定因果二總境寬狹三委知巨細四結其力能此指定因果也經曰以是清淨鼻根至種種諸香者總境寬狹也經曰須曼那華至悉能分別者次委知巨細也四重一聞地居身外香二聞地居身內香三聞天居身外香四聞天居身內香此聞地居身外香也須曼那者此云好意闍提者此云生亦曰實瞻蔔者此云黃華亦曰金色華波羅羅者此云重經曰又復別知至分別不錯者此聞地居身內香也經曰持是經者至無不聞知者此聞天居身外香波利質多羅者此云護種種𤘽鞞陀羅者此云大遊戲破地經曰又聞諸天身香至皆悉遙聞者次聞天居身內香兩重一聞地天身香二聞空天身香此聞地天身香忉利已下地居故炎摩已上空居故經曰如是展轉至知其所在者此聞空天身香二意一聞住空天身香即生天住空不解空故二聞解空天身香即淨天解空不住涅槃故經曰雖聞此香至憶念不謬者此結其力能也次頌三十偈三重初一偈頌總境次二十八偈頌別用後一偈頌結力別用八重初五偈知人中事第二四偈知初天事第三一偈知修羅事第四一偈知畜生事第五五偈知未形事第六五偈知第二天事第七兩偈知空天事第八五偈知淨天事人中五得一偈知花香一偈知男女一偈知君臣一偈知寶物一偈知內身第二四偈知初天事初一偈知遊戲次一偈知華果次兩偈知臣人第三一偈知修羅第四一偈知畜生可解第五五偈知未形一偈知胎男女一偈知胎成壞一偈知人善惡一偈知寶隱伏一偈知價輕重第六五偈知第二天事一偈知華果一偈知一偈知宮殿一偈知園林一偈知聽法一偈知周遊第七兩偈知空天事一偈知禪出入一偈知禪死生第八五偈知淨天事初兩偈知聲聞事次一偈知菩薩事後兩偈知如來事經曰復次常精進至千二百舌功德者次明舌根序說兩重一指定因果二敘其力能此指定因果也經曰若好若醜至無不美者次敘力能三重一能變塵二能善說法三善持法此能變塵也變成上味者如佛咽喉有甘露泉和一切食皆成甘露持經人亦爾又隨福德力故變成上味經曰若以舌根至隨侍供養者此明善說五意一悅眾二來天三來神四來人五來侍可解經曰又諸聲聞至深妙法音此明善持四意一聖人樂見二諸佛向說三聞悉能持四誦聲深妙可解次頌八偈半兩重初一偈頌變塵後七偈半頌善說善說五重初一偈半頌悅眾次三偈頌來聽次一偈頌來供後兩偈來護來聽兩重一偈頌神來聽二偈頌人來聽來護兩重一偈生天來護一偈淨天來護經曰復次常精進至眾生喜見者次明身根序說兩重一指定因果二鏡朗內外此指定因果也經曰其身淨故至現其色像者鏡朗內外也三意一橫鏡三千二竪朗二界三遠現四尊可解次頌七偈半通為六重初一偈頌得體次一偈半頌明用次一偈半頌橫照次一偈半頌竪朗次一偈頌現聖後一偈頌現力經曰復次常精進至千二百意功德者次明意根五重一指定因果二委知法義三外引俗論四善察他心五美其力用此指定因果也經曰以是清淨意根至不相違背者此善知法義也聞一偈一句者得法辨通達無量無邊義者得義辨演說一句一偈至一月四月一歲者得辭辨一月是一時中一月四月是三時中一時外國以四月為時一歲是三時十二月所說義趣與實相不違者得應辨次頌十一偈通為五重初一偈頌知法次一偈頌得辨次兩偈頌察心次四偈頌說法後三偈頌結能說法四偈一偈頌受持說一偈頌不倒說一偈頌次第說一偈頌無畏說次三偈頌結能一偈結體相一偈美地位一偈讚善巧前三品已明生福勝妙力此一品次明進道勝妙力前則約多顯力此則約速顯力速由菩薩常行不輕行故以為名品內一序一頌序說三重一張速本二序速事三會速人經曰爾時佛告至如向所說者第一張速本兩意一戒惡即張增上慢本二獎善即張常不輕本言持法華經者罵詈誹謗獲大罪報如前所說者如譬喻品末所說言其所得功德如向所說者如向法師功德品所說經曰得大勢至阿僧祇劫者第二序速事四重一值速緣緣二逢速障三違速名四修速行值緣兩重一值一佛緣二值多佛緣一佛八重一時節二化主三劫名四國號五立教六壽限七住持八歸寂經曰有佛名威音王至佛世尊者此化主也經曰劫名離垢者此劫名也經曰國名大城者此國號也經曰其威音王佛至究竟清淨者此立教也經曰得大勢至恒河沙□□□限也經曰正法住世至四天下微塵者此住持也經曰其佛饒益至然後滅度者此歸寂也經曰正法像法至皆同一號者次明敘多佛緣經曰最初威音王至有大勢力者此第二逢速障也經曰爾時有一至名常不輕者此第三違速名即名常不輕文六重一舉名二徵義三曉意四專修五受難六得名此舉名也經曰得大勢以何因緣名常不輕者此徵義也經曰是比丘至當得作佛者此曉意由行不輕行故得不輕名言我深教汝等不敢輕慢者為汝本有自性住佛性言所以者何汝等皆行菩薩道者為汝即有引出性言當得作佛者為汝當有至得果佛性經曰而是比丘皆當作佛者此專修故往禮拜者專修身不輕讚歎者專修口不輕汝當作佛者專修意不輕經曰四眾之中至汝當作佛者此受難先□□詈難後受打擲難此受罵詈難經曰說是語時至皆當作佛者此受打擲難杖木以打之瓦石以擲之恐其得重罪所以避走而遠住恐其不聞記所以高聲唱是言經曰以其常作至號之為不輕者此得名經曰是比丘臨欲終時至悉能受持者次第四修速行四重一威王佛所行速行二燈明佛所行速行三雲自在佛所行速行四□□□□□□□□□□佛所六重一稟速道二淨速根三增速壽四□□□□□□□□□□□□□□善此稟□道也經曰即得
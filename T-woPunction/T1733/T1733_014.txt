第八地七門同前初釋名者不動名亦有三義一約一義攝論云由一切相有功用行不能動故名不動地無性世親並同此釋無性釋意第七地中行動相不動此中行相俱不動二約二義金光明云無相正思惟修得自在諸煩惱行不能令動故名不動三約三義成唯識云無分別智任運相續相用煩惱不能動故梁論三義亦同此說解深密經由於無相得無功用於諸行中不為現前煩惱所動故名不動十住論云若天魔梵沙門婆羅門無能動其願故名不動地仁王經名等觀地二來意者亦有三義一前之三地寄同世間後之四地寄三乘法第八以去寄顯一乘莊嚴論釋第七地云近一乘故梁論亦說八地以上以為一乘解云從前三乘差別之位進入一乘是故來也二前位雖得純無相觀要待加行作意方證今此純熟不待加行任運現前故次明也三前通分段此唯變易是故來也三所離障者依地論離無相有行障唯識云無相中作加行障謂所知障中俱生一分令無相觀不任運起前之五地有相觀多無相觀少於第六地有相觀少無相觀多第七地中純無相觀雖恒相續而有加行由無相中有加行故未能任運現相及土如是加行障八地中無功用道故若得入第八地時便能永斷彼永斷故得二自在由斯八地說斷二愚及彼麁重一於無相作功用愚二於相自在愚今於相中不自在故此亦攝土相一分故八地以上純無漏道任運起故三界煩惱永不現前行第七識中細所知障猶可現起生空智果不違彼故解云依護法宗於無相中有加行智體非是障以善性故由所斷障令作加行故說名加行障由此第七有加行故雖現金等諸相及土非任運現故以為障生空智果者謂生空智所引後得智及滅定金光明云一無相法多有功力無明二執相自在難可得度無明解云此所迷現相亦攝於土以寬收狹故梁論等並可準知四所證法界者謂證法界不增減義世親釋云謂於此中雜染減時而無有減清淨增時而無有增無性釋云法外無用所以不增諸法不壞所以不減無性後釋同世親中邊云由通達此圓滿證得無生法忍於諸清淨雜染法中不見一法有增有減解云此同地論唯識云謂此真如離增減執不隨染淨有增減故即此亦名相土自在所依真如謂若證得此真如已現相現土俱得自在世親釋云於諸相中而得自在名相自在隨所欲相即現前故於所現土而得自在名土自在如欲令土成金等寶隨意成故解云相約現身等相土唯器世界等此地下文具三世間十自在等五所成行者亦三種十中大願行當地成就無生法忍行相土自在行莊嚴論第八住雖淨佛土而無起作無功用故尋下文六所得果者梁論通達無增減法界定自在等得法身果金光明八地發心得現證三昧當地行果位果可知第七釋文中亦三初讚請分中十五頌分三初二頌天王大眾慶法興供二有十二頌天女歌樂讚德供養於中初三作樂總歎佛德次三別歎三種世間自在之德次三別歎三輪攝化次二歎佛神力攝持後一歎已結默三末後一頌上首請說第二正說分中論分為七初二是趣地方便一總明方便作集地分者是遠方便總前七地作起此地集成方便二得淨忍分者是近方便謂前地所得無生忍光至此修熟令深清淨三得勝行分者是初住地行謂依前淨忍發起勝修四淨佛國土分者是正住之始依前勝行更起淨修佛土之行五得自在分者正住地滿由淨土行成德無礙六大勝分者是地滿行此地望前通皆是勝今復地滿是勝中之勝故云大勝七釋名分者不動之名辨德彰號此通始終釋在地滿就初分中總攝前七以為二相諸地通行名為同相諸地異修名為別相同中三句妙行慧者是其證道謂二無我上上證故從初地來證二無我轉勝至此故云上上也二方便道淨者不住道清淨謂悲智俱遊無偏住著三善集助道法者彼方便智行所攝滿足助菩提分法謂行是前證方便智是前不住彼二所攝助道之法下明別相有七一初地十大願能令心住二地中行十善等行是佛為護也三地中厭得不退禪定等者等取神通無量等名自善根力也得通達故名得力也四地中所說十種法智教化眾生者前論中名智障淨勝也念通達佛法者釋此同彼謂彼十法智此名佛法五地中十種深淨心平等名直深心六地中前大悲為首及大悲增上也觀因緣集者是大悲滿足亦是舉成觀法成就福智釋此同彼七地中二句初是前空中方便智有中殊勝行言不捨眾生者釋彼同此謂大悲等也二以無量眾生界故入無量智道是前十種無量也何故前六各唯一句此第七地有二句耶釋以是近方便故又問何故於此第八地初總集前地答諸聖教中此例有四一十住之初總集十信如本業經說此約退與不退以分其際故作是結會二初地加行總攝地前如迴向品說此約比證分際三第八地初總集前七如此文說此就功用無功用分際故也四第十地初總集前九如下文說此約因位成滿總攝前因又釋此四處初約十千劫滿二約初僧祇滿三約二僧祇滿四約三僧祇滿故作是說第二淨忍分中文有三初十句正明無生忍次四句明無生忍淨後一句結忍入位論中但釋前二攝為四種一破相二破性三因泯四果離又前二破相入如後二證實捨相又約寄位初一在加行次一在正體後一在後得其數差別一種通始終依佛性論三性品云如經說若人已得無生法忍即不退墮此云何成立由三性故即得成立如來為約分別性故說本來無生忍約依他性故說自性無生忍約真實性故說垢苦本性無生忍就初事無生中論攝為七初四明不增後三明不減即是無增減法界論中先立七實對治此實以顯無生一淨分法中本有實者計自性住性為事物有為對治此故云入諸法本來無生二新新生實者計習所成性為實對治此故無起三相實者計前二性所生行相對治此故無相四後際實者計於佛果後際出纏對治此故無成又此四中初一自性住佛性次二引出佛性後一至得果佛性又初一道前凡位次一在三賢之位次一在地上後一在道後通即可知又此四展轉釋疑可知五先際實者對佛果後際說凡染為先對治此故云無壞明煩惱即空無可壞也良以眾生心中有其二分一如來藏名為淨分故如前說淨分無生二煩惱藏名為染分如此所說染分無生六雜染實淨分中者謂修行位中背染向淨來對治此故無來七盡實諸眾生者眾生向涅槃去對治此故云無去論經名無盡第二自性無生此經略無論云自性無生者是法無我彼法無我自體無性故如經非有有性故彼觀事故等者明理不無謂彼前諸地所觀事故亦是此地所忍法故不得言無下明理不二謂理非事外故名不二同於上文有不二不盡也三無初無中下明數差別無生者於三時中染淨法不增減故謂先際為染後際為淨中際染淨三際無生故無增減四入如來下明作業無生者於真如中淨無分別佛智故如是下釋已總結也次示現下釋無生忍淨言一切心意識等者一切有二初一離報心憶想分別故云行遠離等二離方便心憶想分別故云攝受分別性想故也想者遠離障法想非無治法想者簡言濫也彼治想於下地中有三種勝事一無功用自然行故云無所貪著謂於上佛果不待起貪求任運起行二遍一切法相者現能治廣故云一切法如空三入真如不動自然行故者顯治深也如空之言通二句用可知第三入不動下明得勝行分於中有二初明深行勝謂對前彰出二發起勝對後顯入前中二先總明深行謂入此位行玄奧故下別有七相從為三初三一分明此地中境分殊絕次二一分明此地中正行廣大後二一分明此地中離障寂滅喻中有三從後向前喻此三分七中一難入深故名深行菩薩二同行深諸淨地菩薩同故謂純無漏位名為淨地與此位人同故云世不能測不能測者如麥在麥聚不測其差別故論經名無能分別三境界深能取所取不現前故云離一切相等言護一切障想者謂防護一切障法之想為簡治法想故名離貪著四修行深自利利他行廣大故此經略無五不退深謂彼二乘不能形奪壞其勝故云一切聲聞等六離障深謂離功用障故云深大遠離七對治現前深謂能治之行常現在故云而現前論經名為寂靜現前即真如寂靜非事靜也下釋三喻喻前所說滅盡喻者示彼行寂滅故者釋現喻意釋喻中言無彼依止故者明滅盡定中心王不行想等心數無所依故亦不行也以得無功用自然行者釋懃方便三業行息滅也論經報行成有二釋一約教道故云得彼相違法二約證道故云善住阿梨耶識真如法中者但本識有二分凡時唯住妄染分今此住真淨分若至佛地單住真如不云梨耶真如今此為有變易報苦是故雙舉也言住大遠離者是論中住報行成也釋第二夢寤喻中示此行中護彼過想有正智想者如從夢寤雖無夢想而有寤想所況如是雖捨前地妄修過想非無此地正智之想言此行寂滅者顯此正智即用常寂故不同前顯此深行故也是中下重分別依清淨世間涅槃二心不行者此釋經中不行二心謂夢中渡河此岸喻世間彼岸喻涅槃既覺寤已此彼俱亡名依清淨故云不行二心也言依境界受用念想不行者釋諸所憶想不復現前謂於夢中受用船栰等境想不復現也釋第三生梵天喻中如生色界下結不行此地如是下地心一向不行望下彰出得報地者對此彰得此說離勝結明喻意下重分中順行是世間心不順行是出世間心故名二分也心等者舉心等取意之與識及憶想等即是順行也佛等者舉佛等取菩提涅槃等即是不順行也下就不順行分中更開三門經中但就大乘論主對辨大小一言差別者非是大小不同名為差別但是大小乘中生法兩異名差別二言大小乘中眾生法差別者非生法異名為差別明此大小乘中生生自異法法自別三言無學學差別者就小乘中辨人差別非是學與無學不同名為差別但明學學不同無學亦爾上開門竟佛等涅槃差別說者舉經對顯謂佛是第一句佛心等取中間二句涅槃是第四句應知也何故世間行中而不開異出世行中開此差別以出世是大人所求恐有染取故委釋令離下釋顯中先釋順行可知後釋不順行中言大小差別是總舉下別中大乘內佛菩薩是人涅槃是法小乘中涅槃是法羅漢等是人二釋人法各差別論釋可知小乘羅漢差別者如毘曇中六種不同謂退思護住勝進不動成實有九並廣如彼說餘文可知二佛子下明發起勝行於中二初明本願力住諸佛勸發二若不與下明勸利益前中亦二初本願住二又諸佛下明勸發前中隨順是地者是論經中住義以本願者釋住所由謂從前地來同求此地無生忍門名為本願得已以息故名為住然住義釋有二門一顯義二說意初中明諸菩薩住與不住汎釋有四一觀入分別謂始時不住終即樂住從前地來求趣無生以未得故是以不住今此得之樂寂故住二起行分別始時樂住終即不住今此地中始得無生樂寂故住後以佛勸發起勝行所以不住三就寂分別始終常住謂佛菩薩隨所證入無暫時捨四起用分別諸佛菩薩一切不住常隨世間利益眾生今此文中約前二說二明說住意亦有四義一為漸悟菩薩有樂寂習故云本願力住二為引定性二乘明菩薩此地大寂滅處猶有動起況彼所得豈為究竟三為顯此地甚深玄奧難捨故住四但有此深奧法流之處必有諸佛作七勸橋是故無有一人墜墮下明勸發中三先總勸二諸佛下別勸三是菩薩下結勸初中流水者在無生忍不起功用任運起行趣於佛果如大河水不待人力流赴大海何不前地與智以得法未深故何不後地與以依此勸發修不住故何故與智理實通餘行以智是行主故何故在此位與以此忍門攝德本故下文云亦莫捨此忍門依此力能成大行故何故與如來智以約果說故作因緣者論云此與如來智慧力轉彼深行樂足心故下別勸中先歎其所得第一是上法也後我有下彰其未得勸云修習於中七勸攝以為二前六舉多未作轉其住心後一明其少作能成增其去心凡勸法如是前六中攝為三對自利利他初對中一明自德未成後一所化未出第二對中一化願未滿後一自德未勝第三對中一明化業未廣後一明自得法未窮初中句別有三初舉力等彰其未得二為得下正勸修習論云不得修教授故解云不得釋上句修教釋此句三亦莫捨等明起行所依論云若不捨此等明反釋可知依彼有力能作者順釋第二勸中汝雖得此等明自所得一切凡夫下明他未出於中亦三初就凡夫總勸名依彼眾生無利益事二顯其過失現起煩惱者不善也使者釋離寂滅在家煩惱出家覺觀三汝當下勸其愍念可知第三勸中汝應念本願者總勸憶念本所弘願下別二句一欲利益眾生者是廣心願下化眾生二欲得不思智者是大心願上求佛智論中依願化眾生釋上句智行廣釋後句能轉者依前二義勸轉名依名轉故第四勸中三句初一切法性等舉所得法性自爾不令生著二一切如來下明上未同佛謂佛具大用非但一寂三聲聞等明下齊二乘謂定性二乘亦住寂捨化此是抑挫之辭論中不共義者釋第二句功行疲倦者釋第三句有此二過名為彼垢依此勸轉名依名轉第五勸中二初汝觀我等者舉佛六種化業二汝今下結勸起修論中先釋化業言無量身等者牒舉經文彼佛法成就有力者彼身等佛法修成之時明此有能化眾生力言示現依利益眾生者辨定其行謂此六皆依利他而說次此利益眾生事下廣釋六種皆為化眾生於中攝伏者善者以光攝之惡者以輪伏之謂三輪也二如來作無量下釋結勸起修之文第六勸中亦二初汝今適得等明所得未廣二我等下舉所未得勸之令起論中一入是所入法門二作是法門業用三轉是業用不斷餘文可見第七勸中明少作在增其去心於中先舉三種無量汝應下勸盡通達論中少作者望佛果不遙故云少在隨所見等釋三無量也少觀即成釋如實通達以此增其去心故云轉也二是菩薩下結勸可知第二諸佛子下明因勸成益於中二先對上本願住彰不勸之損論釋即入涅槃者與智慧示現者此釋經意謂舉此滅為顯佛與智故二以諸佛下對上佛勸彰勸之益於中有法喻合法中亦三初明佛與智門者論釋彼行中攝功德因勝者明與智所依謂彼發起行之中無生法忍攝功德因最為殊勝故佛與智也同作教授說者正解與智諸佛共勸名同教授二於一念下明由勸故起行速疾論釋可知三所以者何下問答辨釋謂向前二大僧祇所修比此一念所起之行不及者何下釋中先以一身等明前不及今此無量辨此過前問前初地百身二地千等何故言一答實報唯一變化百等故非異也於中有十一句初無量身者論釋一切菩薩身信解如自身故者勝解力故以自身令同一切菩薩身故是故一切所修是自修也此是同體智力故也此非文意又釋以勝解力令自身無量如一切菩薩數量齊等此豈非是變化身耶釋以此菩薩既不出觀即稱法界而起身雲實德非化此是文意音聲起等類身應知言此十句一依教化眾生者是十句中初六利他二依助道者其次二句自利行三依障淨者明後二句德用淨也應知十句有此三義下別顯之隨身任者是無量身謂隨所住法當現彼身如觀音住大悲身等二隨說者是無量聲謂隨所說法音聲亦無量三隨依智者無量智也隨所知故四隨所取生者無量生處形類不同即種類俱生無行作意生身也五隨何國土者無量淨國六得教化眾生者無量化眾生次釋二句自行中一供佛集德二順佛集智下二句明德用淨一神通障淨二無量大會明正覺障淨以於大會知根說法等故言此一切處隨順無量身口意業等此釋結文無間不斷釋不動義二釋喻中船喻行疾應知因勝者顯行疾所因以無生忍是行勝因令行疾三善集下釋合文善集等是前七地中所修諸行助發於此故曰資糧餘文可知第四淨佛國土分中有三自在一器世間自在行二眾生世間自在行三智正覺世間自在行初是化處次是所化後是能化具後二淨方名淨土於此三法起化無礙故名自在就初器世間自在行中二初總以標舉謂先牒前後思惟佛智力者正辨其相謂能了知諸世界相故名智力下別顯之文別有五一隨心所欲者於此世界隨於已心欲知即知又亦隨他眾生之心欲知即知此是智自在彼能現不現者是通自在能現是成不現是壞又釋能現成壞不現反之二知以何業下明隨何欲彼能現謂隨何業成何業壞欲知即知能現同前業集故成業盡故壞智能知彼故云業集盡智三隨幾時欲者略無此句四是菩薩知地下隨廣狹欲彼能現者於中二先明四大差別非定地等者明欲界所知狹故名小二定地等上界所知廣故名大三佛知無限故云無量上三俱約所知分齊同名境界知此之智故名境智次顯相智四大體伏名為自相於上有空無我等名為同相此二不同名為差別下知微塵麁細等準前可知二於一世界下明知微塵聚散多少於中初總知二此一世界下別別中四句一知外四大塵多少二知眾生身塵多少三知前世界物塵多少四知前眾生三界六道差別身塵多少此中大身小身者論經名麁身細身此是三界差別論云身麁細者色麁無色細色中欲界麁色界細故云如是次第以此當知大乘宗無色界中亦有微塵即定自在所生色次知六道身微塵成者以覺慧分析顯此微塵非實有性五是菩薩入如是下明隨幾許欲於中三初知三界成壞二知大小等相三知眾生隨之現化論釋後二論云欲界等境界智相智者亦開二門舉欲等取色無色界於此三界知事分齊名境界智知法分齊名為相智下廣釋境智欲界中人小天大色界中有覺觀是初禪無覺是二禪已上無色界中為簡却彼外道妄取以為涅槃故說佛法凡夫菩薩聲聞是聖智此上各為所知廣狹以分大小上來但釋大小未釋無量相今此同釋一切三界如來所知皆寬廣無邊故云無量相也三是名菩薩下明知眾生隨之現化於中三初知眾生二隨知現化三起化自在論云初中先牒文善知身不同總釋所知眾生方便等者釋現化巧同彼生也異生同生差別應知者是所現同類身也諸佛國下彼處處去身體示現者釋起化自在身遍三千界等也法喻合可知二隨眾生身下明眾生世間自在行於中三先總明自在二若於沙門下別顯自在三不可說下總結自在論釋中彼調伏眾生自在是總釋其相以此菩薩調伏眾生中得自在故能種種現言彼行化眾生者此釋經中隨眾生信於大會現皆往示現名行化生言身心自同事者釋別顯文內化同物身謂菩薩自身隨眾生心以自己身同形事故言身心自同事也言身心等分示者此釋中化應物心菩薩自身隨眾生必量宜而現名等分示謂應以聲聞身等餘文可知三而實遠離下明智正覺世間自在行於中有二諦智先明第一義智以是本故言遠離身相差別者謂釋離一切身相分別也言常住平等者自身他身不分別謂己身為自十身為他同一理性故不分別何故說此謂欲顯諸身相作所由故也二是菩薩下明世諦智中有三初列所知十身二明諸身相作三釋十身義初中十身內初三是染分次六是淨分後一是不二分各言分者此是同一大緣起法義分出故如攝論中於依他起上離染分名遍計清淨分名圓成不二分為依他是故若見一分餘分性不異皆融通全攝此中不二分約相盡為言故以虛空身表也論中重分別內眾生世間器世間舉初二身彼二生因業煩惱者是第三業報身明前二種生起之時因煩惱業故名為報言是染分者結上三也次明淨分言三乘淨者聲聞辟支菩薩如來四身是也此三乘隨何智者舉智身隨何法者舉法身是彼能知及所知法彼淨顯示者結上六種是淨分也虛空非是前二相知名不二分二是菩薩下明諸身相作中通自身有十一身亦十一度相作成一百一十身皆無礙自在顯現文中且辨三重一以眾生身為首作己身等十二以國土身為首作三如是乃至第十以己身為首作彼十身應知釋何諸身得如是相作釋有多因略論三種一約法性融通門是故此文先說自他身平等不分別等二約緣起相由門如下頌說菩薩於因緣和合中自在乃至能隨意示現於佛身故也三約菩薩自在智力以此位中遠前二門無礙道理是故能作論釋以眾生身作自身者彼自在中所作攝取行種種示現者謂智正覺自在中作攝他行諸身相作名種種示現皆隨物心所現也三是菩薩下廣顯十身初釋眾生身中五句一業二生是報三煩惱妄想染差別四色五無色界差別後二就報開也二釋國土身有十相論中千等者釋初三相謂一千小二千中三千無量舉千等取後二也故云應知淨不淨差別者釋垢相淨相也廣等釋餘相指同初地次四身假名差別者論釋自相同相差別假名分別無我人故謂諸身各異名為自相假名義齊稱曰同相若就人說假佛身之處何不說耶以佛勝德超餘人故七釋如來身中自有十身一菩提身者示成正覺故二願身者願生兜率故三化身者所有佛應化故四住持身者自身舍利住持故五相好嚴身者所有實報身故以福業所生六勢力身者所有光明攝伏眾生故七如意身者所有同不同世間出世間心得自在解脫故者隨意現生示同世間名同實即出世故名不同下釋所以以於出世間自在解脫故能現同以於世間自在解脫能示不同八福德身者所有不共能作廣大利益因故明福超凡小名為不共因此大福廣現無量身財等相廣攝眾生九智身者所有無障礙智故是故此智能作一切事彼事差別皆悉能知謂能作一切釋無障礙義彼事下結能知十法身者所有如來無流界故謂諸佛斷德名無流界即十佛中名涅槃佛又是如來內證法身名無流界八釋知智身者論經中有八釋初二句三慧分別一思量者聞思慧二善如實觀相者是修慧三果行所攝者因果分別所得名果彼因名行四世出世者就位分別道前名世見道已去名為出世五三乘者大小分別六共不共者麁細分別麁即同修細唯在大七乘不乘者種姓分別已習三乘種姓名乘未習非乘八學無學者修成分別習求名學果極無學第九釋法身者論經五句一平等相者無量法門明等一法身故謂佛無量法明同一法身故云平等此是理法二不壞相者如聞取故此是教法中實教稱理而說故云如聞也三轉時假名差別者隨所化眾生根性相應時說差別故謂隨所化根性熟時稱根差別說是權教法四眾生非眾生者眾生有六根等依報非情名曰非根此是染法五知三寶者知第一相謂三寶殊勝故也第十釋虛空身中六句一無量者廣窮無盡二周遍者一切色象三無形者不可見故四不異者無障礙相不同色法限礙故也五無邊者無為相以無始起終盡之邊故六顯色身別異者能通容受色相因色彼分別皆悉能知色因解別異也第五是菩薩善知起如是下明自在分此十自在略作四門一辨相二治障三出因四得位初辨相如論經具顯二治障對治十障如地論具顯論既與此共故不待錄三出因者依攝論第十殊勝中以六度為因初三施為因以一切時施得命自在一切處施得心自在一切物施得財自在次二以戒為因由戒調身語以成勝業復由戒淨隨欲受生忍為信解自在因以修忍時隨眾生意故得一切皆隨心轉謂變地為金等皆隨勝解而轉也精進為願因以策勤所作無懈廢故令隨所願如意成就禪為如意因彼名神力自在以依定發通如意成故般若為後二因謂內照所知名智自在應根宣說名法自在四明得位者攝論約果明佛地所得謂彼法身五相中白法所成內攝今此就因八地所得此約始終教說下離世間品十自在約普賢位貫通諸位又上賢首品云十地十種自在力等約別教一乘說第六是菩薩得十自在下大勝分有三初智大二業大三彼二所住功德大就初智大中不思智者不住世間涅槃明寂用難測此是總句下別顯三種一無量智者修行盡至證理深也二廣智者所知不思照境廣也三不壞智者除障不思破相極也二菩薩隨如是下明業大之中初牒前論云如是至已如前說者指前所說得自在已也如是智成亦如前說者指前所說不思智也二畢竟下十二句正顯業大於中初三句明三業淨是業大體下九句約修辨業攝為四一起能起起同時謂前三業是起智慧起彼是名能起彼業起竟共慧相隨名曰同時故名身業隨智行等二智攝不染作利眾生行等者明智悲一對故云般若增上大悲首等三因攝自行他行因等者此能感所感為一對謂自起大願名為自行此之自行與他佛行能加為因故名他行因等故云善起願善為佛護四作業所持者謂三業行成不壞名持於中三句初二利他成就一說法益生故云常不捨利益生二淨土神通化故云悉知無邊等下一自行謂成就一切佛法故云舉要言等三是菩薩住此地下明彼二住功德大於中初十句正釋後三句結成前中論攝為七初四為一是住德體故名善住道功德後六各一是約修辨德前中四句初二自行一淨心離障二深心攝善不離道故名對治堅後二利他悲慈不捨救也下約修辨德二不忘德是意業總持德三成就口業辨說德四定心自在是身業德依定發通故五依願力起行六修行成就者明行力集法七與智者行成證入佛境界名佛與智也三是菩薩如是下結智力者牒前智大得無憎愛不分別眾生有惱無惱也示一切所作者牒前作業大謂平等作業故無過咎者是彼二住功德大以得前七種功德故諸行事中無過失故第七諸佛子菩薩此地下明釋名分有二初地釋名者約法顯位二智者釋名約人辨德前中十句論攝為六謂第三第八各為一自餘八句兩為一故有六也初二染對治一治下地功用行小乘願諸魔業故名不動二治煩惱習行故名不轉以智能治也二能得難得甚深無生故名一切世不測等三次二句名發行淨一發淨謂發修之時離功用過如王子不憂居家農務之過菩薩亦爾生在此家無功用之失故云無家過此中如童子無欲譬純無流無惑染之過二行淨謂正行之時離不成過住生地所欲事自在成就故名自在地四次二句為一世間出世間有作淨勝謂教道修起名有作有作名成福德名世慧名出世出世之慧決定知故名究竟五無作淨勝謂證道真理非修所作梵語涅槃與變化相近故致二譯不同由願起用不帶寂故名變化也六次二句名菩薩地勝謂位分過前也一住持者論名加地即加持也此勝六地者發起殊勝行謂顯此過前也他事念動彰前劣此即六地觀空以有為他動其空觀今則不爾故勝也二先修善名無功用地者明勝七地有功用明前劣此此地善起等彰此勝彼餘文可見二菩薩得如是下明智者釋名謂以何義故為得不動菩薩有二義一一向不動謂行修上順故二一體不動謂與諸菩薩行同體故前中先四句明一向義初言入佛境者論經名入佛性謂入佛果法身理性亦是佛智所證之境故云果滿足勝謂釋性也滿勝釋佛以是果圓故隨順因者標後三句隨順佛因也二名佛德照明者是攝功德善清淨義故明觀解攝德三隨佛威儀者名為正行故依解起修四趣向佛法者論經名佛境現前者近佛境界故依行近果也次十句釋不動初一是總常為佛力護者上果下加故餘九是別論攝為五謂前四各一後五為一初中常為四天王等者是供養功德明感天供養二密迹等者護功德已前密護今此已去現形守護三善能等者依止功德以依定成德四能作無量身者國土清淨功德謂前淨土分中現身差別也次五為一化眾生功德一於諸身等者願取諸有生明身業化益二得大果等者根心使智力明意業化也能知眾生根欲性等三於無邊三昧等者無量法力轉法輪故明語業化依定證法名法力以此法力能轉法輪名為語業四堪受多佛記五示現成佛說法度人二是菩薩入如是智等下明一體不動言入如是智者論經名入大乘眾數謂同此位諸無功用菩薩大智故名不壞此是總句餘九為別一善通達法者是智不壞以內證法實故二常放等者說不壞以依證起說故三度無礙等者解脫不壞以無礙法界業用自在四善知世界等者佛國土清淨不壞以於諸佛土自在無礙故云善知也五能示一切等者入大乘不壞意業入法能示現也六隨意自在者神通不壞是身業也七善解先後等者能解釋義不壞是語業也八能入轉魔道智者坐道場不壞謂降魔怨也九入如來等者正覺不壞以能現佛說法也下能於無邊等總結以行無障不斷絕故名為得不動地菩薩佛子下明地果中三果同前調柔法說中從佛受世界差別等者等取眾生世間智正覺也以依此三能起無量淨土作用名為法明故說所受為彼因相喻中依人顯勝謂得清淨地身心勝故即純淨無流也善根光明更明淨示現者釋教智淨餘文可知第三重頌中四十四分九初三頌前方便作集地分二有三頌淨忍分三有十五頌勝行分於中初五頌勝行後十頌發起即七勸等四有十二頌淨佛國土分於中初四頌器世間次五眾生世間後三智正覺世間五有一頌自在分六有二頌大勝分七有二頌釋名分八有五頌地果分九末後一結說分齊不動地竟第九善慧地七門同前初釋名者攝大乘云由得最勝無礙智故世親釋云由無礙解智說名為慧此慧妙善故名善慧無性釋云謂得最勝四無礙解無礙解智於諸智中最為殊勝智即是慧故名善慧四無礙者法義詞辯由法無礙自在了知一切名句由義無礙自在通達一切義理由詞無礙自在分別一切言詞由辯無礙遍於十方隨其所宜自在辯說於此地中最初證得先未曾得無礙解智故名善慧莊嚴論云於九地中四無礙慧最為殊勝於一剎那三千世界所有人天異類異音異義問此菩薩能以一音普答眾問遍斷眾疑由此說言名為善慧金光明云說法自在無患累故增長智慧自在無礙解深密經於一切種說法自在獲得無罪廣大智慧故名善慧瑜伽住品云由此地中一切有情利益安樂意樂清淨逮得菩薩無礙解慧由此善能宣說正法是故此地名善慧地十住論云其慧轉明調柔增上名善慧地成唯識論成就微妙四無礙解能遍十方善說法故仁王經中名為慧光地智度論中名善相地二來意者亦三義一前地雖得於無相中無功用行而未能以無礙解隨機說法今此進修令證彼法是故來餘二門可知三所離障者依地論離不能善利益眾生障唯識云利他中不欲行障謂所知障中俱生一分令於利樂有情事中不欲勤行樂修已利彼障九地四無礙解入九地時便能永斷由斯九地說斷二愚及彼麁重一於無量所說法無量名句字後後慧辯陀羅尼自在愚於無量所說法陀羅尼自在者謂義無礙解即於所詮總持自在於一義中現一切義故於無量名句字陀羅尼自在者謂法無礙解即於能詮總持自在於一名句字中現一切名句字故於後後慧辯陀羅尼自在者謂詞無礙解於言音展轉訓釋總持自在於一音聲中現一切音聲故二辯才自在愚辯才自在者謂辯無礙解善達機宜巧為說故愚能障此四種自在皆是此中第九障攝解云此用能障四無礙解所知障種以為體性以八地上六識中所知障無現行故金光明云一說法無量名味句無量智慧分別無量不能持無明二四無礙辯未得自在無明梁攝論云一無量正說法無量名句味難答巧言自在陀羅尼無明二於四無礙解決疑生解無明解云後中言四無礙者即第四同深密等餘並可知四所證者此地中證得智自在依止法界唯識釋云謂若證得此真如已於無礙解得自在故無性釋云謂此地中得無礙辯所依止故分證得智波羅蜜多於一切法不隨其言善能了知諸意趣義如實成就一切有情受勝法樂解云無礙辯等釋依止義分證等釋智義不隨言等釋自在義中邊論云有四自在一無分別自在即相自在也二淨土自在三智自在四業自在法界為此四種所依名四自在依止義第八地唯能通達初二自在所依止義後二如次在後二地五所行者亦三一於十度中當力度行二善達法器自在說法行莊嚴論云四辯自在成就眾生三無邊總持廣受法行並如下文應知六所得果者依梁論通達智自在依止法界得應身果金光明九地發心得智藏三昧當地位果如下應知第七釋文者三分同前初讚請分中有十九頌分四初二說前地益二有二頌明菩薩天王所設供養三有十四頌天女讚請於中初一頌半出音歎佛次三頌半歎菩薩行供次八頌半歎佛菩薩三輪攝化初一身業德次五語業德謂無聲現聲說三乘一乘差別之法良以此地是法師位說法相增故次二意業德對幻現可知下一天女結默四末後一上首請說第二正說分中有四分一法師方便成就者此地能起辯才說法名法師地趣地行立名方便成二智成就者知法智成故三入行成就者知所化器故四說成就者稱根正說故第八淨土第九辯才分其行別成就一切相等顯勝過劣謂具前四分名一切相就初法師方便中初牒前起後謂無量智是前八地深廣之智也欲求下正顯方便依他利自利一一五三句示現者初一句利他次一句自利故云一一也次五句亦利他後三句亦自利故云五三句示也初言求轉勝寂滅解脫者依無色得解脫相可化眾生以作利益謂化彼令得真涅槃故二欲轉等者依未得究竟佛智自利益故下五句亦明利他三欲入等者化根熟菩薩令入深密四欲觀等者化邪念修行可化眾生令得正念之行五欲觀諸陀羅尼等者化未知法眾生轉法輪令得知謂總持定智皆是說法之所依故六欲令等者以大神通化邪歸依眾生令入正法七欲分別等者以通達世界差別行故示清淨國土轉信生天眾生令入佛法故下三句明自利行八欲修等者欲得佛內證正覺大智等也九欲順等者欲得佛外化攝生法輪大智十欲不捨等者欲得佛無住涅槃不捨悲願下結可知第二菩薩住此地下明智成就初總知三性淨染不二後就善別開以作三重一就善中開流無流謂見道前善名有流見道已去善名無流即就無流復開世出世間謂緣修阿含名為世間正證真行名出世間二復就彼善開思不思謂地前可思地上不思即就可思開定不定謂聲聞忍位已去緣覺世第一法已去菩薩十迴向已去俱名定已下名不定此約初教若約終教入十住已去名定十信如輕毛故云不定三彼復就善開出三乘即就三乘開有為無為謂能證修起名有為所證真理名無為以三乘皆依理成名依順行經云一切賢聖皆以無為法得名是此義也第三隨順如是下明入行成就於中有三初略標十一章門二次第廣釋三總結安住初中論經但云心此中菩提心者此約出離法器為言釋此標章論中有三初略釋一依共者是心難以是善惡染淨所依故名為共煩惱業是次二也生是第九以相生義親故同處辨復言共者是根欲性直心此四相似俱是法器故名為共也染者是使心也煩惱染淨等者是習行以習無別體依染淨殘氣故舉彼也依定不定等舉三聚難二別釋相似義言根等次第者明依根起信等故云次第也何故依起以相似故云何相似謂宿習為根依根起欲欲必似根論經名信謂深忍樂欲意與此同習欲成性性亦似欲依性起現行直心心又似性但依前後定不定時故有如此次第差別三結釋名義眾多釋林難知釋稠此二俱句故云難也行者不正信義遠師釋云於理證信能滅心想心想滅故一切不行由無證信心等集起故名為行第二知眾生諸心下別釋十一門即為十一段初心難中三先一句總次九句別論攝為八謂前七各一後二為一遠云八中初四妄心後四真心妄中一約事二相三體四用初言莊飾世心者心以八識心能莊世也論名心意識六種差別者心謂賴耶意是末那識即六識以心意各一識中具六故云六種八識不同故名差別差別同處亦名雜相二速轉等者是心上行相即四相遷流謂速轉是住異以不停故壞不壞是生滅三無形者是心體性謂觀彼心心相泯故名為離心下釋以心身不可得故名離也問第一義既非是心何故此說答以真性隨緣起此心故如云自性清淨心不染而染成就染心等四無邊等者自相順行無量境界取故謂攀緣之用是心自相隨境非一故云無邊下明真心五清淨者自性不染故此本性清淨也六垢無垢者同煩惱不同煩惱明在纏不染七縛解者同使緣縛性離名解下二名因相者謂願力業力引受報心八以諸菩薩願力受生幻起不實似同諂曲然實成益故云質直九餘眾生等隨業受生故云隨道也論重分別中言以自性清淨心故第六第七等者釋六七二句染淨所由謂若無第五性淨之心即六七二句唯垢唯縛無不垢不縛又由此二句中染縛煩惱故示後句中隨道受生第二是菩薩知煩惱下明煩惱行稠林於中先別顯後總結別中十句論攝為三謂初二各一後八為一故也初深相者遠入乃至有頂故若小乘中非想非非想為頂若大乘中至金剛定二淺相者論經名行無邊相謂無量善根修集之時煩惱隨行難可知故三染中有八句為三初三明煩惱染次二約生顯煩惱後三約業明煩惱初中言心伴相不相離相者是隨所縛即緣縛之義迭共同事者釋共生義心伴是也謂心王與惑互相扶起也迭共相依者釋不相離義謂起已互依不相離也共生不離者舉經雙結二言使纏差別者是以何縛者謂使也以有使故不得解脫故說使為能縛之體謂十使十纏故云差別言煩惱使一義者舉經會釋謂此辨煩惱何故說使以是一義故若是一義何故下文別明使行但此十使有繫縛義屬此門收有隨逐義屬後門攝此經本中分出使纏俱是能縛三言是心相應等者是所縛事謂心者出所縛體心相應等舉經對顯重釋不相應示可得解脫者以在纏心性恒本淨故今此縛可有解脫次隨道生等二句約生明煩惱論言身事生道界因者明此煩惱與六道三界生身之事為所因故生煩惱染示者結此就生明煩惱故後愛癡下三句約染業明煩惱三分中業因障解脫者愛癡及見是為三分愛是欲求癡是有求見是有邪梵行求俱障解脫釋為大過言隨順世間身口意業不斷起因者以憍慢愚癡造重罪業明煩惱是三業罪因以不斷故乃至下總結八萬四千者準賢劫經說佛一代有三百五十度功德法門謂始從光曜無極度終至分布舍利度一一各以六度為因便有二千一百以此對治四大六衰十種惱患即成二萬一千四大是內報身也六衰是外六塵衰耗善法故名也以此二萬一千各化四種眾生一多貪二多嗔三多癡四等分即成八萬四千諸度法門能障之結即是八萬四千煩惱業等亦爾下並準之第三是菩薩知業下明業行稠林中亦先別後結別中十句初善等者明業能為六道因故謂善中上者天因中者人因下是修羅惡中三品三惡道因無記非因相對故說又亦得有名言業義二分別等者自性差別思為自性然有三種故名差別謂審慮思決定思此二在意地未至身語名籌量時未作故不可分別發動思正在身語名作業時善惡業成名可分別三心伴等者方便差別謂此業思共意識生各為心伴隨其善惡生已即薰本識成種種似能薰故云不別生果此釋不離也四自然等者盡集果差別謂無始時業自然念念滅壞然集果不失故言有為作業者釋自然滅以是有為必無常故因盡集者顯功能不亡釋集果次第此念念滅全能引果行道滅亦分引果如轉重為輕等如此非一故云種種相次第也五有報等者已受果未受果差別謂過去生報業現在已受名為有報過去後報業現在未受名為無報非謂全無六黑黑等者對差別謂四業相對顯其差別謂初二句善惡相對後二句流無流相對故俱舍第十七云諸不善業一向名黑染污性故異熟亦黑不可意故色界善一向名白不雜惡故以無色界不具中有生有二報亦無身等三業故不說也欲界善業名黑白惡所雜故異熟亦黑白非愛黑雜故諸無流業名非黑白廣如彼說言能盡業相者是無流業業起者起賴緣故受業法者能納果故論經名為正受也七無量等者是因緣差別謂隨多因緣皆能起業八世間等者未集已集差別謂出世未集世業已集九現報等者明三時定不定故現作現受名為現報次來生受名為生報於第二生已後受者名為後報於此三中有定不定也十隨諸乘等三種乘中有定不定謂退不退也非乘世間中易度難度為定不定故論經於乘非乘各有定不定業可知下結八萬等可知第四是菩薩知諸根下明根行稠林別中一軟中上者是說器故謂是說法所授之器亦名鈍根中根利根謂速受名利遲受是鈍中容是中又受深名利受淺名鈍中容可知又廣受少受中受亦爾各通教理準之可見二先後際等者根轉差別前後根者解先後際根也前根下增平故者解別異不別異謂前是能生後是所生所生若增前根即下所生若下前根即增相似則平三上中下者三性差別謂三乘性別上者大乘中是中乘下是小乘四煩惱伴者煩惱染差別謂喜樂等五受根隨煩惱習使染故云煩惱伴不相離也俱舍第三云於雜染中樂等五受有增上用所以者何由契經說於樂受貪隨增於苦受瞋隨增於不苦不樂受無明隨增故解云增上用是根義五隨諸乘等者定不定差別於三乘中於世間中者此解乘非乘也定不定熟不熟者總釋謂大乘中熟者定不熟不定小乘中熟者不定轉向大故於三乘中各定者各於自乘中解脫故云一一乘等也報定者捨者於世間中定不可化令入道故暫捨也此約初教大乘許五性別故作是說六隨根轉等者順行差別有三種順行一依身順行者根法依於六入之身迭共相轉六入展轉故此釋隨根轉也二生滅順行輕壞故此釋易壞也三觀行取相者釋深取相七增上等者聲聞淨差別行增上障滅能成義故望凡為行增此釋初句次斷障行成釋不可壞八轉不轉者菩薩淨差別地前名轉地上不轉又前七地名轉八地已上名為不轉九三世等者示一切根攝差別初行名始正修方便終成名熟約此三時辨根差別謂根與行俱名為共生以行有始終根亦隨爾下結可知第五欲六性七直心各軟中上論云如是性入者釋不廣說所由以根等四法性相順入故不廣釋也第八知諸使下明使行稠林使者隨逐縛義從喻名使如公使逐賊得便繫縛煩惱亦爾隨逐眾生得便繫縛十句中初四句明何處隨逐後六句以何隨逐前中四處隨逐一句約心明處謂共非報心生不共報心生二約界明處欲界下色中無色上當界起心名心相應異界相望即不相應使即不爾一切相應故云不離相也論經有遠入故者約位明處乃至有頂經欠此門也三約時明處言無始來惱眾生者無邊世界唯智怖畏如怨賊以未曾有聞思修智是故不滅恒惱眾生四約行明處禪等相違者世間禪等不能滅心隨順行若無使隨此禪等諸德即成出世與彼出世正修相違不令得出下明以何隨逐有六種隨逐一有不斷是標也以有不斷等釋也謂以有使故能令三有相似相續故云三界繫也此約前處以明隨逐二遠時隨逐由無始來使隨逐故令無量善心不得現前故云無量心等也三一身生隨逐是標也謂就今一身明現種隨逐下釋眼等入門者是六根也六種生集識者是依根所生六識也同生隨逐者明使於根識俱生隨逐此是現行及阿梨耶薰者此薰本識明種子隨逐種現相資令煩惱滋茂故云開煩惱門也論經開諸入門者約六入等起惑處也四不實隨逐者不得實對治故云不知對治五微細隨逐下釋微細相謂於三界九地中六入處煩惱身隨逐故以使微細不可見故名無所有如麻中油不可現見論經隨順者明是有也不隨順者明其是細同此無所有也六離苦隨逐出世間行餘行不能離故云無聖道等第九是菩薩下知生行稠林於中八句一身種種明形類不同故云生差別二由業異生別經無此句三住處種種明六道不同故云地獄等也四色相上下種種明三界不同故云色無色界等問既是無色何故言色上下答依大乘無色界中有微細色是色中上也想中上下亦爾外道為無想實有細想五同外色因種種明類同草木依地等生故云業是由等六自相種種謂名色共本識生是報自體故云名色共等七本順生因種種若正應言順本生因從癡愛生還順彼故云癡愛等八集苦諦種種差別者現生能集未來之苦三求眾生集苦不同名種種別言欲生者復有樂有眾生愛自身他身心著相往來上下界取著故解云此是有求眾生愛自界是自身愛他界是他身由著相故於上下界往來故也欲作欲受者論經名欲受者樂貪共取處處求故此是欲求眾生以貪及取處處追求故也不樂等者是邪梵行求眾生小大無量釋三界無想是別舉無想天以外道取彼為涅槃故輪轉釋相續理實輪轉妄為出想故也第十是菩薩下知習氣行稠林中有十初一是因習氣謂過去所作善惡等業彼習氣與今現果或同現起或不同起故云有起不起二是果習氣道謂六道薰是彼習如從天來今猶鮮淨等廣說道習如大威燈光仙人所問經內應知故云隨所生等三是緣習氣親近眾生薰如近善人即便善等故云隨眾生等四是起作習隨所起煩惱如數起貪等即成串習隨所作業亦有習氣如陶師之子堪修數息等故云隨業煩惱五是業習氣謂所作善等有串習故云善不善等六厭離欲等便有串習後易斷除故云離欲等也七中陰望現以說習氣如人現在樂修梵行至中陰中亦無欲染故云隨後身等謂在後中陰身處有前本有習也八與果次第薰謂隨一串習於諸趣中次第受身皆有彼習故云次第等九世間禪因薰下釋成由彼禪中不斷煩惱煩惱牽故生於上界猶有彼習故云久遠等也此經欠後二句一邪正相對謂同法是二乘解脫以諸外道不同佛法故名為異彼取無想以為解脫於此邪正各有習氣故名為薰故云有實不實實是小乘不實是外二大小乘相對謂於三乘人法隨有見聞親近皆有習氣故云也第十一是菩薩下知三聚行稠林論中為五初一約種姓以分三聚謂無涅槃法者是邪定有涅槃法者是正定正定中三乘各別一向自定離此二是不定種姓論略不釋此論就初教釋應知二約解惑以分三聚謂正見是善行因三善根中正見一種定起善業名為正定無貪無瞋不定起善名為不定邪見是惡行因諸煩惱中邪見一種定起惡業名為邪定餘名不定三約行業以分三聚謂五逆中一一逆罪定招惡道名為邪定信等五根定招善道名為正定不同此二名為不定四約邪正位以分三聚謂翻彼八正名八邪因此以立外道邪位名為邪定正性離生名為正位因此以立聲聞正位名為正定五直約大乘菩薩得失以分三聚言深入邪聚難轉者論經名妬悋惡行不轉邪定相謂忌他勝己不以法施捨可化機故名為妬慳財不施故名悋過能生他苦名惡行不轉者謂殺盜等也波羅蜜相違者此中六蔽障六度行故名相違謂妬障後三慧定進也悋障施行惡行障於戒忍二行由此障故令諸菩薩正行不成就為邪定正定不定準釋可知佛子下通結於前三種成就可知第四菩薩住是地下明說成就於中先總後別總中知眾生諸行者牒入行知法器也隨其解脫等者正明稱根說法令得解脫是菩薩化下別明說成文有四段義有三重一盡此初段是智成就二為大法師下一段亦智成亦口業成三用無量慧下唯口業成四得陀羅尼下是法師成就初段中二先明隨所知者是所說法二隨所依者是所逗器前中化眾生法者說解脫器得熟故謂說化法令諸眾生解脫器熟也度眾生法者解脫體正度故謂正令其得解脫果然此所得解脫差別即不出三乘故云如實知而為說等二如實隨眾生下明隨所依中先總明隨器說法二隨心下別辨也說法對器解隨心言隨應度者授對治法解論經隨使謂隨使對治故上二句是化法器也言所說法器成者明度法器解隨根等以器成說法故言隨行處者隨心所行境界之處即以彼喻令其生解名為彼器言隨智慧處者依前生解為令起種種異行名為彼器言知一切行等二句者乃至得成就器明依行成德之器言隨趣等者隨辭辯器謂生業煩惱久習難除勝辯教化方令捨離故名生等為辭辯之器也薰解習氣同行解轉此中略無定等三聚言隨乘等者論經信是三乘因能乘出器故也第二是菩薩住此地下明亦智成就亦口業成是故論中先徵問口業結云智成從前為智知說儀故從後口業具二十種法師德故論中說者是其口業明入深義也持者是智成顯守護法也其二十種法師事如論具說應知第三用無量下正明口業成就於中二先略明四無礙智能起口言後廣以十門次第分別前中用智方便者牒前起後也名前所說為智方便用彼起此無礙智也下明依四無礙智起言辭說法所得無礙無暫間動故云不壞四無礙義廣如別章但無礙解體是後得智就所緣境分為四種一法體者明法自體二法境界體者於法體上有差別義三正得與眾生者依自所得說與眾生四正求與無量門者隨諸眾生正求差別與無量門下重釋中初釋法無礙中遠離二邊生法所攝者遮餘法故名離二邊表自體故名生法攝如色礙相舉例顯示等餘一切二釋義無礙中彼遠離等牒舉前法如實智下就法辨境菩薩住彼約人辨境如色下亦舉類顯虛妄分別正顯差別之義若小乘說色有苦無常等義今約大乘說此色法但是妄情理實本無是色之義三釋辭中隨他所喜言說正知者謂解知於他所樂之言釋正知也隨他等釋與也四釋樂說中先牒舉前詞無量下約辯樂說無量種種義語是詞中差別釋無量門也隨知下釋與也新名辯無礙解謂明辯巧說令他生樂亦名樂說自下廣釋中理實此四於一切法隨說皆具今依圓數且列十門於中初五汎知理教後五知三乘淨德前中初四正就所知明無礙後一約能知智前中初三知義後一知教前中一約知事法事法緣別各住不雜名為自相二知理法理法遍通名為同相此二當相明法三約時辨法謂三世遷流故名行相四對機宣教名為說相五約能知智分四無礙非是知於智故名為智相後五中初一總知三乘離相淨證名無我慢後四別中一通知小大餘三別知大乘菩薩地初一知因後二知果一體二用可知下次第釋中釋此十章即為十段就初自相中法義是總別一對於緣生法總知自相別知差別詞及樂說廣略一對少名顯法名之為詞眾多異名為堅彼義令他愛樂名為樂說言想堅者想是起言所依是故餘論中或云想或云聲或云名或云字或云施設皆是名之異號以言名顯義令義堅固故名想堅想堅多種名想差別重釋中不壞牒辭隨所覺明自解也隨彼彼等顯應機說也次第不斷名不息者是常說也無量眾多等於一一法能以無量異名廣說也為堅彼義者謂以異名多說意成本義故令堅固也第二復次下明同相於中法義約二諦分後二亦約廣略分初一切法同一無性二有為法同無常相三假名同者法同無名但假以說四假名假名同者復以假名更重顯之下重分別無常入無我者釋義順法謂觀無常即解無我是故第二門入初門智境也次牒詞文於前假名法上復以餘假名隨應根說次不壞無邊者牒樂說文不壞前假名而能以餘異假名說謂異名雖說不違前詞故云不壞也第三復次下明行相於中了知一念緣生現法名法無礙已未曾當名差別義於此二法假設名字名詞無礙即以此名為諸眾生宣說彼事名為樂說下重釋中一一世現在故者通論過未各有現在故云彼彼世間攝是則一一世中各有多門異說言見過未知現在者釋義順法如是菩薩下結後成前謂以後義成前法無礙智境也下釋樂說言事行相不出三世者釋前所說事經中一一世皆不出三世言無邊法明者異法明異法明即是聞思慧照法故也第四復次下明說相中就教本釋以分法義約所隨心言分詞樂說謂隨物音說故云隨順說謂隨心異說意義不殊故云相似說相餘文可知第五復次下明智相於中法義約現比分詞及樂說約淺深分初中以法無礙智知法智所知境非是法智即法無礙如以苦智知欲界苦名為法智知上界苦名為比智今此亦爾以義無礙知比智境新論名法智類智然此二智毘曇宗約時通處別二智並皆通知三世別知欲界名為法智別知上界名為比智若成實宗處通時別二智俱知三界知現名法知過未名比若大乘宗時處俱別知現在欲界名為法智知上界及過未俱是比智詞中言欲得方便者詞說世諦與得第一義作方便也樂說中言得智者說第一義令正證得故下重釋中釋初法智內知諦差別是二諦不同不異方便是釋不壞方便謂見不異法名為不壞法智等舉經對顯釋比智中如此如實等釋顯比義以現所知類餘知法釋樂說中非顛倒異說者稱理說故第六復次下明無我慢相於中真俗二觀以分法義謂觀真一相無我不壞觀俗蘊等差別無我說中妙勝分詞樂說謂愜情稱美順理名妙攝令歸趣也言理殊勝成益轉多名無上也下重分別釋初無礙中先順釋謂無我不壞故下反釋謂取己能解名為我知取己能得名為我證如是等壞即明不取名為不壞也陰等方便下釋義順法謂觀陰等以為方便得入真諦無我法故是故下結後成前故是菩薩智境成也一聚積下釋顯無我謂迷陰故計聚積我以迷界故計異因我以迷入故計欲著我以迷四諦十二緣故計作著我說此陰等對治四我以顯無我雜集論第一中廣顯蘊等所治之我第七復次下明大小乘相於中約權實以分法義謂以約實同觀唯是一乘約權異性說有三乘詞及樂說約總別分總說三乘令得解脫名詞無礙隨物心念於一一乘無量種說名為樂說下重分別文顯可知第八復次下明菩薩地相於中法義約地體相分詞與樂說同體義分謂說地名詞詞中差別名為樂說智相是地體說相是地相謂隨相說十故巧授十地名與方便隨物心樂於一一地以無量門令入故也下重分別釋菩薩行中法行智行示者以此二行合為菩薩行謂證法成行名為法行即智成行名為智行以此智行能入地故名隨智行言觀智說故者釋所由謂何故智行是菩薩行答以說觀智為菩薩行故次釋義無礙中十地差別謂心者出地體謂地別由心說為口言下釋詞無礙中不顛倒解不壞說教授解隨順地道也第九復次下明如來地相於中法義約佛體用分詞樂約廣略分初一念證得名法身相二時處應現名色身相三謂前二身中智德差別名正覺相四隨物心樂廣顯佛德無量差別名為說相下重分別釋義內隨何等劫成何等佛者示化時也如釋迦佛成在賢劫釋事中言隨以何國是成道處也隨何等佛是現佛身釋相中言隨名所記可得見聞者謂如名所記身土聲色可見聞故釋詞無礙中隨正覺等者以十佛中最初名為正覺佛故云依說第十復次下明作住持相於中法義約知佛說總別分異說前法義名詞詞中差別名為樂說初覺相者是佛起說住持德也二差別相者是佛隨機現差別德三說相者依前差別為眾生說四彼無量相者隨物心樂異異說也下重分別中佛語者能說故力是神力破憍慢眾生故無畏降邪不共異小悲能常說智為說依轉法則是隨順正說此上皆是一切智攝釋義無礙中隨心性者是種性差別根欲可知言諸佛智行等者釋樂說中智行名法身此行利生不壞名圓滿也隨彼信等釋隨信說故也第四大段菩薩摩訶薩下明法師成就於中有四一持成就蘊法在心二說成就依持起說三問答成就他惑疑問菩薩善答四受持成就能更受勝法為他宣說就初中先牒前起後二得眾義等正顯十時並約所起業用分異謂初三起意業一能知義二能知教三智起通化次三起身四身放光明善耎眾生慈光攝取五剛強眾生威力伏取示違伏物是善巧之慧六上供諸佛下攝貧窮故云眾財下四起口業七於大乘中狹劣眾生示教利益者示大乘中名聞威德令其捨劣趣入不難故也八不斷者常說也九無盡者深說也十種種者廣說也下結可知自下經文論主不釋第二是菩薩於一佛下明說成就於中三初明能受多法二是菩薩得如是下能廣說法三是菩薩處法座或以一音下能起說自在第三是菩薩三千界所有眾生下明問答成就於中二初一世界中答難二明一切世界第四承佛神力下明受持成就於中二先於一塵處後類一切塵憶念等可知下明地果三果同前文處可見第三大段重頌中有四十二頌半分六初四頌法師方便二有四頌智成就三有十二頌入行成就四有十四頌半說成就於中初一頌半智成就次三頌半口業成就次九頌半法師成就於中初二持成次二說成次半問答次五受持成五有七頌地果三果可知六末後一頌歎深結說善慧地竟第十法雲地亦七門同前初釋名者釋有三義攝大乘云大法智雲含眾德水譬如大雲無性釋云由得總緣一切法智總緣一切契經法等不離真如此一切共相境智譬如大雲陀羅尼門三摩地門譬如清水智能藏彼如雲含水有能生彼勝功能故二蔽如空麁重猶如大雲無性釋云又如大雲覆隱虛空如是總緣一切法智覆隱如空廣大無邊惑智二障言覆隱者隔義斷義三充滿法身猶如大雲無性釋云又如大雲注清冷水充滿虛空如是總緣一切法智出生無量殊勝功德充滿所證所依法身唯識論云大法智雲含眾德水蔽如空麁重充滿法身故名法雲此中三義同於攝論金光明云法身如虛空智慧如大雲遍覆一切故名法雲真諦釋云如虛空者譬三如如也虛空有三義一容受義譬自性法身不礙生死二無邊義譬顯了法身雖得顯了猶未究竟如空有清淨無有塵霧處如道內法身通惑解中道也三清淨無塵霧譬聖果法身智慧如雲者譬如如智有三一道前性得二道內修得三道後至得文言遍者性得如如智遍如如理滿者修得如如智滿如如理覆者至得如如智覆如如理境智相稱雲即是雨雨有三義一能陰塵道前自性智清淨無染義二能洗垢道內滅惑除惡業三能生萌芽道後能生如萌芽又空如法身雲如應身莊嚴論云於第十地中由三昧門及陀羅尼門攝一切聞薰習因遍滿阿黎耶識中譬如浮雲遍滿虛空能以此聞薰智雲於一一剎那於一一相於一一好於毛孔雨無量無邊法雨充足一切所化眾生由能如雲雨法雨故故名法雲仁王經名為灌頂十住論無佛世界能雨法雨名法雲地解深密云麁重之身廣如虛空法身圓滿譬如大雲皆能遍覆故名法雲解云謂我法執所薰種子無堪任故名為麁重遍障二空無我理故是故經云廣如虛空其第十地十種法界法身圓滿喻如大雲證法界時由圓滿法身及修生法身覆隱如空廣大麁重故名法雲餘義如下釋名分中說二來意者亦有三義一前雖得彼辯才說法未能圓滿法身現前故今進令彼修證圓滿是故來也餘二門可知又地論云於九地中已作淨佛國土及化眾生第十地中修行令智覺滿足此是勝故三所離障者依地論離於諸法中不得自在障唯識論云於諸法中未得自在障謂所知障中俱生一分令於諸法不得自在彼障十地大法智雲及所含藏所起事業入十地時便能永斷由斯十地說斷二愚及彼麁重一大神通愚即是此中障所起事業二悟入微細祕密愚即此中障大法智雲及所含藏者解云以能障通等所知障一分為體金光明云最大神通未得如意無明微妙祕密藏修行未足無明梁論大同又此地終心亦離二障便至佛果成唯識論云此地於法雖得自在而有餘障未名最極謂有俱生微所知障及有任運煩惱障種金剛喻定現在前時彼皆頓斷入如來地由斯佛地說斷二愚及彼麁重一於一切所知境極微細著愚即是此中微所知障二極微細礙愚即是此中一切任運煩惱障種故集論說得菩提時頓斷煩惱及所知障成阿羅漢及成如來證大涅槃大菩提故解云此二微細過前障外故名餘障金光明云一切境界微細智礙無明二未來是礙不更生未得不更生智無明梁論名微細礙微細著同此可見四所證者證得業自在等所依止法界世親釋云謂此法界是身等業自在所依及陀羅尼門三摩地門自在無性釋云業自在等依止義者謂隨所欲門身語意業用自在依五神通隨自作業皆得成辨得文義持諸陀羅尼自在力故能持一切佛所宣說文義無忘得三摩地自在力故於諸等至等持能斷隨其所欲虛空藏等諸三摩地三摩鉢底而能現前中邊論云隨欲作種種利樂有情事故此但總說不別開也唯識釋云謂若證得此真如已普於一切神通作業總持定門皆自在故解云準上諸論於此地中得四種自在一五通二三業三總持四諸定尋此地下文大盡分等更當會釋唯識云雖真如性實無差別而就勝德假立十種雖初地中已達一切而能證行猶未圓滿為令圓滿後後建立五所成行者亦有三種一成就受位等行二當智波羅蜜行三依莊嚴論第十住三昧門陀羅尼門極清淨故六所得果者依梁論通達業自在依止法界得化身果金光明第三卷云十地發心得首楞嚴三昧當地行果位果又梁論十果並當所成佛地大果餘悉現得又金光明說修行十地得大總持果如彼經說第七釋文中初讚請內二十五頌分五初二頌明首陀會天設妙供二有一頌明菩薩燒香供三有二頌明天王眷屬寶衣供四有十八頌明天女樂讚供於中初二總明作樂次二歎佛體相普遍德次三歎佛業用成益德次四歎佛八相應機德次二約幻喻歎佛廣大德次三歎佛法身平等德次二結勸修學下一天女結默五末後二頌眾首正請可知第二正說分中有八分一方便作滿足地分者攝前九地所修諸行總為方便滿此地也二得三昧分者初住地行行德無量以此地受職必依三昧故偏舉之三得受位分者正住地行謂依勝定能攝佛智故名也四入大盡分者是地滿行此為望前已是窮盡盡中之極故云大盡五釋名分者此地學窮辨德顯稱六神通力無上有上分者地滿足已妙用自在故曰神通通用過前名為無上仰劣如來名為有上已下二分通於十地但以前攝後於此地收七影像者以喻顯法如因像知質八地利益者彰說勝益勸信趣入就方便滿足地分中先總標舉謂無量是廣智善修是深智前諸地中具起此二通名善擇謂妙智決擇故也寶性論中地上菩薩起二修行一約根本智名如實修行當此善修也二約後得智者遍修行當此無量智也下別辨中九句論攝為七初三為一名善修行者謂於諸地皆同善修證助不住似前八地中同相故也謂白法是證助道可知大功德等是不住不住無故不捨功德護是不捨也不住有故不捨智慧也此三句次第相釋謂何因得證由起助故何因成助由不住故下六句別顯中初一句攝前七地二利行相第八地初以辨七地差別故此總攝一句顯之言廣行大悲者普遍釋意七順自利釋行也隨順利他釋大悲也二言深知分別等者別舉第八地令佛土淨行下四句別舉第九地中行於中初句是九地中自分之行教化眾生故云深入即是入行稠林等也下三句明勝進行於中初解次行後證言入諸等者解佛所行真如境法言趣向等者求於佛果無厭足行言得至等者地盡至入謂十地位窮名為地盡依行得證名為至入以此地中受佛智職故云一切智位第二菩薩摩訶薩行如是下明三昧分於中初牒前起後則得下正顯所得於中四先別顯十門二通結百萬三是菩薩下明能入能知四顯最後名就初內論中舉初等後故云離垢等舉後百萬故云眷屬離煩惱垢釋顯其相以此位中是障盡處故不加功者成就相應故餘九是別以六七二定共離一垢故離八種垢一入法界差別者是入密無垢謂法界深奧名為密處二行近佛果名莊嚴道場三身光業用四口辯總持五意業現通六廣七深俱顯淨土無量釋廣正觀釋觀上來自德八隨一切等者化眾生無垢利他德上二利自分行九如實知等者是勝進上覺名正覺無垢謂將成正覺諸佛迭共現前證知此如下文受職處說言一切智智無分別釋一切智也一切智智平等受位牒智釋受位也滿足三昧事釋悉入其體知其業用可知第三是三昧現在前下明受位分於中有六一隨何等座者如世王子受職之時在閻浮金白象寶座菩薩亦爾受佛職時在於大寶蓮華王座二隨何等身者如輪王子玉女寶生具足王相為得位身菩薩亦爾殊妙之形為受職身三隨何等眷屬者如輪王子受位之時文武百貴共相輔弼菩薩如是受佛職時諸大菩薩共相圍遶四隨何等相者如世王子受位之時掃治衙巷懸繒幡蓋鐘鼓振響菩薩如是受佛職時振動大地惡道休息放光普照世界嚴淨以此為相五隨何等出處者如世王子受職之時口出赦書恩及天下獄囚得脫庫出賜臣菩薩如是十處放光令惡道出離菩薩增行六隨所得位者如世王子受位之時父王手執金鍾盛四海水灌太子頂即名灌頂輪王菩薩如是十方諸佛白毫所放一切智光入菩薩頂名受佛位此六段經前三段文論家一處釋次二亦一處釋後一別釋就初座中有十相一華王是主相以自在故二周圓等是量相以廣大故三眾寶等是勝相以具德故四過於等是地相以是生處故五出世等是因相以從彼生故六知一切等是成相以空慧所成故如世蓮華種植所成七光明等是第一義相如世蓮華令心取著菩薩華座善照法界論約照理經約照事可知八功德相經無此句以與地相相似故不辨也又此明所生果相與前異也九瑠璃等是體相以莖等是體狀故十無量光等是莊嚴相以德用備故二爾時下明隨何等身身體姝妙廣稱華座三即時下明隨何眷屬謂處座得定心敬目瞻四是菩薩昇下明隨何等相有五相一動地二息苦三光照四嚴界五見佛等五何以故下明隨何出處言何以故者徵前起後論言以出光明故總釋出處也文中有三初十處放光二爾時下由光普照諸佛菩薩咸皆覺知三即時下由覺知故下位菩薩俱來供養就初中此十光明論攝為三前之九種是利益業謂初五益凡夫次二益一乘後二益菩薩又八九十此三名為發覺業謂第八發覺從初發心乃至九地業第九發覺十地菩薩第十發覺一切諸佛又八九二光名攝伏業謂第八能攝能令九地已還菩薩咸來供養第九能伏能使魔宮隱蔽就第十頂光中有四初照十方二成光臺三設供養四入足下初二可知就供養中有三先顯供勝二正供佛三明供益言必定無上道者論有二釋言於地中決定義故此約地上證決定也言復有異義等約下位令入正定益謂定不放逸者離惡定也所作之事決定心者集善定也言入佛足下者遠公三釋一就教相頂光入足顯深敬故二約相顯實菩薩智光證入佛境從下趣入名入足下故論名為平等智攝三約實以論菩薩自已因行趣成果時從下證入名入佛足第二爾時下由光普照令一切諸佛菩薩咸知第三即時下明由覺知故令有所作於中二先下地菩薩來此興供謂先供養後得益二同位菩薩德光相助亦先光入後明益良以菩薩內有萬德故於胸前有萬字相現論釋可知第六爾時諸佛下明隨所得位於中有四謂法喻合結就初法說中亦四一放光二入頂三得益四結位初中光有十業一名益智是利益業二因業三照示佛力令他恭敬名敬業四勸進等名勸進業五十方等名振動業六滅除等名止業七降伏業八示現業九卷舒業十示神通等是變化業二入頂者事光入頂即是法光入心增位故也論名如來光明彼菩薩迭互智平等攝受者謂菩薩頂光入佛足是上進故也佛光入菩薩頂下攝故也因果迭合故云平等身光即智故云智也三得益可知四結位中入佛境所證同具十力行德同墮佛數成人同以成佛德墮在佛數如始出家雖未受戒即墮僧數喻合結位並可知第四住法雲地如實知下明大盡分於中有五一智大依正覺實智義故二解脫大依心自在義故三三昧大依發心即成就一切事義故四陀羅尼大依一切世間隨利益眾生義故五神通大依堪能度眾生義故前二自利一內智二外用後三利他一意業起用二依發語業三身業變化就初智大中有七種大一集智大者知法緣集智力斷疑二應化智大者謂化智業用依身而起三加持智大者謂化業住持化用非一重言如是常化不絕名轉行力四入微細智者此是微細相容安立門常於示成佛八相之中一現一切故稱微細依彼應化等牒前三智名為不二依顯微細一化二加三集合此三智依此成佛故名為作正是微細五密處智者此是祕密隱顯俱成門謂將護初心根未熟者現麁隱細令彼不怖依彼說沒此微細智也六入劫智者善解諸劫互相涉入名入劫智時劫相續說以為命遷流名行一攝一切名曰加持一入一切名之為捨以癈已隨他名為捨故劫隨心轉名自在意七入道智者知諸世法堪為出世對治之用故名入道初集智大者諸釋云因緣集智應知彼復隨所有分染或淨或滅者此是總釋於中有六重一或唯染謂初五句及邪見煩惱集二或唯淨謂涅槃集及聲聞等集三或唯滅謂虛空集四染淨合謂識及有為世間成壞五淨滅合謂無為及涅槃六通於染淨及滅謂法性集論經名法界即不善法界名染善法界名淨無為法界名滅論別釋中言隨所有三界處者釋初三句可知隨所有眾生者釋次二句可知隨所有染淨等心者釋識集可知隨所有有為無為法無知知故者釋有為無為集即有為有心故名為知無為無心名曰無知隨所有處虛空等者釋虛空集以是世界等所依處故隨所說正不正法者釋法界集即淨法名正染名不正等取滅也隨所證不證謂於涅槃者釋涅槃集以聖人所證故下明不證即釋邪見等謂何因不證以邪見故是誰邪見謂餘外道等彼不能證故隨所有器世間成壞釋可知隨所有三乘彼集差別者釋聲聞等應知結文可見第二是菩薩以如是下釋應化智於中先別顯後總結別中十句初四明眾生世間自在化謂化現眾生及所作業化現貧等及示邪見是故論云應化示煩惱染見作故次一句是器世間自在化下五句是智正覺世間自在化言法界者所說法行故化現三乘法皆有覺義結中化作有心名為分別化現非情名無分別又釋作意現化名為分別任運現化名無分別此文就初義說以是法雲無功用位也第三是菩薩下明加持智於中十一初佛法僧是境界持謂常化不絕名佛力持法僧亦爾經中欠僧持餘八句是行持初二是逆行持如下方便命婆羅門以五熱刀山任持萬行是業持也如留煩惱資成正行名煩惱持次五句是順行持謂多時積行名曰時持由願起行名為願持由宿善根令行得起名先世持依行起行名為行持行經三祇名為劫持由依報命而能起行名壽持下一句果持論云是中智持者一切智智故此智能作一切事故上句釋智下句釋持可知第四是菩薩住是下明入微細智謂知佛化用微細自在於中行者是下中兜率天上所行事業經中欠奮迅餘文準釋可知第五又諸佛下明密處智謂知佛所現祕密義等於中初三業可知次籌量眾生應受化時及非時也次或有久已成佛示與受記或見白鴿記當得佛如是等類名受記密如愛語羅睺訶罵調達是攝伏眾生密理實一乘權說三五名諸乘差別密下就所知謂知根生熟知業前後知逆順之行同得菩提第六是菩薩下明入劫智論云是中入者平等解脫一切劫迭相入故謂不思議解脫之法平等齊均遍諸劫海故令諸劫迭互相入餘文同上發心品等說第七是菩薩下明入道智於中經內欠初入凡夫道智論云依凡夫地者釋此句也依我慢行者釋微塵智謂以微塵分別色故令離我慢言依信生天者釋國土智謂智現淨土過彼所信言依覺觀者釋眾生身心等智謂煩惱亂心通名覺觀下有六句化之合離謂知所化至處行佛道示逆順行難思具三乘並可知結文可見第二是菩薩摩訶薩下明解脫大於中先別辨後總結別中有十初不思解脫者依神通境界謂轉變自在難測量故二無礙者能至無量世界以願智無礙故此是速疾自在也三淨行者論經名淨智所知淨行略有三門一知世出世約位分別二知學無學約因果分別三知聲聞等隨人分別此是所知自在前二是通此一是智四普門明者隨意轉事謂隨眾生意普於一切色像門中示現自身如觀音等名普門自在者也五如來藏者法陀羅尼謂所知真如蘊積恒沙如來功德名如來藏總持法也六隨無礙輪者能破他意而不退故七入三世者三世劫隨意住持是入劫智也八法性藏者一切法一切種因緣集智此同上集智九明解脫者光不離身而能普照十勝進者依一時知無量世界諸眾生心總結可知次三昧大次陀羅尼大後神通大並可知大盡分竟第五大段是菩薩成就下明釋名分於中有三一能受諸佛雲雨說法名法雲地二自從願力下能注法雨滅諸眾生煩惱塵炎名法雲地三復次佛子下明能注法雨生物善根名法雲地初中若從所受應名法雨地若從能受應名法海地但今就彼受法之處名法雲地是故論釋一雲法相似以遍覆故此地中聞法相似者此所聞法寬廣遍覆是故名雲與法相似也言如虛空身遍覆故者明能聞法身謂受雲之所其唯虛空故說能受法身如空若隨所對佛身如雲說法如雨即所受若雨能受如海若對所說之法如雲遍覆即所受若雲能受如空二滅塵三度生論顯可知就初中先總明成就念力者近說受持義故謂近佛聽說受持義二能於一念下別明受法於中三初於一佛所聽受多法二如大海下於多佛所聽受正法三問答明前二種分齊就前中有法喻合論釋中先總釋說眾多故釋法中無量法明也二入如來微密處釋合中微密法雨三速疾釋一念頃能受以此地中聞勝故能受多法所受雖多若麁淺易解之法受亦非奇故復云密法雖多密若積時方受事亦不難今明一念速疾能持故是勝也論云是中無量下別釋前三初二是所聞之法後一能聞之德先解所聞法謂性故作故開為二相謂三慧所知名法自性說授眾生故名為作別釋性中大法明是聞思智攝受故大法照是修慧智所攝受故經欠此句也云何作大法雨如大雲與他法雨故下釋能聞謂起信名受領教名堪是文持也取義名思是義持也不失名持通前二位經中略無堪思二句第二釋多佛所受法中大海亦有四義相顯可知第三問答辨分齊中先問後答答中亦二先校量顯示所聞廣多顯前初段二如一佛所下類顯多佛顯前第二段也前中言三世法藏者論釋於法界中三種事藏謂明照雨為三種蘊在法界名為藏也第二釋名中初寄雲雷等以顯菩薩能化之德二一念等明化時促於上等明化處廣餘是化益勝又風雲雨等如論應知第三釋名中八相現成漸長物善文處可見第六是菩薩住此地下明神通力無上有上分論開六種一依內者通依內德此有四種是前大盡分中五種大以智大與陀羅尼大合說故為四以彼並是此地德用故此同說二依外者神通業用依外境起三自相者轉變作用是神通相此上二門經文是一義開釋故為二門也四作住持者常用不絕五令喜者斷眾疑惱六大勝者超過前地就第二依外者外事地等是所動世界依報故也復有外事自他身等是後現身等即正報也何故身等說為外邪釋以對前解脫大等是內德故說此身等以為外事三自相亦二種一轉外事等土及他身俱名外等二應化自身等此二亦攝此一段文也初轉外事有三一是同類略廣轉二垢淨異事轉三塵容世界等是自在轉二從於一塵中示一切佛是應化自身等所作自在也四或於一念下明作住持於中有十一身口供讚二八相應機三身現三世四身內容剎下文金剛藏依此門用斷眾疑五毛孔出風六海華示佛七身光遍照八口噓動地九廣示三災十身國相作佛子下結可知第五爾時下明令喜令喜者斷疑故此有二種一示現自神通力以斷眾疑二順如來身口意下明說一切法故以斷眾疑前中亦二初一問答顯神力無上令眾歡喜後一問答明神力有上令眾歡喜前中亦二先問後答前中亦二先大眾生疑謂舉佛疑菩薩非是疑佛也後解脫月領疑為請剛藏答中四一入定斷疑二顯定名字三業用分齊四類顯廣多就初中亦四一法主入定二眾見入身三身內見佛四攝用還本二顯名中先問後答前入定時已顯其名何故更問釋當時法主默然入定後結集家取以安之既當時不顯故此問也答中言佛國土體性者入此三昧能現佛國故名此定為彼體性三問言下明業用分齊於中二先問後答答中非但如前現一佛剎其力乃能現過塵等四菩薩在法雲下明類廣多於中三初所得廣多謂此地所得非唯一二故云得如是無量等二是故下明業用難測於中初三業難測神力是前神通大次觀三世是三達智次三昧是前三昧大次智力是前智大次遊解脫是解脫大變化等是轉變外事等可知三佛子下總結廣多可知第二解脫月言下明此對佛顯其有上於中先問後答問中舉菩薩疑佛不勝問辭同上疑意有異準答應知下正答中三初總訶所問如一四天下望十方界已為少竟於四天下中復取豆土即是少中之少此四天下望豆許土已為多竟彼十方界望四天下復更為多即是多中之多但以少疑多已為不可況以少中之少欲類多中之多極不可也故云汝所問者我謂如是也如來無量等結訶反徵二佛子下約事顯之謂十地德中前所說者如豆許土所未說者如四天下土如來功德喻十方界土所說地德尚不得比於所未說者焉得比於佛果功德三我今當說下引佛證成地德無量地德無量然不及佛義在難信故引佛證也如十方下正顯菩薩德劣於佛可知第二佛子是菩薩隨如是智慧順如來下正是調柔攝報願智等果就調柔果中四一明調柔行二菩薩住是地下明教智淨三十方佛說三世下明得法自在四是名下結其地相於此四中前之二段論中名為說法令喜餘及後二果俱名大勝分前中初調柔行內有法喻合三可知二教智淨中亦法喻合可知第六大勝中初三世等名神通勝二攝報中得十不可說百千世界塵數三昧等名算數勝此二種事勝一切前地故名大勝前中初五句別顯後一總結五論中攝為三初二各一後三為一故為三也一三世智是斷疑行以通三世為出世道故名道義應知二法界智是速疾神通行聞說如來祕密法故三下三句名等作助行謂於眾生平等化益也一切世界智者作淨佛國土平等為化眾生故二普照等者作法明平等是教智化也三大慈等者作正覺平等證智化也舉要下總結餘文可知第七大段是菩薩十地次第下明地影像分於中有四謂池山海珠喻四功德前三是阿含德後一是證德前中池喻修行功德即諸地中起修之行二山喻上勝功德即依修成德德位高出三海喻難度能度大果功德即修所成德能至大果度猶到也四珠喻轉盡堅固功德謂從初地進至法雲故名為轉位極障盡名為轉盡證理終極名為堅固就初修行功德中有法喻合法說中始從歡喜終至法雲名次第行因成大果名趣一切智喻中阿耨達此名無熱惱池以此龍王無熱沙等三種苦故出四河者勝鬘經出八河阿含經出二十河皆有所以出四河者據根本說謂此池在香山頂東面有金象口出恒伽河南面銀牛口出辛頭河西面瑠璃馬口出悉陀河北面頗梨師子口出博叉河此四河各出池四十里外各分為四河遶池一匝各於本方流入大海是故并根本四即為二十河毘婆沙中具列名字如來出世在彼山東是故東面五河人皆具見總取為喻餘三本河有大聲名人雖不見莫不同聞亦取為喻通前為八餘河名小人或不聞故不論耳滿四天下者非是四河各流一天下此乃總是一閻浮提何故乃名為四天下釋此是言總意別以此閻浮提是四天中一洲攝故是故總言四天意在閻浮如上諸會結通處言如此四天下十方亦爾等皆是此類合中四攝利他合四河滿足無有窮盡至一切智增成自利得大菩提合入大海也論中依本願力修行者釋菩提心流出善根大願之水此中但言菩薩必具菩提心不待說故以四攝作利益他行者釋彼四攝滿眾生自善等釋自利可知第二山喻上勝功德中有四一總舉法二列山名三現山中物四以法合初中言十地因佛智有差別者謂以佛智為所依因而起十地差別之相如因大地增上依持有十山王故論云依一切智增上行十地故列名中訶梨羅山者於此山出佉陀羅木故以為名佉陀羅此云苦鞭木也由乾陀此名持雙山尼民陀羅此名持邊山斫迦羅此云輪圍山餘名可知三如雪山下顯山中物以喻十地於中一喻初地聖智妙藥二喻二地戒香三喻三地禪定妙寶四地出世似於仙人五以夜叉喻五地善巧自在六以菓喻六地因緣集觀說聲聞果不盡者以六地超出聲聞境說彼無窮盡也七龍喻七地亦以超出辟支能說彼道八心自在者是諸密迹神名自在眾喻八地中十自在等九脩羅喻九地善巧攝生大力之相十諸天喻十地滿足又論中釋是中純淨諸寶山喻八種地厭地善清淨故者謂十山中除初雪山香山以是土石山故餘八皆是金寶之山故云純淨寶喻後八地厭地者是第三地彼以淨禪厭離煩惱如寶純淨也善清淨者是四地已上以彼無流斷諸煩惱如寶純淨也言復次諸山下釋諸山中所有諸物謂神仙等是眾生數藥寶等是非眾生數於中一藥等能資內報名受用事謂藥能除病名增損對治香菓資身名長養事二寶不資身但可貯積以除貧乏故名守護等言依雪山等者指定其處謂初三及第六此四是非眾生數所依下釋眾生數中治六種難一五通福田供以生富故治貧難二夜叉威制眷屬不令害人故治死難三龍降時雨以治險難四金剛力士摧伏惡人治不調難五修羅說呪力調其眷屬不行殺害名治惡業六須彌頂上天帝釋等名為自在須彌腹上所有四王名四天王彼能對治脩羅怨敵下釋集中不窮盡義謂如上所說事能生一切物故言集在其中也順行不斷不休息者解不窮盡義謂次第相續名為順行不永斷故名不斷非暫無故名不息下釋山因海名謂山因海故得高勝海因山故得深廣前說依地今說依海者由彼十山依斯二處故互舉也下釋法同喻謂佛智如海依起十地高深相顯故云因果相顯也是即一一山下皆有大海一一地內皆有佛地此是圓教中義若餘教中要十地後方到佛地可思准之第三大海十相明難度能度大果功德於中先喻後合各有總別總中言不壞者謂此十相同一大海不可易奪故云不壞地法亦爾同一佛智義分十地不易奪故也論云因果相順故十地如大海難度能度得大菩提果故下釋別中攝十為八以六七為一九十亦爾故為八也初三可知四護功德者護名為捨捨餘一切差別相故又釋護同一味恒不失故言不竭者以六深七廣水無竭故言護世間功德者潮不過限不枉害物此喻九地應機說法受水無厭能容納百川不令餘水損壞世間餘法雲地受佛法雨利益世間餘法合等如文可知第四寶珠十事喻轉盡堅固功德於中亦先喻後合各有總別論中先釋總中過十寶可知以出故取者此是經中初句謂以出海故取以為用放光是第九示現是第十超中舉後故云乃至也攝十為八者以合六七八故此八中初後二句約喻顯法餘但釋喻初出海益物故稱功德以善觀者顯法也謂初地聖智出煩惱海善觀察也二體色分明三團圓可喜四垢穢斯盡五光色鮮澤六異相莊嚴名為起行三句合釋可知七放光名神力八隨王雨寶故無護惜下顯法以已善根與一切眾生同一善藏合與眾生寶物也過十聖等文並可知影像分竟第八佛子是菩薩下明地利益分於中有三初顯法利益二結通十方三他方來證若依論經更有第四如來隨喜第五佛在下結說究竟今依此經就初中有二一生信功德二雨華等是供養功德前中二先聞益後動地前中亦二初總舉難聞二問答顯益答中亦二先正顯謂舉佛類法舉法難聞二何以故下釋成以發菩提心行菩薩道者是此法器故方說聞是故此聞必同彼法成益廣大故也動地是生信功德為緣生義釋十八相等及為四種眾生等並如前初會所說餘結通證成等皆同前諸會可知第三大段重頌中二先觀察等明說偈意十種所為釋同前會可知正頌中九十頌分為九初二十九偈頌方便作滿足地分於中初七偈地總頌前九種地中善擇智次二別頌初次二頌二地次二頌三地次二頌四地次二頌五地次二頌六地次二頌七地次三頌八地次五頌九地二欲得下二頌三昧分三若能下十頌受位分四住於是地下七頌大盡分五此地下六頌釋名分六大士下七頌神通力無上有上分七菩薩住此下八頌調柔等地果八為得下十九頌影像分於中初十一頌山喻次四頌海喻次四頌珠喻池喻及九地利益等並略不頌九末後二頌結說無盡十地品竟
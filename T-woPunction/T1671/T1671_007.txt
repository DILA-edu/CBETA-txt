若有眾生以種種物於諸有情而用布施所謂飲食衣服臥具醫藥乃至一切眾妙珍寶及諸庫藏皆能與之如是施者名廣大施或諸眾生心樂行施未及如上種種諸物隨己所有而能與之如是施者名隨分施佛言此二種施謂身語意業及受想等蘊與思俱轉同時修作現前而與相續愛樂是名為施若剎那頃發起淨心以己所有而能與者亦名為施復明二種一者不清淨二者清淨善行施者應當了知則能建立一切種智若施者無戒不順正理不具正見謂施無果如是施者則無其報或受者無戒不解教法深著邪見說施無果於彼施者亦無其報此名不清淨若施者持戒解法正見知有施果如是施者則有其報或受者具戒解法正見說有施果於彼施者則有其報此名施者受者二皆清淨正行圓滿若施者清淨受者不清淨此亦說名成就施報或施者不清淨謂彼愚夫固守其財猶如僮僕奉事其主或為傜役官吏催督執縛憂惱然後而與或為冤賊劫奪損害受諸驚怖然後而與或為熟老病苦纏綿漸逼死門然後而與如是等類皆不名施或觀歌舞種種伎藝沽自美譽然後而與或見他人與彼財物自謂豪富而倍與之於他美色心生愛樂欲攝從己倍與其直如是與者皆不名施所以者何彼雖與財心常熱惱與貪嗔癡疑惑等俱不順正理非善相應唯趣輪迴作不饒益何能感彼出世善根如來相好手指網絻綺畫之相此說名為施者不清淨復說二種一者施已不清淨二者施已迴向清淨時王舍城有諸檀越修福業已於僧伽藍眾僧園中作諸伎樂娛樂遊戲時主園者來白寺主耆宿比丘語檀越言汝等何故至此放逸暫雖適意後招苦報主園比丘白耆宿言檀越在此美言令喜何故責彼令他生惱時彼耆宿呵主園者汝先未學不知戒律承奉白衣苟其財利汝且觀此富樂受用能令眾人心生狂亂非理作意為壞法緣時彼耆宿即說偈言若於眾僧園嬉戲受欲樂彼愚夫盲瞑破法墮惡道應當於其中修布施持戒此二為伴侶能趣解脫門如清淨池沼中植於芙蕖彼花既開敷後必結其實云何說為施已迴向清淨由彼施者堅持淨戒體性意樂本來清淨所有一切金銀珍寶倉庫等物象馬車乘心無悋惜皆悉能施知有施報及彼他世厭患輪迴速疾流轉樂證真常離諸過失於彼世間五欲快樂不生染著皆能棄捨於毀於譽其心不動見來乞者軟言慰問面色和悅離於顰蹙視如尊親心無厭倦隨彼意願皆令滿足速疾持與不生疑悔離諸諂誑洗除慳垢專樂利他荷負群有守護威儀斷諸諍訟或有來乞身體肢分善修忍辱不生恚惱心不散亂樂最上施彼善方便從我求索我當歡喜而施與之令我具足淨戒精進禪定勝慧諸波羅蜜速證無為現法樂住得成無上正等菩提又諸有情由彼財富色力勇健多著欲樂彼於世間不親善友不樂佛法剛彊難化乃至發起多種病苦風癀痰癊或三集病而取命終又彼世間所有官屬農商工巧一切人民心常怱遽無暫容豫一向追求放逸娛樂墮於五欲險難深坑展轉輪迴不知出要以大悲心開示教誨於癡瞑者為發智明無救護者拔除苦惱無歸依者得安隱處乃至現受地獄等苦以我所修布施福業施諸有情皆令離苦以我布施所獲果報不求世間五欲快樂亦不愛樂尊榮豪富願超輪迴畢竟解脫此名施已迴向清淨佛言如是所作清淨施已往昔因緣我今略說乃往過去無量世時國名善聲王曰善勝富貴自在多諸眷屬人民充滿安隱豐樂互相愛敬無有諍訟不聞惡言無諸疾疫林木欝茂果蓏甘美地唯沃壤不生荊棘資生之具皆悉充足彼至治世稟性仁賢等視黎民猶若一子愛樂正法未曾暫捨決定大悲憐愍一切厭離有為了達無我是大丈夫眾所稱讚住廣大施心無悋惜一切所有彼皆能捨每至明旦入施場中諸來乞者善言安慰或須飲食即與美味或求衣者即與妙服乃至金銀琉璃𤥭磲瑪瑙真珠摩尼倉庫諸物隨其所欲皆給與之如是施已王入後宮召諸嬪嬙童男童女大臣官長各各施與咸令滿足種種所有盡捨無餘唯有所著嚴身之服時善勝王作是思惟今此城中一切人民我已周給皆得富饒唯諸細蟲未曾沾惠思以何物而能濟之時王即至多蚊䖟處脫所著衣令彼𠯗食皆得飽足心無勞苦是時帝釋下觀人世見是事已怪未曾有彼善勝王能發如是廣大悲心利益安樂一切有情我當自往驗其誠實時彼帝釋化一鷲鳥羽翮黭黮爪喙銛利飛至其前欲啄二目王積慈忍殊無驚懾返以愛眼顧其鷲曰今我身肉恣汝所噉禽急俯身忽然不現于時帝釋復變其身作婆羅門來詣王前親近恭敬唯願大王施我二眼王即語曰大婆羅門汝誠要者當自取之我於己目無少悋惜時彼帝釋知其施行真實不虛隱婆羅門現自色相心生歡喜讚言善哉大王今者大悲堅固願力決定利益有情心不傾動在在處處一切眾生聞王名字得大吉祥不久當證最上菩提如是施者能施之人及所施物或廣或少無不清淨是人當得念處正勤神足根力諸功德法於菩提道不復退轉則為清淨最上福田能長一切眾生善根是大丈夫則為父母親屬朋友作歸依處如好舍宅能障風雨寒熱諸蟲得安隱住能於無數沙門婆羅門等大眾之中善宣論議額貌熙怡身心勇銳以決定慧伏諸異見譬如雪山大力香象摧彼怨敵心無所畏猶如宗師教詔徒眾不捨是輩如母念子當知是人如清涼池能濟一切諸渴乏者如奇妙華人所愛樂隨開發處而為莊嚴如彼醫師善治眾病隨所至方能施安樂如持呪者能除蛇螫彼則善滅貪恚癡毒見諸眾生貧無福慧長劫沒溺生死淤泥令修相應真實善法漸次引至功德寶山如旃檀林香風遠飄隨所聞者無不悅意是人美名亦復如此於一切處咸得欽奉如王都城安隱無畏一切人民依附而住是人行施眾所親近如秋滿月光明清淨一切世間共所瞻仰樂行施者亦復如是如牟尼尊諸根寂諍說解脫法歡喜布施廣大圓滿相續無懈是名布施正念解脫清淨又彼施者見有人來從己求索當起迎勞先意問訊奉眾香水以淨其手然後如法設諸飲食隨彼所求皆能與之乃至所有娛樂境界心無悋惜歡喜奉之如是施已彼能棄背一切障累復能攝取一切善根捨是身已中有明利決定往生知足天上第一快樂安隱之處時彼天宮有劫波樹翠葉欝茂放妙光明寶花開敷皆悉周遍復生種種上妙天衣被諸天人隨意而取復有廣大清淨宮殿眾寶所成黃金間錯無數寶瓶周匝行列眾妙繒幡隨風宛轉復有無數百千天女形體姝麗端正無比上妙花鬘交飾其服眾寶束帶以繫其身臂釧耳璫珂珮瓔珞徐步和鳴甚可愛樂如是天女充滿其中時彼最勝第一天女知有天子新生此間與諸眷屬作眾伎樂詣天城門躬往迎接是時眾中新生天子威德特尊形色殊異紺髮柔軟右旋潤澤一切塵垢所不能染目淨脩廣如青蓮葉唇色赤好如頻婆果齒白齊密猶若珂雪身出光明與面相照脩短得中見者忻樂時彼最勝第一天女白天子言今此天中殊妙快樂更無過者唯願仁者與我為夫久住於此共相娛棄即以金瓶注水盥掌及天寶冠種種瓔珞嚴身之具而以奉獻復有天女手執白拂以為前導至寶花林作眾歌舞奏諸音樂兩相瞻視受妙欲樂復陞天中微妙樓觀遊行宴處隨意自在或於寶池共為遊戲彼諸天女競採蓮花各各奉上新生天子或作散花以布其地各生欲想咸來親近復有一天來相慶慰汝昔人間修瑜伽行破壞貪欲不淨因緣今得生此受極妙樂得諸天女恭敬圍繞時彼天人即禮其足歡喜稱讚而說偈言善哉仁者生此天得受最上五欲樂如淨滿月麗長空能拆青蓮香馥郁昔修廣大諸善行身出微妙淨光明常以慈眼視有情故得天人咸尊重復有清淨旃檀林枝葉扶踈極可愛脩藤彌布四垂下妙花周遍悉敷榮有諸天女處其中容色潔白甚端雅身肢柔軟出妙香競為歌舞無疲倦我今得奉於仁者目明心悅未曾有此生意樂不唐捐非小因緣之所得百千天女常圍繞由先福行而莊嚴如是施報難思議應當永斷諸疑惑時彼新生天子以偈答曰若欲增長功德藏應修廣大清淨施決定獲得上妙樂水火非人不能壞天中快樂甚希有隨意受用悉現前諸有世間聰利人當發淨心行施行諸有情等當善思惟如是施已受天勝報後生人中大族姓家具大名稱有大威德色相端嚴人所樂見親屬圓滿財富無量設遇惡緣不能破壞如毘舍佉王母因緣經說時彼王女與其眷屬出于宮中詣園遊看翫已憇止即解所戴上妙珠珍嚴身之具收置幞中以付其婢復往佛所樂欲聽法聞已還宮婢忽忘失所掌之物女聞不悅白父王知母謂王曰此必定在設有見者亦不能取我於多生乃至此身不於他物少分生貪若起此念我則欲取一切眾生身分財物我則不能得見諸佛令諸有情得如意果時彼尊者阿難見是物已即為收之明旦詣宮即納王所王曰彼所遺物賴尊者見餘人若得必為隱匿母謂王曰子何不信我以此物擲四衢道驗其福力誰能取之如是棄已彼往來者各各見異或謂不淨或云毒蛇捨之而去王尚生疑伺母熟睡取其指環擲置河中母睡覺言誰取環去王曰福力所護何敢取者母言且止後必當獲忽於一日遣使市中買一魚歸剖腹得環眾皆驚異王即讚言善哉我母所言決定如師子吼後時阿難復詣王所王倍生信乃云福力真實如此我當畢竟樂修福業
譯經圖紀者本起於大慈恩寺翻經院之堂也此堂圖畫古今傳譯緇素首自迦葉摩騰終于大唐三藏邁公因撰題之于壁自茲厥後傳譯相仍諸有藻繪無斯紀述昇雖不敏敢輒讚揚雖線麻之有殊冀相續而無絕幸諸覽者無貽誚焉沙門釋智通律行精苦兼明經論於總持門特所留意通以隋大業年中出家住京大總持寺有遊方之志遂於洛京翻經舘學梵書語早通精奧唐貞觀中有北天竺僧齎千臂千眼經梵本奉進文帝勅通共梵僧對譯名千眼千臂觀世音菩薩陀羅尼神呪經一部後於天皇永徽四年癸丑於總持寺又譯千轉陀羅尼觀世音菩薩呪經觀自在菩薩隨心呪經清淨觀世音普賢陀羅尼經凡四部合五卷沙門伽梵達摩唐云尊法西印度人也譯千手千眼觀世音菩薩廣大圓滿無礙大悲心陀羅尼經然經題云西天竺伽梵達摩譯不標年代推其本末似是皇朝新譯准千臂經序亦云智通共譯沙門阿地瞿多唐言無極高中印度人學窮滿字行潔圓珠精練五明妙通三藏以天皇永徽三年壬子正月廣將梵本來屆長安勅令慈恩寺安置沙門大乘琮等一十六人英公鄂公等一十二人請高於慧日寺浮圖院建陀羅尼普集會壇緣壇所須並皆供辦法成之日屢降靈異京中道俗咸歎希逢沙門玄楷等遂固請翻其法本後以四年癸丑至五年甲寅於慧日寺從金剛大道場經中撮要鈔譯集成一部名陀羅尼集經沙門玄楷等筆受于時有中印度大菩提寺僧阿難律木叉師迦葉師等於經行寺譯功德天法編在集經第十卷內故不別存也沙門那提唐曰福生具依梵言則云布如烏伐耶以言煩多故此但訛略而云那提也本中印度人志氣雄遠弘道為懷歷遊諸國務在開物而善達聲明通諸詁訓聞有涉悟不憚遠夷曾往執師子國又東南上楞伽山南海諸國隨緣遊化承支那東國盛轉大乘佛法崇盛贍洲稱最乃搜集大小乘經律論五百餘夾合一千五百餘部以天皇永徽六年創達京師有勅令於慈恩安置所司供給至顯慶元年勅往崑崙諸國採取異藥既至南海諸王歸敬弘化之廣又倍於前龍朔三年還返舊寺所齎諸經並為奘將北出意欲翻度莫有依憑惟譯師子莊嚴王菩薩請問經離垢慧菩薩所問禮佛法經阿吒那智呪經凡三部三卷要約精最可常行學禪林寺沙門慧澤譯語豐德寺沙門道宣綴文并製序沙門若那跋陀羅唐云智賢南海波淩國人也善三藏學往者麟德年中益府成都沙門會寧故遊天竺觀禮聖跡汎舶西逝路經波淩國遂共智賢譯大般涅槃經茶毘分一部寄經達於交州會寧方之天竺後至儀鳳年初交州都督梁難敵遣使附經入京三年戊寅大慈恩寺沙門靈會於東宮啟請施行沙門地婆訶羅唐言日照中印度人洞明八藏博曉四含戒行清高學業優贍尤工呪術兼洞五明志在利生來遊此國以天皇儀鳳初至天后垂拱末於兩京東京太原寺及西京弘福寺譯方廣大莊嚴經一部大乘密嚴經一部大乘顯識經一部證契大乘經一部大方廣佛花嚴經續入法界品大乘離文字普光明藏經大乘遍照光明藏無字法門經大方廣師子吼經大乘百福相經大乘百福莊嚴相經大乘四法經菩薩修行四法經七俱胝佛大心准提陀羅尼經佛頂最勝陀羅尼經最勝佛頂陀羅尼淨除業障經造塔功德經金剛般若波羅蜜經破取著不壞假名論一部大乘廣五蘊論凡一十八部合三十四卷沙門戰陀般若提婆譯沙門慧智證梵語勅召名德十人助其法化沙門道成薄塵嘉尚圓測靈辯明恂懷度等證義沙門思玄復禮等綴文筆受天后親敷睿藻製序標首光飾像教傳之不朽也清信士杜行顗京兆人儀鳳中任鴻臚寺典客署令顗明天竺語兼有文藻諸有翻傳妙參其選于時有罽賓國僧佛陀波利齎梵經一夾詣闕奉獻天皇有詔令顗翻出名為佛頂尊勝陀羅尼經寧遠將軍度婆及中印度三藏法師地婆訶羅證譯是時儀鳳四年正月五日也此杜譯者有廟諱國諱皆隱而避之即世尊為聖尊世界為生界大勢為大趣救治為救除譯訖奉進上皇讀訖顧謂顗曰既是聖言不須避諱杜時奉詔以正屬有故而寢焉後日照三藏奉詔詳譯名佛頂最勝陀羅尼也沙門佛陀多羅唐云覺救北印度罽賓人也於東都白馬寺譯大方廣圓覺修多羅了義經此經近出不委何年且弘道為懷務甄詐妄但真詮不謬豈假具知年月耶沙門佛陀波利唐言覺護北印度罽賓國人忘身徇道遍觀靈跡聞文殊師利在清涼山遠涉流沙躬來禮謁以天皇儀鳳元年景子杖錫五臺虔誠禮拜悲泣雨淚望覩聖容倏焉見一老翁從山中出來作婆羅門語謂波利曰師精誠懇惻何所求耶波利答曰聞文殊大士隱跡此山從印度來欲求瞻禮翁曰師從彼國將佛頂尊勝陀羅尼經來不此土眾生多造諸罪出家之輩亦多有犯佛頂神呪除罪祕方若不將經徒來何益縱見文殊何必能識師可還西國取彼經來流傳此土即是遍奉眾聖廣利群生拯濟幽冥報諸佛恩也師取經來至此弟子當示師文殊師利菩薩所在波利聞此語已不勝喜躍遂裁抑悲淚向山更禮舉頭之頃忽不見老人波利驚愕倍增虔敬遂返歸本國取得經來既達帝城便求進見有司具狀聞奏天皇賞其精誠崇斯祕典遂詔鴻臚寺典客令杜行顗及日照三藏於內共譯譯訖儭絹三十匹經留在內波利因乃垂泣奏曰委棄身命志在利人請布流行是所誠望帝愍其專至遂留所譯之經還其梵本任將流布波利得經不勝喜躍將向西明寺訪得善梵語僧順貞奏共翻譯帝允其請遂對翻經大德圓測共貞翻出名佛頂尊勝陀羅尼經波利所願已畢持經梵本入於五臺于今不出莫知所之比諸眾譯此最弘布沙門提雲般若或云提雲陀若那唐云天智于闐國人學通大小智兼真俗以天后永昌元年來屆都邑勅於魏國東寺翻經從永昌元年己丑至天授二年辛卯譯大乘造像功德經一部大方廣佛花嚴經不思議佛境界分大方廣佛花嚴經修慈分智炬陀羅尼經諸佛集會陀羅尼經大乘法界無差別論凡六部合七卷沙門戰陀慧智等譯語沙門處一等筆受沙門復禮等綴文沙門德感慧儼法明弘景等證義沙門釋慧智父印度人也婆羅門種因使遊此而生於智少而精銳善梵書語三藏地婆訶羅提雲若那寶思惟等所有翻譯皆召智為證兼令度語智以天后長壽二年癸巳於東都佛授記寺自譯讚觀世音菩薩頌沙門實叉難陀唐云學喜于闐國人智度弘曠利物為心善大小乘兼異學論天后明揚佛日敬重大乘以花嚴舊經處會未備遠聞于闐有斯梵本發使迎請并訪譯人實叉與經同來赴洛以天后證聖元年乙未於東都大內遍空寺譯大方廣佛花嚴經一部天后親臨法座煥發序文自運仙毫首題名品南印度沙門菩提流志沙門義淨同宣梵本後付沙門復禮法藏等於佛授記寺譯至聖曆二年己亥功畢又至久視元年庚子於三陽宮內譯大乘入楞伽經一部及於西京清禪寺東都授記寺譯文殊師利授記經一部大方廣入如來智德不思議經大方廣如來不思議境界經大方廣普賢所說經觀世音菩薩祕密藏神呪經妙臂印幢陀羅尼經百千印陀羅尼經救面然餓鬼陀羅尼神呪經右繞佛塔功德經大乘四法經十善業道經大乘起信論一部摩訶般若隨心經大方廣不生不滅經大方廣如來難思議境界經離垢淨光陀羅尼經菩薩出生四法經凡一十九部合一百七卷沙門波崙玄軌等筆受沙門復禮等綴文沙門法寶弘景等證義太子中舍賈膺福監譯婆羅門李無諂北印度嵐波國人識量聰敏內外該通唐梵二言洞曉無滯三藏阿儞真那菩提流志等翻譯眾經並無謟度語於天后代聖曆三年庚子為新羅僧明曉於佛授記寺翻經院譯不空羂索陀羅尼經一卷沙門波崙筆受并製序沙門彌陀山唐言寂友覩貨邏國人也少而捨家遊五印度學諸經論於楞伽俱舍最為精妙初共實叉難陀譯大乘入楞伽經後於天后末年共沙門法藏等譯無垢淨光陀羅尼經沙門阿儞真那唐云寶思惟北印度迦濕蜜羅國人剎帝利種幼而捨家禪誦為業進具之後專精律品復慧解超群學兼真俗以長壽二年屆于洛都勅於天宮寺安置即以天后長壽二年癸巳至中宗神龍二年景午於授記天宮福先等寺譯不空羂索陀羅尼自在王呪經一部浴像功德經校量數珠功德經觀世音菩薩如意摩尼陀羅尼經文殊師利根本一字陀羅尼經大陀羅尼末法中一字心呪經隨求即得大自在陀羅尼神呪經凡七部合九卷罽賓沙門尸利難陀譯沙門慧智等同證梵文婆羅門李無諂譯語沙門德感直中書李無礙等筆受沙門釋義淨齊州人俗姓張字文明髫齓之年辭榮落彩於是遍詢名匠廣探群籍內外閑曉今古遍知年十有五志遊西域仰法顯之雅操慕玄奘之高風加以勤無棄時手不釋卷弱冠登具逾厲堅貞咸亨二年三十有七方叶夙懷遂之廣府初結誓同志數滿十人洎乎汎舶餘皆退罷唯淨堅心轉熾遂即孤行備歷艱難漸達印度所至之境皆洞言音凡遇王臣咸蒙禮重鷲峯雞足並親登陟祇園鹿苑咸悉周遊憩那爛陀禮菩提樹遍師明匠學大小乘所為事周還歸故里凡所歷遊三十餘國往來問道出二十年以天后證聖之元乙未仲夏迴至河洛將梵本經律論近四百部合五十萬頌金剛座真容一鋪舍利三百粒天后敬法重人親迎于上東門外洛陽緇侶備設幢幡兼陳鼓樂在前導引勅於佛授記寺安置所將梵本並令翻譯初共于闐三藏翻花嚴經久視已後方自翻譯即以久視元年庚子至長安三年癸卯於東都福先寺及西京西明寺譯金光明最勝王經一部能斷金剛般若波羅蜜多經入定不定印經彌勒下生成佛經曼殊室利菩薩呪藏中一字呪王經莊嚴王陀羅尼呪經善夜經大乘流轉諸有經妙色王因緣經無常經八無暇有暇經長爪梵志請問經根本說一切有部毘奈耶一部根本薩婆多部律攝一部根本說一切有部尼陀那目得迦一部根本說一切有部百一羯磨一部掌中論取因假設論六門教授習定論龍樹菩薩勸誡王頌繕寫進內天后製新翻聖教序令標經首暨和帝龍興神龍元年乙巳於東都內道場譯大孔雀呪王經一部又於大福先寺譯佛為勝光天子說王法經香王菩薩陀羅尼呪經一切功德莊嚴王經和帝心崇釋典製序褒揚號為大唐龍興三藏聖教序帝御洛城西門宣示群辟淨所新翻並令標引二年景午隨駕歸京勅於大薦福寺別置翻經院處之三年丁未帝召入內并同翻經沙門九旬坐夏帝以昔居房部幽厄無歸祈念藥師遂蒙降祉賀茲往澤重闡洪猷因命法徒更令翻譯於佛光內寺譯藥師琉璃光七佛本願功德經一部帝御法筵手自筆受又至景龍四年庚戌於大薦福寺譯佛為難陀說出家入胎經一部浴像功德經數珠功德經觀自在菩薩如意心陀羅尼呪經佛頂尊勝陀羅尼經拔除罪障呪王經五蘊皆空經三轉法輪經譬喻經療痔病經根本說一切有部苾芻尼毘奈耶一部根本說一切有部毘奈耶雜事一部根本說一切有部戒經根本說一切有部苾芻尼戒經根本說一切有部毘奈耶頌一部根本說一切有部毘奈耶雜事攝頌根本說一切有部尼陀那目得迦攝頌成唯識寶生論一部觀所緣論釋又至睿宗景雲二年辛亥復譯稱讚如來功德神呪經佛為海龍王說法印經略教誡經能斷金剛般若波羅蜜多經論釋一部能斷金剛般若波羅蜜多經論頌因明正理門論觀總相論頌止觀門論頌手杖論一百五十讚佛頌法華論一部集量論一部合從天后久視元年庚子至睿宗景雲二年辛亥都譯五十六部總二百三十卷北印度沙門阿儞真那吐火羅沙門達磨末磨等證梵義罽賓沙門達摩難陀居士東印度首領伊舍羅等證梵文沙門曷利末底烏帝提婆居士中印度李釋迦度頗多等讀梵本居士東印度瞿曇金剛迦濕彌羅國王子阿順等證譯沙門波崙復禮慧表玄傘等筆受沙門法寶勝莊神英仁亮慧沼法藏等證義修文館大學士特進趙國公李嶠兵部尚書逍遙公韋嗣立趙彥昭盧藏用張說李乂蘇頲徐堅等次文潤色左僕射舒國公韋巨源右僕射許國公蘇環等監譯駙馬都尉楊慎交嗣號王邕太常卿薛崇胤等前後監護又別撰大唐西域求法高僧傳一部大唐南海寄歸內法傳一部別說罪要行法受用三水要法護命放生軌儀凡五部合九卷又出說一切有部跋窣堵約七八十卷但出直本未遑刪綴遽入泥洹其文遂寢淨又於一切有部律中抄諸緣起別部流行如摩竭魚因緣經等四十二經四十九卷既是別生抄經不合為譯經正數淨雖遍翻三藏而偏功律部譯綴之暇曲授學徒凡所行事皆尚其急濾漉滌穢特異常倫學侶傳行遍於京洛美哉亦遺法之盛事也沙門菩提流志本名達摩流支唐言法希天后改為菩提流志唐云覺愛南印度人婆羅門種姓迦葉氏聰叡絕倫風神爽異生年十二外道出家師稟波羅奢羅學彼經術遂洞曉聲明尤閑數論陰陽曆數地理天文呪術醫方皆如指掌年登耳順自謂孤行撩僧論議䞈以身事時有大乘上座部三藏厥號耶舍瞿沙知其根熟遂與交論未越幾關詞理俱屈始知佛日高明匪螢燈並照法海深廣豈涓渧等潤於是沒身敬事專學佛乘奉戒無虧志節高峻崇慧有在解學寬深未越五年通達三藏天皇遠聞雅譽遣使往邀未及使還白雲遽駕暨天后御極方赴帝京以長壽二年癸巳創達都邑即以其年於佛授記寺譯寶雨經一部中印度王使沙門梵摩同宣梵本又於大周東寺及佛授記寺譯文殊師利所說不思議佛境界經一部實相般若波羅蜜經大乘金剛髻珠菩薩修行分大乘伽耶山頂經六字神呪經護命法門神呪經有德女所問大乘經般若波羅蜜多那經妙慧童女所問經不空羂索呪心經妙德婆羅門女問佛轉何法輪經智猛長者問經佛入毘耶離除一切鬼病經那耶經大陀羅尼經文殊師利呪法藏經一字呪王經無迦略曳菩薩造廣大摩尼祕密善住經釋般若六字三句論已上二十部合三十卷沙門行感等同譯沙門戰陀婆羅門李無諂譯語沙門慧智證譯語沙門處一等筆受沙門思玄等綴文沙門圓測神英等證義司賓寺丞孫辟監譯後至和帝龍興神龍二年景午隨駕歸京勅於西崇福寺安置譯大寶積經一部此經都有四十九會上代譯者摘會別翻而不終部帙往者麟德元年玄奘法師於玉華寺翻大般若竟諸德慇懃請翻寶積固請不已遂啟夾譯之可得數行乃嗟歎曰此經與此土群生未有緣矣余氣力衰竭不能辦也因而遂輟和帝命志續奘餘功遂尋繹舊翻之經考校新來之夾上代譯者勘同即附昔來未出按本具翻兼復舊義擁迷詳文重譯暨乎睿宗先天二年癸丑方始畢席創發題日於大內佛光殿和帝親御法筵筆受經旨百僚侍坐妃后同觀求之古人無以加也逮睿宗嗣曆復於北苑白蓮花亭及大內甘露等殿別開會首亦親筆受並沙門思忠及東印度大首領伊舍羅直中書度頗具等譯梵文北印度沙門達摩南印度沙門波若丘多等證梵義沙門慧覺宗一普敬履方等筆受沙門勝莊法藏塵外無著等證義沙門承禮神𥈵雲觀道本等次文太子詹事東海郡公徐堅邠王傅固安伯盧粲尚書右丞東海男盧藏用中書舍人野王男蘇󱜞禮部郎中彭景直左補闕祁縣男王󱜞太府丞顏溫之太常博士賀知章等潤色中書侍郎平與侯陸象先侍中鉅鹿公魏知古等監譯前太常卿薛崇胤通事舍人弘農男楊仲嗣監護繕寫既了將本進內睿宗外總萬方內崇三寶御筆製序標於經首於間又譯不空羂索神變真言經一部一字佛頂輪王經一部廣大寶樓閣善住祕密陀羅尼經一部千手千眼觀世音菩薩姥陀羅尼身經如意輪陀羅尼經文殊師利寶藏陀羅尼經金剛光焰止風雨陀羅尼經已上七部並弟子般若丘多助宣梵本沙門雲觀等筆受前後總譯二十八部一百九十二卷沙門般剌蜜帝唐云極量中印度人也懷道觀方隨緣濟度展轉遊化達我支那乃於廣州制旨道場居止眾知博達祈請亦多利物為心敷斯祕賾以神龍元年龍集乙巳五月己卯朔二十三日辛丑遂於灌頂部中誦出一品名大佛頂如來密因修證了義諸菩薩萬行首楞嚴經一部烏萇國沙門彌迦釋迦譯語菩薩戒弟子前正諫大夫同中書門下平章事清河房融筆受循州羅浮山南樓寺沙門懷迪證譯其僧傳經事畢汎舶西歸有因南使流通於此沙門釋智嚴于闐王之質子姓尉持名樂唐授左領軍衛大將軍封金滿郡公而立性淳質貞信居懷固請出家冀酬玄澤以景龍元年十一月五日和帝生日捨家剃落仍住南山至相寺蘭若修道猶是虛心靜慮宴坐經行精苦居懷幽棲積念加以經明唐梵智照幽微寶積真詮如來祕偈莫不屢承綸旨久預翻詳頻奉綸言兼令證譯常於石鼈谷居阿練若習頭陀行以開元九年辛酉於石鼈練若及奉恩寺譯說妙法決定業障經出生無邊門陀羅尼經師子素馱娑王斷肉經大乘修行菩薩行門諸經要集一部凡四部合六卷並文質相兼得其深趣又譯尊勝陀羅尼呪及法華經藥王菩薩等呪時有經本寫新呪入幸勿怪之沙門戍婆揭羅僧訶唐音正翻云淨師子以義譯之名善無畏中印度摩伽陀國人住王舍城那爛陀寺姓剎帝利貴族出家神氣清虛道業恢著精通禪慧妙達總持三藏教門一心遊入五天諸國久播芳名大悲利生有緣東漸塗至北印度境響震摩訶支那我皇搜集賢良發使迎接以開元四年景辰大齎梵本來屆長安初於興福寺南院安置次後有勅令住西明至五年丁巳於菩提院譯虛空藏菩薩能滿諸願最勝心陀羅尼求聞持法沙門悉達譯語沙門無著綴文筆受其無畏所將梵本有勅並令進內緣此未得廣譯諸經曩時沙門無行西遊天竺學畢東歸迴至北天不幸而卒所將梵本有勅迎還比在西京華嚴寺收掌無畏與沙門一行於彼簡得數本梵經並總持妙門先未曾譯至十二年隨駕入洛於大福先寺安置遂為沙門一行譯大毘盧遮那成佛神變加持經一部其經具足梵本有十萬頌今所出者撮其要耳又譯蘇婆呼童子經一部蘇悉地羯羅經一部沙門寶月譯語沙門一行筆受承旨兼刪綴詞理文質相半妙諧深趣前後總出四部一十四卷無畏性愛恬簡靜慮怡神時開禪觀獎勸初學慈悲作念接誘無虧人或問疑剖析無滯沙門跋曰羅菩唐唐云金剛智南印度摩賴耶國人婆羅門種幼而出家遊諸印度雖內外博達而偏善總持於此一門罕有其匹隨緣遊化隨處利生聞大支那佛法崇盛遂汎舶東逝達于海隅開元八年中方屆京邑於是廣弘祕教建曼荼羅依法作成皆感靈瑞沙門一行欽斯祕法數就諮詢智一指陳復為立壇灌頂一行敬受斯法請譯流通以十一年癸亥於資聖寺為譯金剛頂瑜伽中略出念誦法一部七俱胝佛母准泥大明陀羅尼經東印度婆羅門大首領直中書伊舍羅譯語嵩岳沙門溫古筆受至十八年庚午於大薦福寺又譯金剛頂經曼殊室利菩薩五字心陀羅尼品觀自在如意輪菩薩瑜伽法要沙門智藏譯語凡四部合七卷又於舊隨求中更續新呪智執總持契所至皆驗祕教流傳寔斯人矣
如是我聞一時婆伽婆住舍婆提城寂靜宮殿重閣講堂爾時無垢優婆夷賢優婆夷等諸優婆夷往詣佛所到佛所已頭面禮足禮佛足已退坐一面爾時世尊即告無垢優婆夷言汝優婆夷不放逸行懈怠心不優婆夷言我不懈怠不放逸行佛告無垢優婆夷言汝常云何不懈怠耶又汝云何不放逸行無垢優婆夷白佛言世尊我常早起掃佛塔地掃已塗治四廂四處清淨塗已散華燒香如是供養然後入房既入房已次復入禪修四梵行不離三歸受持五戒常恒如是我不懈怠不放逸行無垢優婆夷作是語已復白佛言世尊我今未知掃佛塔地所有善根得何福報四廂塗治所有善根得何福報散華燒香供養佛塔所有善根得何福報禪四梵行三歸五戒所有善根得何福報唯願世尊為我解說佛告無垢優婆夷言掃佛塔地得五福報何等為五一者自心清淨他人見已生清淨心二者為他所愛三者天心歡喜四者集端正業五者命終生於善道天中無垢當知掃佛塔地福報如是無垢當知若人信佛作圓輪形塗佛塔地散花燒香如是供養我說彼人身壞命終生弗婆提富樂自在於彼壽終生化樂天無垢當知若人信佛作半月形塗佛塔地散華燒香如是供養我說彼人身壞命終生瞿陀尼富樂自在於彼壽終生兜率天無垢當知若人信佛於佛塔邊四方塗地散花燒香如是供養我說彼人身壞命終生欝單曰富樂自在於彼壽終生炎摩天無垢當知若人信佛作人面形塗佛塔地散華燒香如是供養我說彼人身壞命終生閻浮提富樂自在壽終生於三十三天無垢當知此塗塔地散華燒香所有善根果報如是無垢當知若人入禪修四梵行歸佛法僧受持五戒我說彼人無量無數善根福報無窮無盡後得涅槃無垢當知若人歸依聲聞緣覺修集戒聚不能如是無盡涅槃何以故受持五戒禪四梵行所得果報唯除涅槃更無處受以福多故世尊爾時如是說已無垢優婆夷心生疑念默而無言爾時世尊知心念已即從面門出廣長舌遍覆自面二耳二眼并二鼻已遍覆虛空覆虛空已還攝入口攝入口已復語無垢優婆夷言汝頗曾見妄語之人兩舌惡口綺語之人有如是色舌相以不爾時無垢優婆夷既聞是語從坐而起合掌向佛白言世尊未曾見也有實語者未有此舌況妄語人唯除如來應正遍知無始已來常實語故得如是舌爾時無垢優婆夷知佛實語離疑心喜以偈讚曰我於千億劫不曾憶念見如是勝法寶不憶曾供養我今日得見如是世間燈既如是見已得聞第一法爾時世尊偈答無垢優婆夷曰汝聞已成聖此真勝法寶清淨寂靜法得入涅槃城世尊說已無垢優婆夷心大歡喜比丘比丘尼優婆塞優婆夷一切眾會天人阿修羅乾闥婆等聞佛說已讚言善哉此經人天因亦是涅槃道行者向人天亦趣涅槃門譯此經功德普施諸眾生願速修因道得人天涅槃
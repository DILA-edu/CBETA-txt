其有三德學號真學為上品其持具戒學號承法為中品其受卑戒學號依福學為下品其行三事號散侍為外品又真學三德者一曰戒行備具二曰多知經法三曰能化度人是為三德號真學者也又承法具戒者純五戒信審罪福奉承法教也又依福卑戒者但持上四戒不持酒戒隨世習俗不變欲事是為依福學也又散侍三事非戒也何謂三一者身歸法二者供養法三名於同學法持自有弓分別無師無所承自然心好無所拘礙名散侍法也真學功德勝於承法學百倍也承法功德勝依福百倍也依福功德百倍勝散侍也散侍功德勝凡俗百倍也凡俗之人或不如畜生畜生或勝於人所以者何人作罪不止入地獄罪竟為餓鬼餓鬼罪竟轉為畜生畜生罪竟乃還為人畜生中皆畢罪便得為人是故人當作善奉行三尊之教學上四品之法長離三惡道展轉天上下生人中豪尊世世受福德長解脫
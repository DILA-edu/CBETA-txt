如是我聞一時佛重遊於洴沙王國道場樹下成正覺處復坐如故昔始得佛光影甚明今復放四十二光光光皆有百萬阿僧祇功德光為瓔珞嚴好佛身彌滿法界湛若虛空凝神照寂樂常住性窮化體神大用無方法王法主於一切眾生而作父母自然百千寶蓮華師子之座古昔諸佛所坐皆爾道德威儀相好如一身意清淨福行普具光明所徹金剛寶藏出化無極照人剎土去來現在無復障礙化及一切度法與人三世悉等圓明獨達一切佛等爾時大會菩薩盡一生補處神通妙達周遍十方法身無極導利眾生開佛法藏示現佛性妙果寂滅無為要教都入人根以宿命智訓化以漸心入無際解內外要始終無極等諸佛土無所分別以大悲口讚揚佛名不可勝極六道之事靡不貫達所化之處至皆歎言佛念吾等建立大志乃悉現我諸佛世界所有好惡殊勝之土佛所遊居闡隆導化光明神足教誨我等開示我意佛本業瓔珞十住十行十向十地無垢地妙覺地為我說要斷我瑕疵及諸疑妄悉為我現佛土佛身佛神佛力佛定無量變化四等無畏無罪三業三六不共一切功德無上道法眾事敷教流入十方一切國土東去無極有香林剎佛名入精進菩薩字敬首南去無極有樂林剎佛名不捨樂菩薩字覺首西去無極有花林剎佛名習精進菩薩字寶首北去無極有道林剎佛名行精進菩薩字慧首東北無極有青蓮剎佛名悲精進菩薩字德首東南無極有金林剎佛名盡精進菩薩字目首西南無極有寶林剎佛名上精進菩薩字名首西北無極有金剛剎佛名一乘度菩薩字法首下方無極有水精剎佛名大精進菩薩字智首上方無極有欲林剎佛名至精進菩薩字賢首如是一切法光流入靡不周遍爾時牟尼佛歎十方諸菩薩等皆彼國第一各與無數上人俱來入此大會頂禮佛足坐千寶蓮華座時彼土眾中第一菩薩名曰敬首以佛聖力歎言快集此會觀其所止佛國清淨至於法服如來德式修行妙善四十二賢聖之因演說經法得佛變通隨剎清濁度人無極分流道化靡不周匝於是他方佛國亦說瓔珞本業無二無別所開道法與今釋迦所說無異是時敬首菩薩入十方剎諸佛神力大師子吼發問一切佛一切菩薩無量大寶藏海金剛瓔珞法門爾時釋迦牟尼佛初至樹下觀視十方法界眾生根緣現故放大光明悉照佛界上至四空一時來下入法會中十八天六天四天皆悉集會無量國土其一國者一須彌山日月圍繞照四天下東弗于逮南閻浮提西句耶尼北欝單越大海鐵垣圍繞國界上有二十八天如此者為一小國周匝十方合有百億國土是時佛光悉現其中及四天王忉利天焰天兜術天不憍樂天化應聲天梵天梵眾天梵輔天大梵天水行天水微天水無量天水音天約淨天無相天遍淨天淨光明天守妙天微妙天極妙天福果天果勝天大靜天空住天識住天無所有住天非想非無想住天如是諸天皆有大池水蓮華中生故名水天四非色眾生皆以化生下至五輪際是為一佛剎名為大忍法界釋迦文佛分身百億悉遍其中為彼國說賢聖本業瓔珞之行時諸大眾天人視彼小國佛及菩薩若近相見皆來集此金剛寂滅道場樹會爾時他方敬首菩薩以佛神力故復以大眾皆是龍王師子王二十八天王眾皆大根大行受佛神通力故發小問問佛大師本何修行成佛聖道身口意淨金剛不壞一切眾生不得其過內性明照常住不滅過一切菩薩之上出生端正色相無比圓極自然無為清淨二種常身度人無量現六道中常為釋梵所敬除闇昧如燭火明天地如日月度天人如船師竪過三界為妙覺尊欲成斯道當如何行一切賢聖名字何等爾時釋迦牟尼佛以金剛口告敬首菩薩言佛子諦聽諦聽善思念之如法修行我先天上人中廣開一切菩薩無量行願是法亦是十方三世諸佛快說決定了義瓔珞佛所行道今當為此大眾十四那由他一切人根開瓔珞本業汝心可念志願高遠極大悲化慈及十方一切眾生佛言佛子欲成斯道當先正三業習三寶教信向因果然即所問悉可得入一切佛教為菩薩者得佛不久必諦受學四十二賢聖名門決定了義十方三世一切諸佛皆共同說一而無二佛子所謂留伽度留諦迦度留羅伽留摩阿安婆沙毘跋致阿毘跋致必叉伽必阿羅流止迦度伽阿度安爾度只羅度和差度利他度生婆諦度沙必度阿訶度佛何度叉一婆羅諦流沙羅曇沙必白伽法必他佛度陀羅叉必師羅叉伽波訶諦波羅提弗陀達摩邊伽鳩摩羅伽須阿伽一波須那迦須陀洹斯陀含阿那含阿羅漢阿尼羅漢阿那訶阿訶羅弗摩訶一和沙娑伽婆伽婆佛陀佛子是故名門攝一切功德行佛及菩薩無不入此名門一切神通一切因果一切境界亦入此名門佛子是名門十方諸佛所說道同不增不減決定師子吼說當以誓自誓受持讀誦解釋義味願一切眾生同入我法同我等佛應如是修學佛告敬首菩薩佛子吾今略說名門中一賢名門所謂初發心住未上住前有十順名字菩薩常行十心所謂信心念心精進心慧心定心不退心迴向心護心戒心願心佛子修行是心若經一劫二劫三劫乃得入初住位中住是位中增修百法明門所謂十信心心心有十故修行百法明門常發無量有行無行大願得人習種性中廣行一切願發住賢人發廣大願今生至佛一切願入在我願中無不成就自致得佛已願為本我今行施當願眾生捨貪欲意入空道位法戒常行當願眾生攝行不破得正解脫六忍常奉當願眾生得無諍心寂法忍住大精進力當願眾生常行不住入自覺果住禪定心當願眾生具足神通無為自安修正法智當願眾生入慧海流紹菩薩位行無相願當願眾生一切願滿流入佛海大慧方便當願眾生法河無礙到二諦際大力神通當願眾生變化在我得無所畏邊際智滿當願眾生金剛智成登道場果入無垢地當願眾生坐佛道樹教化一切我今已覺當願眾生解相續假滅計斷心覺照法化當願眾生悟法緣成滅計常心我得滿體當願眾生悟相待法滅計我心無緣大悲當願眾生解假因生滅見盜心第一滅度當願眾生悟實法緣滅戒盜心得十力果當願眾生悟二諦照滅邪見心以金剛力當願眾生悟十二緣滅疑見心獨照無方當願眾生識法無常滅貪慳心五眼三達當願眾生修三明覺滅癡闇心無礙和合當願眾生紹三寶解滅瞋諍心得大明慧當願眾生入一切空滅無明藏三十二相當願眾生相相嚴好滅依報果得應身用當願眾生乘大法船入佛法海我因果願悉已具足一切行願攝在其中二十四願攝無量行信願始門終大慧本今於諸佛前受大願願今已滿修進餘行其中功德行百千劫我願乃捨入無量界一切菩薩若入是願無不得入薩婆若海佛子住是位中發大願已過外一切凡夫行十信者今復修行無量功德所謂十波羅蜜三空無相無作有無空空觀成就即除我人主者眾生漸捨諸見常樂我淨三界繫縛無明漸破伏斷一切業習故厚集一切善法八萬四千般若波羅蜜一切諸法門攝我心中念念不去心佛子有十不可悔戒應受應持一不殺人乃至二十八天諸佛菩薩二不盜乃至草葉三不婬乃至非人四不妄語乃至非人五不說出家在家菩薩罪過六不沽酒七不自讚毀他八不慳九不瞋乃至非人十不謗三寶若破十戒不可悔過入波羅夷十劫中一日受罪八萬四千滅八萬四千生故不可破是故佛子失發心住乃至二住三位十地一切皆失是故此戒是一切佛一切菩薩行之根本若一切佛一切菩薩不由此十戒法門得賢聖果者無有是處是初住相習種性中第一人如是下九人法行漸漸增廣乃至九住十行十向十地無垢地亦漸增廣不可思議行佛子吾今略說如海一渧爾時敬首菩薩白佛言云何菩薩學觀名字義相及心所行法復當云何佛言佛子汝之所問同十方佛土中一切佛皆坐道場時能問者皆名敬首所問無異諦聽諦聽思念正觀如法修行佛子一切諸佛皆說六明焰三三昧門我亦如是說六種性者是一切菩薩功德瓔珞嚴持菩薩二種法身菩薩所著百萬阿僧祇功德行為瓔珞若一切菩薩不入瓔珞功德門得入正位者無有是處佛子性者所謂習種性性種性道種性聖種性等覺性妙覺性復名六堅亦名堅信亦名堅法亦名堅修亦名堅德亦名堅頂亦名堅覺復名六忍信忍法忍修忍正忍無垢忍一切智忍復名六慧聞慧思慧修慧無相慧照寂慧寂照慧復名六定習相定性定道慧定道種慧定大慧定正觀定復名六觀住觀行觀向觀地觀無相觀一切種智觀佛子一切菩薩及佛無不入此六種明觀決定了義實相法門佛子汝先言名字者所謂銅寶瓔珞菩薩字者所謂習性種中有十人其名發心住菩薩治地菩薩修行菩薩生貴菩薩方便具足菩薩正心菩薩不退菩薩童真菩薩法王子菩薩灌頂菩薩佛子銀寶瓔珞菩薩字者性種性中有十人其名歡喜菩薩饒益菩薩無瞋恨菩薩無盡菩薩離癡亂菩薩善現菩薩無著菩薩尊重菩薩善法菩薩真實菩薩佛子金寶瓔珞菩薩字者道種性中有十人其名救護一切眾生離眾生相菩薩不壞菩薩等一切佛菩薩至一切處菩薩無盡功德藏菩薩平等善根菩薩順觀眾生菩薩如相菩薩無縛解脫菩薩法界無量菩薩佛子琉璃寶瓔珞菩薩字者聖種性中有十人其名歡喜菩薩離垢菩薩明慧菩薩焰光菩薩難勝菩薩現前菩薩遠行菩薩不動菩薩慧光菩薩法雲菩薩佛子如是百萬阿僧祇功德瓔珞嚴持菩薩二種法身是四十人名為學行入法流水中以自灌注佛子摩尼寶瓔珞菩薩字者等覺性中一人其名金剛慧幢菩薩住頂寂定以大願力住壽百劫修千三昧已入金剛三昧同一切法性二諦一諦一合相復住壽千劫學佛威儀象王視觀師子遊步復修佛無量不可思議神通化導之法是故一切佛法皆現在前入佛行處坐佛道場超度三魔復住壽萬劫化現成佛入大寂定等覺諸佛二諦界外非有非無無心無色因果二習無有遺餘現同古佛但有應名現諸色心教化眾生現同古昔諸佛常行中道大樂無為而生滅為異而實非佛現佛神通常住本境佛子水精瓔珞內外明徹妙覺常性湛然明淨名一切智地常處中道一切法上超過四魔非有非無一切相盡頓解大覺窮化體神二身常住為化有緣是故佛子吾今略說賢聖名字汝等受持現行化人佛子汝先言云何心所行法者所謂十心一發心住二治地心住三修行心住四生貴心住五方便心住六正心住七不退心住八童真心住九法王子心住十灌頂心住復次即十觀心所觀法者一厚集一切善根所謂四弘誓未度苦諦令度苦諦未解集諦令解集諦未安道諦令安道諦未得涅槃令得涅槃佛子二修習無量善行所謂四念處觀身受心法若四皆空四倒則無不壞假名一切法故皆如幻化者五陰色識受想行六大識空四大一切法無自相無他相如虛空故佛子三善習佛道法所謂觀十一切入四大四色空處識處皆如寶相故佛子四一切佛前受法而行所謂八勝處內實五陰中廣相略相二勝處外假眾生法中廣相略相二勝處四大法廣略四勝處如是觀一切法空無相故佛子五修諸清白法所謂八大人覺少欲知足寂靜精進正念正定正慧不諍論順一切法故佛子六為諸佛所護所謂八解脫觀聞慧得內假外假二相不可得故一解脫思慧內五法外一切法不可得故二解脫修慧六觀具足色界五陰空三解脫四空五陰及滅定觀皆不可得故五解脫如相故佛子七廣正法所謂六和敬三業同戒同見同行同入此法和畢竟空故住不退位故佛子八信喜大法所謂三空一切因空故無作一切果空故無相因空果空復空故空空如是法如虛空故佛子九心住四等法所謂化眾生教四諦法三界非樂為苦無明習因受生無窮三空道品無為寂滅四諦無二一合相故佛子十好求佛功德所謂六念佛法僧戒捨天得一切佛功德念念入不幻三昧常所習現前修故佛子吾先忉利天說十觀名初十住凡夫行若一切菩薩無不入此門向薩婆若海佛子十行心者一歡喜心行二饒益心行三無瞋恨心行四無盡心行五離癡亂心行六善現心行七無著心行八尊重心行九善法心行十真實心行復次即十觀心所觀法者一為自得一切種智故所謂四正法善法未生方便令生善法已生方便令增廣惡法未生方便令不生惡法已生方便令斷菩薩爾時為求佛果故佛子二為得自身有大力故所謂四如意足念守境精進馳求定檢攝慧照境得法無生自在法故佛子三願無畏具足故所謂五根信念精進定慧皆無相故佛子四求具足三寶故所謂五分法身戒除形非定無心亂慧悟想虛解脫無累無累知見一切眾生無縛為知見解脫故諸法虛空無二故佛子五為化一切眾生故所謂八正道從師生慧名正知見得法生思名正思惟策勵不倦名正精進出家受道得三道分名正語正業正命入法性空名正定正慧於無生無二觀一合相故佛子六得大慈悲故所謂七觀擇法念法精進法護法喜法定法慧法是名觀門入一相故佛子七為得四無礙故所謂五善根正觀煗觀頂觀忍觀三界空第一觀能生十地無相大明慧故聖人胎未變故第一空平等故佛子八入一切佛國中行故所謂四化法法辯議辯語辯樂說辯是四名慧性照一切法無生入第一義諦中行故佛子九為於一念中照一切法故所謂三世十二因緣過去二無明諸行現在識名色六處觸受愛取有未來生滅皆假合會成性實不可得故佛子十為自在轉大法輪故所謂菩薩三寶菩薩爾時於第一義中道智為覺寶一切法無生動與則用為法寶常行六道與六道眾生和合故名僧寶轉一切眾生流入佛海故佛子吾於焰天為諸天說凡夫十行今於此眾略說法要汝等受持一切佛亦同是說佛子十迴向心者一救護一切眾生離相迴向心二不壞迴向心三等一切佛迴向心四至一切處迴向心五無盡功德藏迴向心六隨順平等善根迴向心七隨順等觀一切眾生迴向心八如相迴向心九無縛解脫迴向心十法界無量迴向心復次十觀心所觀法者一二諦正直所謂學習第一義諦觀一切法相如不可得故以慈悲喜捨教授六天人剃頭被三寶衣出家菩薩共一切僧佛法無二故第一清淨故佛子二深第一義智所謂五神通是慧性差別用故天名神心是以天身通天眼見三世中一切法見微細色等天耳得聞十方聲等天他心智知一切人心故天宿命智知三世六道命分故以無生智見一切法故佛子三淳至所謂於無生慧中四不壞淨於佛法僧戒中信不壞故佛子四量同佛力所謂三相諸法本無假名生已有還無假名滅不空有法假名住是故一切通達空而不二名世諦相空空一諦相故佛子五善計量眾生力所謂五陰色者異空色集成大色分故色相空剎那剎那成心故心相空受想行識無集無散一相無相故佛子六佛教化力所謂十二入外六境到內六根為識所入處故名為入其慧觀者不在內不在外不在中間一切法無自無他故佛子七趣向無礙智所謂十八界六境六根六識一合相一切法亦一合相故佛子八隨順自然智所謂因果善惡名因苦樂名果所由為因所起為果由起相待通為因果故因果二空無生無滅皆一合相故佛子九能受佛法僧故所謂二諦空因緣集故謂之有非曰有是有因緣散故謂之無非曰有是無故有無無無般若解脫無二相故佛子十以自在慧化一切眾生所謂中道第一義諦般若處中而觀達一切法而無二其觀慧轉轉入聖地故名相似第一義諦觀而非真中道第一義諦觀其正觀者初地已上有三觀心入一切地三觀者從假名入空二諦觀從空入假名平等觀是二觀方便道因是二空觀得入中道第一義諦觀雙照二諦心心寂滅進入初地法流水中名摩訶薩聖種性無相法中行於中道而無二故佛子是三十心入一乘信一乘因法非近行可得廣行大心三阿僧祇劫行伏道忍方始滿足佛子若退若進者十住以前一切凡夫法中發三菩提心有恒河沙眾生學行佛法信想心中行者是退分善根諸善男子若一劫二劫乃至十劫修行十信得入十住是人爾時從初一住至第六住中若修第六般若波羅蜜正觀現在前復值諸佛菩薩知識所護故出到第七住常住不退自此七住以前名為退分佛子若不退者入第六般若修行於空無我人主者畢竟無生必入定位佛子若不值善知識者若一劫二劫乃至十劫退菩提心如我初會眾中有八萬人退如淨目天子法才王子舍利弗等欲入第七住其中值惡因緣故退入凡夫不善惡中不名習種性人退入外道若一劫若十劫乃至千劫作大邪見及五逆無惡不造是為退相佛子吾先第四天中廣開此凡夫十向法今在此樹下略說法要汝諸人等善自受行佛子十地心者一四無量心二十善心三明光心四焰慧心五大勝心六現前心七無生心八不思議心九慧光心十受位心復次十觀心所觀法者一歡喜地住中道第一議諦慧所謂二十歡喜心十無盡願現法身入十方佛土作五神通入如幻三昧現作佛化無量功德不受三界凡夫時果常入一乘位一心四諦集苦道滅二種法身變易受生三觀現前常修其心入百法明門所謂十信一信十故百法明門十三故煩惱畢竟不受心心寂滅法流水中自然流入薩婆若海佛子二金剛海藏法寶所謂自行十善教人行十善讚歎行十善者讚歎十善法現千佛土教化一切眾生無相達觀皆成就故佛子三入如幻三昧所謂十二門禪初覺觀喜樂一心五支為因第六默然心為定體喜樂倚一心四支為因第五默然心為定體樂護念智一心五支為因第六默然心為定體不苦不樂護念一心四支為因因名方便第五默然心為定體禪名支林定名撿攝經劫不散故名為定四空定同有五支體用相似故方便道同支者想護正觀一心五支為因第六默然心為定體從定生四無量心名四無量定聖人現同凡夫法故以自在力復過是法入無量定百千佛土教化一切眾生故佛子四遍行法寶藏所謂身受心法正進如意足根力八正七覺是菩薩大行現億法身化一切眾生故佛子五入法界智觀所謂十六諦有諦無諦中道第一議諦苦諦集諦滅諦道諦相諦差別諦視成諦說諦事諦生起諦盡無生諦入道諦如來智諦五明論一切法盡在一念心中一時行現無量身一切佛土受佛法化故佛子六達有法緣故起智所謂十十二因緣十種照一我見十二緣二心為十二緣三無明十二緣四相緣由十二緣五助成十二緣六三業十二緣七三世十二緣八三苦十二緣九性空十二緣十縛生十二緣逆順觀故現無量身入一切佛土化一切眾生故佛子七盡果報無障無礙智所謂以三空智觀三界二習色心果報滅無遺餘一切行功德功用造作以竟一切變通所為所作不一不二無不滿足修行開發一切功德行功用開發乃至上地一切功德行已修竟開發功用亦悉具足一切行根本已十度為本施戒忍進定慧願方便通力無相慧十度行法功用已竟無為無作法流水中心心寂滅自然流入薩婆若海故佛子八不思議無功用觀所謂無相大慧方便大用無有色習無明亦盡百萬劫事無量佛土事已一念心一時行現如佛形一切眾生形一念心中一時行已無功用故佛子九入法際智所謂四十辯才一切功德行皆成就心習已滅無明亦除一切佛藏一切變通藏已一心中一時行無量大千世界中作佛形作眾生形教化無量眾生法故佛子十無礙智觀所謂無量法雲雨澍及一切眾生二習無明今已盡滅受大職位神變無量不可具說現同如佛無相用故佛子如是一切賢人同入此門修行成覺佛子吾先第六天說十地導化天人今故略開汝等受行佛子第四十一地心者名入法界心復次心所行法者所謂勇伏定入法光三昧入此定中修行十法一學佛不思議變通二集菩薩眷屬三重修先所行法門四順一切佛國問訊一切佛五與無明父母別六入重玄門七現同如佛現一切形相八二種法身具足九無有二習十登中道第一義諦山頂是故無垢菩薩從發心住來至此一地經無量劫修四十心無量功德法門復從喜地修行二種法身無量功德經百千劫法藏始滿入相盡三昧成就一切智位常行佛行故佛子吾先於第三禪中集八禪眾說一生補處菩薩入佛華三昧定百萬億偈今以略說一偈之義開眾生心汝等受持佛子第四十二地名寂滅心妙覺地常住一相第一無極湛若虛空一切種智照達無生有諦始終唯佛窮盡眾生根本有始有終佛亦照盡乃至一切煩惱一切眾生果報佛一心念稱量盡原一切佛國一切佛因果一切佛菩薩神變亦一念一時知住不可思議二諦之外獨在無二佛子吾先在此樹下說法界海時有八萬無垢菩薩現身得佛故今為此大眾略開佛果行處汝應頂受敬首菩薩白佛言世尊從初地至後一地有果報神變二種法身一法性身二應化法身為何色相為何心相佛言佛子出世間果者從初地至佛地各有二種法身於第一義諦法流水中從實性生智故實智為法身法名自體集藏為身一切眾生善根感此實智法身故法身能現應無量法身所謂一切界國土身一切眾生身一切佛身一切菩薩身皆悉能現不可思議身國土亦然佛子土名一切賢聖所居之處是故一切眾生賢聖各自居果報之土若凡夫眾生住五陰中為正報之土山林大地共有名依報之土初地聖人亦有二土一實智土前智住後智為土二變化淨穢經劫數量應現之土乃至無垢地土亦如是一切眾生乃至無垢地盡非淨土住果報故唯佛居中道第一法性之土是故我昔於普光堂上廣為一切眾生說淨土之門佛子初地一念無相法身智身成就百萬阿僧祇功德法雙照二諦心心寂滅法流水中不可以凡夫心識思量二種法身何況二地三地乃至妙覺地但就應化道中可以初地有百身千身萬身乃至無量身有縛有解其法身處心心寂滅法流水中上不見一切佛法一切果報可求下不見無明諸見可斷眾生可化但以世諦應化法中見佛可求諸見可斷眾生可化佛子亦可得言修三堅法入聖人位但法流水中心心寂滅自然流入妙覺大海佛子乃至三賢十地之名亦無名無相但以應化故古佛道法有十地之名佛子汝應受持一切佛法等無有異佛子世間果報者所謂十住銅寶瓔珞銅輪王百福子為眷屬生一佛土受佛學行教二天下銀寶瓔珞銀輪王五百福子為眷屬生二佛國中受佛教行化三天下金剛寶瓔珞金輪王千福子為眷屬入十方佛國中化一切眾生處四天下歡喜地百寶瓔珞七寶相輪四天王萬子為眷屬百法身為百佛國中化十方天下千寶瓔珞八寶相輪忉利王二萬子為眷屬萬寶瓔珞九寶相輪焰天王眷屬亦然不可稱數億寶瓔珞十寶相輪兜率陀天王眷屬亦然不可稱數天光寶瓔珞十一寶相輪化樂天王眷屬亦然摩尼寶光瓔珞十二寶相輪他化天王眷屬亦然千色龍寶光慧瓔珞十三寶相輪梵天王眷屬亦然梵師子寶光瓔珞大應寶相輪光音天王眷屬亦然不可思議寶光瓔珞白雲光寶相輪淨天王眷屬亦然百萬神通寶光瓔珞無畏珠寶相輪靜居天王眷屬亦然千萬天色寶光瓔珞覺德寶光相輪三界王一切菩薩為眷屬無量功德藏寶光瓔珞千福相輪法界王一生補處菩薩為眷屬佛子是上瓔珞相輪一切佛及菩薩動止俱遊常隨其身亦化一切眾生故有如是果報之名數法佛子三賢菩薩伏三界煩惱麁業道麁相續果亦不起麁是見道喜忍伏三道業道離忍伏人中業道明忍伏六天業道焰忍伏諸見業道勝忍伏疑見業道現忍伏因業道無生忍伏果業道不動忍伏色因業道光忍伏心因業道寂滅忍伏心色二習業道無垢忍伏習果道習前已除而果不敗亡是故佛子三賢名為伏斷喜忍以上亦伏亦斷一切煩惱覺忍現時法界中一切無明頓斷無餘佛子無明者名不了一切法迷法界而起三界業果是故我言從無明藏起十三煩惱所謂邪見我見常見斷見戒盜見果盜見疑見七見見一切處求故說見從見復起六著心貪愛瞋癡欲慢於法界中一切時起佛子一切煩惱以十三為本無明與十三作本是以就法界中別為三界報佛子見著二業迷法界中一切色欲心所起報故分為欲界報佛子見著二業迷法界中一切色心故色心所起報分為色界報佛子見著二業迷法界中一切定心故定心所起報分為無色界報是故於一法界中有三界報一切有為法若凡若聖若見著若因果法不出法界唯佛一人在法界外然後為復來入法界藏中為無明眾生示一切善惡道果報差別無量佛子前三賢伏三界無明而用麁業何以故當受生時善為緣子愛為潤業故受未來果故名息用而不斷愛用又十一人亦伏法界中三界業果故初地乃至七地三界業果俱伏盡無餘八地乃盡故從此以上示現作佛王宮受生出家得道轉法輪滅度亦現一切佛界故無子愛三界之報唯有無明習在以大願力故變化生是以我昔天中說生不生義業生變生佛子聖位中二種業一慧業無相無生智心心緣法性而生無照是名慧業二功德業實智出有諦中有為無漏集百萬阿僧祇功德故名為功德業從初聖以上而現受生以變易故畢故不造新以願力故住壽百劫千劫變化生一切佛告敬首菩薩汝先言義相云何者所謂十住十行十向十地無垢地妙覺地義相今當說佛子是金剛海藏瓔珞經中釋賢聖相義義出體體者菩薩體義名功德如是二法一切菩薩為體為義故名體義佛子發心住者是人從始具縛凡夫未識三寶聖人未識好惡因之以果一切不識不解不知佛子從不識始凡夫地值佛菩薩教法中起一念信便發菩提心是人爾時住前名信想菩薩亦名假名菩薩亦名名字菩薩其人略行十心所謂信心進心念心慧心定心戒心迴向心護法心捨心願心復行十心所謂十善法五戒八戒十戒六波羅蜜戒是人復行十善若一劫二劫三劫修十信受六天果報上善有三品上品鐵輪王化一天下中品粟散王下品人中王具足一切煩惱集無量善業亦退亦出若值善知識學佛法若一劫二劫方入住位若不爾者常沒不出住退分善根如上說佛子發心住者是上進分善根人若一劫二劫一恒二恒三恒佛所行十信心信三寶常住八萬四千般若波羅蜜一切行一切法門皆習受行常起信心不作邪見十重五逆八倒不生難處常值佛法廣多聞慧多求方便始入空界住空性位故名為住空理智心習古佛法一切功德不自造心生一切功德故不名為地但得名住佛子治地住者常隨空心淨八萬四千法門清淨白故名治地住佛子長養一切行故名修行住佛子生在佛家種性清淨故名生貴住佛子多習無量善根故名方便具足住佛子成就第六般若故名正心住佛子入無生畢竟空界心心常行空無相願故名不退住佛子從發心不生倒不起邪魔破菩提心故名童真住佛子從佛王教中生解當紹佛位故名法王子住佛子從上九觀空得無生心最上故名灌頂住是故佛子從灌頂心進入五陰法性空位亦行八萬四千般若波羅蜜故名中十行佛子就中始入法空不為外道邪論所倒入正位故名歡喜行佛子得常化一切眾生皆法利眾生故名饒益行佛子法實得法忍心無我無我所故名無瞋恨行佛子常住功德現化眾生故名無盡行佛子命終之時無明鬼不亂不濁不失正念故名離癡亂行佛子生生常在佛國中生故名善現行佛子於我無我乃至一切法空故名無著行佛子三世佛法中常敬順故名尊重行佛子說法授人動成物則故名善法行佛子二諦非如非相非非相故名真實行是故佛子從真實心入眾生空無我空二空平等無別一觀相一合相學習百萬億般若波羅蜜空觀故迴易前後心心觀唯明明寂滅長養上地明觀法故迴因向果復以無量心不捨不受故十向法如是佛子常以無相心中常行六道而入果報不受而受諸受迴易轉化故名救護一切眾生離眾生相迴向佛子觀一切法但有受但有用但有名念念不住故名不壞迴向佛子三世諸佛法一切時行故名等一切佛迴向佛子以大願力入一切佛國中供養一切佛故名至一切處迴向佛子以常住三寶授與前人故名無盡功德藏迴向佛子習行相善無漏善而不二故名隨順平等善根迴向佛子以觀善惡父母無二一相一合相故名隨順等觀一切眾生迴向佛子常照有無二諦一切法一合相故名如相迴向佛子以諸法無二般若無生二諦平等過去一合相現在一合相未來一合相故名無縛解脫迴向佛子覺一切法第一義諦中道無相一切法皆一照相故名法界無量迴向佛子是三十心義釋無量無邊非一切凡智所能思量十方諸佛一切菩薩之所遊路佛子汝先言云何名地佛子地名持持一切百萬阿僧祇功德亦名生成一切因果故名地佛子捨凡夫行生在佛家紹菩薩位入聖眾中四魔不到有無二邊平等雙照大信始滿習學無生中道第一義諦觀上至二地三地乃至十一地明觀法門心心寂滅法流水中一相無相二身無方通同佛土故名歡喜地佛子以正無相善入眾生空現萬佛世界六通變化空同無為故名離垢地佛子光慧信忍修習古佛道所謂十二部經修多羅祇夜毘伽羅那伽陀憂陀那尼陀那阿波陀那伊帝目多伽闍陀伽毘佛略阿浮陀達摩憂波提舍以此法度眾生光光變通故名明地佛子大順無生起忍觀一切法二諦相上觀佛功德下觀六道眾生大慈觀故說法授樂大悲觀救三苦眾生大喜觀喜前人受樂大捨觀一切眾生皆入平等入七觀法故名焰地佛子順忍修道三界無明疑見一切無不皆空八辯功德入五明論所謂四辯因果內道外道辯五論者內外方道因果鬼師無不通達故名難勝地佛子上順諸法觀過去一切法一合相現在一切法一合相未來一切法一合相法界因緣寂滅無二故名現前地佛子無生忍諸法觀非有煩惱非無煩惱一生一滅一果三界最後一身一入一出集無量功德常向上地念念寂滅故名遠行地佛子是故菩薩無生觀捨三界報變易果用入中忍無相慧出有入無化現無常自見己身當果諸佛摩頂說法身心別行不可思議故名不動地佛子復入上觀光光佛化無生忍道現一切佛身故名妙慧地佛子菩薩爾時入中道第一義諦大寂忍下品中行行佛行處坐千寶相蓮華受佛記位學佛化功二習伏斷大信成就同真際等法界二諦一相具一切功德入眾生根無量瓔珞功德一時等現一切形相故名法雲地佛子菩薩爾時住大寂門中品忍觀功行滿足登大山臺入百千三昧集佛儀用唯有累果無常生滅心心無為行過十地解與佛同坐佛坐處其智見二常無常一切法境當知如佛名為學佛下地一切菩薩於此菩薩不能別知於佛名菩薩於下菩薩名佛所以者何是菩薩以大變力住壽百劫萬劫現作佛化初生得道轉法輪入無餘滅度說八法輪似佛非佛一切佛等故威儀進止一切法同住是百千三昧中如是佛行故入金剛三昧一相無相寂滅無為故名無垢地佛子妙觀上忍大寂無相唯以一切眾生緣生善法亦自持一切功德故名佛藏而寂照一切法自佛以下一切菩薩照寂是故佛子吾昔第四禪中為八億梵天王說寂照如來無心無色而寂照一切法佛子吾今略說義句為此大眾開善法行爾時敬首菩薩白佛言佛及菩薩二初照智從何而生寂照寂照之義復云何二諦法性為一為二為有為無第一義諦復當云何佛言佛子所謂有諦無諦中道第一義諦是一切諸佛菩薩智母乃至一切法亦是諸佛菩薩智母所以者何諸佛菩薩從法生故佛子二諦者世諦有故不空無諦空故不有二諦常爾故不一聖照空故不二有佛無佛法界不變故不空第一無二故不有無佛有佛法界二相故不一諸法常清淨故不二諸佛還為凡夫故不空無無故不有空實故不一本際不生故不二不壞假名諸法相故不空諸法即非諸法故不有法非法故不二非非法故不一佛子二諦義者不一亦不二不常亦不斷不來亦不去不生亦不滅而二相即聖智無二無二故是諸佛菩薩智母佛子十方無極剎土諸佛皆亦如是說吾今為是大眾略說明月瓔珞經中二諦要義爾時敬首菩薩白佛言諸佛菩薩大方便平等慧照諸法界為頓等覺為漸漸云何無明藏與心為一為異劫量久近復當云何佛言佛子汝於過去七佛法中一一已問非為不知直為此大眾十四億人於此法中便欲令得決了故問佛子吾今為十四億大眾以金剛口說決定了義佛子我昔會有一億八千無垢大士即坐達法性原頓覺無二一切法一合相從法會出各各坐十方界說菩薩瓔珞大藏時坐大眾見一億八千世尊名頓覺如來各坐百寶師子吼座時無量大眾亦坐一處聽等覺如來說瓔珞法藏是故無漸覺世尊唯有頓覺如來三世諸佛所說無異今我亦然佛子汝先言無明心一者是事不然若解與無明諸見一相者應無縛解凡佛非二所以者何煩惱同一體相故何以故而共一心生滅一時不別不異故佛子若縛解一相者四大可為一六味應不異而大異而味異故縛解亦如是佛子一切菩薩為凡夫時具足一切結而斷時麁分先去細分後除若一心煩惱一者不應明闇有二佛子復以近況遠凡夫善心中尚無不善何況無相心中而有無明佛子而言善惡一心者是洴沙王國中外道安陀師偈明闇一相善惡一心佛子我法正義而可得言善惡同一行者有縛有解有凡有佛相續百劫同一行者而不得善惡同一心古佛常說無相智火滅無明闇而善惡二別而言同一果者亦無是處一切善受佛果無明受有為生滅之果是故善果從善因生是故惡果從惡因生故名善不受生滅之果唯受常佛之果佛子若凡夫聖人一切善皆名無漏不受漏果而言受漏果者佛化眾生行善背惡故緣因而發有為果報非為無漏因者無明業受果故是名三受三苦苦苦行苦壞苦苦受樂受捨受二受善緣因果苦受惡因果一切皆苦無明為本佛子汝先言一切菩薩行道劫數久近者譬如一里二里乃至十里石方廣亦然以天衣重三銖人中日月歲數三年一拂此石乃盡名一小劫若一里二里乃至四十里亦名小劫又八十里石方廣亦然以梵天衣重三銖即梵天中百寶光明珠為日月歲數三年一拂此石乃盡名為中劫又八百里石方廣亦然以淨居天衣重三銖即淨居天千寶光明鏡為日月歲數三年一拂此石乃盡故名一大阿僧祇劫佛子劫數者所謂一里二里乃至十里石盡名一里劫二里劫五十里石盡名五十里劫百里石盡名百里劫千里石盡名為千里劫萬里石盡名為萬里劫佛子一切賢聖入是數量修一切法門時節久近得佛果其數百劫乃得等覺若一切眾生入是數者得佛不久若不入者不名菩薩佛子法門者所謂十信心是一切行本是故十信心中一信心有十品信心為百法明門復從是百法明心中一心有百心故為千法明門復從千法明心中一心有千心為萬法明門如是增進至無量明轉勝進上上法故為明明法門百萬阿僧祇功德一切行盡入此明門敬首菩薩白佛言賢聖正法已說具足因果二相復當云何佛言佛子三世諸佛所行之因所謂十般若波羅蜜是百萬阿僧祇功德本佛及菩薩亦攝在中是故十法為金剛智慧海藏出一切光明功德之行佛子十般若波羅蜜者從行施有三緣一財二法三施眾生無畏戒有三緣一自性戒二受善法戒三利益眾生戒忍有三緣一忍苦行二忍外惡三第一義諦忍精進有三緣一起大誓之心二方便進趣三勤化眾生禪有三緣一定亂相不起二定生一切功德三定利眾生慧有三緣一照有諦二無諦三中道第一義諦願有三緣一自行願二神通願三外化願方便有三緣一進趣向果二巧會有無三一切法不捨不受通力有三緣一報通二修定通三變化通無垢慧有三緣一無相智二一切種智三變化智佛子從十智生一切功德行七財信施戒聞慧慚愧資用成佛故說財四攝利益濡語施法同事法辯義辯語辯樂說辯於此四辯法中無障無礙故名無礙從無礙智生智名依故依了經不依不了經依法不須人依義不須語依智不須識從智生十力四無畏六通三明百萬億阿僧祇功德次第生智能緣八世諦一切法四諦二諦十二緣諸法緣成假法無我有法相待一切相虛相續名一空不可得因生集起即法非緣實實集有名生成法法假造法受名起用名聚法是故八有為法一切法本智所照處復從是智能除五蓋貪瞋睡掉疑四食觸識思段食四生卵生胎生濕生化生十惡五逆八倒三障八難十三煩惱六道三界六十二見四流四縛四取九煩惱七識住四結一切所除皆名不善佛子十智境所除一切功德皆名佛因汝應受應行佛子汝先言果者是五賢菩薩修諸道法證一大果為法性體其體者非有非無非大非小非身非心非相非三世非天非人非名字非常樂我淨非六道非六識入非數量法過一切法相非福田非鬼神非動靜非生滅非第一非五色非六大非土田非法界非三界非縛解非明闇非得法寂然無為一切法外心行處滅其處難量就有諦中修劫量行而有果報佛子有二法身一果極法身二應化法身其應化法身如影隨形以果身常故應身亦常佛子古昔諸佛二身道同佛子一切菩薩二身俱是無常身佛子一切凡夫亦有二身一報身二方便身報身不共有方便身共一切眾生有佛子一切菩薩一切眾生皆有二身一切諸如來常作如是說故名決定了義佛子佛義功德身者諸佛道同果法不異所謂十號一如來二應供三正遍知四明行足五善逝六世間解七無上士八調御丈夫九天人師十佛陀具向十德故為一切眾生所供養復次十八不共法所謂身無失念無失口無失無異想無不定心無不知已捨心念無減欲無減精進無減智慧無減解脫無減解脫知見無減身業隨智慧行口業隨智慧行意業隨智慧行智知過去未來現在無礙無障復有十力是處非處力業力定力根力欲力性力果力天眼力宿命力結盡力慈悲喜捨我是一切智人我漏已盡無漏出煩惱道煩惱障道天身天眼天耳漏盡宿命他心五眼五分法身無罪三業佛寶法僧滅諦解脫靈智一乘金剛寶藏法身藏自性清妙藏三達三無為三明一諦一道獨法大樂無為佛子一切聖果無量功德藏中不可說不可說果是果一道佛子果體圓滿無德不備理無不周居中道第一義諦清淨國土無極無名無相非一切法可得非有體非無體其一照相一合相一體相一覺相淨明無二佛子是果獨法圓滿常住一果體相有無量義義有無量德德有無量名義果者所謂滅諦常樂我淨十八不共一切功德皆名義果故名果果佛子義德名是三皆教化故有如是三句之義若賢人一切眾生有解是三句者是人已為三世諸佛受佛職位佛子其果不可說不可知而就名相法中說名相法是故一果名體義名果果是義果者出圓果故名果果佛子吾說此因果百千劫說不可盡汝諸大眾善自受持爾時敬首菩薩敬禮於諸佛奉承大眾教略問於要義七會之所說信順三寶藏為法法不絕不為世名利願令法久住白佛言世尊佛上已說若因若果若賢若聖一切功德藏今此大眾有十四那由他人誰能不起此坐受學修道從始至終一一具行次第入菩薩位者時釋迦牟尼佛頂髻放一切佛光一切菩薩光復集十方各百億佛土其中佛及菩薩一切皆集已即於是眾中告文殊師利菩薩普賢菩薩法慧菩薩功德林菩薩金剛幢菩薩金剛藏菩薩善才童子菩薩言汝見是大眾中敬首菩薩能問三觀法界諸佛自性清淨道一切菩薩所修明觀法門汝等七菩薩各領百萬大眾應受觀學如是法門佛子我今更重說如是明觀法所謂六入次第道諦聽善思修諸智慧戒勅於眾受用伏行佛子若一切眾生初入三寶海以信為本住在佛家以戒為本佛子始行菩薩若信男若信女中諸根不具黃門婬男婬女奴婢變化人受得戒皆有心向故初發心出家欲紹菩薩位者當先受正法戒戒者是一切行功德藏根本正向佛果道一切行本是戒能除一切大惡所謂七見六著正法明鏡佛子今為諸菩薩結一切戒根本所謂三受門攝善法戒所謂八萬四千法門攝眾生戒所謂慈悲喜捨化及一切眾生皆得安樂攝律儀戒所謂十波羅夷佛子受戒有三種受一者諸佛菩薩現在前受得真實上品戒二者諸佛菩薩滅度後千里內有先受戒菩薩者請為法師教授我戒我先禮足應如是語請大尊者為師授與我戒其弟子得正法戒是中品戒三佛滅度後千里內無法師之時應在諸佛菩薩形像前胡跪合掌自誓受戒應如是言我某甲白十方佛及大地菩薩等我學一切菩薩戒者是下品戒第二第三亦如是說佛子是三攝受三種受戒過去佛已說未來佛當說現在佛今說過去諸菩薩已學未來諸菩薩當學現在諸菩薩今學是諸佛正法戒若一切佛一切菩薩不入此法戒門得無上道果虛空平等地者無有是處佛告諸佛子今正說正戒善男子善女人當受戒時先禮過去世盡過去際一切佛禮未來世盡未來際一切佛禮現在世盡現在際一切佛如是三禮已法僧亦然佛子復敬受四不壞信依止四依法從今時盡未來際身歸依佛歸依法歸依賢聖僧歸依法戒如是三說已佛子次當教悔過三世罪若現在身口意十惡罪願畢竟不起盡未來際若未來身口意十惡罪願畢竟不起盡未來際若過去身口意十惡罪願畢竟不起盡未來際如是悔過已三業清淨如淨琉璃內外明照即與授十無盡戒汝等善聽佛告佛子從今身至佛身盡未來際於其中間不得故殺生若有犯非菩薩行失四十二賢聖法不得犯能持不其受者答言能佛子從今身至佛身盡未來際於其中間不得故妄語若有犯非菩薩行失四十二賢聖法不得犯能持不其受者答言能佛子從今身至佛身盡未來際於其中間不得故婬若有犯非菩薩行失四十二賢聖法不得犯能持不其受者答言能佛子從今身至佛身盡未來際於其中間不得故盜若有犯非菩薩行失四十二賢聖法不得犯能持不其受者答言能佛子從今身至佛身盡未來際於其中間不得沽酒若有犯非菩薩行失四十二賢聖法不得犯能持不其受者答言能佛子從今身至佛身盡未來際於其中間不得故說在家出家菩薩罪過若有犯非菩薩行失四十二賢聖法不得犯能持不其受者答言能佛子從今身至佛身盡未來際於其中間不得故慳若有犯非菩薩行失四十二賢聖法不得犯能持不其受者答言能佛子從今身至佛身盡未來際於其中間不得故瞋若有犯非菩薩行失四十二賢聖法不得犯能持不其受者答言能佛子從今身至佛身盡未來際於其中間不得故自讚毀他若有犯非菩薩行失四十二賢聖法不得犯能持不其受者答言能佛子從今身至佛身盡未來際於其中間不得故謗三寶藏若有犯非菩薩行失四十二賢聖法不得犯能持不其受者答言能佛子受十無盡戒已其受者過度四魔越三界苦從生至生不失此戒常隨行人乃至成佛佛子若過去未來現在一切眾生不受是菩薩戒者不名有情識者畜生無異不名為人常離三寶海非菩薩非男非女非鬼非人名為畜生名為邪見名為外道不近人情故知菩薩戒有受法而無捨法有犯不失盡未來際若有人欲來受者菩薩法師先為解說讀誦使其人心開意解生樂著心然後為受又復法師能於一切國土中教化一人出家受菩薩戒者是法師其福勝造八萬四千塔況復二人三人乃至百千福果不可稱量其師者夫婦六親得互為師授其受戒者入諸佛界菩薩數中超過三劫生死之苦是故應受有而犯者勝無不犯有犯名菩薩無犯名外道以是故有受一分戒名一分菩薩乃至二分三分四分十分名具足受戒是故菩薩十重八萬威儀戒十重有犯無悔得使重受戒八萬威儀戒盡名輕有犯得使悔過對首悔滅一切菩薩凡聖戒盡心為體是故心亦盡戒亦盡心無盡故戒亦無盡六道眾生受得戒但解語得戒不失佛子三世劫中一切佛常作是說我今在此樹下為十四億人說住前信想菩薩初受戒法佛子是信想菩薩於十千劫行十戒法當入十住心佛子當先為諸大眾受菩薩戒然後為說瓔珞經同見同行爾時眾中有百億人即從坐起受持佛戒其名梵陀首王共無數天子修十戒滿足入初住位佛子復從是住修行百法觀門所謂十信十進十發趣十乘十金剛十隨喜十戒十願十護十迴向以是百法觀達三界空假名皆空一切法無我無人無受無因皆無定性即滅十三縛所謂七見六著如實相入初行位佛子復從是行觀修千法明門所謂十信乃至十向轉轉入法法無我法集法起法道法滅皆無人受法法如虛空如幻如城如焰一切法無相百千生滅皆不可得入初迴向位佛子復從是向明明轉照照智學相似平等觀觀名無得無得假得喻如然燈有炷非初焰者非初焰有時中有燒非離初焰者非初焰無時中有燒後亦如之直以有為諸法二諦皆迭遷假號故燒故知始焰非今今燋非始今燋非始故於今方有始焰非今故於今無燒無燒於今今燒假燒得平等觀亦復如是非初心有中有得亦非初心無中有得後心亦然是故始心非今心今起非始起今起非始起故於今方有始心非今心故於今無得無得於今今得假得中道第一義諦心念念寂滅入萬法明門從十信乃至十向自然流入平等道無得一相真實觀一照相入初地道佛子復從是地正觀一照智中入百萬阿僧祇功德門於一相觀中一時行乃至第十地心心寂滅自然流入無垢地佛子復從是地以一照智了一切業因業果法界無不一觀以智知一切眾生識始起一相住於緣順第一義諦起名善背第一義諦起名惑以此二為住地故名生得善生得惑因此二善惑為本起後一切善惑從一切法緣生善惑名作以得善作以得惑而心非善惑從二得名故善惑二心起欲界惑名欲界住地起色界惑名色界住地起心惑故名無色界住地以此四住地起一切煩惱故為始起四住地其四住地前更無法起故故名無始無明住地金剛智知此始起一相有終而不知其始前有法無法云何而得知生得一住地作得三住地唯佛知始知終是無垢菩薩一切智齊知自地常住第一義諦中自然流入妙覺海地佛子住是妙覺地中唯現化可名有無量義有無量名其出一體所謂妙果常住清淨至若虛空不可思議不可說不可名數不可名入界分可得佛子我說菩薩次第六入法門無量功德如是六入法門一切菩薩無不入者我今此座有十四億人不離本座入此六入法門佛子我本初得道時在此樹間說十世界海法門有九十億人亦入此六入明門復至普光堂說十佛國土有百萬億人入此六入明門復至帝釋堂說十住有五百萬人入此六入明門復至焰寶堂說十行有千萬人入此六入明門復至第四天法光堂說十迴向有十河沙人入此六入明門復至第六摩尼堂說十地有百萬河沙人入此六入明門復至祇洹林說入法界品有十二河沙人入此六入明門今復至此第八會座為十方無極大眾敬首菩薩一切眾說六入明門一切大眾受持若一無二無別佛告敬首菩薩及此會十四億那由他人大眾汝聞上四十二賢聖因果明觀法門一切大眾皆應發三菩提心如是三告佛子應受應持應發心時諸大眾中有百千天子聞是法門發初住心捨凡夫法修行伏忍得入十住明觀法復有十千信男信女入清淨十行法門復有八萬大梵天王得初地明觀法復有八部阿須輪王各捨本形入十信心行十善行復有八萬第十地人現成正覺佛子爾時十方無極佛剎一切大眾聞佛說瓔珞中六入法門所謂十住十行十向十地無垢地妙覺地各各發無上菩提心還歸本國復有色界無色界各各還修神通歸本所住處轉宣菩薩瓔珞法門化授天人復有六欲天人還歸本天廣為諸天人說本行無量時諸大眾各各受持讀誦解其義味還本土說菩薩之本行諸佛之本業受持已竟爾時佛告文殊師利慧海金剛藏道華等八千菩薩皆為十方諸佛國中第一弟子汝應為十方無明眾生受持讀誦解其義味為過去未來現在一切眾生開空慧道入法明門爾時有五十萬大菩薩皆一生補處從座而起受持佛語經劫不滅復有萬梵天王亦即從座起受持佛語復有無量天女從座而起受持佛語爾時他方無極剎菩薩此國菩薩已變化神通入如幻三昧踊在虛空歡喜無量得聞受持瓔珞功德經心心受行成佛不捨眾賢聖門時佛復現百萬變化神通無量光無量清淨身重囑此金剛藏海瓔珞經汝諸大眾受持受此經法是經是過去無量百千佛心中所行法汝等受持供養是時一切大眾一時從座放千光明照三千大千世界歡喜受持菩薩不可思議瓔珞經頂受供養禮佛而退復有六欲天子十千國王聞佛法座離散一時號泣涕出流慟聲滿三千無不悲泣從座而去復有八十億大菩薩皆以四無量心有無一等無為無相受持佛語各入無盡法化三昧歡喜而退復有十千始行賢者入九觀定四禪四空定盡滅定七淨十戒心入定見道度疑正道行知見行斷知見得入法故禮佛而退爾時座中有八千菩薩各從座起一金剛華菩薩白佛言世尊未來世中說經菩薩法輪下其聽法者受化奉行法用復當云何佛言佛子快發斯問佛子先當為聽法者與授菩薩法戒然後為說菩薩之本行六入法門佛子次第為授四歸法歸佛歸法歸僧歸戒得四不壞信心故然後為授十戒不殺不盜不妄語不婬不沽酒不說在家出家菩薩罪過不慳不瞋不自讚毀他不謗三寶是十波羅夷不可悔法佛子受十戒已復為聽者教供養法師常以天上無量華香百千燈明百千天衣瓔珞百千妓樂百味飲食屋宅經書一切所須之物皆悉給與弘通法師當如敬佛如事父母如事火婆羅門法佛子如事帝釋父母師僧日日三時禮敬為法捨身沒命乃是佛子如是求法之人乃可為說菩薩之本行百千萬佛轉授瓔珞法門時十億大眾歎言未來世中無法無三寶無賢人時劫從惡世起故其說法者其聽法者甚難甚難復從坐起各各悲泣號聲大慟地轉海波三千倒覆二十八宿日月不現是時大眾還攝神力僉然而敬受持讀誦解說義句十劫不滅無窮無盡各各歡喜奉行作禮而退
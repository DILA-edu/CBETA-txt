師諱良价會稽俞氏子幼歲從師念般若心經至無眼耳鼻舌身意處忽以手捫面問師云某甲有眼耳鼻舌等何故經言無其師駭然異之云吾非汝師即指往五洩山禮默禪師披剃年二十一詣嵩山具戒游方首謁南泉值馬祖諱辰修齋南泉問眾云來日設馬祖齋未審馬祖還來否眾皆無對師出對云待有伴即來南泉云此子雖後生甚堪雕琢師云和尚莫壓良為賤次參溈山問云頃聞南陽忠國師有無情說法話某甲未究其微溈山云闍黎莫記得麼師云記得溈山云汝試舉一遍看師遂舉僧問如何是古佛心國師云牆壁瓦礫是僧云牆壁瓦礫豈不是無情國師云是僧云還解說法否國師云常說熾然說無間歇僧云某甲為甚麼不聞國師云汝自不聞不可妨他聞者也僧云未審甚麼人得聞國師云諸聖得聞僧云和尚還聞否國師云我不聞僧云和尚既不聞爭知無情解說法國師云賴我不聞我若聞即齊於諸聖汝即不聞我說法也僧云恁麼則眾生無分去也國師云我為眾生說不為諸聖說僧云眾生聞後如何國師云即非眾生僧云無情說法據何典教國師云灼然言不該典非君于之所談汝豈不見華嚴經云剎說眾生說三世一切說師舉了溈山云我這裏亦有祇是罕遇其人師云某甲未明乞師指示溈山竪起拂子云會麼師云不會請和尚說溈山云父母所生口終不為子說師云還有與師同時慕道者否溈山云此去澧陵攸縣石室相連有雲巖道人若能撥草贍風必為子之所重師云未審此人如何溈山云他會問老僧學人欲奉師去時如何老僧對他道直須絕滲漏始得他道還得不違師旨也無老僧道第一不得道老僧在這裏師遂辭溈山徑造雲巖舉前因緣了便問無情說法甚麼人得聞雲巖云無情得聞師云和尚聞否雲巖云我若聞汝即不聞吾說法也師云某甲為甚麼不聞雲巖竪起拂子云還聞麼師云不聞雲巖云我說法汝尚不聞豈況無情說法乎師云無情說法該何典教雲巖云豈不見彌陀經云水鳥樹林悉皆念佛念法師於此有省乃述偈云也大奇也大奇無情說法不思議若將耳聽終難會眼處聞聲方得知師問雲巖某甲有餘習未盡雲巖云汝曾作甚麼來師云聖諦亦不為雲巖云還歡喜也未師云歡喜則不無如糞掃堆頭拾得一顆明珠師問雲巖擬欲相見時如何雲巖云問取通事舍人師云見問次雲巖云向汝道甚麼雲巖作草鞋次師近前云乞師眼睛得麼雲巖云汝底與阿誰去也師云良价無雲巖云設有汝向甚麼處著師無語雲巖云乞眼睛底是眼否師云非眼雲巖即喝出師辭雲巖雲巖云甚麼處去師云雖離和尚未卜所止雲巖云莫湖南去師云無云莫歸鄉去師云無云早晚却回師云待和尚有住處即來云自此一別難得相見師云難得不相見臨行又問百年後忽有人問還邈得師真否如何祇對雲巖良久云祇這是師沈吟雲巖云价闍黎承當箇事大須審細師猶涉疑後因過水睹影大悟前旨有偈云切忌從他覓迢迢與我疎我今獨自往處處得逢渠渠今正是我我今不是渠應須恁麼會方得契如如他日因供養雲巖真次僧問先師道祇這是莫便是否師云是云意旨如何師云當時幾錯會先師意云未審先師還知有也無師云若不知有爭解恁麼道若知有爭肯恁麼道師因雲巖諱日營齋僧問和尚於雲巖處得何指示師云雖在彼中不蒙指示云既不蒙指示又用設齋作甚麼師云爭敢違背他云和尚初見南泉為甚麼却與雲巖設齋師云我不重先師道德佛法祇重他不為我說破云和尚為先師設齋還肯先師也無師云半肯半不肯云為甚麼不全肯師云若全肯即孤負先師也師自唐大中末於新豐山接誘學徒厥後盛化豫章高安之洞山權開五位善接三根大闡一音廣弘萬品橫抽寶劍剪諸見之稠林妙叶弘通截萬端之穿鑿又得曹山深明的旨妙唱嘉猷道合君臣偏正回互由是洞上玄風播於天下故諸方宗匠咸共推尊之曰洞曹宗雲巖示眾云有箇人家兒子問著無有道不得底師出問云他屋裏有多少典籍雲巖云一字也無師云爭得恁麼多知雲巖云日夜不曾眠師云問一段事還得否雲巖云道得却不道院主遊石室回雲巖問汝去入到石室裏許為祇恁麼便回院主無對師代云彼中已有人占了也雲巖云汝更去作甚麼師云不可人情斷絕去也雲巖問一尼云汝爺在否尼云在雲巖云年多少尼云年八十雲巖云汝有箇爺不年八十汝還知否尼云莫是恁麼來者麼雲巖云猶是兒孫師云直是不與麼來者亦是兒孫師參方到魯祖禮拜起侍立少頃而出却再入來魯祖云祇恁麼祇恁麼所以如此師云大有人不肯魯祖云作麼取汝口辯師便禮拜乃侍奉數月僧問魯祖如何是不言言魯祖云汝口在甚麼處僧云無口魯祖云將甚麼喫飯僧無對師代云他不饑喫甚麼飯師參南源上法堂南源云已相見了也師便下去明日却上問云昨日已蒙和尚慈悲不知甚麼處是與某甲已相見處南源云心心無間斷流入於性海師云幾合放過師辭南源云多學佛法廣作利益師云多學佛法即不問如何是廣作利益南源云一物莫違師到京兆禮拜興平和尚興平云莫禮老朽師云禮非老朽興平云非老朽者不受禮師云他亦不止師却問如何是古佛心興平云即汝心是師云雖然如此猶是某甲疑處興平云若恁麼即問取木人去師云某甲有一句子不借諸聖口興平云汝試道看師云不是某甲師辭興平云甚麼處去師云㳂流無定止興平云法身㳂流報身㳂流師云總不作此解興平乃拊掌師與密師伯參百巖百巖問甚處來師云湖南百巖云觀察使姓甚麼師云不得姓百巖云名甚麼師云不得名百巖云還治事也無師云自有郎幕在百巖云還出入也無師云不出入百巖云豈不出入師拂袖便出百巖次早入堂召二上座云昨日老僧對闍黎一轉語不相契一夜不安今請闍黎別下一轉語若愜老僧意便開粥相伴過夏師云請和尚問百巖云豈不出入師云太尊貴生百巖乃開粥同共過夏師與密師伯到龍山問訊老僧云此山無路闍黎從何處來師云無路且置和尚從何而入老僧云我不從雲水來師云和尚住此山多少時邪老僧云春秋不涉師云和尚先住此山先住老僧云不知師云為甚麼不知老僧云我不從人天來師云和尚得何道理便住此山老僧云我見兩箇泥牛鬪入海直至於今絕消息師始具威儀禮拜師行脚時會一官人云三祖信心銘弟子擬註師云纔有是非紛然失心作麼生註師初行脚時路逢一婆擔水師索水飲婆云水不妨飲婆有一問須先問過且道水具幾塵師云不具諸塵婆云去休污我水擔師在泐潭見初首座有語云也大奇也大奇佛界道界不思議師遂問云佛界道界即不問祇如說佛界道界底是甚麼人初良久無對師云何不速道初云爭即不得師云道也未曾道說甚麼爭即不得初無對師云佛之與道俱是名言何不引教初云教道甚麼師云得意忘言初云猶將教意向心頭作病在師云說佛界道界底病大小初又無對次日忽遷化時稱師為問殺首座价師與神山密師伯過水乃問過水事作麼生神山云不濕脚師云老老大大作這箇語話神山云爾又作麼生師云脚不濕師一日與神山鉏茶園師擲下钁頭云我今日一點氣力也無神山云若無氣力爭解恁麼道師云汝將謂有氣力底是師與神山行次忽見白兔走過神山云俊哉師云作麼生神山云大似白衣拜相師云老老大大作這箇語話神山云爾作麼生師云積代簪纓暫時落魄神山把針次師問云作甚麼神山云把針師云把針事作麼生神山云針針相似師云二十年同行作這箇語話豈有與麼工夫神山云長老又作麼生師云如大地火發底道理神山問師云智識所通莫不遊踐徑截處乞師一言師云師伯意何得取功神山因斯頓覺下語非常後與師過獨木橋師先過了拈起木橋云過來神山喚价闍黎師乃放下橋木師與神山行次指路傍院云裏面有人說心說性神山云是誰師云被師伯一問直得去死十分神山云說心說性底誰師云死中得活師問雪峯從甚處來雪峯云天台來師云見智者否雪峯云義存喫鐵棒有分雪峯上問訊師云入門來須有語不得道早箇入了也雪峯云某甲無口師云無口且從還我眼來雪峯無語雪峯搬柴次乃於師面前拋下一束師云重多少雪峯云盡大地人提不起師云爭得到這裏雪峯無語師於扇上書佛字雲巖見却書不字師又改作非字雪峯見乃一時除却雪峯作飯頭淘米次師問淘沙去米淘米去沙雪峯云沙米一時去師云大眾喫箇甚麼雪峯遂覆却米盆師云據子因緣合在德山師一日問雪峯作甚麼來雪峯云斫槽來師云幾斧斫成雪峯云一斧斫成師云猶是這邊事那邊事作麼生雪峯云直得無下手處師云猶是這邊事那邊事作麼生雪峯休去雪峯辭師師云子甚處去雪峯云歸嶺中去師云當時從甚麼路出雪峯云從飛猿嶺出師云今回向甚麼路去雪峯云從飛猿嶺去師云有一人不從飛猿嶺去子還識麼雪峯云不識師云為甚麼不識雪峯云他無面目師云子既不識爭知無面目雪峯無對雲居道膺來參師問甚處來雲居云翠微來師云翠微有何言句示徒雲居云翠微供養羅漢某甲問供養羅漢羅漢還來否翠微云爾每日瞳箇甚麼師云實有此語否雲居云有師云不虛參見作家來師問雲居汝名甚麼雲居云道膺師云向上更道雲居云向上即不名道膺師云與老僧祇對道吾的語一般雲居問如何是祖師西來意師云闍黎他後有把茅蓋頭忽有人問如何祇對雲居云道膺罪過師一日謂雲居云吾聞思大和尚生倭國作王是否雲居云若是恩大佛亦不作師然之師問雲居甚處去來雲居云蹋山來師云那箇山堪住雲居云那箇山不堪住師云恁麼則國內總被闍黎占却雲居云不然師云恁麼則子得箇入路雲居云無路師云若無路爭得與老僧相見雲居云若有路即與和尚隔山去也師乃云此子已後千人萬人把不住去在師因與雲居渡水次師問水深多少雲居云不濕師云麁人雲居云請師道師云不乾雲居一日作務誤剗殺蚯蚓師云這箇聻雲居云他不死師云二祖往鄴州又作麼生雲居無對師問雲居大闡提人作五逆罪孝養何在雲居云始成孝養師謂雲居云昔南泉問講彌勒下生經僧云彌勒甚麼時下生僧云現在天宮當來下生南泉云天上無彌勒地下無彌勒雲居隨舉而問云只如天上無彌勒地下無彌勒未審誰與安名師被問直得禪床震動乃云膺闍黎吾在雲巖曾問老人直得火爐震動今日被子一問直得通身汗流後雲居結菴於三峯經旬不赴堂師問子近日何不赴齋雲居云每日自有天神送食師云我將謂汝是箇人猶作這箇見解在汝晚間來雲居晚至師召膺菴主雲居應諾師云不思善不思惡是甚麼雲居回菴寂然宴坐天神自此竟尋不見如是三日乃絕師問雲居作甚麼雲居云合醬師云用多少鹽雲居云旋入師云作何滋味雲居云得疎山到值師早參出問未有之言請師示誨師云不諾無人肯疎山云還可功也無師云爾即今還功得麼疎山云功不得即無諱處一日師上堂云欲知此事直須如枯木生花方與他合疎山問一切處不乖時如何師云闍黎此是功勳邊事幸有無功之功子何不問疎山云無功之功豈不是那邊人師云大有人笑子恁麼問疎山云恁麼則迢然去也師云迢然非迢然非不迢然疎山云如何是迢然師云喚作那邊人即不得疎山云如何是非迢然師云無辨處師問疎山空劫無人家是甚麼人住處疎山云不識師云人還有意旨也無疎山云和尚何不問他師云現問次疎山云是何意旨師不對青林師虔參師師問近離甚處青林云武陵師云武陵法道何似此間青林云胡地冬抽笋師云別甑炊香飯供養此人青林拂袖便出師云此子向後走殺天下人在青林一日辭師師云子向甚麼處去青林云金輪不隱的遍界絕紅塵師云善自保任青林珍重而出師門送謂青林云恁麼去一句作麼生道青林云步步踏紅塵通身無影像師良久青林云老和尚何不速道師云子得恁麼性急青林云某甲罪過便禮辭而去龍牙問德山學人仗鏌鎁劍擬取師頭時如何德山引頸近前云㘞龍牙云頭落也德山呵呵大笑龍牙後到洞山舉前話師云德山道甚麼龍牙云德山無語師云莫道無語且將德山落底頭呈似老僧看龍牙方省便懺謝龍牙問如何是祖師西來意師云待洞水逆流即向汝道龍牙始悟厥旨華嚴休靜問師學人無箇理路未免情識運為師云汝還見有理路也無華嚴云見無理路師云甚處得情識來華嚴云學人實問師云恁麼則直須向萬里無寸草處去華嚴云萬里無寸草處還許某甲去也無師云直須恁麼去華嚴搬柴次師把住云狹路相逢時如何華嚴云反側反側師云汝記吾言向南住有一千人向北住止三百而已欽山參師師問甚處來欽山云大慈來師云還見大慈麼欽山云見師云色前見色後見欽山云非前後見師默置欽山乃云某甲離師太早不盡師意欽山與巖頭雪峯坐次師行茶來欽山乃閉目師云什麼處去來欽山云入定來師云定本無門從何而入北院通到參師上堂云坐斷主人公不落第二見通出眾云須知有一人不合伴師云猶是第二見通便掀倒禪床師云老兄作麼生通云待某甲舌頭爛即向和尚道通後辭師擬入嶺師云善為飛猿嶺峻好看通良久師召通闍黎通應諾師云何不入嶺去通因有省不入嶺道全問師如何是出離之要師云闍黎足下烟生全當下契悟更不他遊雲居進語云終不敢孤負和尚足下烟生師云步步玄者即是功到師與泰首座冬節喫菓子次乃問有一物上拄天下拄地黑似漆常在動用中動用中收不得且道過在甚麼處泰云過在動用中師喚侍者掇退菓卓師見幽上座來遽起向禪床後立幽云和尚為甚麼回避學人師云將謂闍黎不見老僧師看稻次見朗上座牽牛師云這箇牛須好看恐傷人苗稼朗云若是好牛應不傷人苗稼僧問茱萸如何是沙門行茱萸云行則不無有覺即乖別有僧舉似師師云他何不道未審是甚麼行僧遂進此語茱萸云佛行佛行僧回舉似師師云幽州猶似可最苦是新羅僧却問如何是沙門行師云頭長三尺頸長三寸師令侍者持此語問三聖然和尚三聖於侍者手上掐一掐侍者回舉似師師肯之京兆米和尚令僧問仰山云今時還假悟也無仰山云悟即不無爭奈落在第二頭又令僧問師云那箇究竟作麼生師云却須問他始得陳尚書問五十二位菩薩中為甚麼不見妙覺師云尚書親見妙覺官人問有人修行否師云待公作男子即修行師示眾云兄弟秋初夏末東去西去直須向萬里無寸草處去始得良久云祇如萬里無寸草處作麼生去後有舉似石霜石霜云何不道出門便是草師聞乃云大唐國裏能有幾人僧問欲見和尚本來師如何得見師云年牙相似即無阻矣僧擬進語師云不躡前蹤別請一問僧無對僧問寒暑到來如何回避師云何不向無寒暑處去云如何是無寒暑處師云寒時寒殺闍黎熱時熱殺闍黎上堂還有不報四恩三有者麼眾無對又云若不體此意何超始終之患直須心心不觸物步步無處所常無間斷始得相應直須努力莫閑過日師問僧甚處來云遊山來師云還到頂麼云到師云頂上有人麼云無人師云恁麼則不到頂也云若不到頂爭知無人師云何不且住云某甲不辭住西天有人不肯師云我從來疑著這漢僧問如何是西來意師云大似駭雞犀僧問蛇吞蝦蟇救則是不救則是師云救則雙目不睹不救則形影不彰有僧不安要見師師遂往僧云和尚何不救取人家男女師云爾是甚麼人家男女云某甲是大闡提人家男女師良久僧云四山相逼時如何師云老僧日前也向人家屋簷下過來云回互不回互師云不回互云教某甲向甚處去師云粟畬裏去僧噓一聲云珍重便坐脫師以拄杖敲頭三下云汝祇解與麼去不解與麼來因夜參不點燈有僧出問話退後師令侍者點燈乃召適來問話僧出來其僧近前師云將取三兩粉來與這箇上座其僧拂袖而退自此省發遂罄捨衣資設齋得三年後辭師師云善為時雪峯侍立問云祇如這僧辭去幾時却來師云他祇知一去不解再來其僧歸堂就衣鉢下坐化雪峯上報師師云雖然如此猶較老僧三生在師問僧甚處來云三祖塔頭來師云既從祖師處來又要見老僧作甚麼云祖師即別學人與和尚不別師云老僧欲見闍黎本來師還得否云亦須待和尚自出頭來始得師云老僧適來暫時不在僧問相逢不拈出舉意便知有時如何師乃合掌頂戴師問德山侍者從何方來云德山來師云來作甚麼云孝順和尚師云世間甚麼物最孝順侍者無對師上堂云有一人在千人萬人中不背一人不向一人爾道此人具何面目雲居出云某甲參堂去師有時云體得佛向上事方有些子語話分僧問如何是語話師云語話時闍黎不聞僧云和尚還聞否師云不語話時即聞僧問如何是正問正答師云不從口裏道僧云若有人問師還答否師云也未曾問僧問如何是從門入者非寶師云便好休僧問和尚出世幾人肯師云並無一人肯僧云為甚麼並無一人肯師云為他箇箇氣宇如王師問講維摩經僧云不可以智知不可以識識喚作甚麼語僧云讚法身語師云喚作法身早是讚也僧問時時勤拂拭為甚麼不得他衣鉢未審甚麼人合得師云不入門者僧云祇如不入門者還得也無師云雖然如此不得不與他師又云直道本來無一物猶未合得他衣鉢汝道甚麼人合得這裏合下得一轉語且道下得甚麼語時有一僧下九十六轉語並不契末後一轉始愜師意師云闍黎何不早恁麼道別有一僧密聽祇不聞末後一轉遂請益其僧僧不肯說如是三年相從終不為舉一日因疾其僧云某三年請舉前話不蒙慈悲善取不得惡取去遂持刀白云若不為某舉即殺上座去也其僧悚然云闍黎且待我為爾舉乃云直饒將來亦無處著其僧禮謝有菴主不安凡見僧便云相救相救多下語不契師乃去訪之菴主亦云相救師云甚麼相救菴主云莫是藥山之孫雲巖嫡子麼師云不敢菴主合掌云大家相送便遷化僧問亡僧遷化向甚麼處去師云火後一莖茆師因普請次巡寮去見一僧不赴普請師問爾何不去僧云某甲不安師云爾尋常健時何曾去來僧問師尋常教學人行鳥道未審如何是鳥道師云不逢一人僧云如何行師云直須足下無私去僧云祇如行鳥道莫便是本來面目否師云闍黎因甚顛倒僧云甚麼處是學人顛倒師云若不顛倒因甚麼却認奴作郎僧云如何是本來面目師云不行鳥道師謂眾云知有佛向上人方有語話分僧問如何是佛向上人師云非佛師問僧甚處去來僧云製鞋來師云自解依他僧云依他師云他還指教闍黎也無僧云允即不違僧問如何是玄中又玄師云如死人舌師洗鉢次見兩烏爭蝦蟇有僧便問這箇因甚麼到恁麼地師云祇為闍黎僧問如何是毘盧師法身主師云禾莖粟榦僧問三身之中阿那身不墮眾數師云吾甞于此切會下有老宿去雲巖回師問汝去雲巖作甚麼宿云不會師代云堆堆地僧問如何是青山白雲父師云不森森者是僧云如何是白雲青山兒師云不辯東西者是僧云如何是白雲終日倚師云去離不得僧云如何是青山總不知師云不顧視者是僧問清河彼岸是甚麼草師云是不萌之草師問僧世間何物最苦僧云地獄最苦師云不然在此衣線下不明大事是名最苦師問僧名甚麼僧云某甲師云阿那箇是闍黎主人公僧云見祇對次師云苦哉苦哉今時人例皆如此祇認得驢前馬後底將為自已佛法平沈此之是也賓中主尚未分如何辯得主中主僧便問如何是主中主師云闍黎自道取僧云某甲道得即是賓中主如何是主中主師云恁麼道即易相續也大難遂示頌云嗟見今時學道流千千萬萬認門頭恰似入京朝聖主祇到潼關即便休師上堂云道無心合人人無心合道欲識箇中意一老一不老舉五洩到石頭處云一言相契即住不契即去石頭據坐五洩便去石頭隨後召云闍黎闍黎五洩回首石頭云從生至死祇是這箇回頭轉惱作麼五洩忽然契悟乃抝折拄杖師云當時不是五洩先師也大難承當然雖如是猶涉途在僧辭大慈大慈問甚麼處去僧云江西去大慈云我勞汝一段事得否僧云和尚有甚麼事大慈云將取老僧去得麼僧云更有過於和尚者亦不能將去大慈便休後僧舉似師師云闍黎爭合恁麼道僧云和尚作麼生師云得師又問其僧大慈別有甚麼言句僧云有時示眾云說得一丈不如行取一尺說得一尺不如行取一寸師云我恁麼道僧云和尚作麼生師云說取行不得底行取說不得底藥山與雲巖遊山腰間刀響雲巖問甚麼物作聲藥山抽刀驀口作斫勢師舉示眾云看他藥山橫身為這箇事今時人欲明向上事須體此意始得藥山夜參不點燈藥山垂語云我有一句子待特牛生兒即向爾道有僧云特牛生兒也祇是和尚不道藥山云侍者把燈來其僧抽身入眾雲巖舉問師作麼生師云這僧却會祇是不肯禮拜舉藥山問僧甚處來云湖南來藥山云洞庭湖水滿也未云未藥山云許多時雨水為甚麼未滿僧無語道吾云滿也雲巖云湛湛地師云甚麼劫中曾增減來藥山問僧見說汝解算是否僧云不敢藥山云汝試算老僧看僧無對雲巖舉問師汝作麼生師云請和尚生月師作五位君臣頌云正中偏三更初夜月明前莫怪相逢不相識隱隱猶懷舊日嫌偏中正失曉老婆逢古鏡分明覿面別無真休更迷頭猶認影正中來無中有路隔塵埃但能不觸當今諱也勝前朝斷舌才兼中至兩刃交鋒不須避好手猶如火裏蓮宛然自有冲天志兼中到不落有無誰敢和人人盡欲出常流折合還歸炭裏坐師上堂云向時作麼生奉時作麼生功時作麼生共功時作麼生功功時作麼生僧問如何是向師云喫飯時作麼生云如何是奉師云背時作麼生云如何是功師云放下钁頭時作麼生云如何是共功師云不得色云如何是功功師云不共乃示頌云聖主由來法帝堯御人以禮曲龍腰有時鬧市頭邊過到處文明賀聖朝淨洗濃粧為阿誰子規聲裏勸人歸百花落盡啼無盡更向亂峰深處啼枯木花開劫外春倒騎玉象趁麒麟而今高隱千峰外月皎風清好日辰眾生諸佛不相侵山自高兮水自深萬別千差明底事鷓鴣啼處百花新頭角纔生已不堪擬心求佛好羞慚迢迢空劫無人識肯向南詢五十三師因曹山辭遂囑云吾在雲巖先師處親印寶鏡三昧事窮的要今付於汝詞云如是之法佛祖密付汝今得之宜善保護銀怨盛雪明月藏鷺類之弗齊混則知處意不在言來機亦赴動成窠臼差落顧佇背觸俱非如大火聚但形文彩即屬染污夜半正明天曉不露為物作則用拔諸苦雖非有為不是無語如臨寶鏡形影相覩汝不是渠渠正是汝如世嬰兒五相完具不去不來不起不住婆婆和和有句無句終不得物語未正故重離六爻偏正回互疊而為三變盡成五如荎草味如金剛杵正中妙挾敲唱雙舉通宗通塗挾帶挾路錯然則吉不可犯忤天真而妙不屬迷悟因緣時節寂然昭著細入無間大絕方所毫忽之差不應律呂今有頓漸緣立宗趣宗趣分矣即是規矩宗通趣極真常流注外寂中搖係駒伏鼠先聖悲之為法檀度隨其顛倒以緇為素顛倒想滅肯心自許要合古轍請觀前古佛道垂成十劫觀樹如虎之缺如馬之馵以有下劣寶几珍御以有驚異貍奴白牯羿以巧力射中百步箭鋒相直巧力何預木人方歌石女起舞非情識到寧容思慮臣奉於君子順於父不順非孝不奉非輔潛行密用如愚若魯但能相續名主中主師又云末法時代人多乾慧若要辨驗真偽有三種滲漏一見滲漏謂機不離位墮在毒海二情滲漏謂滯在向背見處偏枯三語滲漏謂究妙失宗機昧終始學者濁智流轉不出此三種子宜知之又綱要偈三首一敲唱俱行偈云金針雙鎖備挾路隱全該寶印當風妙重重錦縫開二金鎖玄路偈云交互明中暗功齊轉覺難力窮忘進退金鎖網鞔鞔三不墮凡聖偈云事理俱不涉回照絕幽微背風無巧拙電火爍難追師不安令沙彌傳語雲居乃囑云他或問和尚安樂否但道雲巖路相次絕也汝下此語須遠立恐他打汝沙彌領旨去傳語聲未絕早被雲居打一棒沙彌無語師將圓寂謂眾云吾有閑名在世誰人為吾除得眾皆無對時沙彌出云請和尚法號師云吾閑名已謝僧問和尚違和還有不病者也無師云有僧云不病者還看和尚否師云老僧看他有分僧云未審和尚如何看他師云老僧看時不見有病師乃問僧離此殼漏子向甚麼處與吾相見僧無對師示頌云學者恒沙無一悟過在尋他舌頭路欲得忘形泯蹤跡努力殷勤空裏步乃命剃髮澡身披衣聲鐘辭眾儼然坐化時大眾號慟移晷不止師忽開目謂眾云出家人心不附物是真修行勞生惜死哀悲何益復令主事辦愚癡齋眾猶慕戀不已延七日食具方備師亦隨眾齋畢乃云僧家無事大率臨行之際勿須喧動遂歸丈室端坐長往當咸通十年三月壽六十三臘四十二諡悟本禪師塔曰慧覺
爾時執金剛祕密主菩薩摩訶薩於自宮中乃與無量諸大真言仙王前後圍繞端坐觀察思惟此法誥諸仙言彼觀世音菩薩摩訶薩說此不空羂索心王陀羅尼真言廣大解脫蓮華曼拏羅印三昧耶乃是一切菩薩摩訶薩共所合掌恭敬頂禮修治之處極為甚深祕密法藏我及梵釋一切諸天諸真言仙一切魔眾沙門婆羅門人非人等盡皆迷惑非意思伺非𢜬所測此法廣大極為甚深難解難入如是不空羂索心王陀羅尼真言廣大解脫蓮華曼拏羅印像三昧耶無量無數已於佛前大眾中說等如大海云何得入此大法海三昧耶門修學受持我等猶如芥子擊動蘇彌盧山云何得動如以十方一切微塵諸佛剎土內芥子中云何得入若復有人樂欲書寫受持讀誦聽聞修者先不承事恭敬供養十方過現一切剎土殑伽沙俱胝那庾多百千諸佛一切深法讀誦聽聞何由得解此不空羂索心王陀羅尼真言廣大解脫蓮華檀印三昧耶是一切菩薩摩訶薩共所合掌恭敬頂禮讚歎受持讀誦修習大祕密三昧耶得解脫處非我修法由是迷惑難解難入此大甚深祕密三昧耶又復有人受持一切諸佛法教證於出世最甚深法善巧智慧於此法中勇猛精進信解受持讀誦聽聞猶不得了何況今世當世苾芻苾芻尼族姓男族姓女受持讀誦聽聞修習此不空羂索心王陀羅尼真言廣大解脫蓮華檀印三昧耶種種神通求成就者當云何成我諸菩薩梵釋諸天一切諸眾有此疑惑事須問佛為解眾所心之疑惑當令有情修治成就得滿諸願爾時執金剛祕密主菩薩摩訶薩當勅無量俱胝百千諸大真言仙王大眾各以無量神通威力飾持種種幢幡寶蓋真珠網縵雜寶華鬘天妙衣服水陸諸華天諸末香塗香燒香天諸伎樂頭冠纓珞七寶絛襻釵璫環釧一切色相摩尼寶珠前後圍繞執金剛祕密主菩薩摩訶薩而為上首發宮殿中作大神通以此不空羂索心王陀羅尼真言三昧耶神通威力從空來至補陀洛山觀世音菩薩摩訶薩寶宮殿中不空羂索心王陀羅尼真言廣大解脫蓮華曼拏羅印三昧耶會上正於如來大眾中下則便佛前恭敬作禮各以所持種種供具作大供養右繞如來數百千匝却退一面重禮佛足往觀世音菩薩摩訶薩前一時頂禮菩薩雙足復作種種廣大供養右繞七匝及遍周匝廣大供養一切菩薩摩訶薩大曼拏羅神并會大眾爾時執金剛祕密主菩薩摩訶薩與諸仙眾便於觀世音菩薩摩訶薩前嬐然一面整理衣服合掌恭敬靖默瞻仰於須臾間執金剛祕密主菩薩摩訶薩輪弄持杵步如師子往詣佛前又復頂禮右繞三匝却退一面長跪叉手前白佛言世尊彼觀世音菩薩摩訶薩說此不空羂索心王陀羅尼真言廣大解脫蓮華曼拏羅印三昧耶乃是一切菩薩摩訶薩共所合掌恭敬頂禮修治之處極為甚深難解難入踰過大海蘇彌盧山不可動搖特奇希有難為受持讀誦修習此法中有無量無邊陀羅尼真言廣大解脫蓮華曼拏羅印三昧耶像成就之法無量如來現神通法無量不空王觀世音菩薩摩訶薩所有受持讀誦修習成就神通變現之法世尊我及一切菩薩摩訶薩梵釋諸天一切諸眾皆當疑惑云何受持讀誦聽聞修習云何令得成就是法一一陀羅尼真言曼拏羅印像三昧耶所供養法各別皆有無量無邊三昧耶門云何令於現在未來苾芻苾芻尼族姓男族姓女信解受持讀誦修習心不散緣心不迷惑依何法門而得成就惟願如來為令解釋斷諸疑惑爾時釋迦牟尼如來謂執金剛祕密主菩薩摩訶薩言如是如是此法具有種種祕密輪攝如來陀羅尼真言之行成就法門若有最上成就斯者則得無量大智海生獲大成就無量廣大六波羅蜜多福蘊善根成就相應爾時執金剛祕密主菩薩摩訶薩復白佛言世尊何者名得最上成就云何以此成就得諸成就爾時如來謂執金剛祕密主菩薩摩訶薩言若有苾芻苾芻尼族姓男族姓女有少宿植真菩提心善根種子如芥子者彼人則得最勝成就如是真實菩提心人隨其力辦當作金銅舍利制多於制多中置佛舍利恒常精進日日當以種種香水如法灌浴舍利制多置於壇內并置此經常以種種華香供養受持讀誦聽聞修習令不間斷則得最上成就之法所作諸法盡皆成辦以是受持供養功德日日則當承事供養九十九殑伽沙俱胝那庾多百千佛所種諸善根復得此諸如來受記加被護念讚歎無量方便善根成熟復得一切菩薩摩訶薩共所修治恭敬頂禮無量不空羂索心王陀羅尼真言廣大解脫蓮華曼拏羅印三昧耶無量不空廣大明王真言曼拏羅印三昧耶處皆獲成就斯人由此受持供養舍利之福即身現前獲得無量功德稱歎得大成就執金剛祕密主我雖此說猶未了矣汝應復往觀世音前具所陳問彼復為汝重更宣說爾時執金剛祕密主菩薩摩訶薩歡喜踊躍頂禮佛足往觀世音菩薩摩訶薩前合掌頂禮右繞三匝於一面立歡喜微笑輪弄持杵瞻仰菩薩目不暫捨爾時觀世音菩薩摩訶薩誥執金剛祕密主菩薩摩訶薩言仁者瞻我請求何願我當相為一一解釋令所願滿爾時執金剛祕密主菩薩摩訶薩即白觀世音菩薩摩訶薩言此不空羂索心王陀羅尼真言廣大解脫蓮華曼拏羅印三昧耶乃是一切菩薩摩訶薩共所恭敬頂禮學處深廣無量難解難入是法中有無量種陀羅尼真言廣大解脫蓮華曼拏羅印像三昧耶極為甚深廣大無量踰過大海蘇彌盧山等如虛空無有限量此法廣大從何出生云何受持讀誦聽聞修習云何盡得一一解了云何了知證法成就云何大法而得成就云何地成就廣大解脫蓮華曼拏羅印三昧耶何者為先何者為中何者為後是中無量陀羅尼真言各有無量壇印法則應云何作云何證解惟願聖者為我解說除斷眾疑解此法中無量陀羅尼真言壇印像法一切受持得大成就爾時觀世音菩薩摩訶薩誥執金剛祕密主菩薩摩訶薩言仁者智慧甚為速辯何故久已乃發斯問諦聽諦聽我即相為一一解釋斷諸疑網譬如十方一切佛剎所有三世一切如來種種形相相好光明種種壽命種種寶師子座種種法會種種法門諸大神通說種種法種種調伏一切菩薩摩訶薩獨覺聲聞一切天龍八部人非人等而與授記一一名相而雖差別然是十方一切諸佛剎土三世一切如來一一法身報身化身形相壽命坐師子座轉大法輪說種種法而出現者盡皆同一法身報身化身相好光明一大乘法示現神通種種出現轉大法輪應化有情執金剛祕密主菩薩摩訶薩此不空羂索心王一切陀羅尼真言真實廣大解脫蓮華壇印三昧耶亦同其一我常以此不空羂索心王大幻化三昧耶力示現種種神通色法諸形相像相好光明隨上中下說法調伏一切有情皆令圓滿一切意樂所求願者皆由此一不空羂索心王大幻化三昧耶力示現一切大福德蘊成熟善根復現一切如來憶念境界相應復現一切菩薩摩訶薩種種神通境界相應復現一切清淨陀羅尼三摩地勇猛三摩地金剛輪三摩地幢釧三摩地破諸諍論三摩地觀察三摩地神變三摩地放光三摩地離愛三摩地力嚴三摩地法觀察三摩地寶印手三摩地清淨光三摩地毘盧遮那藏三摩地日光三摩地寶藏三摩地月藏三摩地觀察光三摩地法炬三摩地一切如來觀察頂三摩地神通溥遍嚴三摩地火炬三摩地禰楞惹那三摩地不退轉相三摩地滿月三摩地善住三摩地善覺三摩地行清淨三摩地日觀三摩地離垢三摩地溥印三摩地溥遍壇清淨三摩地相印觀三摩地溥圓清淨三摩地蓮華嚴三摩地不空觀三摩地不空清淨三摩地不空神變三摩地不空安慰廣大寶三摩地臂釧三摩地臂釧幢三摩地一切幢釧三摩地離一切障三摩地不空鉤三摩地蓮華鉤三摩地清淨鉤三摩地不空鉤攝受三摩地不空光鉤三摩地威德觀察三摩地清淨處三摩地分明觀三摩地周遍圓滿三摩地執金剛祕密主菩薩摩訶薩是五十二三摩地與諸三摩地而為上首一一各有無量殑伽沙俱胝那庾多百千僕從三摩地此五十二三摩地皆是不空羂索祕密心王陀羅尼真言廣大解脫蓮華壇印三昧耶大幻化神通力加持出現勝相相應若有有情信解受持讀誦修習此不空羂索心王陀羅尼真言廣大解脫蓮華壇印三昧耶者當依一切如來金剛身語心印金剛法門入金剛定無動無壞晝夜六時以大悲心如法誦持是不空羂索心王陀羅尼真言常數不闕應知此人則得證解如是三摩地復得不空廣大神通成就不空見諸佛相成就不空陀羅尼真言三昧耶積聚功德福蘊成就不空如來神通境界變化成就不空菩薩心境界神變成就不空如來大神通變化加持成就不空六波羅蜜多圓滿相應成就不空坐菩提場轉大法輪成就不空不退地住成就不空智照溥遍光成就不空最勝清淨甚深般若波羅蜜多增長菩提成就不空十波羅蜜多圓滿相應成就不空恭敬供養一切如來相應成就執金剛祕密主菩薩摩訶薩以是三摩地神通妙義我則意正廣令宣說此不空羂索心王陀羅尼真言廣大解脫蓮華壇印三昧耶名不空羂索心王陀羅尼真言三昧耶云何使得受持之者心神迷惑令復散亂若疑此法難解難入難為受持無有是處執金剛祕密主菩薩摩訶薩十方所有一切剎土一切如來一切不空大智道智皆是此不空羂索心王陀羅尼真言三昧耶智慧名字一切菩薩摩訶薩一切不空大智道智亦是此不空羂索心王陀羅尼真言三昧耶智慧名字一切觀世音種族幻化三昧耶亦是此不空羂索心王陀羅尼真言三昧耶智慧名字我所一切神通幻化三昧耶亦是此不空羂索心王陀羅尼真言三昧耶智慧名字執金剛祕密主菩薩摩訶薩智慧即是不空羂索心王陀羅尼真言三昧耶不空羂索心王陀羅尼真言三昧耶即是智慧不空羂索心王陀羅尼真言三昧耶即是一切佛心三昧耶一切佛心三昧耶即是不空羂索心王陀羅尼真言三昧耶不空羂索心王陀羅尼真言三昧耶即是我心我心即是不空羂索心王陀羅尼真言三昧耶若我一切心所思惟願求一切甚深祕密廣大法者即便以此不空羂索心王陀羅尼真言智慧一時攝來執金剛祕密主菩薩摩訶薩是故我今說此名不空羂索心王陀羅尼真言廣大解脫蓮華壇印三摩地若有有情得證之者云何使心迷惑散亂仁於此法發斯疑惑作如是問無有是處執金剛祕密主菩薩摩訶薩此受持者以此陀羅尼力復證此不空羂索心王陀羅尼真言廣大解脫蓮華曼拏羅印三昧耶中無量不空陀羅尼皆悉現前一一解了所謂不空海智陀羅尼不空鉤陀羅尼不空蓮華鉤陀羅尼不空善住陀羅尼不空盧舍那藏陀羅尼不空清淨毘盧遮那藏陀羅尼不空清淨蓮華陀羅尼不空光明影陀羅尼不空如意寶幢陀羅尼不空光明神變陀羅尼不空印陀羅尼不空金剛陀羅尼不空悉地陀羅尼不空安住陀羅尼不空廣大光明陀羅尼不空清淨光陀羅尼不空遍覺陀羅尼不空光焰印陀羅尼不空日月藏陀羅尼不空一切如來祕密菩提道場陀羅尼執金剛祕密主菩薩摩訶薩此受持者證獲如是陀羅尼者則得一切菩薩摩訶薩共所合掌恭敬頂禮修治一切不空羂索心王陀羅尼真言廣大解脫蓮華壇印三昧耶而皆現前以斯陀羅尼力則得一切不空智印祕密法門最上妙定心不迷惑心不失念心不下行下見下智心不癡亂心不怖懼心不動搖心不嫉妬心不慳貪心不障惑心無罪垢心無世間生死涅槃諸惡覺觀常令慧心顯現明照猶如無量百千日輪清淨法界亦如大海廣深無際踰過眾流執金剛祕密主菩薩摩訶薩獲得如是無量廣大積聚功德不空羂索心王陀羅尼真言云何使心迷惑失念此受持者復得㫊暮伽王無量無數清淨色受想行識法清淨眼耳鼻舌身意法清淨色聲香味觸法法清淨一切法界法執金剛祕密主菩薩摩訶薩以實清淨真菩提心信解受持讀誦修習此不空羂索心王陀羅尼真言三昧耶者證得如是清淨之法云何心神而有迷亂執金剛祕密主菩薩摩訶薩且待須臾我欲佛前現此一切菩薩摩訶薩共所合掌恭敬頂禮一切不空羂索心王陀羅尼真言廣大解脫蓮華壇印三昧耶種種神通威德相狀爾時執金剛祕密主菩薩摩訶薩聞斷不空王莊嚴功德大神通法已適然歡喜解心踊躍歎未曾有斷諸疑結解心清淨解法清淨心不疑惑此一切菩薩摩訶薩共所合掌恭敬頂禮一切不空羂索心王陀羅尼真言廣大解脫蓮華壇印三昧耶處爾時執金剛祕密主菩薩摩訶薩便以溥遍清淨光大摩尼寶奉上供養觀世音菩薩摩訶薩已合掌頂禮恭敬讚歎右繞三匝便詣佛前退坐一面歡喜踊躍合掌恭敬瞻仰如來爾時觀世音菩薩摩訶薩以大悲心當為度脫一切有情歡喜受持溥遍清淨光大摩尼寶便以此寶擲置空中展轉供養十方諸佛擲是寶時十方剎土三千大千世界六返大動放無量光一時溥照上至阿迦尼吒天下至阿毘地獄其光明踰俱胝百千日初出光以光神力此贍部洲三塗六趣一切有情遇斯光者皆得解脫種種罪苦當捨命後便往淨土蓮華化生具眾相好而自莊嚴十方地獄為光照時變成清淨蓮華之池是中有情皆盡解脫火湯地獄為斯光照即現變成清涼水池是中有情皆盡解脫寒氷地獄為斯光照即現變成溫煖水池是中有情皆盡解脫傍生一切有情之類為斯光照便則捨命往兜率陀天而即受生一切牢獄繫閉有情為斯光照則得扭械枷鎖災難一時解脫一切盲聾瘖瘂跛躄病苦有情為斯光照一時皆得見色聞聲解語能行病痼除差如是一切不完具者皆悉具足一切卉水藥草叢林百穀苗稼甘蔗蒲桃為斯光照悉皆滋茂華實繁多光照十方一切佛土各九十九殑伽沙俱胝那庾多百千如來應正等覺隨諸如來一一現大光明寶帳方正廣博種種莊嚴時諸如來各各帳中坐師子座各以無量菩薩摩訶薩大眾前後圍繞如法而坐於虛空中靉靆彌雨種種色寶妙莊嚴具海雲種種末香塗香燒香海雲種種寶幢幡蓋海雲種種蓮華拘物頭華芬陀利華鉢頭摩華優鉢羅華婆利師迦華瞻蔔迦華阿底目多迦華阿叔迦華波吒羅華青蓮華迦曇婆華曼陀羅華摩訶曼陀羅華海雲一切諸天種種妓樂不鼓和鳴海雲周遍供養彼諸一一如來大眾我此釋迦牟尼如來亦現光明大寶帳中坐師子座是會無量菩薩摩訶薩大眾前後圍繞如法而坐其帳廣博方正四角純以無量眾寶嚴飾種種光明間錯交映以諸半月滿月寶鐸金鈴天衣幡蓋真珠羅網四面懸列帳諸角上天妙雜拂具莊嚴之於虛空中靉靆彌雨一切寶幢幡蓋天妙衣服末香塗香燒香天諸寶華水陸雜華一切海雲一切諸天種種伎樂不鼓和鳴海雲供養釋迦牟尼如來會中大眾執金剛祕密主菩薩摩訶薩如斯神通皆是不空羂索心王陀羅尼真言廣大解脫蓮華壇印三昧耶神通加持此不思議未曾神變得是示現爾時觀世音菩薩摩訶薩現斯種種廣大莊嚴神通法已即從坐起右繞如來百千數匝退一面立整理衣服瞻仰如來合掌頂禮長跪叉手復白佛言世尊復有不空羂索心王陀羅尼真言廣大解脫蓮華壇印三昧耶中三大明王祕密摩訶摩尼亦是一切菩薩摩訶薩共所合掌恭敬頂禮㫊暮伽王陀羅尼真言廣大解脫蓮華曼拏羅印三昧耶一名不空廣大明王央俱捨真言二名不空大可畏明王央俱捨真言三名不空清淨蓮華明王央俱捨真言欲於佛前而演說之世尊此三大明王神通威力能現一切不空羂索心王陀羅尼真言廣大解脫蓮華壇印一切變像三昧耶盡皆現前若暫憶念受持讀誦聽聞修者則得一切不空羂索心王陀羅尼真言廣大解脫蓮華壇印三昧耶現前成就爾時釋迦牟尼如來謂觀世音菩薩摩訶薩言善哉善哉清淨者汝應演說是一切觀世音菩薩摩訶薩祕密心廣大明王央俱捨真言為令利益修真言者及諸有情汝當宣說今正是時爾時觀世音菩薩摩訶薩得佛印讚還坐本座歡喜微笑奮迅神通瞻仰如來目不異顧即說不空廣大明王央俱捨真言曰娜麼塞窒󰓑野特婆努誐嚲跛囉底瑟恥諦瓢薩縛嚲詑誐跢勃陀菩地薩怛廢瓢那莫㫊唎耶跋馹囉馱囉摩訶苾𠆙馱㘑捺𡆗縒誐拏播󰓑婆㘑瓢那莫薩縛曼拏攞苾𠆙禰嚩諦瓢薩嚩沒捺𡆗曼怛囉播䋾攞迦粒閉瓢那莫薩嚩跛囉底曳迦勃馱󰓑野失邏縛迦僧祇瓢底跢那誐嚲跛囉窋半禰瓢那莫㫊唎野梅窒㘑野跛囉母契瓢摩訶覩使嚲菩地薩埵嚩誐拏播󰓑婆󰳌瓢那莫㫊唎耶弭多皤野嚲詑誐跢耶縒㰤素佉嚩底儞婆枲禰菩地薩埵嚩誐拏播󰓑婆邏野那謨娜舍素󰼗屈數㫊灘跢鉢󰓑演諦數路迦陀覩數薩嚩嚲詑誐諦瓢縒俁呬野曼拏攞曼怛囉沒捺囉播䋾攞迦粒閉瓢那謨羅怛娜怛囉耶野那莫㫊唎耶婆路枳諦濕嚩囉野菩地薩埵嚩野摩訶薩埵嚩野摩訶迦嚕抳迦野薩縛苾𠆙曼拏攞母唎喇怛曳薩嚩薩埵嚩󰨢縒攞野縒曼嚲暮伽曼拏攞苾𠆙囉惹那麼素訖󰓑𠆙野薩嚩弭䞘娜毘那野迦訥瑟䋾摩邏儞跛囉舍麼娜迦邏野摩訶菩地薩埵嚩婆囉蕩矩舍野怛󰍕他唵㫊迦唎灑野鉢頭麼㰤塞嚲摩訶暮弶矩捨者囉者囉柘者囉散者囉縒曼諦娜摩訶播餉矩捨步惹婆囉娜步讓矩捨播捨陀囉陀囉陀囉縒曼多沒捺𡆗曼怛囉播䋾攞陀囉快矩捨播勢那陀攞野𤙖𤙖摩訶沒捺囉㰤麼廢灑陀囉㫊暮伽嚕謗矩捨陀囉哆囉跢囉跢跢囉散跢囉野摩訶沒捺𡆗曼拏攞㫊暮弶矩捨婆囉娜摩訶迦嚕抳迦窒󰓑路者娜播輸鉢底鞞灑馱囉縊濕嚩囉摩醯濕嚩囉播囉麼迦嚕抳迦摩訶菩地濕嚩囉野麼婆嚕拏矩廢囉矩摩囉那麼塞訖󰓑嚲窒󰳌路枳野婆囉娜那麼迦舍麼迦舍縒迦𡀩訖灑迦摩訶苾𠆙暮伽曼拏攞布爾跢囉怛娜摩矩䋾摩囉陀囉度嚕度嚕摩航矩舍乞灑陀囉𤙖𤙖皤囉皤囉三皤囉三皤囉縒曼嚲沒捺𡆗曼怛囉曼拏攞播䋾攞布囉野布囉野𤙖𤙖紇唎娜颺矩舍㫊嚩路迦野𤚥娑陀野悉沈㫊迦唎灑野沒捺𡆗曼怛囉曼拏攞攞播䋾臨舍麼野弭䞘灘跛囉娑陀野摩爛㰤囉㰤囉薩嚩播簸枳粒弭灑麼攞摩縒理焰虎嚕虎嚕摩航矩捨𤙖𤙖勃𠆙勃𠆙菩陀野菩陀野覩嚕覩嚕摩訶菩地薩埵望矩捨喇怛娜播捨陀囉娜那弭質怛囉皤囉拏弭步使嚲㫊弭嚲皤爾娜摩矩䋾馱囉陀囉陀囉鉢頭麼播餉矩捨陀囉薩嚩苾𠆙曼怛囉沒捺囉曼拏攞跛囉嚩囉娑陀野娑陀野弭濕嚩嚕播陀囉縒㰤塞囉步惹縒㰤塞囉禰怛囉譟𡅖母佉播囉麼迦嚕抳迦薩埵嚩󰽣縒攞薩嚩曼怛囉沒捺𡆗跛囉縒陀迦摩訶嚩囉娜薩埵嚩那謨窣覩諦㫊暮弶矩捨鉢頭麼步惹莎嚩訶爾時觀世音菩薩摩訶薩說是真言時其補陀洛山觀世音宮殿六返震動天雨眾華此一切菩薩摩訶薩共所合掌恭敬頂禮一切不空羂索心王陀羅尼真言廣大解脫蓮華曼拏羅印三昧耶一切文字祕密章句皆於閻浮檀金葉上以青瑠璃而為文字字自光繞一一文句行頌端正於虛空中一時顯現一切不空羂索心王陀羅尼真言廣大解脫蓮華曼拏羅印三昧耶種種圖像諸佛如來坐師子座一切菩薩摩訶薩一切觀世音菩薩摩訶薩一切真言曼拏羅神一切廣大奮怒明王隨法如法坐蓮華座俱虛空中一時顯現三十三天梵釋諸天四天王神苦行諸仙一切使者一切龍神八部隨法如法次第而坐俱虛空中一時顯現一切廣大解脫蓮華曼拏羅印三昧耶種種形量院位所應一切圖像諸佛如來坐師子座一切菩薩摩訶薩一切執金剛菩薩摩訶薩一切觀世音菩薩摩訶薩一切廣大奮怒明王隨法如法坐蓮華座俱虛空中一時顯現一切真言曼拏羅神三十三天梵譯諸天一切天神一切使者及諸種族一切侍者執持器仗隨法如法次第而坐俱虛空中一時顯現一切手印一切器仗印乃至諸印種種相狀隨法如法蓮華臺上光焰圍繞俱虛空中一時顯現一切所圖宮殿樓閣須彌盧山一切小山寶樹華果藥草之類池泉溝壑江河大海一切禽獸各各形相隨法如法一切殊特端正妙好俱虛空中一時顯現十方無量殑伽沙俱胝那庾多百千剎土所有一切如來應正等覺俱虛空中一時顯現讚觀世音菩薩摩訶薩言善哉善哉觀世音汝能說此最上不空廣大明王央俱捨真言三昧耶門以斯真言三昧威力攝是一切菩薩摩訶薩共所合掌恭敬頂禮一切不空羂索心王陀羅尼真言廣大解脫蓮華曼拏羅印三昧耶一切文字祕密章句一切諸佛菩薩摩訶薩真言明神一切諸天形像一切曼拏羅印三昧耶相於虛空中一時顯現當斯會上廣大無量此不空廣大明王央俱捨真言與於今當苾芻苾芻尼族姓男族姓女作大寶聚為歸依處若有能以一切如來金剛身語心印金剛法門大悲之心恒於後夜晨朝夜時受持讀誦一七二七三七遍者應知是人則得一切㫊暮伽羂索心王陀羅尼真言廣大解脫蓮華曼拏羅印像三昧耶皆當現前證大智海解此不空羂索心王陀羅尼真言廣大解脫蓮華曼拏羅印變像三昧耶爾時釋迦牟尼如來偈讚觀世音菩薩摩訶薩言善哉善哉觀世音大慈悲者汝身是善演明王真言者應當重說成就法爾時執金剛祕密主菩薩摩訶薩見是廣大無量神變合掌歡喜深心踊躍歎未曾有爾時觀世音菩薩摩訶薩得佛誥已又白佛言世尊若苾芻苾芻尼族姓男族姓女能以一切如來金剛身語心印金剛法門甚深祕密大三昧耶大悲之心信解受持讀誦修習恭敬供養是一切不空羂索心王陀羅尼真言廣大解脫蓮華曼拏羅印三昧耶者清潔洗浴著淨衣服一心寂默勿與他語面東合掌頂禮十方一切諸佛菩薩摩訶薩如法而坐加持眾香燒焯供養一切諸佛菩薩摩訶薩眾會乃當誦此廣大明王央俱捨真言頂禮十方一切諸佛如來菩薩摩訶薩眾誓菩提願燒香供養便誦廣大明王央俱捨真言如法作法晝夜六時而不間絕滿七七日或一百日或二三百日得觀世音補陀洛山所有一切觀世音種族一切菩薩一切天神一切曼拏羅神真言明神天龍八部悉皆歡喜湊會加被一時護念夢覺現身為令證解一切菩薩摩訶薩共所合掌恭敬頂禮一切不空羂索心王陀羅尼真言廣大解脫蓮華壇印變像三昧耶甚深諸法若一千日若二千日若三千日若四千日若常受持所求一切菩提勝法悉疾成就常得觀世音覺夢現身護念加慰一切善相功德福蘊口氣香潔聲音清徹舌相柔軟膚體光澤清淨無垢復譡受持讀誦恭敬供養十方一切不空如來種族陀羅尼真言曼拏羅印三昧耶一切毘那夜迦諸天魔眾皆自敬伏過現所造阿毘地獄一切重罪盡皆消滅身器清淨舍宅清淨同伴清淨有三毒者得離三毒有愚癡者得離愚癡有貪欲者得離貪欲有垢障者得離垢障有魔障者得離魔障有惡心者得離惡心不持五戒八戒十戒菩薩戒者當於持戒不禪定者而當禪定不持齋者當於持齋不持梵行者當持梵行一切壇法不清淨者而得清淨無福德者而得福德不持二百五十戒五百戒者當持二部清淨戒品未入一切灌頂曼拏羅者當入一切灌頂曼拏羅三昧耶未證一切三摩地者當證一切三摩地不結手印者當結手印未見一切佛法僧寶者當見一切佛法僧寶未得一切菩薩觀察憶念者則得一切菩薩觀察憶念未種一切菩提善根者得種一切菩提善根不修布施波羅蜜多者當修布施波羅蜜多積集相應不修淨戒波羅蜜多者當修淨戒波羅蜜多積集相應不修安忍波羅蜜多者當修安忍波羅蜜多積集相應不修精進波羅蜜多者當修精進波羅蜜多積集相應不修靜慮波羅蜜多者當修靜慮波羅蜜多積集相應不修般若波羅蜜多者當修般若波羅蜜多積集相應若昔退失一切陀羅尼真言三昧耶者則不退失一切陀羅尼真言三昧耶未得善知識教誡教授者當得善知識教誡教授相應未得時世人民信向恭敬供養者當得時世人民信向恭敬供養世尊此廣大明王央俱捨真言如是威力能廣攝持一切廣大無等等量悉地成就又能攝持一切如來十力四無所畏四無礙解大慈大悲大喜大捨十八佛不共法三十七助道法真如實際第一義法猶是威力即能剎那增長無等最極福聚諸大法蘊悉地成就如是廣大稱讚威德皆是觀世音菩薩摩訶薩心不空廣大明王央俱捨真言不空能攝最大善根成就相應
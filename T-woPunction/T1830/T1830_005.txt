論云後開導依至不相續故述曰即是難陀等長徒之義文分為三一辨五識二辨第六三辨七八此等即初此依居末故復言後開導依名如前已釋此師意說如瑜伽等第一五識六業中第四業云唯一剎那了別彼第三云又非五識身有二剎那俱生亦非展轉無間而生故大乘中五識唯一剎那必不相續終始必然又彼第三云又一剎那五識生已從此無間必意識生從此無間或時散亂或耳識生餘五識中隨一生等故知五識自類前後及與他前後皆不相續論必第六識至為開導依述曰如前數引非自力生彼第三又云說眼識等隨意識轉亦是唯以第六意識為無間依第七八識於此無力不引此生非此開導故前五識各唯依六論第六意識至為開導依述曰或由五識所引生故彼第三云五識無間必意識生故是此證即明了心後生意識即以自及五識合八識中以前六識為開導依論第七八識至為開導依述曰自相續故不假他力所引生故但自類為依問曰平等智起等時何非此依答彼先自生但由六識令其轉變非由今引方始令起故非此依彼力疎遠此常徒義論有義彼說未為究理述曰安惠等解文有其二一破斥二申正義破中有三一總非二別破三結此即第一撥前全非故言未究論且前五識至可如所說述曰下別破斥文有其四一破五識二破第六三破末那四破第八破五識中初縱後奪此即縱也前師五識唯一念生今先破此故言且如前五種識等謂五識有三位若論多分可一念生一未自在位二率爾遇境位三遇非勝境位上一位言通下二處次一遇言貫下第三後境之言復通第二若此三位可如汝說除此三位餘應相續自下奪中即成三奪先翻未自在位論若自在位至寧不相續述曰翻第一位此有二說不正義者初地亦得轉五識故若正義者此位即在八地以去皆能任運此於有漏五根亦能得互用故無漏殊勝非前位故然此舉勝故說如來次致等言意攝餘者諸大菩薩方始能然餘不可爾謂佛世尊於境自在轉變皆成以眼聞聲諸根互用不假分別恒緣於此故名任運更無疑慮故言決定無所未知即無尋求恒決定緣此五識身何不相續瑜伽第一第三等說若於此不決定五識之後起意尋求心為先未決故諸佛先決故無尋求彼論復言前三心是無記諸佛心善故無尋求亦應諸佛無率爾心若以此時境至為論假說有者以於此境今初見故若皆已見故無尋求已曾見竟無率爾心即諸佛率爾心時亦名決定亦名染淨亦名等流於一時中具四義故然但有三餘人之境有所未知故心前後佛則不爾非此未定後方定故顯五心者謂自在位即翻第一未自在位五可間斷佛即相續已前總是以事望理難次當更說為非初過等流心後亦得相續論等流五識至多念相續述曰自下乃至引大論云故非二識互相續生是翻第二率爾遇境初出理次引證後重成此意亦如未自在位其五識等流者其五心中既為第三決定第四染淨第六意識作意引生如覩佛像專注一緣未休覩來名未捨頃意眼二識俱並未捨如何不許多念相續此則出理次引論文論故瑜伽說至應知亦爾述曰第三決定無記心後方有第四染淨心生引五識等等流心起瑜伽第一五識生時三心可得等此文可解如彼論中第一抄解五心次第如別章釋而彼不由自分別力者顯是意識所引生義其文易了既引論已論彼意定顯至俱相續轉述曰下重成非五識身一念即滅可言五識互相續生彼若解言五識定斷若爾何故言相續轉遞相續生非眼識斷已唯有意識後復眼生可言相續論既眼識時至互相續生述曰論主難云既眼識時非無意識五識斷已後意識生若爾此是意相續生如何乃言五識相續如眼識時無意識意識時無五識更遞生故可互相續此既不爾故非二識互相續生名為相續此第二以理成教難次第三翻遇非勝境以教成理難論若增盛境至戲忘天等述曰自下文有三初標宗次引證後理成此初也若遇中境不能逼身奪於心故可許暫捨五識不續設許不續若遇勝境逼身奪心或雙逼奪身心即五識身亦應相續境增勝故此位正在未自在位其如何等舉現事者如熱地獄火增盛故戲忘天等等憤恚天總言即是欲界上四天無別處所但樂憎者瑜伽第五四句中云欲界諸天不別言處如毘婆沙第一百九十九有二說一云住妙高層級二云即三十三天若准瑜伽即上四欲天以下二天可相殺故此善惡人緣強難捨故五識身定有相續釋唯一念文此據率爾境平等故復次引教成論故瑜伽說至名為意根述曰五十二說文言通故六識明知互為緣也論若五識前後至等無間緣述曰下理成也其文易解若五識間斷故前後定唯有意識彼第三說眼識率爾心後定有意識尋求此後或時散亂或是耳等識生故非眼識後許耳識生以此中言眼識後唯意識不言五識生故即五十二應云若此一意識為彼六識緣乃至此六識為彼一意識緣以前後定唯有意故論既不如是至有相續義述曰結五識也上來第一破五識身不相續義自他五識無無間緣自下第二破第六意識以前五識不以七八為開導依有二論五識起時至為開導依述曰謂瑜伽第三說五識身隨意識轉及六十七集量論等云五識俱時必有意識即此意識能引第二尋求意識生即以前念自類意識為無間緣何假五識若前一念獨起五識後方意識尋求心生可如所說五為意緣既不如是故知意識不以五識為開導依五識自無勝勢力故第一破意用五為依論無心睡眠至為開導依述曰此下第二難第六意令以七八二識為依五位無心第六識斷此滅定等有無第七如常徒說此等五位唯有七八二識相續後出無心時第七八識應與第六意識為依彼先間斷此恒續故如在定中耳聞聲等意雖不同緣然為耳識依以意先有故此耳間生故五位無心以七八識同彼定意以此斷意同彼耳識故理應爾論若彼用前至彼云何爾述曰難前師說彼滅定等對法第五以先滅心為無間緣中間都無自心隔故唯以自類為依不假他七八者五識體雖斷無一自心隔故應如彼意不以意為緣其五識此既不許然以先意識為無間緣不以自類五識為緣彼滅定等第六意識何故即爾是即意識不假五識亦是六以七八為緣例同五識用意為依自下第三六為七依難彼先七八各自為緣故論平等性智至為開導依述曰即顯末那名通無漏雖即六識轉末那得名為第七實非第七不通淨故不爾違經初地初心第七識俱平等性智由先念心世第一法二空觀有漏心引生故七應以第六為依唯於此時要由第六引方生故即准餘時起平等智義亦應爾自下第四八以六七為依難於中有二先果中識難論圓鏡智俱至方便引生述曰此識唯在金剛心中此有二說如前已解此位之前得二智故故此時第八以六七為依餘時無故論又異熟心至相應善心述曰此第二以因中識難攝論第三說異熟心依染污意無性染意即是第六世親染意或第七心故知第八亦依六七此約異生一分有學菩薩受生如對法第五有是願力者此要十地大菩薩眾為度有情若分段若變易亦由二智善心為緣第八得起此說通初地或說在八地前說為勝論既爾必應至都未盡理述曰既有三證故知第八以六七為依由前八識皆有過證第三結云彼所說言都無盡理論應說五識至為開導依述曰以下結正歸宗五識以前六識皆得為依自相續故他引生故得次無間生大論第三云亦非五識無間而生者此據多分率爾心語論第六意識至為開導依述曰不假五引故用前自類為開導依五位無心時或第七八為依例與五依故論第七末那至為開導依述曰如起大乘初無漏心亦以第六為開導依論阿陀那識至由前說故述曰第八初起圓鏡智時諸異生等初受生等以前六七為開導依皆不違理由彼如前所說理故總結成義言阿陀那者通無漏故此中四緣如下廣解論有義此說亦不應理述曰於中有三初總非前次申其義後總結正即初文也此護法釋所以者何論開導依者至等無間緣述曰下申其義文意有四一出體義二破前非三申正理四釋違難下即初也開導依者與四緣中無間緣別但是開導依必是無間緣有是無間緣非開導依謂前念滅自類心所開導依者謂有緣法謂若有法體是有緣即簡色不相應無為法等有所緣有力者能引生故無主者即簡一切心所法等彼非主故要主有力方可為依能作等無間緣者簡異類他識為此識依或自類識後心不為前心依或雖是心俱時不得為心所依俱非開導故故言等無間緣即唯自類論此於後生至非心所等述曰前念心王此於後心及心所法能開避彼路引導令生故為此依此但屬心非諸心所色不相應皆無力故亦非無為無前後故故復言等此則第一釋依體義論若此與彼至為開導依述曰下破前非其有兩種一諸識不俱難二色心無異難下初難也說此與彼為此依者即是要有開導力故一身八識既容許有俱起之理如何自識與他類識為開導依開避彼處引導令生要相有力他現生處不障我路非如自前心如何他識與此為依如薩婆多師六識不俱起心相障故可互為依今既俱生應無開導論若許為依至心不並生述曰若互為依互相障故同小乘等異部之心無並生義以薩婆多等皆不並生得為緣故此即第二難互相望前有依義論又一身中至色等應爾述曰以下第二色心無異難中有二一難無異二釋相違此初也八識俱起多少不定如五十一等說第八識或一識俱或乃至七等若如前說得互作緣色法應爾多少不定言等者一者體等二者用等體等者前後一法故如心唯一乃至受等亦唯有一隣次而生無餘自心隔故名無間若許一心為多心緣應非是等如色等故若彼復言色如心等許是無間緣論便違聖說至唯心心所述曰心心所法四緣定故如菩薩地第三十八十因中云唯心心所是等無間緣亦如瑜伽第三等云四緣能生識攝論第一云心心所法四緣定故故非色有等無間緣彼復難言何為攝論第三云阿羅漢心唯可容有等無間緣故知色法亦有此緣論然攝大乘說至應成無用述曰下釋相違攝論所說是縱奪言謂假縱小乘上座部中經部師色有等無間緣奪彼因緣彼無第八心以色為因故即是設許色有此緣無因緣義不作此解等言無用謂前及後各有一法相似名等今不相似亦名等故此設縱言有二種義一者彼部計色有此緣故此文為證若爾何故攝論第一云非經部師唯色等法名無間緣第三卷中約色之中含諸種子或及心故說有此緣彼第一卷據彼無識及種子故唯有色法言不得成等無間緣或第一卷是經部計第三卷中上座部等義二者以彼第一論文為正此義為正經部本計非必許色為無間緣以不等故第三卷中且設許有欲奪因緣非彼計色為等無間此中即是色心前後前為後因論若謂等言至等無間緣述曰前師復救前但總說等字未更分別彼謂不然不遮多少各一法故名為等也但表前念是此心心所後亦此心心所表此同類得為緣者便違汝執異類識作等無間緣不相依故八識相望各各異類何得為緣論是故八識至俱起義故述曰大文第三申其正理自類眼識等無俱起義故所以自類前念之識與後為依論心所此依隨識應說述曰其心所法既屬於心各隨本識以說所依故隨識說自下大文第四釋難於中有五一諸心相應難問八識俱時起異類相望不作緣異類心所既同生應非心所導論雖心心所至不應為例述曰受想等法異類並生而互相應不相違背和合似一故顯揚論五十五等云心心所和合非不和合不可離別施設殊異定俱生滅事業必同俱取此境故隨一心開導之時相應心所亦能開導具此五義故故得心與心所心所與心等作無間緣言五義者一相應即所依時事處四義等同故二和合似一三俱生滅四事業同三性必等五開導同諸識不然各互相望不具此五不應例心所令同異識自下第二心所成依難問心心所法雖異類相望互作緣緣義既無差為依亦應等論然諸心所至無主義故述曰其心所法非開導依於後念所引生無主義故依是主義心所非依緣是由義心所亦是自下第三各應為緣難問八識自類如前眼識等為後眼識等依何故受等不唯為後受等依而眼識俱受得與後自俱想等為依此何故不如著名沙門義想望想受望受等耶為解此難論若心心所至此緣便闕述曰心唯望心心所別別望別別心所自類為依者第七八識隨其何位初轉依時相應信等此緣便闕自有漏位未曾有故為成此有緣故心望心所得作此緣問緣闕何事論則違聖說至皆四緣生述曰既違聖教減三緣故即與攝論第一等云心及心所四緣定故言相違也自下第四後起由他難問如出五位無心之時六由七八先有故生何不第六以七八為依論無心等位至即前自類述曰彼位雖斷而後起時彼開導依唯以已前初入定時自類為依如對法第五說論間斷五識至名無間故述曰以第六意為同法故但無自類心中為隔故名無間緣問何時為依過去無故論彼先滅時至為開導依述曰曾住現在將滅之時已能為依於今時識為開導故彼設若不去後不得生故由前理教故知不假異類之識為開導依自下第五諸教相違難問如解深密等五識由意引大論第三五識引意尋求心生佛地經莊嚴論說平等智初起第八初得淨時攝論依染污對法依悲願等皆云諸識互相引生此豈非教異類依文今何翻解論然聖教中至故不相違述曰此前所引皆依殊勝增上緣中說相引生名為無間非實是此等無間緣故不違彼論瑜伽論說至名意根者述曰八十五卷有四緣廣分別義正與此同如大論第五顯揚十八云此心心所等無間乃至決定生阿羅漢後心即非此緣以不生故率爾心後定意識生又五十二說又此六識等名意根等皆諸識相望為緣何故今時別識不為緣也論言總意別亦不相違述曰彼論言總遍於六識意乃別說六識自類各各相望亦不違理即總意言若諸識生意取決定識不取一切今總言故諸識生等如攝論第一云一法未達未遍知意論故自類依深契教理述曰第三結正故知八識自類為依深契教理並無違故自下第三生下總結論傍論已了應辨正論述曰因此識依遂廣分別名傍論也諸識所依總說頌曰五四六有二七八一俱依及開導因緣一一皆增二問如上說依遂有三種此頌中言依彼轉者約何依說論此能變識至但顯前二述曰除無間緣此汎說故問何故唯說彼初二依論為顯此識依緣同故述曰此有二解一云但總聚言不須分別種子不離識自體故亦名為緣即是正義二云以二所依即所緣故即是第七緣種等義不爾因緣依此便非有無間滅依此理定無第七不緣自前念故論又前二依有勝用故述曰俱依相近種子親生又並俱時故論合說非無間緣異時遠故即是不緣種子等義論或開導依易了知故述曰以開導依易故不說唯言此依第八本識餘二隱密所以說之上來第二解所依訖次第三門當解所緣於中有二初結前問後以發論端第二依頌隨別解釋論如是已說至所緣云何述曰即初文也論謂即緣彼述曰下文有三初解頌中緣彼之言次顯因果識所緣相三釋妨難初中有二初舉頌答後更別解此舉頌答自下釋頌論彼謂即前此所依識述曰自下別釋於中復二初總解後別諍此即初也所依之彼彼初能變所緣之彼彼此第七所依之識意顯所依即是所緣更非異彼何以知者論聖說此識緣藏識故述曰大論顯揚對法等諸論皆同此說故知此識緣自所依此即通解此下敘諍諍有四說初難陀等義論有義此意至及相應法述曰此顯不緣相分色等及彼種子以於三界中一類緣故不緣彼境若緣彼境者即我所執有時無故若緣彼種者無能緣用非殊勝法不可計我故又應我所有時斷故唯緣識體及彼心所以何為證論論說末那至恒相應故述曰由此緣識體為我心所為所由心是主故執為我由所助伴故為我所何等論說有我我所瑜伽六十三有心地決擇對法第二顯揚第一等皆爾論謂緣彼體至我及我所述曰以理屬教令義明了即一念心有二行解若緣我時即帶我所行相轉故問若緣體為我心所為所何故論言但緣彼識不言緣所為答此問論然諸心所至無違教失述曰謂諸心所不離識故說識之時亦已說所如唯識言無違教失論言有我所故知緣心所若緣本識之境境不定故不可緣彼立此義也論有義彼說至緣觸等故述曰火辨等解此第二意心所心王各各有體我我所執行相不同若緣王為我心所為所論應別說說既不別故述妄情何謂妄情為解此疑曾無處言緣觸等故觸等即是遍行五法前說與彼第八俱者論不言緣今為七境設屬我所深是妄情以理驗教甚相乖角若爾以何為我所境論應言此意至不違聖說述曰許緣彼識見及相分相不離見教有成文執我我所論有明證故知我境以能變之功但屬識之見分我所有屬他之用但屬識境即現色蘊非彼種子心所既別有體論復不說別緣故知識之見相如次執為我及我所相見二分俱一識為體故不違聖說所以者何有我所故明緣彼境不離識故明不緣所但言緣第八識故不違教論有義此說至非識蘊故述曰此安惠說非次前師所以者何論言緣彼阿賴耶識即識蘊攝許緣彼境者即通色蘊然此色蘊非識蘊攝如何言緣識而亦得攝色色若是識蘊緣識之言許緣色色既非識蘊緣識之言不攝色論應同五識亦緣外故述曰五識緣五塵五識言緣外末那緣五塵亦應緣外境如何可言緣內起我若緣內色名緣內者五亦應然等流境故論應如意識緣共境故述曰意識緣五塵與五同故名緣共境第七緣五塵亦應如意名緣共境論應生無色者不執我所故述曰下緣有色蘊緣之起我所若生無色時應無有我所論厭色生彼不變色故述曰若言彼有色謂定所生難云聖者有此色聖者有我所凡夫不變色應無有我所又若變為色者生彼有我所不變為色者生彼無我所又極厭色生彼不變色故故知無色界定無有我所既爾緣何說起我所論應說此意至我及我所述曰此但緣彼現行藏識及種藏識如次執為我及所故論以種即是至不違聖教述曰種子是彼現識功能非實有物體是假有論言緣識正當二種種子現行皆名識故於諸論中不簡現行及種子故故得緣種即緣識故不緣餘法不違聖教名我所故明緣彼種言緣識故不緣餘法問彼何故計種無別物若計別體即五蘊種子是五蘊攝第七亦緣五蘊為所故不可簡別緣此種子非彼種故說種為假前第二卷已述此義但本識上有彼能生五蘊功能名種識故故無有失問何故大論五十二攝論第二皆言種別有物此簡遍計所執彼無體故非有為故對彼言有非如五蘊現行是實有物故不相違問前三師曰何故五十一顯揚第十七等皆云唯有我見不言有所彼文略故非實無所論有義前說至非識蘊故述曰護法菩薩總非前說皆不應理非前三師若緣種者第七末那既緣識蘊色等種子非識蘊故若彼救言識蘊攝者難云能生色蘊種是種非色攝能生識蘊種是種非識收若言識體能生故生識之種非色蘊色蘊不能生生色之種是識蘊難云識種非餘蘊望識可因緣色種非色蘊望色非因緣因緣之種可生識非因之種不生色論論說種子是實有故述曰即違彼宗難云說種是實有言種便成假言識是實有是識便非實識既不然故種非假論假應如無非因緣故述曰又種是假望現行法應無因緣非實有故如無法等此等以教附理非前第三師無教難自下獨理責合前三師論又此識俱至有我我所述曰此薩婆多經部大乘三解此名如第六疏任運一類無始相似非分別起恒相續生明無間斷寧容別執有我我所若不相續有間斷時如第六識可許起別執此既恒生一類而細寧別起執八十八云依分別我見有二十句不依俱生若別起我所見即別緣諸蘊為我所如第一師緣心所第二緣相分第三緣種子皆有過失論無一心中至俱轉義故述曰且於世事無一念心中有斷常二境起二別執俱轉義故前後可然此即舉事如斷常者二境非一心中起彼二別執如何我我所二境或五蘊多境而起二別執非執可然佛真俗智一用義分彼非是執不堅著故執則不然堅著境故名為執故故無此事人法二執非別所緣行相不返故得俱有若復有說前起我後起所者論亦不應說至一味轉故述曰非前麁後細非前勝後劣非前親後疎等故言一味執用相似故此緣何法論應知此意至似常一故述曰下申正義但緣見分非餘相分種子心所所以者何唯識見分無始時來麁細一類似常似一不斷故似常簡彼境界彼色等法皆間斷故種子亦然或被損伏或時永斷故由此亦遮計餘識為我似一故簡心所心所多法故何故不緣餘分夫言我者有作用相見分受境作用相顯似於我故不緣餘分自證等用細難知故問何故不俱緣一受等為我亦常一故為答此問論恒與諸法為所依故述曰夫言我者是自在義萬物主義與一切法而為所依心所不然不計為我故唯心王是所依故此第七識恒執為內我非色等故不執為外我若唯緣識即唯起我無有我所聖教說有我所此何相違論此唯執彼至說我所言述曰乘語勢故論說我所言非實離我別起我所執由前理故須文便故言穩易故此是語勢又有義解論或此執彼至義說二言述曰執彼第八是我之我前我五蘊假者第六所緣後我第七所計或前我前念後我後念二但第七所計或即一念計此即是此唯第七所計或前是體後我是用於一我見之上亦義說之為我及所二言實但一我見論若作是說至有我見故述曰此順理教所以者何多處唯言有我見不言有所故何謂多處五十一云由此末那我見慢等恒共相應揚十七初云由此意根恒與我見我慢等相應彼卷復云如前所說意根恒與四惑俱謂薩迦耶見我慢我愛無明相應薩迦耶言雖攝我所然不別說故以為證前三師即以此為證亦攝我所故若我見言即不攝所十九顯揚云我見我慢相應亦無我所故論我我所執不俱起故述曰行相及境二俱別故不可並生無此事故善心等可然彼非執亦不可例人法二執境是一故或境是多行相是一亦可得之今二行相及二境界不可得也於四解中第四為上論未轉依位至佛影像故述曰自下第二正解因果識所緣相未起對治斷其我執名未轉依唯緣藏識即除四人此應分別初地已去既轉依已入無漏心亦緣真如及餘一切法二乘無學等唯緣異熟識佛地經說證得十種平等性故彼論第五乃有三說此第三評家義十種平等者一諸相增上喜愛二一切領受緣起三遠離異相非相四弘濟大慈五無待大悲六隨諸有情所樂示現七一切有情敬受所說八世間寂靜皆同一味九世間諸法苦樂一味十修殖無量功德究竟廣如彼說知諸有情勝解等亦如彼解即知十地有情勝解意樂差別能現受用身之影像既許通緣一切法者何故此言緣彼第八論此中且說至遍不遍故述曰今此論說未轉依時非入十地等所以者何無漏名悟有漏是迷無漏是通有漏名局道理應爾無漏無我有漏有我無我境遍有我不遍故也論如何此識緣自所依述曰自下第三釋外妨難問前言緣彼彼即所依如何此識緣自所依論如有後識至此亦何咎述曰如第六識緣前等無間緣意既是所依亦是所緣大小二乘既共許此第七緣第八亦即依之有何過也此中亦如第六緣第七隱故局故此中不說即是第三解所緣訖自下第四合解自性行相二法前論頌中第一行頌第四句云思量為性相第四第五門今牒之云論頌言思量至自性行相述曰此中雙顯體性行相自證見分二法體也所以者何論意以思量至為行相故述曰第七末那以思量為自性故對法第二攝論第一六十三皆云思量是意即自證分前第八識了別是行相今既言意故意即是第七行相即是見分體性難知以行相顯其實思量但是行相其體即是識蘊攝故論由斯兼釋至名末那故述曰通名心識非此相關由此性相二義兼解所立名意所由能審思量各自所取名末那故論未轉依位至無我相故述曰初地已前二乘有學等恒審思我相即有漏末那初轉依位亦審思量無我相故亦名末那此解疑難恐疑無漏七不名末那故六十三問如世尊言出世末那云何建立答有二義一名不必如義彼無漏第七不名末那名是假故二能審思量無我相故亦名末那顯通無漏即知此名非唯有漏即是第四體第五行相門次下第五段合解第六第七二門此總問言此幾所俱後總答言且與四種故合為文論此意相應有幾心所述曰此即初問論且與四種煩惱常俱述曰下答之中文分為二初解因相應後辨果相應辨因相應中分三一解染俱二釋餘俱三解受俱就釋染俱中復分為二初釋頌文後辨廢立釋頌文中又分為三初解總句四煩惱常俱次顯別句烈四煩惱後解煩惱字總舉頌中第五句答論此中俱言顯相應義述曰釋頌俱言顯非餘義論謂從無始至煩惱相應述曰顯與四種相應位次行相所由相應五義如第八識處即第三卷說此初五字且解俱字及因解四非一法故煩惱後解論其四者何述曰下烈別名釋次二句問起烈名論謂我癡我見至是名四種述曰舉頌第六第七句答於中有二初列頌名後依列別釋此以無明為本因先有故先說無明後三果故後說餘三諸論先陳其果後說其因以尤重故論我癡者至故名我見述曰釋二種名如論可解其無明相瑜伽第十及緣起經對法第一第四顯揚第一等解并諸無明相攝不共無明等如下證中說論我慢者至故名我愛述曰釋此二名亦如後卷踞者倚恃傲者傲憚其我愛如第十瑜伽對法第一第六顯揚第一等說我慢我見並如大論五十五五十八等說論并表慢愛至無相應義述曰自下第三解并等字前頌中云并我慢我愛今解彼并字謂頌并字表慢愛二法與見俱起愛與慢俱起今此通言云表慢愛有見慢俱意遮薩婆多等無相應義彼不許相應各自力起大乘相應如下當解論此四常起至恒成雜染述曰自下却解煩惱之名因先列名及出體已方釋煩惱此文勢也今解煩字擾者亂濁者渾此四常起擾濁內心非如所餘六識中惑擾濁他人等故體是不善今內緣故令外六轉識恒成雜染雜染之言通三性有漏論有情由此至故名煩惱述曰有情由此四煩惱故恒執我等生死淪廻此中淪字謂淪沒也廻者轉也如車輪廻無有休息淪沒生死不能出離得聖道等此解煩惱字故名煩惱惱亂行者煩藉身心故論彼有十種此何唯四述曰自下第二廢立門也於中有二初廢立根本自類後自釋妨根本煩惱有十此中何故唯有四耶論有我見故至有二惠故述曰說無餘見其文可解行相別故論如何此識要有我見述曰此外人問於五見中何不起餘見要起我見也論二取邪見至修所斷故述曰此中三見俱分別起唯見所斷瑜伽五十八對法等皆作是說此俱煩惱唯是俱生修道所斷故不相應何以知者如下引文金剛喻定方能斷故對法第四云任運起者修道斷故論我所邊見至要有我見述曰我所及邊見依我見後生此識相應不依彼起任運緣內相續而生不假他後起故不起我所及邊見也其我所見何見所攝此非我見我見局故薩迦耶見攝以名通故若爾何故不與我所邊見二種互相續生以恒內執無有間斷不容餘見互相續起故論說言恒內執我又前二見通緣內外此唯恒內執有我故要有我見而餘四見非此相應何故不起疑等論由見審決至煩惱唯四述曰此中身見能審決故疑行猶豫故不相應對法等云疑都無所有以此愛見順著我故無憎背瞋故此俱唯四行相不同故要唯四也無明等中迷事理者唯是迷理相應不共分別者如下說四種愛以為集諦此何愛攝七慢等分別如別章抄論見慢愛三如何俱起述曰自下第二釋自妨難外小乘等諸異計問見與二法如何俱起以此各許自力生故論行相無違俱起何失述曰此論主答以行相同對法第六五十八等許相應故論瑜伽論說至寧不相違述曰外人復曰五十五說貪令心下慢令心舉寧云行相互不相違論分別俱生至義無乖返述曰此論主答一分別俱生二種別故謂五十五說分別五十八說俱生分別者唯見斷又未必唯見斷即修道中強分別生不相續者亦是類故分別起故煩惱增猛貪下慢舉故二相違俱生起者微細相續故得相應二外境內境二義別故若緣外境多分見斷亦通修斷貪染生愛心必下之此通見修若於彼慢即不卑下故設卑慢亦不許與貪相應故若緣內身為境以自愛故心不卑下緣之起慢以自高故得二相應五十五約外五十八等約內三所陵所恃二境別故謂若陵彼起慢之時必不起愛故二相違若自恃起愛心必高舉或陵他故故得相應並通見修斷四由麁細二行相殊麁猛利者說不相應二麁行相相違返故若細者可相應此二行相不相違故通見修斷有四義別五更加之或隨轉理門說不相應真實理門說相應故彼此二文不相違返或復多分說不相應據實說之亦得相應然凡簡略先在遍行煩惱便言先問根本根本既訖更問所餘自下第二段第七餘所相應門於中有二初問後答論此意心所唯有四耶述曰此即外人乘前起問所以者何此意因中恒時染污欲明惑本先明前四遍行五數諸識定有別境等法或隨有無故在後門論不爾及餘觸等俱故述曰答中有二初舉頌答後廣分別此即初也不爾故三字釋者加也非唯有四故言不爾頌有餘字遂有諍生下有二解餘字即為二文一謂四惑之餘即次第一解是二謂觸等之餘即下四師解是論有義此意至定相應故述曰第一師中文勢有二初釋本頌後釋無餘心所所以釋本頌中初以二義解餘後釋及字此識總與九心所俱前四及四之餘觸等五法意與遍行定相應故五十五說諸識生時與幾遍行心所俱起答五即作意等瑜伽第三云通一切性處時一切耶等故證此文言遍諸識此則一解餘字四惑之餘也次第二解論前說觸等至故置餘言述曰此第二解餘恐謂此中觸等五法亦同於前異熟識俱者亦是無覆無記性攝顯此俱五性異於彼相應五性故置餘言問若爾何故次後復說是有覆性答言餘者為異前性不知何性復言有覆分別自體為簡彼前性故置餘言問餘字既然及字何用論及是集義至恒相應故述曰及是相違義顯諸心所體各不同又及者等義舉四煩惱等餘觸等然今此師但以合集而釋及言前四煩惱後五遍行合此九法此識相應顯非唯一法與此相應故合集九法與此俱也故置及言令知有九上來第一釋本頌訖次釋無餘心所相應為欲了知更須發問論此意何故無餘心所述曰此外人問遍行許有其別境等何義故無一一應答初答別境次答善所次答隨惑後答不定論謂欲希望至故無有欲述曰欲緣從來未合事故此恒緣合境常是我故若憶過未而起希望已合即念未合即欲五十五說於所愛事有欲生故若爾諸佛應無有欲無未合事故今說非佛言未遂合非說於佛有未合事故不相違下諸心所皆准此釋又欲但觀所樂事轉所樂之事名末遂合故此無欲文與前別與第八識所簡乃同論勝解印持至故無勝解述曰勝解但能印前疑事不了事生此恒決定計我非餘非先有疑及曾未了今方印可故無勝解此約因位非佛行相五十五說於今決定勝解生故論念唯記憶至故無有念述曰念能憶昔曾所習事曾於現在習者已滅今起追憶非我已滅今生追憶境恒有故五十五說於串習事念方生故論定唯繫心至故無有定述曰定唯別作意繫心專一境由加行心趣求一境唯緣本質一法不作別緣前後念解亦非常解此識任運不深趣求專緣一法剎那別緣故無定也五十五說於所觀事其定方生任運緣者即無此定既爾如來便應無定任運緣故此難不然如來識等深取所緣非如七八任運麁淺隨業等境又佛識等因定類生設令能緣其必有定非七八識前時有定種類引生專緣一境而不定也又佛專心此散漫故論惠即我見故不別說述曰惠與我見非二並故五十五說見世俗有即惠分故餘別有性問惠緣觀察事此識言惠俱定緣觀察事此俱應有定答任運亦推度此識說惠俱深專一境有定生此俱故無定問二緣觀察事任運惠得生任運既無定應不緣觀察答定境加行必惠緣定得緣觀察有惠之境定不定故此識俱無有定雖同緣觀察而惠寬定狹故此無定論善是淨故非此識俱述曰第二簡善其善十一體非染故非與此俱此俱唯染故自下第三何故無隨惑根本前已說論隨煩惱生至無隨煩惱述曰煩惱分位前後差別建立隨惑隨惑離根本無別體故不得並生或無慚無愧不信懈怠論雖說實然是根本轉變分位如所造觸非如長等諸形色等雖說有體自不能與他根本俱隨根本後起又且如瞋輕微者名瞋餘名忿等如長等色即於彼假故忿等二十不與根本俱生此識恒與四根本俱前後無始一類分位無差別故此俱無隨惑此師意說隨惑皆離根本無體故對法云忿等皆假此識一向非隨惑俱言餘染心說俱義者約第六識及五識說非謂此識無分位別故三文別者約別義說通不善有覆心中名遍染心非但是染心彼皆能起不定四中論惡作追悔至故無惡作述曰其文可解論睡眠必依至故彼非有述曰睡眠若起必依身心沈重惛昧此是內緣外眾緣力即是病等或涼風等有時暫起如對法論第一末說即是間斷非相續義惡作雖亦然而約義別說此第七識所藉緣少一類無始簡別不假內緣而起又言內執不假外緣而起簡別外緣由此緣故無睡眠也論尋伺俱依至故非彼俱述曰尋伺二法並依外門緣外境生故此二多依身語門轉故尋則淺推伺則深度尋則麁發言伺則細發語此識唯依內門緣內我生故一類執我無淺深推度麁細發言故不與彼俱故此識俱唯有九法或此師之意其隨煩惱不遍根本特越常倫且如惛沈等五染心若無即非染心論有誠說遂言說彼六識中遍遍行說通諸識七八應無解云不然遍行遍七八諸論說七八五染遍染心何處言遍七若爾五染言遍染六識中皆有六識起根本應知五亦無汝言遍六染心遍何位地說之為遍故知後說於義為勝只如五遍染心無此不成染六染中文無五中惛沈等何妨論言五遍染七識中無即是六識中除根本餘一切染此五皆有無則不成染若互有無如下自解若作此釋前解為勝論有義彼說至顯隨煩惱述曰下第二師重釋餘字初總解後別諍此即總釋頌中餘字義實不然何以知者頌說此五有覆攝故即知餘字不簡前性若言餘字簡前性者此言有覆明自體明自體時足簡前故何須別簡此破前師第二解也汝第一解言即四之餘謂觸等五若頌但言及觸等俱誰不知觸等是四之餘更說餘字故知但是觸等餘也若不爾者闕此意俱隨煩惱故何以知者返覆徵難理無逃處故知餘字目隨煩惱何以如此煩惱必與隨煩惱俱故此餘言定顯隨煩惱自下別諍有四師說今此第一諸師共同下有別者一一廣解第一因釋諸論相違就此解餘是觸等餘中總有四說論此中有義至染心相應述曰文意有二初汎出遍染隨後解此識俱初中有四一標宗二引證三立理四會違此即初也論如集論說至恒共相應述曰此引證也五隨遍與諸染心俱何以知者對法第六說謂惛沈掉舉乃至恒共相應是集論第三卷文論若離無堪任性等至無是處故述曰下立理也是雜集論文與此同也謂離惛沈等則不成染惛沈是無堪任等取餘四何以知者對法第一云惛沈者無堪任為性掉舉者不寂靜為性不信者不忍等為性懈怠者心不策勵為性放逸者不防有漏為性故也若離無堪任染性不成故論煩惱起時至必有彼五述曰煩惱起位心稱染污故染心位定有彼五有何所以論煩惱若起至懈怠放逸故述曰諸煩惱起必由無堪任即惛沈也囂動是掉舉餘三可知無起煩惱無無堪任性及非囂動者故問如定變化障硬澁無堪任即通三性法善中豈有惛沈性耶答由第七有故餘成無堪任如有漏善非是善中有惛沈故此五必遍一切染心不爾即非是染心故問不信懈怠惛沈可然或體實有或是假有或通諸惑一分或是愚癡分此中掉舉既是貪分如何瞋時有而言通染心此師解云論掉舉雖遍至但說貪分述曰下會違也有二段文初會掉貪分後會六十遍此等初也一切染心即瞋起時而亦定有掉舉自性而貪起位即掉舉增多順貪故而實有體故遍染心五十三說是假有者必無別體是實有者即有別體世俗有者或別有體或別無體如下自解此世俗有故是實有此中所辨實有體等或文外意諸論多約依貪上立故言貪分世俗有中剋實出體即別有也為會此文遍染心起舉如何等論如眠與悔至但說為癡分述曰其惡作者此中名悔雖遍三性心起體是實有而於癡起位相增但說此二以為癡分若眠悔無體是愚癡分即善無記心此應非有不爾愚癡應通善心有五十五云惡作睡眠是世俗有是愚癡分對法論等言遍三性故別有體不可在善無記之中即言有體染污之中即言無體而彼但言尋伺假故今例掉舉何義不同問若以此五文為正者何故瑜伽五十五說六法遍染五十八說十遍染心論雖餘處說至一切染心述曰下會六十遍諸論雖爾而彼二文俱依別義說之為遍非實遍也六依何義論謂依二十至相顯說六述曰依二十種不取別境染分為體妄念散亂不正知三是癡分故說二十二即取別境染分說此三及欲解皆彼少分故今言二十者簡欲勝解二法及不定四瑜伽此四說名隨煩惱今約二十說故簡別之隨煩惱者簡去於前根本十法彼亦名隨不說根本名為遍故解通麁細者顯此行相通麁細位簡前忿等十法彼解唯麁故無記不善者顯通二性簡無慚無愧二法彼亦通麁細解然唯不善通障定惠相麁者顯此六法障定及惠二俱相顯簡惛沈掉舉二法對法第一說惛沈障毘鉢舍那掉舉障奢摩他瑜伽等說惛沈障定掉舉障惠別障定惠非俱通障對法論中說彼行相相翻障故惛沈障惠瑜伽說彼行相相順障說惛沈障定掉舉亦爾翻此應知然無一文行相相翻相順說惛掉二法麁相通障定之與惠故以通障定惠相顯簡惛掉二然約其體細得通障今說行相相順相翻二俱麁障彼即不爾其不信懈怠放逸惡念散亂惡惠於染位中遍此三義故言遍也一解通麁細二通二性三通障定惠二十隨惑之言雖復簡他非所遍義即此六法皆能遍故名遍染心非一切染者六皆能遍十隨惑者放逸掉舉惛沈不信懈怠邪欲邪勝解邪念散亂不正知取五別境染分為隨成二十二已知說六十遍者何論依二十二至非互相違述曰解十遍文二十二者邪欲勝解明攝在中亦簡不定隨簡根本解通麁細簡忿等十二性簡別無慚無愧通後二義言遍說十非所餘法二十二等雖簡他法非所遍義故論三文亦無違理論然此意俱至并別境惠述曰下解此識俱中初顯有後辨無此顯有也此有十五前九五隨別境中惠以是見故得成十五問豈二惠得俱也論我見雖是至故開為二述曰我見即是別境所攝五十一心所中義別說為二一惠是別境通三性九地故二見唯染污通九地等故既有寬狹別說不同故開為二如不以見即惠體故別說見今亦不以惠即見故別說惠也論何緣此意無餘心所述曰下顯無也雖知更加五隨煩惱與此俱起不知何緣無餘心所論謂忿等十至故非彼俱述曰且從染答前根本中無餘六者五師皆同下不別說又上已說無有根本諸師同故此論師明五十一心所故不明邪欲及邪勝解且二十隨忿等初十皆解唯麁此識審細故無彼十論無慚無愧至非彼相應述曰彼唯不善此有覆故論散亂令心至故彼非有述曰散亂若別有體無體令心馳流外境上轉緣外方起此緣內審故無散亂此師意存別有體也下論說言若別境中定為體者是假不遍餘者說遍然今此師設別有體以緣外起或間斷故不遍一切染此識中無一恒故二內執故三一類境生故不外馳流故無散亂論不正知者至故非彼俱述曰此數設是別境惠分或是癡分多起外門身語意業緣外染污三種業生違越軌則三界皆然並越善故名違軌則彼緣外生此唯緣內故彼無也亦非是遍緣內無故且如二十二隨煩惱中忿等十四如文說無別境五法及隨惑中忘念邪欲邪勝解三何故此中不說隨三亦非遍欲也答隨中三即是別境之中三分故此不說論無餘心所義如前說述曰此例與上第一師同若遠例於上第八識同故不別說根本四惑如前共說然忘念一縱是癡分以其行相與別境中念分無別故不說有不正知設惠分亦是癡分散亂別體者與定惠行相別恐謂亦俱故今別說又以不正知行相增強既許有惠恐亦許有故為簡之忘念邪欲邪解由前理故亦非遍數別境少分故此不說論有義應說至染心相應述曰文亦有二初出遍隨後此識俱初中有四並准於前此標宗也立彼六種隨惑遍諸染心何以知者論瑜伽論說至皆相應故述曰下引證也五十五說不信等至皆相應故名有六也此師意說一切染心此之六種皆相應故不信懈怠放逸三種行相不違如前師說實遍染心忘念等三前來未解故今應釋論忘念散亂至起諸煩惱述曰下立理也忘念散亂惡惠三法若無心必不能起諸煩惱無此三故如善心等以忘念惠是癡等攝散亂別有故遍染心如何要有忘念等三論要緣曾受至諸煩惱故述曰起諸煩惱者要緣先時曾受之境諸已得者或雖未曾受是曾受之境種類發起忘念及邪簡擇故有忘念及不正知失正念故邪簡擇故起染污心如緣滅道起邪見等或聞未來有殊勝樂如天上樂等皆先聞名而起邪見及貪等故無始曾得之境界也或撥無滅諦等撥先曾受所聞之境種類名故非撥彼體親不證故但親撥無彼類名故如他界緣惑皆緣名生緣自心相故染心時定有此二問曰染心皆有惠五識應有執以有惠故答曰五識定無深推求故雖有不正知無五見中我見故無執也法我人我皆我見故又此癡分故遍染心又緣於內如何起散亂誰謂不起如何名散亂論煩惱起時至起散亂故述曰煩惱起時心必馳流於境縱蕩非如善位此何為也皆由於境起散亂故方流蕩也諸論解散亂皆言不寂不寂者流蕩之義與此理同故此三法遍諸染心無無此三而成染者何故無惛沈掉舉二法論惛沈掉舉至皆能遍起述曰下會違也釋無惛沈掉舉所以行相相違起一無一非諸染心皆能遍起掉舉外相高生惛沈內相下起若爾何故對法等說五為遍也論論說五法至通二性故述曰彼論言遍遍於四義一者通麁細簡忿等十唯麁事故二者唯違善法即明不信翻信懈怠翻精進惛沈翻輕安掉舉返捨放逸翻不放逸來即簡散亂從定數來設別有體所障之定通三性故不唯違善忘念惡惠邪欲勝解隨彼所翻理亦應然並翻別境之數來故三者純隨煩惱者簡根本惑及不定四彼亦通名隨煩惱故貪等唯違善中無貪等然非純隨故今簡也四通二性者簡無慚愧由斯四義故對法說五遍染心非但染心即皆有也何義說十論說十遍言義如前說述曰如初家說遍二義故論然此意俱至及加惛沈述曰下此識俱申正義也初顯有後辨無此相應法心所十九前九六隨如文可解并別境中念定惠三及加惛沈論此別說念准前惠釋述曰此別說念如次前師說惠所以即我見故此中忘念即念數故此不正知亦即惠故義說為二邪簡擇故名為惡惠執我故名我見或是癡分即非我見或可義別說之為二能發惡業者是第六識五識中語非約第七故此識俱有不正知如前惠說更不問之論并有定者至曾不捨故述曰何意有定專注一類所執我境不暫捨故如於志念緣曾受境此緣一物故有定也不同前師彼無念故緣新新現境故亦無定此中有之所存別故論加惛沈者至心惛沈故述曰無明重故內迷執故不外追故故有惛沈論無掉舉者此相違故述曰下顯無也此與惛沈性相違故不可雙起論無餘心所如上應知述曰無別境欲及勝解二及染污中邪欲勝解忿等前十二并不定四如前第一第二師說互有無者此略說之餘如上說應可知也論有義復說至染心相應述曰此第三師說有十遍文段准前此標宗也論瑜伽論說至三界繫故述曰下引證也五十八卷說有惛掉不信懈怠放逸五種即同初師有忘念惡惠散亂三種同第二說加欲勝解故偏簡也論若無邪欲至起諸煩惱述曰下立理也若無邪欲勝解必不起煩惱此即總言染心有也有何所以論於所受境至諸煩惱故述曰不問何世有為無為法順己者要樂合故法違己者要樂離故先或起貪後或起恚若是不愛不憎之境有處中欲即是不合不離之欲此中所攝又未有於境不樂合離起煩惱者邪見緣滅亦是離欲戒見取等即是合欲若於境界不樂合離及不印持即無煩惱無煩惱時可無邪欲及邪勝解由此二種非遍行故故染污心要定有欲於所受境要必印持印持事相無染心起不印持者既要欲樂及印持故方起貪等是故此二染心非無即證十有餘證有如前說問如疑諦理等豈有印持耶論諸疑理者至亦有勝解述曰下會違也諸疑理者此念之時於苦等事必無猶豫即一心緣事理二境於理可疑於事必印無有獨緣理不於事印故如薩婆多十遍行中勝解疑心如何俱耶即此理證彼宗說是遍行故今者大乘於事生疑此念決定除此疑事不於餘境生決印故勝解之數非遍行攝於理疑是煩惱於事中必印持謂此苦事生其印可苦理有無方生疑故故疑相應定有勝解問印是定疑不定相違得俱起見是決疑不決相返得俱生答疑時解用劣相返得俱生疑見行俱增相違不並起問事決理猶豫疑解二俱生事決不生疑所緣應不一如何得說同一所緣答據二行相增事決無疑相論其體同取理疑亦解生問若於理疑必於事印若於事疑則無所印此疑相應便無邪解邪解之法不遍染也論於所緣事至如疑人杌述曰若於事中獨生疑者此是苦事此非苦事不迷理生疑者此非煩惱如疑於杌為人非人是異熟生無記心攝非染污心若是染心必有邪欲故此心中無邪勝解勝解非是遍行法故問耽染名貪理事俱貪猶豫名疑理事俱疑答此不然疑行猛利於事名疑貪行相通境該理事問於理生猶豫事中即決定於事生猶豫理中決定耶答理是事之理疑理事必定問亦可事是理之事疑事理必定答事可現知理難曉若於理疑事必印非迷於事理可知故迷事時理不印如迷人時必迷法自有述法不迷人不可以迷人必迷法便令迷法定迷人瑜伽五十八等說疑於五事謂他世等者此約事於理疑非但迷世緣他事時亦迷彼理非不迷彼理但迷他世事若此迷時一心於現事必生印可故問欲解遍染心論文何不說論餘處不說至非麁顯故述曰餘論不說此二遍者由此二體雖遍染心若緣非愛事情則不欲此事疑於理時不印於理於此二境欲及勝解相非麁故體細是有相非顯著不說者約麁顯論體實是有顯此二時即無欲解不說為遍此據有體所以言遍論餘互有無義如前說述曰五中無餘忘念等三如說六之家會其五也說六之中無沈掉二如說五家會六說也餘互有無故如前說論此意心所至准前理釋述曰下解識俱初顯有也有二十四謂前九法十隨煩惱加別境五准前理釋五十三心所各各別說故攝惠等論無餘心所如上應知述曰下辨無也說此相應無善十一不定中四根本六惑忿等諸隨如上准說論有義前說皆未盡理述曰護法菩薩為第四說於中有三初總非次申理後總結此初也論且疑他世至欲勝解相述曰下申理申理中有二初顯遍隨後此識俱初中有二初破前後顯遍此破前說且難第三十遍家云汝言於理生疑必帶事印如五十八等說疑由五相謂於他世作用因果諸諦寶中心懷猶豫即於事生疑亦是煩惱汝何故言於事疑非煩惱既於事疑是疑惑者如何有欲勝解二數若謂彼言於他世疑必於現在而生印可未來世中而生希望為無或有故於現在為罪為福有差別故於疑他世中亦迷彼理非不迷理而唯迷事故於現印亦有勝解者難言疑未來為無此應有我見我見是推求疑推求時無我見印持是決定疑時無勝解又於他世等疑一心有勝解疑杌為人時此心應有解若爾許者應是遍行若此疑心相違故無者彼疑理心如何得有亦相違故其尋伺相違貪瞋相返等皆應難之二云然於去來若事若理生猶豫者心不緣現在但緣去來於何生印於釋種涅槃中生猶豫者有何印相故知欲解不遍染心此亦去來理事雙疑前解但緣事疑以疑理所引亦見道斷不可難言緣事起故非見道斷行相迷理緣事故如見取等此行相深不同疑杌彼行相淺非是煩惱此破第三師十遍義若爾何故說十俱耶如初師解論煩惱起位至無堪任性述曰次破第二六遍師義起煩惱時若無惛沈此染污心應不定有無堪任性若有堪任便是善性非染心攝名堪任故如善心性染心若有無堪任性異於善者有惛沈故對法等云惛沈性者無堪任性又云離無堪任染性不成是故惛沈定遍染起故起掉時既是染心惛沈定有論掉舉若無至非染污位述曰又染心位掉舉若無應無囂動囂動者擾惱義囂謂諠囂舉也動謂摻動掉也染心既是囂動明知定有掉舉若無囂動便非染心無囂動故如善無記心故此掉舉必遍染心便如善等非染污言或通難前無惛沈因即二法中各有兩難一無勘任無囂動二非染污位然此與惛沈二麁行相不可並增若一麁時其一行細體皆具有此難第二師唯六無沈掉論若染心中至煩惱現前述曰次難初師唯許五俱若染心中無散亂者應非流蕩如善心等既有流蕩由散亂故此有三體一別境定數染者名散亂違善定故如薩婆多比諸法師皆作此說今無此文二無別體性非彼定數此復二說一是愚癡分無明為體二云貪瞋癡分對法等同五十五云忘念散亂惡惠是癡分等故遍染心生三別有體性第六卷說故念定二法別境為體故亦無別體或是癡分若無失念不正知者如何能起煩惱現前必失正念及不正知此是非故而起煩惱由有失念不正知二法非彼染心是正念等故汝所言無此二染心應是善性自無記心許無此二故如加行善等此破初師無此三故論故染污心至不正知述曰下顯遍隨染心定有八隨惑俱加第一師三加第二師二彼無惛掉故除第三師二論忘念不正知至由前說故述曰為簡別境亦是遍染故言忘念等忘念不正知若即別境念惠為性不遍染心論又言遍者依無明分說所以者何破第二師以彼唯執是彼數故非諸染心皆緣曾受破彼念數且如邪見撥無滅諦此豈曾受彼若言是先聞名故方撥無者豈撥名耶今邪見撥體體未曾受故非諸染心皆有簡擇簡前師說有不正知是惠分故此二若以無明為體可遍染心其五遍中亦可約此別境為體者以不遍故不說有之六中但約無明為體遍故說也問曰此中所說何假何實如後自解問如起邪惠簡擇法時亦有愚癡即便有二不正知耶餘忘念等為問亦爾答曰不然說有惠分時不說無明分無惠分時說有無明分有不正知時亦說有無明義別說故餘數亦爾或總於惠無明立一不正知不正知是假不可言有二如放逸等依四法立不約貪等別說二相應故論然此意俱至并別境惠述曰下顯識俱有十八法謂前九法及八隨惑以別境惠即我見故如初師釋忘念等法非別境為性故不取別境數論無餘心所至不違教理述曰無別境四及善十一根本六種忿等十二并不定四邪欲解二及論三文不同所以如前諸師綺互而說依此褒貶雖無論文定許八遍今以諸論上下雜有致此推究第三總結作如是說不違教理論此染污意何受相應述曰解此因位心所俱中文別有三上第一解染俱第二顯餘俱此下第三解五受俱頌中以同初能變故所以不說今說有異是故說之於中有二初問後答此初問也此下諸說非必別師頗設異計後申正義論有義此俱至生喜愛故述曰我既欣行故唯喜俱論有義不然至違聖言故述曰應許喜受通於三界九地繫故此破前師以此識受一類而轉故此應通違聖言故者違瑜伽第十二說初定出憂第二定出苦第三定出喜第四定出樂於無相中出捨根乃至廣說若許喜樂通在有頂應許憂苦通三界有論應說此意至善業果故述曰許此意與四受相應唯除苦根唯五識故餘文可解此師意說第七所緣阿賴耶識是引業果隨在彼善惡地此第七識即與彼地能引果業之增上受類相應緣彼業果為境界故又地所有增上之受此地之業隨是何受緣彼地業果故見隨彼增上與彼受俱欲界雖有捨受之果此識應與捨受相應而業劣故此不說俱如苦樂受唯在五識非引業俱故今不說初二定樂怡悅五根義別說故亦不說之准可知也論有義彼說至不相應故述曰第三師言第二師說亦不應理此無始來一由任運故恒二由一類故無變故唯捨受非是捨受可名變異有易脫故瑜伽六十三證俱生捨受第八識俱非可起餘憂喜等受亦證此義然樂憂等皆思惟引發此識任運如何不起捨論又此末那至唯有捨受述曰謂此本頌說此末那與第八識義有異者皆別說之此若與彼四受相應頌應別說如依緣等既本頌中略不別說此與受俱故知同彼唯有捨受問異熟一切種等既有不同何故此識而不別說答彼是第八自相別義此中亦解識之自性又言染污顯即異彼故不別說觸等五同何故今說何不須說多少異故謂加愛等恒轉如流何故不說此三位捨即顯非恒如流轉故又如樞要解又此若與四受相應則金剛心非頓斷過由前位中少分斷故問若爾如欲界中不伏之修惑與此何別答彼前前地已永離故此合於後方永離故論未轉依位至平等轉故述曰自下第二顯因果位相應多少若在因位同前諸師所說多少此第七識已轉依位與二十一心所俱生如第八識已轉依位說亦如彼唯捨受俱任運而轉曾不易脫不分別生六識可然雖初地以去有行不行成佛已去無不行時據此義故亦名無動搖故唯捨受又復此智多起平等平等即大悲等佛位多勝功德相應在第四禪故唯捨受又設下地有平等智不變異故如在因位唯捨受俱若在十地隨第六識所引何地乃至有頂皆有此智依彼地心法空智引入滅定時彼地有故不可定說下地第七為有頂依雖通諸地皆唯捨受此義應思不可以因數難彼心所法未必皆似故恒於所緣平等轉故唯捨受俱諸善心所法爾作用有二十一心所俱起次下第六依其本頌以釋性俱論末那心所何性所攝述曰此為問起此識及心所何性所攝下答有二初依頌答因位後總解果位論有覆無記所攝非餘述曰此舉頌答論此意相應至故名無記述曰今以相應顯心是染性非染故初釋有覆名如第八識中解梵云昵佛栗多此云有覆言隱沒者不善言故餘文可知論如上二界至亦無記攝述曰上界定力惑成有覆問上界煩惱由定力故可名有覆此識何為名為無記此識相應四煩惱等雖無定力以所依識行微細故任運轉故不障善故遍三性故亦無記攝非如見道欲界一切分別生惑及修道麁能發惡行者皆是不善此微細言攝論二本皆第一說此中兩解一云前問及頌答總問答心及心所法今此解中以心性非染舉相應染以顯心體以心體細顯此俱惑是有覆性俱染障聖唯惑覆心名為有覆心不自覆但依相應亦障聖道故名有覆二云或由解中唯解心所准前問顯皆唯問答心所不問未那以俱染法說為不共無明等故恐是不善故唯問心所以顯心王亦有覆攝論若已轉依唯是善性述曰上依本頌解因有覆今顯果位唯是善性以順理故以寂靜故次第七段第九繫界別門於中有二初辨染次明淨染中有二初問次答論末那心所何地繫那述曰此為問已論隨彼所生彼地所繫述曰答中有二此舉頌答後釋頌答此初也論謂生欲界至應知亦然述曰下釋頌答中有二初且總解後別顯之此初也乃至有頂九地皆然即彼地繫若第八識生彼欲界乃至有頂現染末那相應心所即欲界繫餘地亦爾與六十三等同然顯揚十九約界為論無地分別何以爾者論任運恒緣至非他地故述曰此識恒執自地藏識為內我故我見唯緣自地而起不見世間俱生別緣他地法為我等故對法第六他界緣云不見世間緣他地法計為我故我見隨境自地所繫他地諸法非我境故此依俱生別緣我見行相說由此故知第七不緣本識種子種子許通他地法故亦不緣色等色等亦通故第八異熟心通緣自他地不作自他解第七作我解故不緣他地若爾命終心緣何以為我緣未來生即是緣自地所生處故此別緣我故唯自地若總緣我許之緣他如下自解即是正義第七唯緣第八識家此上文總已下別解論若起彼地至名彼所繫述曰若起彼地藏識現行除於種子乃生彼地為簡種子故論說言異熟藏識因中染污第七末那緣彼執我繫屬第八名彼所繫八非能繫七非所繫相從名繫不可難以相應所緣二縛名繫相從相屬是此繫義第八是所屬第七為能屬即是以彼所緣為所屬第七屬彼也如王為所屬臣等為能屬隨王繫國論或為彼地至名彼所繫述曰此第二解此識俱惑隨生處是何地即此地攝此第七意為自俱時四惑所繫名彼所繫識是所繫煩惱能繫也何名所生為第八識所生之地煩惱繫縛名彼所繫又解此文三釋一云謂生欲界乃至應知亦爾以來此中意說若生欲界之現行末那其相應心所隨彼心王即欲界繫繫是屬義如臣屬王任運恒緣乃至名彼所繫以來此中意說以能緣心屬彼所緣之地所繫相從名繫如牛屬捨任運恒緣至非他地故以來釋能緣心屬所緣義下方正解先顯所由後解屬故或為彼地乃至名彼所繫以來此中意說心王屬彼隨第八識所生之地煩惱所繫以王屬臣屬相應縛雖有此義前解為勝論若已轉依即非所繫述曰此在因中初地已去已轉依位有非所繫是無漏故前所繫言亦通法執是彼類故自下第八段依第十門起滅分位論此染污意至或暫斷耶述曰於中初問後答因欲舉頌故先徵起論阿羅漢滅定出世道無有述曰此下隨答文中有二一正解本文伏斷分位二傍乘義解行相分位初中有二初舉頌答後廣諍答初中有二初舉頌後別釋此即初也即與對法第二等同六十三中唯有二位一無學二有學無滅定者非是相違彼說滅定二位中起故亦攝盡又彼說世道伏與不伏因言出世道故不舉滅定滅定非道故亦非有學非無學故又彼唯依人故說二位此依人及法故說有三位言無有者有永暫義如下自解論阿羅漢者至故說無有述曰別釋之中復分為二初總解後別釋此等即初總攝三乘無學果位如第八識斷捨之中引對法等文然第八識唯從煩惱以立藏名今名染污亦通法執約自體說此中不退菩薩即是出世道所攝故法執在故能染菩薩暫捨門攝非永捨攝在無學捨隨其所應有二種染一染三乘即謂人執在無學俱不行二謂法執不染二乘但染菩薩唯如來捨此中通說故言染意現種永滅非唯人執問人執染二乘所執藏識二乘可名捨法執染菩薩所執藏名菩薩應不捨答煩惱障麁藏名從立法執既細菩薩不從得名又煩惱染三乘所執藏名捨法執染菩薩不從立藏名設有能執不名藏識問通染三乘所執可共名藏但染菩薩所執獨名為藏應設劬勞答藏名據縛唯在煩惱染體據障亦通法執論學位滅定至故說無有述曰隨其所應三乘學位滅定出世道中暫伏滅者即隨何乘所障便伏二乘初果已去大乘初地頓悟二乘及菩薩人空唯伏人染頓漸二悟菩薩法空亦伏法染論謂染污意至違我執故述曰上總解頌阿羅漢聖道滅定三位不行下別解三於中有二初解滅定聖道不行後解無學初中有三先解聖道不行之位此意有漏道不能伏六十三說同彼論云何以故已離欲猶行故又解世道唯是事觀此迷理故世道不伏此諸煩惱皆是本識種子所引於一切時微細一類任運而生非所對治及能對治境界緣力差別轉故八十八云俱生薩迦耶見世道不伏彼約六識中語彼緣三界法為我所故然不言金剛心方斷此不同彼斷然不伏相似隨其所應三乘無漏心起方伏無分別智真無我解違我執故隨人法觀並自違故論後得無漏至亦違此意述曰無漏後得智隨人法觀無分別智等流引生一分或全亦不現行若二乘菩薩等入有漏後得智即不然非彼等流故以有漏法不能善達無我理故六十三同論真無我解至名出世道述曰顯出世道亦攝後得以無漏故如無分別論滅定既是至此亦非有述曰次解滅盡定滅盡定中何故不起聖道後得無漏觀之等流是彼果故猶如涅槃極寂靜故與彼相違故亦非有論由未永斷至乃至未滅述曰後顯前二滅已後生小乘人空菩薩法觀引者生及法執隨其所應亦不現行出觀後行未永斷故對法第二大論六十三顯揚十九十七等同論然此染意至非非所斷述曰解阿羅漢無所由義非見道斷任運生故非分別故然此染故非是不斷不斷之法並無漏故明是修斷於何時斷論極微細故至永不復起述曰此識染法三界相望雖有九品於其地地最下品故第九品攝一切地者與有頂地第九下下品俱時頓斷以各自地極微細故同障無學一時頓斷名勢力等欲界所繫與彼相似不能發業潤生等故與彼惑同金剛喻定現在前時斷成無學若有難言既有九品應隨彼地九品道斷許此我見有九品故即在一界中麁細非一類此識既行常一類故故與下下同時頓斷即是一品無九品義答此不然若以同時斷便言品力齊如超二果人亦以欲第九與非想第九煩惱同斷力品豈齊今解如彼實有九品彼由加行合為九品此障無學故一時斷但由此一類勝道方能斷彼多品之惑然此第七自地無九品與自地六識中第九品我見相似於金剛心時與非想第九品一時頓斷若許麁細三界相似便無增減無性有情此第七識應非能重𨷂第三義故由此應知實有九品知斷善邪見唯第九品仍作九品能斷善根此亦應爾一品之中分九品故又解此言勢力等者品數同故與有頂地下下品惑麁細同之故一時頓斷若爾無性有情第七應非能熏𨷂增減故此亦不然如前第二能熏中解無相違失此二說中前解為勝若二乘人斷此染者斷縛彼故若菩薩斷無染亦除問見道除惡趣惡趣之果第八亦言除所緣第八既言無能緣此識亦應斷若以不行名為斷此識可除若以斷體於彼不可爾實理解者彼趣果無謂彼不善業所招者無非彼身中一切修惑皆無不可以此例彼如下斷障及別抄說論二乘無學至不別說之述曰若斷種子畢竟斷者即迂會無學名不退菩薩何故不說同第八識初師捨義為問然上所明因位之中二乘有學頓悟菩薩廻心有學菩薩同類故不別簡定性之中三乘無學並已明訖唯有廻心無學與菩薩不同應次別說為同何例此一切時與彼未廻心者等故此雖是菩薩仍名阿羅漢以應義等即攝彼在畢竟斷位阿羅漢中故不別說如前第八識中第一師解以上文義諸家共同更無異說文勢總故下明三位無義為體為義餘如樞要論此中有義至三位無故述曰下更諍也安惠等云三位體無此識俱時唯有人執無有法執對法等說三位無故若此俱有法執應言三位有准此師計即成佛時無第七識餘七識成佛論又說四惑恒相應故述曰顯揚第一說四惑俱故無法執不言淨位有此識故然今此論不依佛地無性攝論為證義文本經本論不言七識有淨亦通無漏故論又說為識雜染依故述曰攝論第一論本不言為淨依故無淨第七法執第七滅定聖道無學三位無第七體也論有義彼說至經說有故述曰護法等釋三位無染義非體亦無六十三云問若彼末那於一切時思量而轉如世尊說出世末那云何建立准此大論及此處文稱經說有准下證有此識即是解脫經六十三中有二解一名假不如義即出世末那實不思量故二遠離顛倒思量能正思量故通於淨此違教次違理論無染意識至不共依故述曰彼言有學出世道現前及無學位有漏無漏第六意識皆無第七依者此等無染意定有俱生不共所依次第逆簡第八及無間緣種子等宗也是意識故如有染時意識論闕因也下六證中自具作量故此言略論論說藏識至則七俱轉述曰至下當知第五十一及解深密經當七十六論若住滅定至一識俱轉述曰此難前說滅定之中二乘無法執大乘位中無淨第七者論說恒與一識俱言既非是恒亦非是定此位無故前師說云此據多分若不爾者非定恒俱故論住聖道時至定二俱轉述曰此難聖道隨法執及淨第七無者第六意起唯一識俱如何可言二識俱轉前師若云據多時語論顯揚論說至通染不染述曰彼第一說復如何通翻彼相應平等行故煩惱相應恃舉行故然所引識起多少中有無學五識起唯六識俱非七俱難文意似為有藏識之言故不說也無學無藏識故論若由論說至便無第八述曰若由大論六十三說阿羅漢位無有意故便無第七則無學身應無第八以聖說故何愛第八而便許有憎第七而言無言無染意以俱許故論彼既不爾此云何然述曰彼第八既不唯在染位中有爾此第七識如何言然唯染位有論又諸論言至有能依故述曰莊嚴論攝論第九轉第七得平等智平等智定有所依識故有第七淨也量云平等性智定有別所依識說轉得故如餘三智第七若無即平等智亦應非有非離所依心有能依智故論不可說彼至如鏡智故述曰又彼若言經言平等智非第八俱第八俱者名鏡智故即依第六此中唯取第六識也又六識中隨依一識之能依智者不然佛地經中說此智品佛位恒行即汝共許許佛恒無轉異行如鏡智故非六識智六識智有轉異不恒故又間斷名不行此非間斷名恒行如下第十平等智處說論又無學位至如餘識性故述曰無學無此識第八應無依若許八無依違比量過汝無學位第八必有現行俱有依是識性故如餘七識彼師許第七以第八為依故論又如未證至彼依何識述曰又難如凡夫等未證人空人執恒行二乘人等未證法空法執亦應恒現前有為例均故若此識無法執恒行依於何識二乘定有故論非依第八彼無惠故述曰彼說八識皆有執故不可說執依第八識第八識俱無惠執故非八俱也論由此應信至法無我故述曰二乘聖道及滅定位法執有故此第七識恒行不絕未證法空故意顯廻心頓悟人等入初地已分證法空有此淨智論又諸論中至為第六依述曰瑜伽第五十一攝論第一證七識中以五識為同法證有第七為第六依論聖道起時至便俱有失述曰若聖道起在有學及無學無第七為六依彼二論所立之宗因應俱有過謂若總言第六意識必有俱生不共增上別依即違自宗一分宗過自計聖道及無學意無所依故若言除聖道及無學意識餘意識必有此依即有比量相違之過此一分意識無依與餘令有依者為比量故若以六識攝故為因成前總宗此因即有自不定過為如五識六識攝故意識有依為如汝聖道無學意識六識攝故意識無依若以六識攝故之因成後宗者便有自法自相相違決定相違過失謂彼一分意定無依六識攝故如汝聖道無學意識故無第七攝論大論比量宗因皆有此失善因明者應乃知之論或應五識至六亦應爾述曰義雖不然汝之五識亦應許有無依之時六識攝故如汝意識此有自宗相違過失以就他宗然成返難五識恒有依意識應亦爾結成前難論是故定有至此亦應爾述曰故無染意於上三位亦恒現前二乘三位法執無染菩薩三位或淨無漏無染心起是隨所應思之差別廻心向大其理皆然論說三位無末那者隨何乘說染污意無非無第七識體如說四位不退菩薩等無阿賴耶非無第八識體捨染名故故人執俱定有法執下自更解無漏亦有淨第七識一一皆如佛地論說及樞要說諸門分別如第十解下唯正義論此意差別略有三種述曰上來依頌第十門中已略分別伏斷位訖自下第二因乘義解分位行相於中有三初標分位行相差別之數次列其名後隨別釋此即初也論一補特伽羅至平等性智相應述曰即列名也以相應法顯識行相論初通一切至有漏心位述曰由此三種短長不同故成位別自下別釋有二初別解三位後重斷簡此是第一與人我見相應正云補特伽羅通五趣攝非唯人故如前已解即一切異生全二乘有學有漏心位起此見故除八地已去彼永不起此人我見七地已前一類菩薩有漏心位一類之言謂即簡取頓悟菩薩初地至七地漸悟菩薩二乘有學從初發心初二阿僧祇劫除二乘無學廻心菩薩者故言一類彼已永無故此菩薩及二乘有學起有漏心時者但起無漏人執必無故論彼緣阿賴耶識起補特伽羅我見述曰此識緣阿賴耶識起數取趣見也七地已前第八未捨阿賴耶名故也第七非不與法見俱法見位長人我位短又人我麁法我細故故偏說之此為初無此即捨名問能緣人我七地以前有漏心時方言有者此意是入無漏時捨如下亦然捨此相應何故第八捨阿賴耶名不言七地以前起無漏心時捨答八據永捨以性未能離他執故七據暫捨以染污體少時無故不相違也不可說彼得互捨也以二乘有學未名捨故若許暫捨二乘有學入無漏心亦應名捨染污末那違無漏故論次通一切至不現前位述曰即是第二法見相應此若初位必有此位有此位時未必有初此位長也即諸異生一切二乘不問有學無學身全一切菩薩即兼頓悟及學無學漸悟菩薩十地之中法智及果不現前位法空智者謂無分別智入法空觀時果者即是此正智果謂法空後得智及依法空後得智入滅定位無分別智所引起故名法空智果此時第七識必起平等智第六法空心細第七法執障彼法空智法空智起故平等智生等流亦爾體類同故然此中言簡取人空無分別智及人空後得智并此人空所引滅定此位之時雖滅人執法執仍在人空觀麁法執行細不障彼智唯第七人執可障彼智故入人觀位人執不行如來地時此識無漏故不說也論彼緣異熟識起法我見述曰此法執心緣異熟識起法我見法我見位既長異熟之心亦爾見相相當故說緣也非人執心不緣異熟異熟位長故不說彼非法執心不緣賴耶賴耶短故不說之也論後通一切至現在前位述曰即平等智相應心也後勝全論即一切如來全無有漏故一切菩薩見道全通頓漸悟一切菩薩必法空觀入見道故此非三心真見道義及一切菩薩修道位中法空智及果現在前位皆起平等智故人觀不然如前已說然果中有遠果有近果如何等者佛地論說後得智若是法觀等流者即是法觀若定爾者八地已去不出無漏觀彼位何時非法觀果由此應說隣近果者如佛地論說法觀後得現前若遠果者即人觀後得現前或八地以去無分別智自入人觀彼果起人觀後得智亦無妨然此中據初解隣近果說若約後義即果全論又此果有緣慮不緣慮不緣慮者即滅定緣慮者可知論彼緣無垢至起平等性智述曰此第三智緣何法境於佛地時緣無垢識等即緣無垢第八淨識一切有為及真如故言等菩薩見修道位緣異熟識及真如故問若許菩薩亦緣真如即第七識一心之中雙緣真俗有漏無漏二境界失答若在真見道及一切緣真如無分別智此第七識一向緣如不緣第八唯理觀故其相見道及修道中後得智品平等性智或唯緣第八或亦緣似真如其實唯有為通緣有漏無漏為境由第六識引生別故今此總言緣異熟等等真如等故以後得智不親緣真如不名真俗雙行至五地中方合此難合合令相應故亦無妨又解若在佛果此平等智雙緣真俗若在十地唯緣異熟未能緣如無如前失此亦不然十平等中許緣真如佛地論中第五卷說初地即得故知因中亦緣真俗前解為勝或第八未捨名得言緣賴耶性未離故故復言等即是識字及一等字通在無垢及異熟識此解難知既無能藏藏義應暫捨問二執俱起何故分位前後不同初廣前人執論補特伽羅至方謂人等故述曰自下第二重明前位文有其二唯廣初二故廣初有二初明二執寬狹後明用體同別此初也今顯初位必帶後位以初短故人我位必有法我人我必依法我起故人我是主宰作者等用故法我有自性勝用等故即法我通人我狹也如人要迷杌不知是杌等方執為人迷杌為先後方人起此中喻況理有淺深淺喻謂人是人執迷杌是法執深喻即迷杌是迷法空謂人是起人執法中據迷理人中起事執問人中亦可言迷理法中起事執答不然人狹法寬以法為本故難淺喻云若執是杌即執人可使執杌是法執既言迷杌起於人迷杌應非是法執答不然迷者不了不了杌時似於法執非謂執是實杌方為不了問若不了杌與疑何別答彼猶豫故此決定故決定迷杌遂執是人故是法執問如何二執得俱起耶論我法二見至此亦應然述曰下顯體用同別我法用別惠體是一同一種生無違於理如一眼識緣青黃兩境二行相生然今此中以兩境兩行共許識喻不共執心然今所執非是二境無一心中於二境起二行執故問若爾前言疑於理印於事豈非二行二境耶彼雖非執行相別故執則不然以推求故以堅著故境行別者亦不俱起今此不違故許俱起即是廣前初人執位此下廣前法執位中有三初總廣一切唯法執位次更重諍八地以上後解法執染不染義論二乘有學至我執已伏故述曰廣前第二法執位也此執寬故初位必有此法執故更不須釋一切異生理無疑滯具有人執定性二乘有學起聖道住滅定二位現在前時通見修道除此亦有人執頓悟菩薩除見道全此依一心真見道說一向法觀違法執故若三心觀即初念時唯人觀故於修道位生空智及此果果即人空後得智及人空所引滅定也有學漸悟菩薩一切位中生空智及二果現在前時即皆唯起此識法執以此人執障人空智故定性二乘聖道滅定頓漸菩薩生空智及果位我執已伏至金剛心方能斷故唯有法執頓漸菩薩皆除見道法空智及果者必無法執故然唯起法執中定性二乘無學及此漸悟如何論二乘無學至我執已斷故述曰明此二種人也謂此定性二乘無學全及此漸悟菩薩一切位中法空智及果不現前時若住散定心有漏無漏心皆唯起法執我執已斷故漸悟即除見道全及修道中法空智及果現在前位此位法執定不行故餘位非所除皆有法執也然此一切若是漸悟有學無學頓悟菩薩八地已去大勢相似七地已前有漏心間不同八地自下第二故重諍之論八地以去至不相違故述曰重諍八地已上三地彼位人我執皆永不行不行有二無學漸悟彼已永斷名為不行有學漸悟及頓悟菩薩此位永伏名為不行即是第八捨其名也能緣不行故此三地法空智不現前起人觀時猶起法執不相違故細執不障麁觀起故若不然者即應起法觀唯無漏相續無有漏心隔以此為證八地已去若彼許起第六意識有漏心者何故人執彼位不行人執不障有漏心故設未永斷彼人執種但是永伏故知無漏心常起人法觀此以何為證如解深密經當七十八二障三處過也論如契經說至所知障在述曰八地已上一切煩惱不復現行唯有所依所知障在此經文也論此所知障至亦應在故述曰八地已去所有法執是現行非種子此非第六識中法執現種說彼地地皆能斷故若謂彼說第七惑餘識中法執種子非有現行現行所知障此位無故者即煩惱種子亦應言在十地之中未斷第七及餘修道煩惱種故應言此位煩惱所知二障俱在何故唯言所知障在若言第六識可起現行法執故言法為依者此與何法為所依也第六非所依第七是所依又若許第六起此染心何故不起煩惱人執何法為障令不生耶不見餘時第六意識唯有法執經於一切時都無人執故然上重諍初及第二位不言平等性等位者彼易了故自下第三重解法執染不染義問何故上言二乘異生全言有也論法執俱意至不障彼智故述曰於二乘等等諸異生雖名不染於菩薩名為染障菩薩智故由此法執通二無記望二乘是無覆望菩薩亦名有覆無記不障二乘故論是異熟生攝至此名通故述曰有四無記此何無記攝是異熟生攝從異熟識性恒時生故名異熟生非是從善惡異熟業所生名異熟生異熟生無記名通故攝此論如增上緣至皆入此攝述曰三緣不攝皆此緣攝三無記不攝皆此無記攝何者非異熟生耶餘三雖亦從異熟生然有別名此不在彼別名中故是總名攝然即別名非餘三故如佛地第七及此論下二障中敘然此第二雖是總束上為三位解第十門訖自下第二大段引教及理證有此識論云何應知至有別自體述曰文中有三初問次答後釋頌下會唯立六識是也小乘執此即是六識入過去者故為此問答中有二初總以教理為量二別以教理為量論聖教正理為定量故述曰是總答也論謂薄伽梵至是三別義述曰自下別答於中有二初依顯經以教證有次依隱經以理證有初中有二初不共許經二共許經明此等經通大小有然七十六解深密經及楞伽大有文小乘謂未來名心過去是意現在是識等種種分別然無別體今顯於經言別有體上總解已論如是三義至了別轉故述曰雖通八識皆名心意識而隨勝顯第八名心為一切現行熏是集諸法種現行為依種子識為因能生一切法故是起諸法然六十三中心等具有此通別名所以稍廣第七名意恒審思量為我等故因中有漏唯緣我境無漏緣第八及真如果上許緣一切法故論言等也餘六識名識於六別境體是麁動有間斷法了別轉故易了名麁轉易名動不續名間各有此勝各別得名何以知心等是第八等耶論如入楞伽至是說名為識述曰即是彼經第九卷頌舊云本識但是心意能念境界能取諸境界故我說唯心然彼錯翻次下顯證第八是無記等謂心常無記法意二邊取相取現法是識彼是善不善意二邊者應言有我我所執頌翻錯也不計斷常故即第八是心第七是意思量性故餘六是識六是能了諸境相故論又大乘經至故此別有述曰謂入楞伽上下無量文及佛地經等亦爾說有平等智莊嚴論說轉第七識得此唯大乘所信論諸大乘經至故不重成述曰經教成佛說第七非無論解脫經中至非曾非當有述曰此大小乘通許之經非是解解脫義名解脫經然四阿含不攝零落之經諸部皆有如天請問經等並是為阿含不攝此經解脫阿含故名為解脫經若言零落經名字惡也其此頌文長行自解論彼經自釋至我慢我癡述曰釋頌初半無明為後同瑜伽等以是主故如攝論中無性第一世親亦然解云由我故起慢此二有故有愛此三皆用無明為因然今少別論對治道生至便得解脫述曰釋頌後半中初句成無學竟居解脫道中此意從彼無間道斷已解脫道中便得解脫更不為拘論爾時此意至無自性故述曰釋第四句住無學位此意相應諸煩惱等非唯現無亦無過未現在理無不俱起故種已斷故然薩婆多等計惑雖斷於過未世仍有體在去來世有故今舉共許則云非唯現無偏破彼宗故云亦無過未過未無體故頌中唯言去來無不言現在無為極成故此經大小共信十八部共許諸部解別上座部等計即染第六識惑許並生別有細心是第六意恒現行故如受生心等大眾經部等解如常施食受樂非謂一切時有名恒薩婆多等非四惑同時俱此即前後有俱常施食等今大乘云即是我第七識此中至教諸論所無論如是等教至故不繁述述曰指略說也理中有三初結前生後次依標正釋後總結論已引聖教當顯正理述曰此結前顯教生後隱教諍理取之論謂契經說至彼應非有述曰此第七識六證頌云不共六二緣意名二定別無想許有染有情我不成自下第二正辨難中有六義證此初證中文有其二初引經證後理徵釋如緣起經有四無明一現二種三相應四不相應或有為二共不共等此中難不共者謂此微細常行行相難知覆無我理蔽無漏智名覆蔽真實真實有二一無我理二無漏見義有二義一謂境義見分境故二謂義理真如即理故然不共無明大小乘經皆共依信此上經文若無此識彼應非有是論師說何名不共論謂諸異生至障聖惠眼述曰下釋有二初破小乘立有第七後釋不共之義初中有二初釋經義後正難之此除聖者聖者無漏道現行時彼不有故如下當知一切分通三性心恒起釋經恒行之字迷理不共無明迷無我理故覆真實義者能覆真如釋覆義義如前說障聖惠眼者遮無漏智釋蔽義論如伽他說至謂不共無明述曰真義之心無漏真智攝論無著本第一說此無明通三性心恒與俱起如次前說論是故契經至曾無醒覺述曰說異生類恒處長夜夜是闇故無明恒有說為長夜若生死中無無明者便中明故無明所盲者謂此不共恒現行故盲其惠眼不爾中途有無無明時即非無明盲惛昧醉亂恒自纏心曾無醒覺惛即無覺醉即無醒若中途有無無明時便有醒覺以此經證無明恒行遍三性位不爾恒行論若異生位至便違經義述曰下正申難小乘等說經言恒者謂多分說實理亦有不起時故今以違教為彼宗過論俱異生位至不應理故述曰此違比量量云汝言異生起善無記位無無明時無明應亦起異生位故如餘起時論此依六識至便無此失述曰若謂不共在六識身亦不應理所以者何應許此無明間斷從所依識故彼六識恒染從無明續故經頌俱言無明恒起其六識身許通三性若六識身有此無明此便間斷彼六識身便唯染俱許與無明恒相應故攝論無性第一卷云此於五識無容得有非不染意識中有亦非染意識中有若謂意識由彼煩惱成染等若復有說善心俱轉等若有說染意俱有別善心等料簡大精然彼不共與此下相違至彼對會許有末那便無此失上破小乘下因解不共之義論染意恒與至何名不共述曰初小乘問彼宗不共無惑相應故論有義此俱至名不共何失述曰下有三說此即初師此中無明不與根本共非不與隨共然此四惑非是根本是隨惑攝故無此失何隨惑攝耶此有二義一云非二十隨二十外攝雜事說隨有多種故即諸煩惱分位差別隨其所應根本分位二云即隨惑義說不正知為我見憍為我慢掉為我愛無明一種是根本故論有義彼說至不說此三故述曰此師有三初破前次申義後釋難此初也二十隨非名煩惱如前已說不見不正知名我不正知亦不見憍名為我憍掉名我掉又離二十外無別此三隨更別推求無此三故是為一失論此三六十煩惱攝故述曰依瑜伽等說六根本煩惱對法等論說十根本煩惱此三皆是若六若十煩惱所攝何名隨感論處處皆說至恒相應故述曰論說與四煩惱俱故不言與隨煩惱俱故對法第七說諸煩惱皆名為隨前師可爾若隨非根本此是根本亦是隨攝以隨不言是煩惱故即此三種唯說是根本純隨中無故證此三非隨惑也若爾此癡何名不共論應說四中至癡增上故述曰此申義也主是自在義為因依義與彼為依故名不共何故無明名為不共謂從無始際顯長夜常起恒內惛迷明一切時生曾不省察彰恒執我無修返時此意總顯癡主自在義論此俱見等至應名不共述曰下釋難也此外人問此俱見等非為主故應名相應若許為主彼亦應名不共以癡例餘為主應爾論如無明故許亦無失述曰餘三為主時亦得名不共亦如無明為主義故此義未詳不見諸論名不共貪故對餘癡故論多說癡理實貪等亦有不共名故然此師意非第七識中有不共貪等無明為主故今此據彼六識作論若此師意即六識中獨行貪等名不共貪通見修斷等唯此俱貪不與六識慢等俱者方名相應不為主故是主無明餘識亦有又如無明故總是難文許亦無失是答前難文又此俱見等應名相應者是破前師前師見等亦名不共今言非主應名相應總是第二說之文也若為主時應名不共者初師難文若以為主名為不共此俱見等不為主非不共者餘六識中見等為主時亦應名不共如無明故論答許亦無失又如無明以下總是答此前師難文並得合為四解論有義此癡至唯此識有故述曰下文有三一釋不共二問答辨三顯差別此初也即攝論無性其論本意亦同於此頌言俱行一切分故故此無明唯此識有餘識所無如不共法非二乘共不言自十八中唯一法不與餘法共也論若爾餘識至應名不共述曰下問答辨有四一問二答三難四通此問也前師難言餘識相應一切煩惱如見取等此識中無應名不共論依勝義立至皆名不共述曰此答也謂此無明勝遍三性位餘識無此遍三性心之無明故名為不共非在自有餘識所無名不共等論謂第七識至故名不共述曰重顯前義其文可解論既爾此俱三亦應名不共述曰此外人難此識相應三見慢愛應名不共亦非餘識有遍三性心故論無明是主獨得此名述曰此論主通無明主義如前已解此一答文也不許見等名為不共彼非主故論或許餘三至且說無明述曰此第二釋許此俱三亦名不共若爾何故唯說無明對餘識中無明惑故且說此識不共無明非此餘三不名不共謂餘部計餘識無明是不共攝不遍三性心今此勝用能遍諸心故偏對彼說餘三名不共論師理准未見正文論不共無明至此識非有述曰下顯差別有三一彰二別明識有無二引證三大小異此初也此總凡解不共無明顯此識者一恒行不共此七俱是今此所諍餘識無也其第二獨行不共則與忿等相應起故名為獨行或不與餘俱起無明獨迷諦理此識非有為成此後所說無明論故瑜伽說至名獨行無明述曰下引證有二初引教後釋別此引教五十八言無明有二等但言非貪等俱即令知與第六識俱無明非謂第七不障與忿等二十俱起故知唯在第六識也論是主獨行至不造新業述曰下釋別此第二無明中有二一主獨行迷諦理起唯分別起唯見道斷不與忿等十種相應若在欲界與後五隨無慚無愧七隨俱轉或八或十二或十如前四說諸隨煩惱遍染相應此何以知如契經說等唯是分別緣起初勝法門經第二卷說即知彼文唯據此一無明為論非謂一切論非主獨行至見所斷故述曰第二不共是見道斷亦通修道斷所以者何忿等十皆通見所斷故彼言通見明知亦修以極成故所以不說以忿等十各別頭生故與相應名非主獨行此十亦增上是主故無此十時唯無明增此隨小乘名為不共然此忿等無別有體即根本故從輕相說名不共也此雖二別仍是不遍三性心起無明所攝論恒行不共至此彼俱有述曰大小異也然第七識恒行不共餘部所無唯大乘有今以聖教逼之令信獨行不共大乘小教此彼俱有論又契經說至彼意非有述曰自下第二證六二緣經文中有二初引經證後破諸部初文可解世親攝論證六二緣與此有異謂眼等五本識二故無性及此據共許緣世親唯說不共許緣謂如眼識以本識及眼為二乃至意識應有二緣若無第七六識唯一彼文似難大乘異師有八無七然對所依以辨從二非謂二緣二緣即是根境法故故阿賴耶是不共許論謂如五識至俱有所依述曰破中有四初總破薩婆多等初句是喻下簡次第滅意反現本識因緣所依逆次第配此為宗法論意識既是至如是所依述曰此舉有法及舉因成意識者是有法因云六識中攝言在中攝不言六識攝是一識攝故喻如五識此皆舉之論此識若無彼依寧有述曰結上明非此第七識無第六依寧有論不可說色至二分別故述曰第二上座部救胸中色物為其意根非第七者不然意非色故說七心界皆是心故意識應無二分別故如五識等依色根故不言自性分別者合有二解一云五識實有自性二云三種皆無此隨彼語如瑜伽第一抄對法第二抄會及下第七方可了知論亦不可說至如芽影故述曰第三經部師救云五識無俱依前念五根生後五識意識亦爾所難同喻不成者謂不許有同時因果故此計不然以世現見極成法難彼五識與五根如芽與影必同時故影由芽發既必同時五識五根當知亦爾論又識與根至決定俱時述曰若說芽影必異時有非同喻者心心所法同緣一境應計異時心心所法同緣一境如思受等與所依心說是因果既許同時故五識根同取一境亦許同時因果義立然彼愛等心所之法雖前後起今以為宗以思等為難令同時已方為同喻例於根識不爾便有他不定過量思可解由此同時五根生識自下第四為總破前後說量云論由此理趣至隨一攝故述曰極成意識是有法言極成者簡諸部計最後身菩薩有漏不善意識及他簡自他方佛意若俱立此一切意宗便有他自所別不成過故今簡之次論復言必有不共顯自名處等無間不攝增上生所依是法不共者簡現第八識以是共依故非親生故非相近故今對五轉識生所依說故但言不共若不簡之便成有共依所立不成過又無同喻他不許五依第八故設許五喻所立不成顯自名處者此即顯是十二處中意處所攝簡上座部胸中色物以為意根彼是法處非意處故唯第六識得微細之色法處所收此理不爾應外處攝為簡外處故置顯自名處所攝意言顯是意處所攝恐無同喻但可總說顯自名處彼非所立違自宗故對上座師立已成故等無間不攝簡次第滅意等無間緣今成俱有依若不簡者便非所立立已成過過去之意一切小乘皆許有故增上者簡因緣即種子依若對餘宗便非所立若對經部便立已成若舉五識以為同喻所立不成生所依者簡第七識與八五識為依是八染淨依非親生故非相近故是五染淨依非生依攝今顯第七為六生依以近勝故又簡俱時心所亦第六識依故前無同喻過後立已成過又所依言簡餘依法彼但是依非所依故立已成過此中一一互相簡略然思可知故不可說因云極成六識隨一攝故此簡如前如極成眼等識喻此上宗中極成之言通下喻故此中問曰五根別有體意別立第七五塵體實有法亦實有耶答經云從六二緣不言有體無體故問法雖無體亦意得生為例不成者亦應從二緣生根現無體亦得成以過去意而為意故答不然根能順生同世一處有力故現無體故即不成法但為境即生心故法無時不例五此如五十二中說問難大好論又契經說至彼應非有述曰自下第三意名不成經文中有三初文可解論謂若意識至已滅非有述曰第二破薩婆多等彼小乘言思量名意過去心是今破不然識現生時意已謝滅現無思量之用過去之心如何名意論過去未來至說名為意述曰彼言去來有者不然去來理無故如薩婆多等前已破訖經部等義去來無體若過未無體如何言思量雙問二家如何思量設前有體亦已無用後無體故其用理無用體既無如何名意論若謂假說至假依何立述曰經部宗言過去無體假說用者難云汝之現在無正思量假法何立假法必有法可似故無有現在實正思量假依何立大乘前破衛世外道假依真事如此理難乖前義者不然據理而說不依於真方有似轉經部所計現在正思過去似此假名為意就彼宗難無違教失故前所說存自就他難今者癈已從他難又前約勝義難真實義中不依於真而辨假故今依世俗難世俗之中有真似故論若謂現在至寧說為意述曰彼經部救或薩婆多云彼過去意於現在時曾有思量故過去名意者難云爾時名識寧說為意了別名識現在名識汝義定然如何過去法曾思量名意設彼似現意故名意應似現了別故名識識不得名意如何似可名思量論故知別有至假立意名述曰第三總結第七末那一切時思量現在起故不似他故正名為意過去之心不問何識依此現起意假立意名其實過去亦非是意以無體故若爾彼應似現識名識如何似現意名意也意有二義一思量義二依止義第七通有二名過去但唯依止體雖現無與現依止思量之意相似故但名意不名為識論又契經說至彼應無別述曰自下第四二定無差經文亦有三其文易解初二句是經文下二句論意論謂彼二定至彼二何別述曰第二正破彼二定中俱滅六識六識滅同說無第七彼宗義故體數無別者謂二定所滅者各二十二心心所法即此能滅二十二數以為定體故無別也若小乘唯二十一善大地唯十故無染第七意於無想定中有於滅定中無彼二何別若有第七即滅定中無無想定有所滅體數多少不同無想滅一識滅定滅二識遂各有異既無第七故無別也今滅第七但滅染也攝論難云俱滅何異未辨大乘定體多少今因辨之准所滅數并第七識二定多少種上總假立一并所滅數多少別也論若謂加行至由此有故述曰而彼救言加行等別二定別者謂攝論云出離想靜住想即是此中所說加行界謂三界地謂九地依謂依身聖者異生依各別故等者二得二名內道外道五蘊四蘊果等種種別故二定別者不然彼加行差別因由此第七識方有故此第七識無者彼加行差別亦無謂第七識在凡不滅故一切聖厭無想定而不欣入在聖滅故一切聖欣由此可言加行等別若無第七無凡可厭無聖可欣故加行等無因可別論此若無者彼因亦無述曰設言但因六識無漏凡聖別者此六識無漏復如何成成凡聖者亦由第七論是故定應別有此意述曰第三總結論又契經說至彼應無染述曰自下第五說無想無漏失經亦有三文此中一期無心之義二說如後論謂彼長時至我執便無述曰下第二文於中有四一總破諸部二破一切有部三破大眾部等四破經部其文可解無六識者亦有二解一一生長時二除初後故言長時論非於餘處至同所訶厭述曰以餘具縛者為例喻量云無想有情位應起我執異生攝故如餘異生趣位又無想定都無我執心心所者應如涅槃非是聖賢之所訶厭量云無想聖人應不訶厭無我執故如涅槃等論初後有故無如是失述曰第二薩婆多等小乘救言初生之位後命終時皆有心起有我執故故無失也難云論中間長時無故有過述曰中間長時無我執故有大失也如餘具縛有情非長時無我執故除經部師餘部救言論去來有故無如是失述曰長時雖不起亦名有我執故無失也論彼非現常無故有過述曰汝去來世非現在有無為常故無故有過不成我執論所得無故能得亦無述曰小乘救言去來二世雖現在無有得現在名成我執難云所得之世既無能得之得非有能得無故不成我執次大眾部一說等四部及化地等云別有隨眠是不相應行此位成就故名成我執論不相應行前已遮故述曰上已破故此正破大眾等部及破正量部等得類即不失增長並在此中經部救言雖無彼現行此位有種子在名有我執論藏識無故熏習亦無述曰何有種子若彼救言我有色心皆得受熏彼有色根故有種子者論餘法受熏已辨非理述曰唯除藏識餘法受熏上來已辨彼非理故論故應別有至同訶厭彼述曰第三總結故有第七於彼起我執是異生故出定已後復沈生死起諸煩惱聖賢所訶若無第七不應訶彼無過失定論又契經說至彼不應有述曰自下第六我執不有失於中有三初引經云異生者不言有學等以彼無漏善心無我執故此據全分者故論謂異生類至而內恒執我述曰下第二文於中有三一顯自我執二破他宗三成已有漏初中又三一立宗二引證三釋教此即初也其文易了何以知然論由執我故至不能亡相述曰亡由無也相謂相狀雜染相狀通三性也由我執故起施等善法由有第七內執我故外行施等分別相生若有漏三性俱心無我執者如無漏心便能亡相應成無漏故攝論云謂我能行施等今有二解一云我者即是第七內緣行相非必外緣二云此我外緣行相麁猛非第七起由第七故第六起此舉由七生增明為論非實顯之彼是第六識中我執體有間斷遍三性心間雜生故此解為勝是根本故第七不緣外境生故為證此義論故瑜伽說至相縛解脫述曰瑜伽五十一顯揚十七等同云染污末那為依止等由第七故餘諸識中相縛不脫此中通言六識相縛瑜伽等說第六相縛彼據親生識語此約實由為論既爾二乘染末那滅何故五識相縛猶在答由七中法執雖非縛體執有相故是先我執所引生故令六識等相縛不脫若斷法執已相縛便脫或由因類相縛猶在不爾生空智應亦有相縛了別者心行相境相能縛心名相了別縛論言縛者至故名相縛述曰下釋教也何謂相縛謂於境相不能了知依他緣生如幻事陽焰等能緣見分諸心心所為境相分之所拘礙不得自在體便麁重無所明覺起時硬澁有分別相相分縛心名相縛也問相分為見緣縛見名相縛見分自證緣縛體名見縛縛證自證例亦應然何故不名為見縛等答以相縛見體狀易彰或所縛見有非比量或能縛相通於內外從此勝義且名相縛非見分等體非能縛自證分等說非所縛如前第二展轉相望互為能所二種縛也問有漏有相即名相縛後得有相應為相縛答此亦不然作證解故既爾自證應非見縛此亦不然體是惑故若爾善心見應非縛此有漏故煩惱增故有漏第八之所生故有漏末那之所增故後得無漏時能斷此故有麁重故不可為例即通三性皆有相縛如下第九自當解釋麁重縛體亦通有漏至後當知論依如是義至識縛終不脫述曰無性攝論彼亦言如說不知何處論文然有解云何毘達磨經五十一中有此義同文有少異以上攝論但言施等有於我執此中通論三性心有彼據勝顯說故此頌即彼文也論又善無覆至不俱起故述曰第二破他有三一破一切有等二破大眾部等三破經部重成有我執諸法成有漏皆由第七故所以者何要與自身煩惱俱者方成有漏故善心無覆既與煩惱不俱應不成有漏以彼說無第七識故若彼薩婆多等言由前及後去來煩惱發故緣故此善等成有漏者不然論去來緣縛理非有故述曰其世體無猶如兔角故縛無也論非由他或至成無漏故述曰彼若救言如無學身雖非己身現有煩惱然由現在他緣縛故成有漏者此亦不然非由他惑成已有漏若彼救言何為不得故應難云勿由他解成己無漏如何有漏由他漏成此薩婆多等死訖論又不可說至已極成故述曰第二大眾等救今破之言不相應假隨眠非實正量部等不失增長破極成故論亦不可說至可成有漏故述曰第三經部師等言如無學身諸有漏識法雖不由他惑緣及過去緣縛是煩惱引然自身中有有漏種在生此有漏法故此善等例亦然者不然論主難云彼善等種成有漏者先無因故可成有漏謂此善種能熏熏時無始已來先皆不與煩惱俱有有何所以得成有漏論非由漏種至亦成有漏故述曰彼若救言雖無先時善等之位有煩惱俱生由漏種子隨遂善等種故善等種成有漏者不然勿學無漏心亦成有漏故無漏種子俱亦有漏種逐無漏之法不成有漏有漏善等種如何成有漏我大乘宗無漏不與現行煩惱我執俱故雖有種逐無漏之法不成有漏有漏善等與此相違故成有漏汝宗如何善等成有漏問如對法云漏所縛者有漏善法漏所隨者即餘地法漏隨順者決擇分善等彼豈皆與漏俱起故名有漏耶為答此等疑論雖由煩惱至表漏俱故述曰此即牒前漏所縛云雖知如此而第六識中漏與施等不俱起故非有漏正因雖亦由之發而傍因故成有漏非是正因正因之言要俱起故即他緣縛亦傍因也由此大乘不緣他境各各別變故若緣他縛他便非各各變境即應我作他受果失此甚新義以有漏言正表此法與漏俱故論又無記業至得成有漏述曰若以漏發名為有漏如無記業如何有漏彼非煩惱引故如無漏善若言由他緣縛亦如前破論然諸有漏至方成有漏述曰第三成有漏義諸有漏法由與自身現行煩惱俱生俱滅互相增益方成有漏自身者簡他身不縛己現行簡種子唯種不縛故對法等云漏所隨謂逐他地者但言漏隨不言縛他地復不相增益故俱生俱滅簡前後發相增益者遞為緣相生義正解漏義簡無漏法論由此熏成至有漏義成述曰有漏現行起故熏成有漏種後時善等起有漏義成亦非無始無因故成有漏亦非漏種逐故成有漏論異生既然有學亦爾述曰異生三種既然有學亦爾有煩惱俱故第七未滅餘識之中必無煩惱與善俱故為會前疑論無學有漏至於理無違述曰無學有漏雖非漏俱而猶先時有漏種起故成有漏對法第三云漏種類者謂無學身諸有漏法以先有漏後名種類小乘等不然先無有漏種子故今亦非種類論由有末那至此第七識述曰第三總結若有第七恒起我執故善等法成有漏也即是攝論我執不有失望此極差論證此識有至應隨信學述曰自下第三結會今且隨攝大乘第一說有六證總結前也理第三文此說八識何故阿含經等中說有六識論然有經中至隨轉理門述曰總第三文也此有二義一隨轉理門依小根器未建立於第七八者說故論或隨所依至實有八種述曰此第二解依不共根不共境故說有六種非謂盡理而識類別實有八種大乘之中於處門中不開識者以此理通第八卷中當廣證理上來已解第二能變自下次解第三能變論如是已說至其相云何述曰於中有二初結前生後以發論端第二舉頌依問正答就此能變總有九頌以九門分別第一出能變差別第二自性第三行相第四三性第五心所相應第六三受俱起第七所依第八俱轉第九起滅唯有四頌所明可知然中間有初遍行等五頌重明前相應法體非別分別六識之門雖有九頌總束為三段一明初四門即此一頌是二心所相應及三受俱次六頌是三依止俱轉起滅後二頌是論頌曰至善不善俱非述曰今初頌中有四門義如文可知論曰至能變識相述曰於此釋中初釋六名次解性相後辨三性初中有二二句別故能變有三末那第二此居後故此即第三能變次第二能變之後也此謂解頌第一句也論此識差別總有六種述曰解第二句頌於中有三初釋六因次隨別解後顯不說此即初也六種差別至下當知何以言六更不分別為多或少論隨六根境種類異故述曰謂根與境各有六別識隨彼異故非多少亦非定別又明此識既隨根境有六數定明得名時非唯據一即於根境二處得名大論亦說隨根名識隨境名識乃至亦名青等識等何者依根名六根識論謂名眼識乃至意識述曰下隨別釋文復有二初別解後料簡此依主釋根是主故對法等說依眼緣色似色了別初句即是此識得名依所依故此各有種如瑜伽說問辨識得名實通根境何為諸論依根得名謂名眼識乃至意識論隨根立名具五義故述曰勝於境故偏從根稱何謂五義論五謂依發屬助如根述曰謂依於根根之所發屬於彼根助於彼根如於根故對法第二卷說若了別色等故名為識何故但名眼等識不名色等識耶以於眼等五種解釋非於色等此中第一依眼之識彼有二義且如眼識眼中之識故名眼識依眼處所識得有故此第七囀及由有眼識得有故此第三囀且如意識如何意中雖七無處所而意亦依彼同無色所依在無色所依中也及由有第七故得有意識非是境色得識住中不由有色識定生故且據麁相以盲冥者不能見故雖知有色識不必生第二根所發者彼云眼所發之識故名眼識由眼變異識必變異如迦末羅病損眼根故所見青色皆以為黃非壞色時而識名壞第七如何謂由有此第七識故第六相縛不得解脫即其事也後七若無漏六必無漏故第三屬於根者彼云屬眼之識故名眼識由識種子隨逐於根而得生故此謂生依非染淨依及根本依引發依也由此故知七於六有勢力謂六種子隨七種子七種子生現時六方得起與彼力故不爾不生非色種子識種隨之此如何等此色有時必識所變如有識時必根所生何得識種不隨色起色是外法根是內法根恒相續色即不然不可為例第四助於根者彼云助眼之識故名眼識由根合識有所領受令根損益非於境界故謂由根合識令根有損益非由色合識令色有損益離識之色識雖無損益色有損益故如為他損色如第六識俱無漏故第七損有漏成無漏故第五如於根者彼云如眼之識故名眼識根識二法俱有情數非彼色法定是有情六七亦爾唯內攝故隨根五義勝多說依根名問前等無間中六識皆依意何故第六獨名意識意識不然眼等可爾論雖六識身至無相濫過述曰若如所問六皆依意然唯第六獨依第七不共意根餘五即無今依不共以立其名獨名意識如五識身亦依於意依不共根以得稱故彼名眼識不名意識此亦如是五義具故問如前說依五八依七何故第六稱不共依答若染淨依及俱有依七望五八俱是所依然近順生不共識者即唯第六今言不共意顯近而順生以六種子必隨七故餘五等不然故此得名無相濫失此為一解論或唯依意故名意識述曰謂眼等五亦依眼等五有色根此第六識若等無間若俱有依唯依意根依唯意故得意識名五通意色二所依故若爾七八二識亦唯依意或第八識唯依於意第七依心應名心識或名意識論辨識得名心意非例述曰謂識有六相望辨名第八名心第七名意非此所況故例非成不望彼故若望心意六得名者彼三各據一義勝故心攝藏法集起法勝意思量境恒計度勝意識了境從所依勝問何故七八不從所依以得其名意識即爾答七八相續當體彰名六有間斷從依得稱七八據依亦有此義諸論但依自勝立名六對七八以得名識兼釋七八得名意別此下六識從境得名論或名色識乃至法識述曰此亦依士釋能緣彼彼境之識故論隨境立名至了別名識述曰謂了境名識即隨境立名順通別名識之義故謂於六境了別名識釋順義也問眼識所了色亦是法意識所了亦有色等何故眼識不名法識第六意識不名色識為答此問故次論云論色等五識至了一切法述曰前之五識唯了色等境界狹故不名法識第六法識能了一切法了境寬故不名色等識又第六識更為別解論或能了別法獨得法識名述曰謂十二處中別名法者謂第六外處別名為法不與餘境共同名故此之別法第六能了從獨所了以得彼名故唯第六識若法識也亦從不共得法識名此能了言即是見分分別之言即是相分非謂別上有了字故遂言了別也或彼法處六能了別獨名法識即了別言唯在見分亦有此義然不共名別是本義意論故六識名無相濫失述曰由斯理故六識得名互有所長無相濫失俱舍云雖色等境通皆名法但法界名法餘不名法雖標總稱而即別名意能了此故名法識問六識得名依根依境為唯凡有通在三乘論此後隨境至無相濫失述曰下料簡也隨境立名意名可爾然前五識依五色根未自在說薩遮尼乾子經是此論證正法念經違此應會蛇眼聞聲是正量部非大乘義大乘不然故不違也若得自在根互用故何名自在如佛地論轉五識時總有二解或從初地即名自在無漏五識現在前故或成佛時成所作識彼方起故然有別義入地菩薩無漏五識雖不現前得後得智引生五識於淨土等中現神變事何妨五識一一通緣一切異境界不思議力所引生故或有別義七地已前由有煩惱現行不絕未殊勝故不名自在入八地已去煩惱不行純無漏起引生五識可得互緣方名自在論莊嚴論說至同類境說述曰彼第二卷中菩薩品說此能唯在成所作中故唯佛地或即初地或入八地此是本義彼論一依麁顯二依同類實緣一切皆無障礙為緣如不西方二說一云許緣佛智通故二云不緣名成所作緣事智故准下論文此解為勝然甚難知如何諸根說名互用證此識義一根發識緣一切境舉所依根顯能依識如何互用了色名眼不至能取法相所談了觸名眼令至能取豈非雜亂名字於法非即銓定是客名故了色名眼且依小聖異生身說若據佛位了觸亦名眼此文為證二得名中但隨第一依根受稱通在自在位無相濫失如樞要說論佛地經說至無此能故述曰佛地論第六廣解此義三業化合有十種其四記等亦如彼說決擇心行即八萬四千法門意業化也四記亦爾佛地經說身化有三一現神通化二現受生化三現業果化語化亦三一慶慰語化二方便語化三辨揚語化意化有四一決擇意化二造作意化三發起意化四領受意化此中所說決擇有情心行差別初意化也賢劫經第二卷說最初修習法波羅蜜多乃至最後分布佛體波羅蜜多三百五十一一皆具六到彼岸如是總有二千一百對治貪嗔癡及等分有情心行八千四百除四大種及六無義所生過失十轉合數八萬四千領受化中作四記等謂一向記分別記返問記應置記此中復有人法不同如別抄中當廣分別其身化中佛地經說現業果化現根心等然瑜伽說四事不可化一根二心三心所四業果與彼相違准下第十說不化心依二乘等說業果等亦爾故知在佛通能化之又佛化之無實勝用故名不化似化亦得由智境遍故有此能問此本頌文雖明唯識但說見分然見依根起相猶見生何故本文不辨根境論然六轉識至故此不說述曰下顯不說共依下說且顯不共依頌中不說一色麁而且顯二乃諸論皆有彼此極成故本頌文更不別說此即會本文無說根境之頌謂本頌中初能變識唯明所緣不明所依第二能變俱明二種此之六識明其所依不明所緣以麁而且顯又復極成頌文略而不說論前隨義便至義便當說述曰然所依少別前已廣論所緣別者義便當說謂次下引云眼識云何即是說也宗明唯識故不明境又解前文非明頌無我長行中以麁顯故不別說也謂如瑜伽等說眼謂四大所造淨色為性有見有對各從自種生或是異熟或是長養通何界繫漏無漏等斷不斷等有眾多門非此所明我亦不說此解第二句差別有六種訖即前言種類義是差別義謂隨六根境立六識名即義差別有六種也自下解第三句第二三門也論次言了境至為行相故述曰於中有二初釋頌後會經此初也如前第七性相中解論由斯兼釋至名為識故述曰釋心意識三種名中所名識別名也能了別境名為識故謂了別行麁故非心意名識論如契經說至了別諸法述曰下會經也此言可解謂有問言且如眼識亦依餘根緣境通能了一切法云何但說依眼了色不言依六及七八識了聲等耶牒經問已為答此問故次論云論彼經且說至見分所了述曰彼經且說諸所依中不共所依簡餘依也未轉依位簡已轉依緣一切法但言緣色等見分所了簡自證分其實五識亦了識等若依餘根轉依位自證分等義即不定亦了聲等乃至廣說今此且據少分位說非究竟言有義此解非稱論文此中論云如經說等但明六識之次引彼六識之經證成六識自性非為前伏難有此論也即第三句了境為性相體相二門了者即通自性自性即自證分行相即是識之見分緣相為境自證為見之依緣見為境是故總言了境為性相又解不須如是分別此中但解了境者是識自性亦是行相行相是用故論餘所依了如前已說述曰餘依者即分別依染淨依根本依如前第四卷解若依境立名如次前說餘了者若自證分如第二卷解若自在五識見分境如次前說故此總言餘所依了如前已說雖後明四智今但指前今應義准因果十八界為緣不同頌曰因見各隨應五三六有二六一一不定自在等分別所依之頌如前已說准前文中且依不共依簡因無間及染同境共依等故未自在位非他所引若由他力定通所引亦緣法故又此應說三界繫不繫之識異生聖者三乘人等緣境分齊如對法第二末六十五等抄說次第三段將解第四三性之門初寄問起後依問答論此六轉識何性攝耶述曰此即問起然前第八識辨心心所已方說言是無覆無記今者解識即辨其性前顯心心所法其性必同所以解心所已方始解性今者識後明性顯此聚亦爾但是影顯二文令相互照又彼諸法不定通三性此定通故使後學之惠起異論端故下答之中初舉頌下別釋論謂善不善俱非性攝述曰此舉頌答即顯六識並通三性論俱非者至故名俱非述曰別釋有三初正解頌文次諍申同異後顯果位是何性攝初中又二初解三性名字隱故先解是何謂無記性謂三性中無記性也何名俱非顯彼自性非善不善二種自性故名俱非釋無記名下自別出且何名為善論能為此世至故不名善述曰謂一一法要令此他二世順益方名為善謂有漏善前世益今世益後世益俱得樂果人天所仰無漏有為無為亦爾此世他世違越生死有得有證及由涅槃獲二世益非生惡趣等故並名為善人天樂果唯順益一世非二世故不名為善是無記果法故體非是善於後世中作衰損故不作此解便有問言若順益名善人天樂果亦現益故應名為善為答此問故說彼非論能為此世至故非不善述曰此中不善翻善可知惡趣苦果今解彼文准前亦爾但是無記苦果令身苦故論於善不善至故名無記述曰此違順益損其義易知體非殊勝不可記別即是第一解三性名已次顯識俱今依大乘亦得三性各有四種諸論總收亦有此義於理不違故別建立如前已說論此六轉識至是善性攝述曰此中未必要十一法俱如不定地唯十法俱故此舉一聚總有為言論與無慚等至不善性攝述曰義准不善返善亦爾非必十法俱故望聚為論不善中十唯不善故謂嗔及忿等七除諂誑憍取無慚愧故成十也論俱不相應無記性攝述曰通前二故如雜集論善有十三門不善有十二門無記十四門別應對相攝又此二三四門三性前本識中已略辨訖若有為有種子者種子隨現行彼性中攝然此二三四門與對法有為無為有漏無漏等不同一一對別各據一義四無記如大論第一五識不能轉心發業但作隨轉發業緣威儀等故名威儀是威儀等心攝四無記具三除變化頌中第四句善不善俱非雖六識皆通三性問諸識性總同時者唯是一性為許同時各別性攝論有義六識至互相違故述曰自下第二諍申同異初文有三一標宗二立理三釋難此初二也所以者何此六轉識同緣外境諸三性等互相違故瑜伽第三說又非五識有二剎那相隨俱生亦無展轉無間更互而生五識生已從此無間必意識生等五識既無俱生之義是故五識三性不俱此立宗義同外門轉第一因也定中聞聲非我所許三性俱起設縱許者定心可然散位無故非五識中三性俱轉論五識必由至成善染故述曰第二因云五識生時必由意識導引五識方五俱生亦復同境方成善染先顯五識三性所由後申俱難即彼大論第三卷說五識善染必意導生論若許五識至故定不俱述曰若雖導生五三性並即許意識一念之中通三性義所引五識既一念中許通三性能引之意性必須同如次所引如顯揚第十九說設定中聞聲由二因取謂由了別定所緣境及種種所緣境意識故二由此俱生耳識故故雖在定亦是同緣故定不俱如不善眼識與意俱行設聲緣至亦不能了要眼識滅耳識方生故定不俱無意引故此師意說五識不相續故五識不並生亦非五識次第生故三性不並上說五識唯一念解又解設率爾唯一念等流通多念亦不許三性並生能引之意非三性故此同性同緣之理如下當解若三性不俱何故瑜伽第五十一顯揚第一及十七皆云本識一時三性俱轉會此文云論瑜伽等說至無相違過述曰下釋難也等取顯揚等依多念說名俱喻云如瑜伽第三及五十六說有一心非是一生滅剎那故言俱也彼第三云如經言起一心多心云何一心謂世俗言說一心剎那非生起剎那謂一處為依止於一境界事有爾所了別生總爾所時名一心剎那又相似相續亦說名一與第二念極相似故等明第八識與五識等三性不俱善眼染七自無記故雖有三性俱遮餘轉識三俱生故論有義六識至容俱起故述曰此師正義於中有五一標宗二立理三釋難四引證五解違此初二也三性容俱非一切時皆必定俱有俱時故論言容也此立義已下為理言率爾等流眼等五識或多或少容俱起故此引五識相續文者如前等無間依中說既等流心許多念故五識容俱此如何等如眼識緣善色至等流心多念善已後有不善聲境現前意與耳同緣雖亦緣色境而聲境勝乃至起不善耳識令彼不善耳識生前眼識善耳不善未滅如是等流多念生已乃至餘無記香等至乃至意雖同緣隨境強引起無記鼻識生即等流多率爾少或前一眼識久已不斷雖已起尋求尋求未了眼更重觀意復尋求尋求未已不起決定如是或多率爾後時耳等識生一率爾已乃至即有等流耳識次而起故是率爾多念等流少也容許五識有俱行故得三性並又解率爾等流二心之時眼等五中或三四等多一二等少容俱起故雖五一念三性得俱若一向同境時即不善意隨眼識並行已設耳緣至亦不緣聲不爾即須眼識斷滅意方緣聲此前師意今說一意識與五同緣而性不定論五識與意至於此唐捐述曰此釋難也雖必俱起與前師同與五同性即不決定由此理故前所設難能引意識通三性者於此唐捐問如解深密等說意與五同緣故定同性集量論說五俱意識必現量故何故得知不同性也為答此問也論故瑜伽說至餘耳識生述曰下引證也明此緣者如大目連獼猴池側坐無所有處定有象哮吼猨猴戲聲即便出定薩婆多師出已方聞今此大乘聞已方出若先不聞如何出定問豈有無所有處心得緣欲界聲等境也六十五等說廣惠聲聞有學無學無色界心緣三界法故得無違六十三卷三摩呬多地末說謂有行人若遇聲緣從定起者遇聲耳識與定相應意識俱轉起聞於聲名遇聲緣從定而起或復起者即是耳識此舉定中得起耳識或者謂假者即得定人由定中聞故出論非唯彼定至能取此聲述曰此顯聞聲非唯意取顯揚論說種種意故然彼耳識亦能取聲非唯定中意識能取此聲共耳一時聞故意不唯緣定中事故論若不爾者至不應出定述曰返成耳識若在定中唯意緣聲耳不聞聲者於此音聲定中耳識不領受故後時不應為此聲故而出於定後時既為聲故出定明在定內耳與意俱同念聞聲破小乘等立一量云如汝所為欲聞聲末後出定之意識應不即聞聲時出定不聞聲故如未聞聲之定意識故知返成聞聲方出論非取聲時至後時方出述曰顯聞聲位由在定中非當取聲即便出定領受聲已定中意識希望是何方始出故聞聲後時方始出定論在定耳識至定無記故述曰上引教已下以理難在定耳識率爾聞聲雖意與彼同緣引起理應非善瑜伽論說率爾等五心中前三定無記故此約未轉依位五識無漏時即唯善性故論由此誠證至善等性同述曰此結五六不定同性定中意是善與耳性不同亦俱生故以定中不同證在散位俱有五者不定同性若爾何故解深密經及七十六說五識同時意識同緣論諸處但言至不說同性述曰下解違也此會彼文彼說同緣不言同性故不相違彼論無定同性言故謂雖言同緣不言五意定須同性故知亦有不同者故如前論說顯揚十九如前定中意耳亦明同緣不言同性定中起耳識故彼文大好然前師豈不解此文耶答解如前已解前師問言若定中實得起耳識為例不同性何故雜集論第七說三摩呬多位餘識無耶此非集論本文是師子覺義有師引證論雜集論說至依多分說述曰彼雖非證然為會之對法論中言餘無者約多分說多分有二義一多識二多人多人多識不起言無謂二乘等定中唯得起耳非餘四識非菩薩故問如何定中意識俱受與耳同緣散意入捨定即引生耳耳識率爾必是捨故初起之時必昧劣故意既同緣必非異受入喜樂定耳必不生二解雖復同緣何妨異受其性亦許有不同故瑜伽論說率爾等三是無記性定心尋求如何是善又在定得起幾心唯初二心若有希望即出定故希求即是尋求心也若散五心初三無記論說多分若在定位亦通善等又五識必由尋伺所引此入定心何地之法應唯初定復無尋伺故此如第七卷尋伺中解又此定為唯有漏亦通無漏答文不遮二種俱得又欲界耳識許異地心引生二定以上起三識時異地心引無尋伺意識為能引耶答初起五識必尋伺引後位已去非尋伺心引此亦得唯率爾心等流心等即不許爾如在欲界豈一切五識生要由尋伺引初起由尋伺後起不必故問五為所引意是能引所引三性既俱能引意識應通三性論若五識中至三性容俱述曰且散心位隨五識唯一念或相續皆得三性並生取長徒義如敘二說別抄五十一抄說然後時引五識俱生已意隨所偏注境強者同五識之性如在定意唯是善性不同耳識率爾心是無記若兼緣諸處於五無偏便無記性此性能與五識善惡不相違故若與五識別緣唯緣法處既無此心由此故知集量論等五俱意識定現量者必同緣故其量既然耳俱意識聽教之時但作證解故必現量五俱之意亦無法執等以此為證諸師於此覺惠異說如別抄故八地二乘凡夫等位六識三性容俱時轉如第八識與餘三性俱以此為證論得自在位至戲論種故述曰自下顯在果位唯善性攝若五識轉依隨前二師所解位次唯善性攝唯在佛也唯善性故不爾初地已去五識之中尚有不善八地已去或時亦有無記五識故唯佛色心是道諦故唯善性攝何以然者諸戲論種已永無故應細拾文推其義理三乘無學菩薩後得智中何性六識俱起然今不能煩文具解雖知六識體通三性五識之中通有覆者如受中說善中通生得加行加行有聞思修論其五識聞思於義自性即無為彼所引亦通所成如聽經觀字而思法義意成聞思所引眼耳豈非亦是聞思所成非生得故香積佛土鼻舌等識類此應知後得智中淨土聽法所生五識豈非三惠之所成也成所作智即是修故所成之言義寬遍也此等皆由隨意引生故不善之中有任運分別此五皆通亦許五識通見斷故此中各有煩惱所知障並許通由意引起故下文自說無記皆通有覆無記亦意引故緣起經說欲界意識除潤生愛等亦有有覆性故四無記中唯異熟生威儀工巧無變化心通果可爾天眼耳通彼俱惠故然非變化相從四中變化所攝五識緣威儀工巧不能發威儀工巧故如大論第一說五識雖不作轉心發業亦作隨轉心發業故即通威儀工巧異熟生攝無變化者八十九雖言欲界有變化不是五識實是上界繫據意識中相似者說或所變化似欲界故名為欲界或是生得變化但是異熟心攝瑜伽自說是生得變化故論文自說欲界無變化色界無工巧無色又無威儀即今大乘亦通五識有威儀工巧四識緣威儀五識緣工巧若不爾者異熟生攝不同小乘是威儀類名威儀心異熟生心寬威儀心狹處處皆有文勢皆顯次第二頌解第五相應第六受俱門論六識與幾心所相應述曰此問起也論頌曰至皆三受相應述曰上三句列六位心所總名下一句正解受俱論曰此六轉識至謂遍行等述曰下文有二初解心所等頌上三句後解受俱初中復二初總解此心所等上三句意後別解此即總也正解此字指頌可知何名心所心所何義論恒依心起至故名心所述曰自下別解有二初解心所二字後解遍行等義解心所中復三初解心所之義次解行相後總結之此即初也略以三義解心所總名一恒依心起心若無心所不生要心為依方得生故若爾心望遍行應名心所二與心相應彼五說與心相應故心不與心相應故又時依緣事四義具故說名相應由此色等亦非心所既爾心具五義與五相應應名心所三繫屬於心以心為主所繫屬之心有自在非所以是義故繫屬於心有此三義故名心所又初義顯遍行恒依心故第二顯餘一切心所非恒依心心相應故第三正解心所之義又解心王不名為所不屬心故由此三義簡別心色等不得名心所又解第一句顯一切心所得名心所第二句簡一切色等不名心所第三句顯心所得名為所以繫屬他以非主故心不名所又初句簡無為不依心起故第二句簡色不相應第三句正解心所得名所以論如屬我物立我所名述曰舉喻已顯此亦如是何故相應唯說遍行等屬心不說心屬於受等耶為答此問因解第二行相之門與心同異論心於所緣至亦取別相述曰上解心所義下釋心所等行相於中有三一總舉二引證三結心取境之總相但總取而已不別分別如言緣青但總取青不更分別心所於彼取總別相故說亦言何以心王唯取總相心所兼取總別二相且釋名者論助成心事至作模填彩述曰助成心事名心所故師謂博士資謂弟子如師作模畫形況已弟子填綵綵於模填不離模故如取總相著綵色時令媚好出如亦取別相心心所法取境亦爾何以知者論故瑜伽說至所取別相述曰上總舉下引證彼第三說識能了別事之總相不言取別以是主故若取別相即心所故作意了此所未了相此者即識所取總相作意取此總相及亦取識所未了相未了相者即是別相即餘心所所取之別相皆識所未了作意一法獨能取彼眾多別相如彼論第三云即此所未了別能了別者說名作意所未了境相即是別相故能了別者名為作意能緣別相者即作意也故知心所取總別相王唯取總如一懸令唯知懸之總事懸承稟命明府雖為副貳取總相已後取一切別相自餘懸尉亦取各別之相此舉作意例餘可知由作意能令心心所取境功力勝故有此總取多法別相也故瑜伽以作意為初此論以觸為初和合勝故各據一義論觸能了此至攝受等相述曰觸能取三謂可意不可意俱相違相受中攝受等者等損害俱相違此二取相近相順也論想能了此至名心所法述曰言說因相者謂如前第三卷八識中說取境分齊相故謂此是青非非青等便起言說故想之相言說因也思了正因等者謂正因邪因俱相違等即是境上正邪等相業之因也此中一一如作意說亦取別相何以知心所亦取總相論此表心所亦緣總相述曰瑜伽說此言表心所法亦緣總相故謂彼論言又識能了事之總相即此所未了別所了境相能了別者說名作意意說作意了此總相及識所未了別相謂境別相此境上別相作意亦能了即是了此識所取總相亦取所未了別別相故彼論此言顯取總故此五遍行如大論說然楞伽經中亦言心緣總相等顯揚十八有頌說此五及心王取總別相論餘處復說至德失等相述曰中邊第一彌勒頌云總了境名心亦別名心所世親解云心唯總了心所亦別非唯總故是謂心王心所異相餘文可解大小乘同論由此於境起善染等述曰子段第三結之由前十法取總別故於境起善十一染三十二不定四等論諸心所法至兼取別相述曰第三總結上類解頌此心所三字竟自下第二別解遍行等義問既言心所名義乃同有何差別論雖諸心所至種類差別述曰下文有六一總標二列位三結數四釋名五會文六總結此初也心所名義雖同而體一一類各別故論謂遍行有五至不定有四述曰列位也解下六位上三句頌也論如是六位合五十一述曰結數也此中開張與對法第一大論五十三五十五不同以開合五見增邪欲解故此與顯揚五蘊百法同也論一切心中至而得生故述曰釋名也一切心可得即遍行五不問何心但起必有故緣別別境而得生者五別境也此意即顯遍性地等唯緣別別境界方生故餘不例如五十五說於四事中生五別境如下當知或俱不俱別事生故論唯善心中至煩攝故述曰十一善法唯善心有體性根本能生諸惑即貪等六論唯是煩惱至皆不定故述曰二十隨惑根本等流等流者同類所引義非前後等流也於善染心皆不定者即不定四謂於善染無記三性心皆不定故復說等言下第七不定中云於善染等皆不定故彼復有言非遍心起非遍地有總此三門初門簡唯善染心所第二門簡遍行第三簡別境此中言等等取餘二門也論然瑜伽論至俱是染故述曰會文有二如文易知彼論此論合開不同彼論第三合六為五根本及隨俱是染故合為一也論復以四一切至及地時俱述曰即彼第三以四一切辨五位別謂彼言一切處一切地一切時一切耶此中解言謂一切性及地時俱俱者即一切耶謂定俱生故處者三性三性之處皆得起故言時者謂或一切有心皆有或無始不斷或緣一切境故總言時地有二說一云三界九地二云有尋等三地此解為勝輕安不遍故性即三性論五中遍行至唯有初二一切述曰一一如彼說遍行具四無處無故別境有初二不緣一切境亦非相續非心有即有故無時也又此未必並生無俱論善唯有一至謂一切性述曰善中地者如次前說遍三地也此中輕安不遍欲界若如初說從多分或加行等說故染四皆無亦從多故如無明貪等通三界地八大隨惑非皆通地及俱以非皆通地等故總言非四依種類而作論故後四不定通三性故唯有一也此所無義應審簡別論由此五位種類差別述曰此總結也上來第一解五位三句訖自下第二解第四句受俱論此六轉識至非二相故述曰於中有二初解因位受俱後解果位受俱因位中有二初解本頌後別分別然此六識非如七八體皆易脫恒不定故易脫是間斷轉變義不定是欣慼捨行互起故皆通三受所以如文論領順境相至名不苦樂受述曰增上出生名根故局領納屬己名受故通領順違境相俱適身悅心俱逼身迫心別也故成三受或身及心俱通適悅俱逼迫也下別分別中有三初以增減分別次例攝餘門後辨三受俱義增減門中從二至五有二二兩三二四一五論如是三受至唯依心故述曰五識通依色心二依意唯依心五識依心非不共依色是別依故言別依其意唯心其理可解又解對法第一云集色所依集無色所依色根相異言別依身如彼疏解稍有異同論又三皆通至無漏引故述曰一云若憂根苦根皆能引無漏無漏所引皆通無漏受寬根狹故論說苦受通無漏一云五根中唯以苦根於學無學身中無漏第六意引生故或唯後得智中方起五識精進等故有苦根假名無漏然五十七說是無漏何以知者彼漏無漏門作是說故此苦雖然憂非無漏雖亦能為無漏加行仍為未知欲知根性非無漏引生不俱起故非無漏攝論或各分三至非所斷故述曰此准前說五受三受作論可然五十七說十四一分見所斷一分修所斷謂除信等五及三無漏其七色及命由約不生斷故通見斷其餘可然信等善法依斷緣縛故不說見斷若互相顯隨其所應十二一分修所斷一分通不斷謂前六及後六前六一分非所斷攝即是已前見道斷中六謂五受意根憂苦二根亦非斷故隨順趣向不斷法故假名非斷體非不斷以此義准趣向無漏應名無漏無漏不引論不說之不可說六中是命根無學身有故五根亦應爾故不可也信等五及初無漏有漏修斷無漏是不斷論又學無學非二為三述曰非二謂非學無學五十七說三受可通無學所攝彼說隨彼所有根性隨順彼者即是彼故憂苦根並是學苦根亦無學一一如彼文又六十六有諸門分別學斷等稍勝勘會此等諸門雖名同小法體全別論或總分四至二無記受述曰此長徒義文易可知言總分四故無異說論有義三受至是無記故述曰此說有四一標宗二指法三引證四總結此初二也五識皆通有此四性且為理者五識俱貪癡任運起者嗔不善故此中除之及第六意識在純苦趣中不發業煩惱六十七八等論云謂不發業煩惱即貪等三謂癡慢愛修道煩惱一分及身邊二見全是無記論彼皆容與苦根相應述曰欲界見道惑等定不善故此中容與苦受俱故憂唯二性故說苦根何以為證論瑜伽論說至一切根相應述曰下引證也五十九說任運生等如文所引既言任運即是修道一切煩惱三受可得即是三受門明義一切修道煩惱皆須通三受若貪恚癡三可然通六識故慢亦可然若不通五識身邊二見唯在意地如何與意一切三根相應彼非憂受是無記故既云與三受相應故惡趣中意有苦受如下自知論雜集論說至各容分四述曰雜集第四卷初此非集論是雜集文欲界煩惱任運起者能發惡行是不善所餘不發惡行是無記身邊二見及此相應即修道不發惡行之惑五十八云俱生薩迦耶見唯無記等身邊二見唯不發業與三受俱非憂是苦餘三通二性此五識中如何相狀今以義准依緣起經欲界繫貪信所伏故有覆無記即在意識有覆心後引生五識貪癡二種可有此性如率爾等五心中意是染淨者意識爾時但起有覆不可等流五識乃是不善無覆攝又非有覆意識不引五識生故故知五識定有有覆以此為正應理稍通故總結云容分四等論或總分五謂苦樂憂喜捨述曰此門有三初列五名次釋開合後辨處位此列五名論三中苦樂至相各異故述曰下釋開合以苦樂受於身心各別故所以者何謂在五識即楚利逼切明利適悅名苦樂在意稍降逼切如可適悅名憂喜受身心異相也論由無分別至有差別故述曰又在五識逼迫適悅俱無分別名為苦樂意有分別逼迫適悅故是憂喜又在五識逼迫適悅二俱麁重故名苦樂在意輕微故名憂喜又在意識動勇逼悅故名憂喜在五識中但動而不勇故名苦樂是二別相動者麁動勇者勇躍論不苦不樂至平等轉故述曰翻前三相其義可知故不分二以悅迫受諸地不定故應分別論諸適悅受至恒名為樂述曰下辨處位初明悅受復明迫受欲界初定隨應皆樂由前理故論意識相應至悅身心故述曰大乘初二近分有喜瑜伽五十七未至地十一根有喜故顯揚第二亦然何以無樂以彼適悅不遍五根故但適意識及身處少分彼論自言不充遍悅故五十七中亦爾如下當知根本初二名喜樂者適悅五根故由動勇故復名為喜欲界可知五十七對法第七顯揚第二等皆同論若在第三至無分別故述曰第三禪中近分根本二俱有樂如顯揚第二引經等廣解以安靜適悅故無分別適悅故名樂尤重故名樂即是在意名樂所以彼論自說以喜動勇第三定悅安靜故是樂然或有義初二近分有樂如顯揚第二引經云根本近分俱有離生喜樂言故五根雖無遍悅何不名樂五十七說初門顯未至亦有喜樂等何故有喜之言即證有喜有樂之言非證有樂顯揚論第二云初二定根本近分一一皆云有喜樂故第三近分亦言有樂此說即有何故初二近分不令有樂今解正者非近分中不許有樂然未至定言十一根者少故不說相未明滿故不說之今此論中同十一根文下文以此例解地獄有憂之義亦即苦故以悅根少但得喜名以迫心強亦得名苦受苦受中等若言樂受苦受即通喜憂文言寬故若言苦根者唯一受也論諸逼迫受至恒名為苦述曰上解悅受下解迫受此在五識極明利故論意識俱者至名憂根故述曰此中第一文有三一標二證三結此意唯有憂唯分別故下引證云諸聖教說意識相應所有慼受皆名憂故此長徒義若言地獄意有苦者何故不說論瑜伽論說至苦憂相續述曰六十六等論有此文且舉重者意尚名憂例餘輕文彼約五趣辨是異熟非異熟文異熟無間謂初生心是第八識苦憂相續次此後生彼意唯苦何故言憂此師意說五十七言地獄成八根定約六識作論依客受說五十一等說六識中受名為客受謂五色根意命或憂定成就故餘皆間斷或復取苦或一形或二形說如下自知若餘三不成現即喜樂捨此約六識爾時必無捨受起故論又說地獄至傍生亦爾述曰瑜伽第五五趣分別尋伺說地獄中尋伺憂俱然彼唯說鬼趣同之不言傍生六十六有此中通論故言鬼傍生也八十七說憂苦逼者謂地獄故定依客受地獄有憂論故知意地至況餘輕者述曰此結也以意重處例餘輕處重逼尚然況餘輕逼第一師意問第六識中捨受既亦不善業招何故地獄無捨根答以苦重故不善業輕即有捨根以少靜故然不同總報總報相續故趣體故報主故若是苦者違善趣故論有義通二至有輕重故述曰下護法等第二師說文中有五一標宗二引證三立理四會違五總結人天逼迫輕非尤重故在意唯憂受鬼畜處通若唯苦處地獄相似五十七說與地獄同純受重故若雜受處容有喜樂況復無憂雜受輕故論捺落迦中至無分別故述曰其諸地獄一向苦故唯苦無憂以迫尤重為苦所逼亦無分別以憂分別方得生故捺落迦者此云苦器受罪處也那落迦者受彼苦者故二別也問無分別故無分別煩惱耶答曰不然豈以第三定有樂無分別故亦無見道見等也憂即分別加行分別故逼迫既極不假分別又彼無此分別煩惱亦無妨難何以知爾論瑜伽論說至廣說如前述曰二引證也此所引任運生等如前已說此五十九文論又說俱生至應知亦爾述曰五十八云俱生我見唯無記性彼文雖無邊見例必應爾論此俱苦受至非無記故述曰既言三受容皆相應故非憂受以非無記故五十七說一根善不善以三性為境二十二根中又非餘法故論又瑜伽說至傍生亦爾述曰五十七說問生那落迦成就幾根答八現種皆成除三所餘或成不成三約現行不成種子或成謂般涅槃法或不成無涅槃法餘三現行故不成就種子故成就一向苦處鬼畜亦爾若雜受處後三種現亦成就現種俱成八者五根意命為七三無漏現定不成種或成不成有性無性別故三定成種現不成中喜樂定不成現其信等五男女二根或現不成斷善不斷善有一二形別故前師意以憂根為第八定成苦根入不定中捨根入三現行不成種定成中以客捨受彼定無故此師以捨根入第八七八識相應故苦根入現不定中以彼苦根受生命終等有成不成時以憂根入三現不成中種必有故是故證此地獄餘三現行不成種定成就故知意有苦鬼畜一分亦爾論餘三定是至現行捨故述曰三立理有四一申難二反詰三更徵四總結此初也餘三定是憂喜等所以者何以彼定有七八二識相續不斷定成現捨受又非無苦故論豈不客捨彼定不成述曰二返詰此前師問此辨六識故無客捨不約八識作法為論不爾餘三即無法故若言喜樂更取一形以無二形故者豈鬼畜中亦無二形者又地獄何故不許有二形也故彼三無兼取客捨論寧知彼文唯說客受述曰三更徵有三一乘前徵二別生徵三舉例徵下初也後師返問所說捨受現定不成汝依何道理知是客受前師云五十一說地獄全一分鬼畜名一向苦不苦樂受為純苦映奪略而不論是故知者論應不說彼至有時無故述曰汝以受依容受為論亦約容受所依識故如彼六識有時無故不成意根其六轉識生死悶絕諸位不行若彼救言意依主意受依容說論不應彼論至無異因故述曰不應瑜伽受中唯說容受意中通說主識主識即第八以第八識必受俱故無異所以別作論故論又若彼論至定成八根述曰下別生徵且縱汝言依容受說如何說地獄定成八根第八者何論若謂五識至寧有憂根述曰彼若救言五識間斷無苦定成但說憂根為其第八今難之云若生死悶絕三時如何有憂根此時意識亦定無故故知定成第七八意根及與捨受若彼師言不云生死二位彼時無容識故今者據有容識已去憂必相續非謂生死汝若爾者等活地獄亦有悶絕無心之時意識何處有設前師言彼即死位更不別有悶絕之時意識間斷至下當解論有執苦根至亦同此破述曰汝設若以身識等定相續以苦根為第八者如憂間斷何處定成又若爾者彼更憂根何須間斷更無別義意識間斷五識相續故又意無捨受非易起受故今解此中有苦師意必定無憂以苦為不定意中苦受即約容受許亦間斷論設執一形至容無形故述曰隨何男女以為第八故定成者理亦不然形不定故今言生彼定則成就且如男根非生彼已定皆成就其鬼畜等又惡業招容無形故無文遮故問化生如瑜伽論第二說或具諸根或復不具何故地獄定有五根不許男女隨一定有論彼由惡業至於彼何用述曰彼惡業故令彼有情五根之中皆受苦故所以定成必令有男女根於彼何用非男女根處能受苦故論非於無間至婬欲事故述曰非於彼中可有婬事故或無根小地獄中可有此貪故又若以為緣故令其受苦須彼一形者即應一切定成二形或復應彼一有情身罪極重者有百千形令多為彼受苦緣故論由斯第八至捨相應故述曰故彼第八定是捨根以七八識彼定有故若彼救言意識定恒有彼憂受無捨受故據起意已後必相續彼文無妨者難云論如極樂地至無有憂根述曰下舉例徵意悅名樂無有喜根即第三定應極苦處意迫名苦無有憂根故憂非有問後師有第六識此俱捨受彼處有不答有亦無妨對法等說真於末位與捨俱故或說無亦無妨論故餘三言定憂喜樂述曰四總結彼三法種成現不成若彼唯苦何故世親攝論第三說純苦處有等流樂耶論餘處說彼至名純苦故述曰四會違有三此會攝論應知彼論隨小乘中薩婆多等說若依大乘解彼文云或彼通說餘二趣雜受處有等流樂非極苦地獄中有等流樂彼無異熟樂名純苦處故又彼無異熟有等流樂此名純苦一切皆無會通文論然諸聖教至無相違過述曰又對法第七等說真於意識與憂相應等意慼名憂者依多分說即人天趣全鬼畜趣少分故或隨小乘薩婆多等說在意識嗔憂俱故瑜伽五十九說彼五十八相應者依隨轉門或麁相說若細分別一切見道惑通在意一切俱生通三受故故不相違若爾六十六說地獄亦有食唯長喜樂名食何故言彼處無樂也答假相故名食非實是食論瑜伽論說至亦依隨轉門述曰下會六十六有憂苦者第一解亦隨轉謂大眾部等諸識並生苦憂相續隨彼部也或依上座部彼計由異熟果而生故此中言異熟無間也即是無性第二上座九心隨彼說也大論第五尋伺憂俱者依經部師門謂經部尋伺唯在意識然地獄中意唯憂受故亦隨轉門或依彌沙塞部彼亦有異熟意識生故問彼六十六說諸趣中何故不隨他語唯地獄等耳也故今應解論又彼苦根至假說為憂述曰彼地獄等苦根意識俱者與餘雜受處及人天中憂根相似亦在意識逼迫受故說彼苦根為憂實非憂受問若爾第三定樂似餘地意識中喜應名喜根為決此疑更今應解論或彼苦根至而亦名憂述曰彼地獄等苦根通能損身心故雖苦根攝而亦名憂論如近分喜至具顯此義述曰初二近分地中喜受益身心故雖喜根攝而亦名樂此說在何處顯揚第二論具說此義謂彼論云如經說所謂離生喜樂之所滋潤乃至廣說是謂初二靜慮近分等五十七對法第七皆與彼同故復言等豈為有樂言便近分有樂受有亦何爽論然未至地至十一根故述曰地法無故五十七說彼唯有十一根彼自言有喜無樂故十一根者謂信等五二無漏意喜捨即苦名憂義說為二即喜名樂二義說之也論由此應知至亦苦根攝述曰五總結也故知意慼受在純苦處亦名苦根亦餘時意慼受憂故若地獄中無樂等者如何彼得有段食耶以生喜樂方成食故六十六等約餘趣處生喜樂方名食如大論第四等說地獄中腑藏間風以為段食資養於身但令不壞相續名食生其捨受非謂要生喜樂喜樂者通雜受處語下第七卷更有異釋應引彼文論此等聖教至故不繁述述曰此下第二例餘門也此中聖教差別多門者即明三五受多門謂有報無報界地繫何地斷等名曰多門恐有繁廣故略應止論有義六識至無相違過述曰於中有三一舉二證三會第六識三受俱不俱門初師所說同三性中初引文解如彼可知餘文可解第二師云論有義六識至五受同故述曰此亦同前引六十三文證三性俱定中通喜樂受率爾耳識但捨受故論於偏注境至三受容俱述曰此中所說一切義意餘二偏注不偏注等皆如前說由斯理故三受容俱即以五十一顯揚第一十七等證此亦有二師一五識一念二相續一一如前三性中敘此約因位論得自在位至憂苦事故述曰此中果位謂成佛時或轉得無漏初地即得唯樂喜捨如五十七苦通無漏以順無漏法無漏引生名為無漏非斷漏名無漏故佛無苦又佛六識三受並通第六識以第三定有無漏樂故五識唯有樂捨無喜雖有漏三識唯二地然無漏五識即依色界四地有彼有所依五根故文易可知故不須釋問無色界有無漏眼根耶答有如淚下如雨即有定眼依處非實有根故知有也色界上三定有無漏五識以此為例問八地皆有無漏八識耶答有若爾何故第七八無漏唯捨相應耶答常處第四靜慮故一類無變故非易脫故喜樂受易脫非一類任運故餘地雖有而不現前如無色界見道傍修有種非彼現行或唯第四定有第七八以彼邊際功德勝故七八二識功德依故大悲天住等並多第四定故或唯五識在初定以有有漏三識故尋伺上無故有漏既爾無漏翻之三識可爾何得有鼻舌二識彼無因故如不變為香香因闕故不然小乘不變香色界無種故大乘具變境亦有香味故鼻舌識亦有問初禪無鼻舌無漏即言有以上無三識無漏應言有答一云初禪無二識有餘三識故類餘二識有上地五識本來無無彼種類如何有又四靜慮皆有五識但佛多起第四定者以殊勝故又解唯第四定有如七八識此中三解任情取之上來已解六識六門一差別二體性三行相四三性五相應六三受說無漏八識應束為義幾師所說
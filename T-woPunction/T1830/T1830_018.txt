論若有三性至皆無自性述曰第二違經失若言三性亦不離識有三種者何故世尊說一切法皆無自性今言有識也論頌曰至即唯識實性述曰顯揚十六說與此同初二頌正答所問後一頌明唯識性即是從初能變後及此二頌廣前第一初一頌半宗明世俗諦今此第三頌顯前所說唯識真理宗明勝義諦總成廣前初分也若約境行果科者前來及此初二頌廣俗諦境此第三頌廣真諦境以上隨應思准就初二頌中初一頌總答次頌別答論即依此前至非性全無述曰長行有二初別解三無性後總釋頌意就別解頌中分之為二初解前二頌三無性後解第三頌唯識真性就初有二初解第一頌總答意次解第二頌三無性今之後三無性依前所說遍計所執等三性立彼三無性一相二生三勝義無性七十六解深密經德本菩薩請說佛言雖有云云一切同此論說密意言至總說無性述曰釋密意言今論說云謂後二性雖體非無而有愚夫於彼增益等者如前所引攝大乘說依他起性是遍計所緣圓成實性依展轉說亦所遍計七十六說非由別觀三種自性立三無性然由有情於依他起自性及圓成實自性上增益遍計所執自性故我立三種無自性性乃至廣說故依三性有體無體總密意說三種無性三種無性非無後二性但無計所執論云何依此而立彼三述曰上釋初頌總答意訖自下將解第二頌中別三無性故先問起論謂依此初至無性所顯述曰初性體無後二密說體有法故餘文可知不煩重釋勝義但由無性所顯名為無性依他有緣生無自然生性故名為無性別配釋頌如理應知論雖依他起至故此不說述曰釋依他起亦名勝義無性此文不說之所由無之言非依他雖有體法而非勝義名勝義無性所執無故不可為例又七十六云謂諸法生無自性性故說名無自性故即緣生法顯揚云不遮緣生遮自然生故即緣生法亦名勝義無自性性於諸法中若是清淨所緣境我顯彼為勝義無性依他起相亦是清淨所緣境界故亦說為勝義無性無漏後得真智名勝亦緣此依他為境故此依他亦名清淨所緣勝之義故所執既無非為聖境不得此名然無彼計所執故故說勝義無性乃至廣說若說依他為勝義無性此圓成實即為第二勝義無性今恐依他勝義無性濫第二圓成勝義無性故此頌中但說圓成勝義無性不說依他為勝義無性應如彼經廣說譬喻論此性即是至勝義諦故述曰下第二段解唯識性別配釋頌如理應知其圓成實勝義無性即是諸法勝義諦也論然勝義諦至謂一真法界述曰然二諦義及引論文如第一卷抄廣樹彼義此隨淺深以立四種皆勝之義或以勝為義勝即是義隨其所應皆勝於初世俗諦故然此初真即十善巧第二即是四諦因果理等第三即是依詮顯實第四癈詮談旨且一往為論三乘合明二諦非唯菩薩如顯揚第二第六第十九瑜伽五十五五十四對法第六等說論此中勝義至不虛妄義述曰前三非如故言亦也真簡有漏有漏妄故如簡無漏有為彼體雖真有生滅故又真簡初性以妄執故如簡依他有生滅故餘文可解論亦言顯此至隨義廣釋述曰謂大般若乃有十二名如前第二卷說又對法第二有七名謂真如無我性空性無相實際勝義法界此論本頌但有二名并此釋師但有四號故言等者等餘三名如餘論中隨義廣釋對法解云體恒無我無有改轉名曰真如性離二我名無我由緣此故雜染空寂說之為空謂色乃至菩提諸相寂滅名無相無倒究竟無倒所緣名為實際聖智所行名為勝義與此解同三乘妙法所依相故名為法界界者體義但妙法依性者體義一切法體故名法性湛然離倒名不虛妄餘隨所應一切當知如體法等佛地第七有六名實有與對法別皆廣解瑜伽顯揚雖有名並不如對法不能繁引此解第三頌上三句訖即是勝鬘瑜伽等無作四諦如非安立諦也次解第四句論此性即是至說實性言述曰初解二性依依他起故此初解以真如實性簡計所執性顯其頌意論復有二性至故說實性述曰謂相及性性者實體即唯真如相亦名體依他體故有法相對不明初性以無體故論三頌總顯至都無自性述曰初一性無後二定有餘文易了不煩重解總釋頌意也上來二十五行頌有二二別判一云前二十四頌明唯識相第二十五頌明唯識性一云二十五行頌中初之一頌半略明能變識相第二餘二十三頌半廣明能變相釋諸妨難訖自下五頌明唯識所入之位既說世間假說我法遍計所執諸法皆空此假我法皆依識變能變之識略有三種二十四頌廣為分別即依他起體虛幻有此虛妄識必有實體故次前一頌明識之性即圓成實雖知諸法皆是唯識若相若性要慚修行證入聖位故下五頌明所入位所求大果福智無邊非少修行即速圓證非行一行便證多果必須三劫修無邊因故三劫者皆因位攝即前四頌後之一頌所求果滿即如來位初之四頌分三劫者初之二位是初劫攝雖行勝行猶未證真學行千差位有遠近故以二頌顯明初劫第三頌全第四少分解第二劫初證聖位見修位差故唯第三一頌偏明見道地位雖長證理是等故第四頌合明二劫第四頌半明第三劫就五位中初結上文彰後所明生下五位後舉頌文正釋五位初中有三一結上為三問二隨問略為三答三廣前所答別三問答論如是所成唯識相性述曰結牒上文二十四頌相末後一頌性也論誰於幾位如何悟入述曰為三問也誰者問能入人五乘不同誰能悟入於幾位者問所經位既言悟入幾位入也凡經時節多少短長如何悟入問入方便雖知唯識如何方便而悟入也論謂具大乘至漸次悟入述曰此略答也謂具大乘二種種姓答能入人通定不定性大根器者非餘乘也略於五位答所經時十三住等略為五也大果難感故經五位漸次悟入答入方便萬行難修二果叵證非頓方便即能入也論何謂大乘二種種姓述曰第三別問別答廣前略答於中分三如前總釋論一本姓住種姓至無漏法因述曰此即依前種子三義中第三正義答未聞正法但無漏種無始自成不曾熏習令其增長名本種姓性者體也姓者類也謂本性來住此菩薩種子姓類差別不由今有名本性住種姓三十五菩薩地云無始法爾六處殊勝名本姓住種正與此同即種姓住論二習所成種姓至熏習所成述曰此聞正法以去令無漏舊種增長名習種姓菩薩地說聞十二分教法界等流平等而流故謂大定緣如起俱時正智後生後得後得復生大悲大悲起化身化身方說此法此法故名平等流也又法界性若能悟時便能斷生死趣大涅槃此亦如是又法界性善順惡違具諸功德此亦如是故名等流等者相似義流者出義從彼所出與彼相似故名等流聞所成等即是三惠所成非必新生方名為成令種增長亦名成故若由三惠無漏種增何故乃言聞所成等意顯能成非唯有惠惠俱品法亦能成故能成既爾所成亦然故論說言聞所成等論要具大乘至悟入唯識述曰此非唯一乘姓三乘種姓不定姓者亦是此人具大乘者方能入故但言大乘簡彼定性及無種姓此是未種解脫分善名本種姓未聞無漏法令無漏種增種解脫分善根以去名習種姓聞無漏教為緣令無漏種增故菩薩地說正與此同勘彼應說此下不解故別出之然仁王經及瓔珞等經所說所同者如別抄會攝論第六說誰能悟入所應知相大乘多聞熏習相續已得逢事諸佛出世得定勝解集諸善根善修福智資糧菩薩彼約有多功能四種力故方能悟入然於此中唯言具本性種姓即彼所言大乘等也習所成等即彼所言多聞熏習等即因力也彼餘三力下入位中所須方說故此與彼廣略不同至下當知然具本性猶未能入具習所成方能入故即是攝論能入章也無性云用及用具皆待作者故問入者誰能悟入由能入者唯是因力有餘力者是所須具非正所須故餘三力此中不說勝解行地發心已去未入初地名習所成故論何謂悟入唯識五位述曰此為問廣前第二位論一資糧位至順解脫分述曰此在四十心及已前位從初發心乃至十迴向終皆名順解脫分對法等說煖等已前名解脫分簡二乘故言大乘也論二加行位至順決擇分述曰即在煖等四善根中此在初劫下文等言勝解行地攝故論二通達位至所住見道述曰即在初地初入地心論四修習位至所住修道述曰即從初地住及出心乃至金剛無間心位名為修道論五究竟位至正等菩提述曰金剛心後解脫道中盡未來際此等五位下各釋名別出體性解三劫攝無勞預解攝大乘說何處悟入謂即於彼有見似法似義等乃至勝解行地見道修道究竟道等也彼說四位此說五位合此初二為勝解行地故即是攝論所入位章無性云此所入境及能入位論云何漸次悟入唯識述曰此問廣前第三入法用論謂諸菩薩至能深信解述曰此初二句亦貫通下此初二位以道為位即分出體後三以分為位即通出體資糧位中能深信解雖亦伏除未多分故少而不說信解初增但名信解至下當知論加行位中至引發真見述曰初伏所取次伏能取伏令不起故名為除非離伏時別名除也至下當知論在通達位如實通達述曰方起無漏現行二智證實相性故論修習位中至伏斷餘障述曰十地行多時劫長遠念念進習名數數修伏餘煩惱斷餘智障此等位中雖亦修證餘行餘法唯識為本方修餘行故但言唯識論至究竟位至唯識相性述曰全出二障功德智慧無不周備不同小聖故名為圓無闕少故簡二乘也其福智二清淨極勝無有能過不迷不闇故名為明此簡菩薩第十地菩薩雖皆遍有可名為圓未清淨故如羅網中觀月等故不名為明能盡未來化導一切復令悟入唯識相故顯非自濟成已度人故名法輪輪者轉義攝大乘說由何能入由善根力所任持故三種練磨心斷除四處障無性云此即入因謂由何因於此能入故攝論云由何云何而得悟入等無性云此能入具彼在此論資糧位中彼論四尋思等所作方便所入入喻及下初順解脫分名事互為客等尋思尋思果教授二頌在此加行位中彼悟入唯識性故悟入三性入極喜地等入唯識所須即此見道彼論已入於地得見道已入唯識於修道中云何修行等入因果分修差別分及三學分是此修道彼論果智果斷分是此究竟道然攝論十分所有並此論有如前已敘菩薩地四十七八住品中說有十三住四十九地品說有七地皆是此中五位等攝十三住中前十二住即菩薩位今此五頌前四頌攝第十三住是如來住即如來位今五頌中第五頌攝十三住者一種姓住是此所言本性住種姓未入僧祇四十七說謂諸菩薩性自仁賢性自成就菩薩功德菩薩所應眾多善法於彼現行亦有顯現由性仁賢逼遣方便令於善轉非由思擇有所制約有所防護住此住中任持一切佛法種子於自體中已具足有一切佛法一切種子性不能起上煩惱纏造無間業或斷善根廣如種姓品說云何菩薩勝解行住謂諸菩薩從初發心乃至未得清淨意樂所有一切諸菩薩行皆此住攝當知前住於餘十一菩薩住及如來住唯有因轉攝受彼因於餘菩薩住尚未發趣未得未淨況如來住住此住中普於一切餘菩薩住及如來住皆名發趣然未得淨於自住中名趣名得為令清淨而修正行於前住中雖修諸善性仁賢故為之非為菩提故作也未名發趣故不入僧祇此住所修皆名發趣故與前別此位思擇力勝所作加行以分別惠未得堅固相續無退菩薩勝修此說無漏修惠不得非有漏修此位不得或此說初發心時十住菩薩八相成道既不得修如何得有如是神通如於勝修於勝修果無礙解神通解脫等持等至亦未能得未超五畏謂不活畏惡名畏死畏惡趣畏處眾怯畏有三處妄失一失念於五境顛倒二失念於受生妄前生事三於所受持法久作久說有所妄失或具聰惠為他說法勉勵而轉如闇中射或中不中或於菩提雖已發趣而復退捨或時捨戒或利有情而生厭倦利益安樂未廣大無量於一切菩薩學中未能普學菩薩相中未皆成就在家出家二分菩薩正加行中未等顯現於此所說諸行狀相下忍轉時上品中忍轉時中品上品轉時下品漸輕微故入初地時此一切相皆無所有一切相違白法顯現乃至廣說皆第二住攝即是此中資糧加行二道五頌之中初二頌攝以彼論言從初發心乃至未得清淨意樂是勝解住論說清淨意樂菩薩住是初地攝故知四善根亦初勝解行住攝既爾即顯是初劫攝論說此住初劫攝故至下當知此與瓔珞經二種姓別應如別會中邊中卷對治品中明念住等修之分位即念住等在解脫分如別應知第三極歡喜住亦名淨勝意樂住即初地攝此少分是見道即五頌中第三頌除住地出地心故第四增上戒住即第二地第五增上心住即第三地第六覺分相應增上惠住即第四地第七諸諦相應增上惠住即第五地第八緣起流轉止息相應增上惠住即第五地第八緣起流轉止息相應增上惠住即第六地第九無相有功用住即第七地以前第二劫攝第十無相無功用住即第八地第十一無礙解住即第九地第十二最上成滿菩薩住即第十地即第三劫四十八說又即於此一一住中經多俱胝百千大劫或過是數方乃證得及與成滿然一切住總經於三無數大劫方乃圓證謂經第一無數大劫方乃超過勝解行住次第證得初地此就恒常勇猛精進非不勇猛勤精進者復經第二無數大劫方過初地乃至有加行有功用無相住次第證得第八地此即決定以是菩薩得淨意樂決定勇猛勤精進故復經第三無數大劫方過八地九地證第十地故知四善根初劫所攝未名淨勝意樂地故攝論第七云有五補特伽羅經三無數大劫謂勝解行者經初無數大劫修行圓滿清淨增上意樂行及有相行無相行補特伽羅於前六地及第七地經第二無數大劫修行圓滿即此無功用行補特伽羅即第八地至第十地經第三無數大劫修行圓滿此論下文四善根亦是解行地攝故知初劫所攝古人難云初禪方便非欲界攝初地方便非初劫攝應為質言初地方便非初劫者初地方便非凡夫攝若言未證真故非聖者攝應言未證真故非第二劫攝又彼難言大莊嚴論對法第十一說四善根初劫滿已修習故可非初劫者應反詰言且如瓔珞經云百劫修千三昧千劫學佛威儀萬劫化現成佛入大寂定是等覺菩薩言三大劫滿已何故不是佛地攝又此論四善根中亦言初劫順解脫滿已修豈即彼非勝解行攝滿心修相好亦是劫中收滿心修四善根定是初劫所攝廣成立此如對法第十一抄四十八說有二無數大劫一者日夜月等算數時無量故說名無數二如前說超過一切算數名無數大劫若說前劫即經無量無數方證菩提若說後劫但三無數方證菩提不過此量如瓔珞經下卷說八百里石淨居天衣拂盡名一大僧祇劫若上上精進或轉眾多中劫或有轉多大劫決定無轉無數大劫即釋迦菩薩所超量中劫也一小三災劫增咸劫數釋迦菩薩超九劫由翹足故或言更超十二劫報聞雪山偈故或超十一劫投身餓獸故如別抄會此時長遠何日成佛處夢謂多年如攝論廣說此後九地全初地少分是修道即五頌中第四頌攝然已前十二住並是因位第十三最極如來住即究竟道如來地攝即五頌中第五頌攝果位所收此後十一住下論廣解不能預述有差別者對菩薩地及十地經下自廣解最初二住雖論有文然不廣解此行相故今別出之種姓住即以一切佛法一切無漏種子為體未起現行無漏有漏趣向心故即通五蘊種子為體五法中正智據三性中依他圓成二性攝常無常漏無漏別故第二住以一切佛法無漏種子有漏隨順一切現種功德為性起順趣心故此等引證者如前已說未證真如唯以有無為體次十住此論以有為無為無漏功德為性證真如故今亦取一切未曾得世間功德順趣者為體三十二相等非皆無漏正智分別真如及相為體二性如前如來住以有無為無漏功德為體下十地三身等中自當解釋辨差別者勝解行住於菩薩修所作狹小有缺不定所得有退極歡喜住所作廣大無缺決定所得不退乃至三種增上惠住亦爾即前六地行相皆同從初無相住即第七地乃至成滿菩薩住所作無量無缺決定所得終無退轉又勝解行住於無相修發趣六地以前獲得七地圓證第八地清淨第九十地於無相修果當知領受得諸功德乃至廣如彼論等說言七地者前六菩薩第七一種菩薩如來雜立為地一種姓地即種姓住二勝解行地即勝解行住三淨勝意樂地即極喜住四行正行地即增上戒乃至有加行無相住五決定地即無加行無功用無相住此地菩薩墮在第三決定中故六決定行地即無礙解住七到究竟地即最上成滿菩薩及如來住既知地住而相攝已地攝五頌准住應知此等諸義下既廣解不勞預說論初資糧位其相云何述曰此下別解然前三問初能入人自下不解已略辨故非本頌故其所入位所入法用下別解釋然此二種各五不同義意既同各合解釋總為五也此中五段不假分科今初段中初問次答此即問也論頌曰至猶未能伏滅述曰答也初頌後解下逐難解易處不言論從發深固至資糧位攝述曰此解初位始終分齊於中有二初別釋頌文後此位未證唯識真如等下顯位修行初中又二初略解頌文後廣二取隨眠即是二障初中復二初釋上二句後釋下二句文至當知攝論云清淨增上力堅固心勝進名菩薩初修無數三大劫大菩提心以善根為其自體以大願為緣不退屈為其策發方能發起故善根力名清淨力是因能降伏所治故大願力名增上力是緣常值善友故堅固心昇進者雖遇惡友方便破壞終不棄捨大菩提心所修善法運運增長大菩提心堅固不退齊此方名初劫之始此言深者即清淨增上力固即堅心勝進深固即是大菩提心唯識真勝義性者簡前三勝義非勝義勝義故即是真如順決擇位識作唯識觀求住唯識真勝義性此位未能伏除識相未名求住真唯識性即地前四十心皆是此位然彼已前或十萬八萬六萬四萬二萬十千劫等皆不入此位未名清淨增上力堅固之心未昇進故此出初道位分齊已釋上二句頌訖此當釋名論為趣無上至勝資糧故述曰初釋資糧之名望菩提為號菩提因之初位資益己身之糧方至彼果故名資糧此即依自利釋名為出生死得大智故求菩提也然前第七末增上緣中解資糧位亦有未知當知根云能近資生根本位故者從久修者隣近為名此說初行多求果故亦不相違論為有情故至順解脫分述曰次解順解脫分名為有情故勤求解脫望涅槃為因涅槃名解脫如常所談勤求於彼此行不違故名為順分者因也支也彼順決擇分言分者即決擇是分即擇法覺分分者支分義順彼決擇分故名順決擇分今言分者因支義是解脫之因因之一支故名為分即順體是分順彼解脫之分名順解脫分此依利他為因為度有情乃求解脫然求菩提利他義顯勤趣解脫自利義增然於菩提有自利之談涅槃致利他之義者蓋欲以彼顯此菩提亦利有情以此顯彼涅槃亦能自利文影於此義貫於彼故也問何故順解脫分分即是順順決擇分分體非順答決擇體是有為決擇可體即分體有多分故涅槃體是無為解脫彼非是分體非一多故又解解脫者即勝解數緣解脫解脫苦名解脫因中印境為名乃名勝解在果出苦為因故名解脫若依此釋解脫即分名解脫分分義非順與決擇分同然彼望惠為名此望勝解為號今為此解即無前難上來雖出位體分齊釋位二名不同總是解釋資糧位訖此解漸次悟入唯識之時初位漸次釋頌下二句論此位菩薩至修菩薩行述曰此出四力攝論第六云誰能悟入中大乘多聞熏習相續此乃因力簡二乘等種姓多聞即前所說本習二姓彼云已得逢事無量諸佛出現於世即善友力彼云已得一向決定勝解非諸惡友所能動壞名作意力彼云已善積集諸善根故善修福智資糧菩薩名資糧力由前無間所說三因已善積集諸善根等世親云第一力為因第二力為緣第三力能修正行第四力由積集善根名資糧菩薩如是名由作意力善修福智二種資糧能入十地名依持力此四望二乘性惡友緣任運心下資糧以皆勝故名四勝力此位依此四力於唯識義雖深信解而未能了二取皆空一切多住事相散心行諸麁行名住外門修菩薩行問華嚴第九十住品頌云第四生貴真佛子從諸賢聖正法生有無諸法無所著捨離生死出三界彼經第十又解十住初心菩薩餘住亦爾頌云清淨妙法身應現種種形猶如大幻師所樂無不現或處為眾生究竟菩薩行或復現初生出家行學道或於樹王下自然成正覺或處為眾生示現入泥洹如何此文言多住外門修菩薩行答此第四住菩薩作十種觀法第七觀業第八觀果折伏現纏不依見道等所有無明更造惡業令後果起名為捨離生死出於三界定當能出非時已出今依外門修菩薩行亦不違也又此十住菩薩亦有少分依有漏定能現八相度脫有情以十住初發心住中分得十力學於十法第十法者為苦眾生作歸依處此住已去彼諸菩薩展轉增勝能行八相然多起散行少能入定作真如觀名多住外門不說彼菩薩唯住外門也亦不相違論故於二取至二取現行述曰由此事故二取現行為能熏習所引隨眠猶未有能伏滅此二隨眠之力令彼不起二取現行問華嚴經第十卷解十住菩薩中云除滅諸煩惱永盡無有餘無礙寂滅觀是則佛正法云何此言未伏二取答彼依伏因邪教邪師所起不共無明伴煩惱類說盡非盡一切自分別生煩惱及俱生煩惱又說佛法功力能滅一切煩惱非十住位已能滅一切煩惱下此論文資糧道中於分別二取雖漸伏滅未全伏故緣起經云內法異生不放逸者我不說為無明緣行故因自分別不共相應無明見道等者此位能伏今說不伏謂因邪教所起及俱生等全分為論又但總言多分未能名為未伏非少亦未論下文云於加行位始方能伏分別二取因邪教者於資糧位亦有起故瑜伽論說勝解行菩薩於三處妄失猶起煩惱或時捨戒所說諸法如闇中射或中不中故此位中自分別煩惱未盡正釋下二句頌論此二取言至所取性故述曰頌二取言顯二取取非即二取名二取也但只二取名二取者有非執二取種豈亦伏耶又相分等非必可伏故執二取為實有等之取方名二取論二取習氣至煩惱障種述曰二情取之種名彼二取隨眠何義隨逐有情常在生死眠伏藏識不現餘處故名隨眠或隨增過故名隨眠隨逐有情多增過失故名隨眠何故眠者乃是增義如人嗜眠眠即滋多故過失增是隨眠義前當性彰名後從喻為因與薩婆多別如別抄即二障種也論煩惱障者至諸隨煩惱述曰上解本頌訖下第二解二障中初出體釋名等二見修分別三約人分別四約有無漏道伏斷分別五結歸頌文先解煩惱障中初出體後釋名以薩迦耶見為首由我見為本生諸煩惱我見若無煩惱隨斷見修二斷其義亦然或雖所生之惑先除我見未滅究竟盡位由我見斷餘方斷盡此依九品雖別斷斷八品等時不斷我見煩惱先斷說以我見無品數全離欲方斷故又解既所生惑有多品數能生之見定然亦有九品即隨離九品欲我見漸斷故根本斷時餘亦隨斷此中不言我見言薩迦耶見者若言我見不攝我所梵云沒曳達利瑟致此云我見梵云薩迦耶此云不實移轉身見即攝我所為顯此中攝我所故言薩迦耶百二十八根本煩惱者見道所斷欲界四十上界各三十六并修道十六有一百二十八種及彼等流諸隨煩惱者即二十種或復更多如前所引攝事分說此出自體性若眷屬及餘心心所等五蘊為性佛地第七說若此所發業所得果皆攝在中皆以煩惱為根本故彼論通遠眷屬皆假名障今此據自性障即不取業果若不爾者無明所發感善三業及果應是染性應是障體既不爾者故今此文為勝論此皆擾惱至名煩惱障述曰此釋名也唯障涅槃所障增故所知障中初出體性第二釋名第三八識分別因破異執第四三性分別亦遮外計第五釋外妨難論所知障者至愛恚慢等述曰亦以法我我所執為首生餘障故如前第一卷解見疑無明愛恚慢等者此出體性此之頭數亦與煩惱障同若煩惱障俱必有所知障故然煩惱麁有多品類可易了知二乘所斷唯是不善有覆性故以數束顯今此所知障細下無多品類極難了知唯菩薩斷亦是異熟無記所攝故不顯數其實法執無離無明故必有數又顯法執無明五住地中唯一住攝前障四住地攝故不顯數若爾何故不言諸隨煩惱既言慢等等取隨惑佛地亦同此出自性體若眷屬者佛地云諸心心所及所發業所得果皆攝在中皆以法執無明為根本故此中果者謂等流增上士用果等除異熟果不感執故何名所知障論覆所知境至名所知障述曰二釋名也所知境者謂有為無為無顛倒性謂真如理由覆此境令智不生能障菩提故名所知障此即釋名此望所障增者以得名故下轉依中自當解釋前煩惱障煩惱即障此所知障障於所知前當體彰名持業釋也此所障受稱依士釋也論此所知障至彼微劣故述曰三八識分別因破外執第八識名異熟識何以不俱彼異熟識是微細劣弱故此法執望彼麁而強故此是能熏故彼非也安惠等師執三性心皆有法執此識唯異熟故唯異熟性中破之論不與無明惠相應故述曰諸論但說此第八識唯五數俱法執必惠及無明俱惠能計度無明迷故佛地論說有義法執及無明遍三性有漏心品及二乘無漏心品皆不了達法無我故皆似相分見分起故前卷已說此障中無但護法師伏遮彼計若言法執何藉惠俱論法空智品與俱起故述曰菩薩法空智品許與此第八識俱起故第七有法執法空智起即不行第八法執有法空智起此應滅既八現行與彼俱起定知第八無法執俱量云第八識等定非法執品法空觀品與俱起故如佛第八識若言因中法空觀起第八許斷即無漏法無所熏故佛何得成不可言熏鏡智俱識非無記故猶未得故第八異熟既爾餘識異熟應然然今七識總合為法又下異熟心許是法執故不可為例於佛地論此論勝也論七轉識內至如煩惱說述曰無離煩惱別起執故故數與彼煩惱等同七識之中根本有四隨惑有八及別境惠有十三法第六識有一切五識有根本三隨惑十與十三法俱何故五識無見疑等論眼等五識至皆容引起述曰無計度分別故法見疑等定不相應等者等取隨中諸惑與此五識不俱起故即忿等十全餘十少分計度分別之所生者五識皆無非無見道所斷諸惑名無分別就見道中無緣邪友師自分別諸惑而實非無意識所引見道諸惑名無分別對法等云分別起者見道斷既許五識中惑通見道斷則有分別之惑然非自力生為意所引生故故論云餘由意力皆容引起餘者即見疑等餘佛地論說五識雖無見等由意識引有非見所攝愛恚等起二障所攝今此意說加彼自力分別惑餘為遮外計執五識中惑唯修道斷故論此障但與至無記性故述曰四三性分別遮外計門瑜伽第五十九卷說欲界煩惱一分是不善及餘上二界是無記即是無明唯通不善無記性故不言通善如何乃言善心中有法執法執必有無明俱故對法第四亦言欲界煩惱能發惡行是不善餘是有覆如何乃言無明通善若彼救言生死有漏皆不善攝故必有無明者論癡無癡等不相應故述曰若爾善心既有無癡此執有癡癡與無癡不相應故如何可說善與不善癡無癡等定不相應相違法故如無貪貪等不可言此執心無無明俱如人執心無明俱故彼復有執第七識中唯有我執無法執故如前第五卷解瓔珞經云善心有不善是外道義今遮於彼因解二障寬狹論煩惱障中至為所依故述曰煩惱障中此障必有法執體寬故煩惱障狹彼定用此為所依故何故用此為所依也答此通麁細煩惱所緣必是法故彼唯是麁有法執時非必有故勝鬘經說世尊於此起煩惱剎那心相應等乃至若復過於恒沙如來菩提智所應斷法一切皆是無明住地所持所建立如諸種子皆依地生建立增長若地壞者彼亦隨壞若無明住地斷諸所應斷皆亦隨斷瓔珞經下卷說亦同之由此問言若有煩惱障皆有所知障耶應順前句答若有煩惱障定有所知障若爾必俱應二障體各有差別第七識等應二執體俱是二執故如二執用論體雖無異而用有別述曰體不相違可唯一體用義分故可說有別同一種生用分成二如一識體取境用多故又何以知者論故二隨眠至斷或前後述曰此中二障隨三乘聖道有勝有劣斷或前後若望二障行相相對即煩惱障麁所知障細若望聖道斷即不定或有先斷煩惱障不斷所知障如二乘等求涅槃故或有先斷所知障不斷煩惱障如住出初地等十地菩薩此依種說不依麁重趣一切智故或有亦斷煩惱所知二障謂入初地金剛心菩薩此依種說若依麁重十地皆得得二果故故須雙斷俱非謂諸異生不斷三障麁重種子故以上皆由不定前後故復言或種隨現行體一體異又煩惱障中自類九地可有麁細先斷麁後斷細其所知障不可依地而立品數但依所障辨能障麁細有初地修道斷有頂所知障而欲未盡第二地等亦復如是不可依地而立品類但由聖道故復言或問此既無記中何無記攝論此於無覆至障大菩提故述曰餘三無記勢力薄弱不能覆所知不障菩提故若異熟生勢力強厚通作意生計度所起能覆所知障菩提故從異熟起名異熟生非業果也雖與不善有覆俱不障二乘但名無覆此名無覆望何人說論此名無覆至亦是有覆述曰不覆二乘轉依果故二乘無學可現行故非彼無學說染現行故名無覆若望菩薩亦是有覆覆所知境障菩提故亦彼二乘通無覆攝故於菩薩乃有亦言然破計中佛地論說有執不可導彼空智異熟心非所熏能遍計唯意識等已如前卷遍計中解此中不說佛地論說前師難云若善無覆無法執者何故不能了達法空後師質云亦無我執云何不能了達生空彼言第七識人執俱故今言我亦爾第七識法執俱故二難既齊然前師不許第七識中有法執不爾違自比量法空我空二難齊故既有相見分何故非執者如前卷解此總第四三性破計分別訖自下第五釋諸違妨論若所知障至無明住地述曰此外人難何處經說勝鬘經說不依瓔珞經非極成故以分段生死故說阿羅漢我生已盡得有餘果證名梵行已立凡夫人天七種學人所不能辦名所作已辦所斷煩惱更不受後有名不受後有非盡一切煩惱一切受生說不受後有有無明住地變易生故煩惱有二謂住地煩惱及起煩惱住地有四謂見一處住地欲愛住地色愛住地有愛住地起者無始無明住地此住地一切上煩惱依若煩惱種比無明住地算數譬喻所不能及五住地中無明住地其力最大恒沙數上煩惱依亦令四煩惱久住二乘智所不能斷唯如來智之所能斷即無明種子亦言種類即五門種類當無明種類也即通見等何故彼經唯說無明為所知障論無明增故至非無見等述曰此論主答今此住地無明增故總立無明非無見等所餘煩惱何以名增一者體增雖餘煩惱有俱不俱無明皆有為此障故如二乘無學等非必有餘煩惱俱故二者用增迷一切境障一切智不令得佛果非如煩惱故三難斷增要上上道方能斷故故名為增論如煩惱種至慢無明等述曰此以例解如煩惱種見修皆有然分別起者立見一處名豈分別中更無貪等修道之中唯說於愛豈無嗔等然初唯見後唯說愛既見所斷見力偏增分別之首故修所斷愛力偏增潤生惑故法執住地無明力增故唯說無明非無餘也此五住中初唯見道所斷煩惱障次三修道所斷煩惱障後一見修所斷所知障初迷諦理勝一處為言一處斷故次三有品迷事理惑約界論之後一障智總名無明無品數故無有別迷諦行相故地者依止種子與現行為依名之為地此約數種斷名之為地品等門分別五住地別可知總是第一出二障體釋二障名訖古云此五住地如四流體三界煩惱等一切無明名無明者不然此文為正論如是二障至修所斷攝述曰明二障中第二見修分別俱生分別既通六識分別起者見道所斷麁易斷故六識之中俱生起者修所斷之細難斷故前言五識隨意引生即成分別俱生之惑如五識中煩惱障說無違理失即初地中斷五識惑二障並得論二乘但能至菩薩俱斷述曰三約人分別二乘但能斷煩惱障等求解脫故所知之障彼故菩薩俱障二果別故由作意故斷有先後後中定障二乘亦斷小故不說第四有無漏道伏斷分別論永斷二障至通有漏道述曰伏煩惱時此俱法執亦不起故名伏法執非別起伏道或見道前加行智伏諸論或說有漏諸道不能斷種有相縛故麁重縛故不證理故無漏不爾故自下第五結歸本頌論菩薩住此至未能伏滅述曰二麁現行雖有伏者即伏多分分別之麁惑因邪教思惟者皆伏自思惟者未盡下四善根等方盡而細分別者及二障中若麁若細所有隨眠由能對治止觀力微未能伏滅初起止觀未勝順心不如四善根中能伏二細分別現種其俱生現種皆少亦能伏次加行位及第十卷皆有此文此中伏言非為六行修習勢力制之不起令彼不自在是此中伏義下准此知菩薩不斷下界地惑起定生上故又約十地分別斷之法用等下自有文不煩預述如中邊上卷說此二障諸障相攝論此位未證至解行地攝述曰以上解頌訖自下第二辨位修行此即辨位後明修行攝大乘論說五道為四謂勝解行地見修無學地今以此即彼四地中何地十三住中何住此位依勝解修行亦解行地攝論言亦者亦順決擇分彼是解行地此亦是故論有亦言勝解者即決定義散心決定意解思惟未證解故亦言至下當知論所修勝行其相云述曰下辨修行初問次答雖言勝行何者為勝行論略有二種至餘名為福述曰下答勝行有二初顯二種行後明德行辨二行中初辨福智行後辨二種利行惠為體者是智非惠為體名福此剋性出體即十力一切智是智餘中有福五十七二十二根中雖與諸文不同且佛十力惠根具知根攝唯是智四無所畏五根具知根攝通福智諸相隨好舌根及四根依處謂身根男根眼根舌根依處合四根所攝即唯是福三不護如無畏三念住非根攝無貪嗔所攝即唯福大悲無嗔癡所攝無忘失法如力一切種妙智亦爾唯是智攝永斷習氣非根六根所證菩提分中四念住根力覺支道支少分是智四正勤四神足根力覺支道支少分是福餘唯福非智餘應准知由此諸功德種門總為論中應作四句唯是智非福謂十力一切智一切種妙智無忘失法四念住願智等有唯是福非智即諸相隨好三念住大悲四正勤四神足等有亦福亦智謂四無畏三不護等五根五力七覺八道支等有非福非智依事分別或永斷習氣無為功德等餘差別門功德福智如理應思論且依六種至通相皆二述曰並名為福皆名為智與智俱行助成智業皆名為智與福俱行助成福業並名為福此依助伴通相出體論別相前五至第六智惠述曰剋性出體者前五是福非智性故第六智惠非福性故正智自體故隣近生起以出體者論或復前三至餘通二種述曰前三唯福遠智惠故第六唯智性是惠故餘通二種即精進定隣近於惠亦起惠故七十八解深密經三十六說亦同於此彼解云前三為福第六是智餘二通二若依精進修布施持戒四無量等名福若依精進修三惠六善巧觀四諦緣生法等名智分若依靜慮修四無量名福若依靜慮修六善巧等名智分謂智有六種一一分別應知無量等乃至廣說等此文唯三或有前三為福義如前說後三唯智近生智故或有初三及定是福後一唯智精進通二或有初三及定為福精進及惠為智策惠勝故此並有文後四波羅蜜唯智非福後得智故此中且說六如對法第十二抄會解上來福智一種二訖論復有二種至自他利行述曰隨意樂力所為一切諸功德等皆通二利論依別相說至利他行攝述曰菩提分等等取禪支十八不共法諸相隨好等自利行攝然四十三說六度唯自利四攝利他故四種攝事四無量等等取神通大悲不護三念住皆利他行攝此中所望總聚一向多分為論非依體性依體性者應四句分別或唯自利謂相隨好等或唯利他謂四攝等或自他利六波羅蜜等布施等中亦俱利故或俱非利便非功德六到彼岸下自廣解菩提分法謂四念住四正斷四神足五根五力七等覺支八聖道支三十七種如對法第十抄四攝如大論四十三謂布施愛語利行同事以十門分別四無量謂慈悲喜捨如對法第十三等抄及別抄解四十九說從勝解行地乃至到究竟地有四種菩薩行一波羅蜜多二菩提分法三者神通四成熟有情行即彼又說三十二相八十隨好在種姓地唯有種子依身而住明知種姓住未入僧祇若在勝解行地始能修彼能得方便若在清淨增上意樂地中乃名為得在諸餘地轉勝清淨在如來地善淨無上又云若諸不共佛法下劣者先菩薩時亦已成就至佛之時善淨圓滿又此一切菩提資糧有遠有近遠者謂去菩提果遠即未獲得諸相隨好異熟果時在地前也近者去菩提近謂初獲得諸相隨好異熟果時從此已上展轉清淨依此等文故知初劫中修一切菩薩行一切菩提分法雖少分得未名為證未得無漏未名得異熟果未淨勝故論如是等行至所修勝行述曰如是一切自他利行皆是此位勝所修行也論此位二障至勇猛不退述曰此文初總練謂陶練磨謂磨瑩即修治義論一聞無上至修諸勝行述曰攝論第六說入因中三種練磨心斷除四處緣法義境止觀恒常殷重加行無放逸故此中但有三練磨心初練磨心中云廣者無邊大者無上深者難惻遠者時長彼既丈夫我亦爾不應自輕而退屈第一練磨心廣深退第二練磨心難修退文皆可解第三練磨心難證退引他麁善者諸有障善名為麁善謂行施等彼於命終即便可愛一切自體圓滿而生我有妙善無障礙善云何不得一切圓滿圓滿佛果者即轉依也以深妙故功德備故諸佛轉依難可證也彼皆廣解無別義趣意與此同故不煩引初且舉菩提後且舉轉依論實皆同除四處者一離二乘作意二者疑離疑三離所聞思我我所執四斷除分別緣法義境緣似法似義等如彼廣說論次加行位其相云何述曰此問起也論頌曰至非實住唯識述曰下答也論曰菩薩至世第一法述曰自下長行有十第一顯位所由第二釋位總名第三出位所修法第四釋四法地名五解本頌文正明此位猶有所得六此位於彼相及麁重縛分別俱生伏斷解釋七此位所觀之境八所依何地九界趣分別十七地分別此第一也總即結上所已行行由得見道復修此行應列其名然此是初僧祇滿心修習故云先於初無數劫乃至廣說對法莊嚴論亦云謂諸菩薩已善積集福德智惠二種資糧已過第一無數大劫已聞隨順通達真如契經等法持也如理作意任也發三摩地鏡也依止定心思惟定中所知影像觀此影像不異定心乃至廣說明也由行如是乃至捨離二種能所取故證無所得正入見道捨離一切麁重得清淨轉依依也前四是地因第五是地果亦言過第一劫滿已修四善根即初劫滿心修習如前已引瓔珞經等為此證訖伏二取相下文自述論此四總名至決擇分故述曰此即第二釋順決擇分名真實決擇分決擇是智即擇法也決擇即分名決擇分決簡疑品彼猶豫故擇簡見品彼不擇故疑品擇而不決見品決而不擇故此智品名決擇分分是支因義即擇法覺支謂在見道此無漏故名為真實為有漏者非真實故此煖等四順趣彼分名順決擇分順趣者行相同彼故名為順欣求往彼故名為趣此中行相既與彼同復求證彼故名順趣前順解脫分既初發心求究竟果故遠從彼以得自名此順決擇分隣近見道欣遠之心不如始業故從隣近以得自名論近見道故至無加行義述曰此釋異名位名加行道近見道故即是見道之加行故舊言方便道今言加行顯與佛果善巧差別因中行未圓足所行必須加功求後勝果果上萬行既滿所行唯是方便利益有情顯此二別此名加行然五道中此獨名加行以近見道故非前資糧無加行義顯前資糧亦名加行對法八說所有資糧皆加行道有加行道而非資糧此四善根非資糧道加功而行初位亦名加行近見道說獨此得加行名問資益後果己身之糧唯初獨名資糧加功而行求果四善獨名加行答資糧遠望大果最初獨名資糧加行萬行加功故初亦名加行問加功而行萬行初位亦得此名四善亦望大果資糧亦通此四答初位發心最猛四善不名資糧萬行加力方行初位亦名加行問初位心猛獨名資糧四善近見獨名加行答以近見道名加行初位不得此名加功萬行方行初位亦名加行故於五道中四善獨名加行者近見道義故彼初位不得此名加功而行初位亦名加行此不齊解若齊解者此四善根果之資糧亦名資糧而彼論文依多住外行福智行約最初說若爾見道等亦應名資糧果之資糧故從增得名但名見道不可名資糧故知從增得名既名加行不可名資糧義准成故前解為勝二釋位名訖論煖等四法至初後位立述曰自下第三位所修法初二位尋思觀後二位實智觀此文總也此尋思如實智體性者對法第十一說推求名等者推求是觀察義即唯是惠無性云推求行見方便因相說名尋思了知假有實無所得決定智方便果相名如實智即唯加行智為體此約推求行增出體若并相應增者五根五力為體及俱有者五蘊為性定俱有戒為色蘊故七十三云四尋思者五事中如理相應分別總攝四種則唯有漏四如實智一切皆是正智所攝即唯無漏七十二說五事中相通有漏無漏二唯有漏二唯無漏真如是真智所緣名無漏非漏盡相義正智漏盡對治義故名無漏攝論第六云由四尋思如實智故於似文義意言便能悟入唯有識性彼卷又云四尋思在煖頂實智在忍第一法中此論亦同即如實智亦有漏攝四十八卷第十住中說住此住中得無生法忍極清淨此復云何謂諸菩薩由四尋思於一切法正尋思已先時獲得四如實智如實了知一切諸法爾時一切邪分別執皆悉遠離於現法中隨順一切雜染無生觀等乃至廣說此如實智始從勝解行住乃至有加行有功用住未極清淨今此住中已極清淨是故說言無生法忍即如實智名無生忍體然今實義尋思唯有漏唯加行心推求非根本後得智故如實智通有漏無漏通加行根本後得智故此唯忍可是果彼唯加行是因七十三中唯依無漏說為無生忍體不言通有漏餘處據實通有無漏未印可位名為尋思起忍印時名如實智中忍雖亦觀無能取猶未印可而前有印亦名實智非是尋思與尋相應不爾上地應無煖頂三十六說愚夫於此四如實智加行闕故不現前故便有八種邪分別能生三事能起有情及器世間若了知時便除八分別等此等義門如顯揚論第六卷說論四尋思者至假有實無述曰謂一切法名之與義既於前位緣法義境其中似文文名之義唯是意言依此文名之義亦唯意言無性第六釋云此中名者謂色受等亦攝名因名果等尋思名因者謂字字身多字身及聲等名果者句及名身多名身句身多句身等皆名之果對法第十一云謂推求諸法名身句身文身自相皆不成實名召法勝但說尋名義者如名身等所詮表得蘊處界等若體若義總名為義以義寬故不說自體推求此能詮所詮定不相應此中唯觀妄情所執能詮所詮唯意言性意言之中依他文義不說無故即依所取能詮所詮今觀唯是意言性也對法等說此在煖頂位此位唯觀所取無故觀計所執無非依他也不爾即成顛倒心故依他是有觀為無故無性云尋思依名所表外事唯意言性思惟此義似外相轉實唯在內故不無依他內文義也此二唯有內法假名有文義外法故說唯假此即觀一切有為無為皆義中攝此遍一切諸有法也依此二法觀其自性心外亦無唯是假立如我法等體差別亦爾如無常等義無性云證知四種虛妄顯現依他起攝了達四種遍計所執皆不可得三十六真實義品云此諸菩薩於彼名事或離相觀或合相觀成合相觀故通達二種自性差別二種假立依離相觀別觀二種之自性故既先加行起四尋思四尋思已必有智果故次辨智果論如實遍知至名如實知述曰前四尋思觀計所執四境離識非有唯觀所取無未觀能取此如實智忍可前境離識非有所取空已復能遍知能取彼識離識內境決定非有能取亦空了知內識及所變相互不相離如幻事等唯識之相知如幻已此依他上無計所執便謂二空依此為門觀彼空理入圓成實此在四善根唯似三性觀未證真故前四尋思無所取時煖是下位伏除頂是上位伏除以初伏除所取難故分上下位至如實智位下忍印無所取中忍順無能取觀伏除能取上忍起位印無能取俱是如實智觀下品以久修習伏能取時但是中忍上忍便印世第一法雙印前二空名如實智觀上品此於地前位辨上中下若入地已各有下上准四十八第八地中說即入地已去不作尋思觀唯作如實智觀已除二取不須唯觀所取假有二取無故但作如實智觀七地已前猶未清淨此體即是無生忍體初地已得故不須作四尋思觀問何故諸法名義各別尋求名義自性及與差別即合觀也論名義相異至故合思察述曰謂名義二種一自性同二差別同故合名義二種自性及二差別為合觀也前二是名義後二是自性差別名義舉尋求顯尋者求也此二影有思察自性差別舉思察顯思者察也推也觀也此二影有尋求故諸論言推求名義觀察名義等是也前引瑜伽離合相觀離觀是名義觀合相是自性差別此即第三出所修法自下第四釋四地名論依明得定至故亦名煖述曰明得是定尋思是惠故名為發此俱時名發如世第一法名無間定等明者無漏惠初得無漏惠之明相故名明得明得之定名明得定此中創觀四法依他皆自心變此乃假施設有名義自性差別實名義等性都不可得然依他中名等名假者法無名名無義無實自性差別義故今名名義乃至差別豈非假也如攝論等說明得及煖准此中釋行之言起從喻為名如日初出有前起相謂明相等若言惠明前起之行相亦得今依前解論依明增定至故復名頂述曰頂者極義文易可知明相轉盛故名明增已上名諸論皆同論依印順定至亦順樂忍述曰印前所取無順後能取無名印順定順通二種一名樂順二名印順若此三品皆名為忍下上位中皆印忍故立印順名一印順名通初及後樂順之言唯在中忍故合但言印順定也又差別者下品忍名印忍印所取無故中品忍名樂順樂無能取順修彼故上忍起時但名印順印能取無順觀彼故故合三忍名印順定忍者智也印順俱定名印順定初後准此解於無所取決定印持者是下忍位無能取中亦順樂忍者是中上忍位順通中上樂唯在中論既無實境至相待立故述曰遍計所執所取既無彼計所執能取寧有論印順忍時總立為忍述曰攝論云入真義一分三摩地即印所取無名一分對法第八云一分已入隨順三摩地彼論解云一分已入者於無所取一向忍解故今者即下忍位一分隨順者於無能取隨順通達所依處故今者即後忍位故彼文勝攝論等名然不如此中彼不別分中上忍二位故謂中忍但樂順修無能取未印無故上忍印無能取故與中別彼論雖有一分順言不別分樂順印順故下中上品印忍順忍之時合此三位四善根中總立為忍故論言印順忍時總立為忍忍通二處謂印忍順忍故合為論言印順忍時此三位總名善根中忍論印前順後至故亦名忍述曰名印順者印前所取無順後能取無及印能取無故立印順名此釋三位別名此三位忍境空識空故亦名忍然中忍雖不印可順樂忍可故亦名忍此中正忍順忍皆名忍故不可難言頂等位中亦順下忍彼應名忍初未有忍故中忍初後皆有忍故故立忍名是彼忍類故亦名忍不同煖等論依無間定至世第一法述曰與見相隣雙印二空其文可解無間即定無間之定二釋皆得此即別解善根體訖此上第四釋四位名論如是煖頂至雙印空相述曰自下第五總攝上義釋本頌文總牒前義其文易解中忍之中順樂忍可者順樂後位上品之忍修無能取論皆帶相故至方實安住述曰心上變如名為少物此非無相故名帶相相謂相狀若證真時此相便滅相者即是空所執相有依他相名空有相謂有空相是彼唯識真勝義性真者勝義之異名第四勝義簡前三故由有此相未證真理滅空有相即能入真論依如是義至後觸無所得述曰此中頌者攝大乘說教授二頌教授菩薩故此分別瑜伽論頌彌勒所作無著故引古云分別觀論也菩薩於定位者顯非散資糧位中多住外門此多在定內門修行觀影唯是心者觀內心境影離心非有唯是內心此初位觀即在煖位遍計所執心外之境義相既滅除審觀唯自相唯有內心也即在頂位以上總是煖頂二位如是住內心知所取非有此二句下忍位次能取亦無中上忍位合此俱印二空即世第一法以時少故從忍位說後觸無所得入真見道此上第五釋本頌明此位中猶有所得以下第六斷二縛位論此加行位至亦未能斷述曰相縛者謂相分縛見分等也如前第五卷證第七識有中說謂一切有漏善無記不善等心皆有分別相分此相能縛於心非謂相縛即是執也有義八識皆有執故相縛於見通於八識有義不然有漏八識有分別故分別之相縛於見分名為相縛非要有執若不執之相亦名能縛者後得智品相分應亦能縛答曰不然彼後得智斷漏方得體非硬澁非漏所增相分非分別境後得見分緣一切相皆為證解有漏不然有分別故漏相俱故漏所增故非斷漏證故緣一切境非皆證解或比量故若善無覆無記心中唯現比量其染污心亦通非量所以相縛能拘礙見不令明淨不令證知故有別也一切有漏法能縛見分者皆名相縛若爾自證緣見縛自證耶有義亦縛有漏類故有義彼非不同見分緣於相故彼外取故通諸量故此自證分緣見分時非外取故唯是現量作證相故若爾第八識等現量心相分應非相縛體由此見分亦縛自證分別類故不明淨故見分漏心增自證故有漏相貌縛能觀心名為相縛非謂相者是相分也經說所取能取纏者即是四分互相縛義不爾見分便非相縛自證緣時不名相分故麁重縛者即一切有漏法大論五十八說麁重有二一漏二有漏漏者阿羅漢修道煩惱斷時皆悉遠離此謂有隨眠者有識身中不安隱性無堪能性有漏麁重者隨眠斷時從漏所生漏所熏發本所得性不安隱性苦依附性與彼相似無堪能性皆得微薄文殊問經上卷有習氣品二十四種彼經頌云阿羅漢習氣以有過患故唯佛獨能度為眾生歸依五十八又云此有漏麁重名煩惱習二乘所未能斷唯有如來能究竟斷是故說彼名永斷習氣是不共佛法大論第二說自識中所有有漏種子若煩惱品所攝名麁重亦名隨眠若異熟品及餘無記品所攝唯名麁重不名隨眠若信等善法所攝種子不名麁重亦非隨眠由此法生時所依自體唯有堪能非不堪能麁重所隨所生自性故佛說為行苦對法第十說二十四麁重所知障麁重異熟品攝異熟麁重亦異熟品攝領受麁重攝一切有漏受即善受亦在中勞倦麁重即威儀無記餘無記亦攝如此等文相違非一然會此者如別抄說准五十八文麁重縛即一切有漏法漏與有漏皆麁重故由相縛未斷有分別相故其無堪任麁重縛亦未能斷顯揚十六說由相麁重二縛執二自性謂執依他及計所執若解二縛於二自性正無所得及無所見彼論唯約執心解縛其非執心彼即不說據增者故彼卷又云此依他起性以相及麁重縛為體云何說為依他由此二種更互為緣而得生故謂相為緣起麁重麁重為緣生相縛相縛即約現行相麁重約種子語論時彼體雖復皆同為緣互得然今此文以相為現行麁重為種有漏相未遣二障種不除不爾如何此中言相未滅麁重不斷前說相縛是執二性應細勘彼諸文相違此中言相縛者一切有漏相麁重縛者一切有漏不安隱性與瑜伽第五十八有漏麁重同初地分得第八地中第六識全得一向不起第七分無五八全有麁重隨應佛地全無顯揚十九說相縛縛眾生亦由麁重縛善雙修止觀方乃俱解脫此當彼解論唯能伏除至全未能滅述曰其此位中分別二取全能伏滅乃至細者自分別起亦不現行俱生二取未全伏滅如前所說許少伏滅即是現行分別全伏俱生少伏若俱生分別二種種子全未能滅未得無漏有所得故有分別故此上第六相及麁重分別俱生二取伏斷分別自下第七明所觀境論此位菩薩至唯觀安立述曰此位菩薩於安立諦非安立諦皆亦學緣或總作一實真如或別作二空別總三心非安立不唯作四諦差別觀勝鬘經說有作無作四諦無作四諦即非安立有差別名言者名安立無差別離名言者非安立也安立者施設義此位菩薩若加行不作二種觀者不能引真相見二種生故亦不能伏二乘者故為入二空觀真如理正觀非安立為起遊觀起勝進道成熟佛法降伏二乘亦觀安立然二乘者自宗唯說作四諦安立觀菩薩不爾今說於彼亦作人空非安立觀然不同菩薩菩薩二空俱作為顯彼劣故不說之又二乘者亦唯作安立不同菩薩菩薩行智深廣彼不爾故自下第八辨所依處論菩薩起此至入見道故述曰六十九中通三乘說唯依諸靜慮及初近分未至能入聖諦現觀非無色定無色定中奢摩他勝毘鉢舍那劣毘鉢舍那劣道不能入現觀故顯揚十六說現觀何所依答唯依靜慮不依無色若有於此執中間等六地皆能入現觀何處有文中間能入若六地中能入現觀六十九中何故但言靜慮及初未至又如何七十一六現觀中云此六幾依未至依乃至無所有處依可得答一依非依可得餘依一切依可得又三依五依生一種一分亦爾若中間禪有依入現觀應言三依六依生以初生時智諦及邊戒三唯依五依生故不說六地明中間禪無入現觀者問何故不依中間入答彼無明利無漏故有明利無漏者能入故又彼梵王居多散亂故非純淨地故瑜伽文言依諸靜慮及初未至不言中間入見諦故此中復言前方便時通諸靜慮而依第四方得成滿即最後入時唯依第四第四禪望餘禪最勝要託最勝依入見道故不依下地入有菩薩功德六十九說雖諸靜慮皆能引發多依第四靜慮不同二乘其欲界無修惠無四善根無漏故不說依入前說二十二根中未知當知根通無色菩薩見道傍修得故若彼無見道及四善根何故說修彼六十九說入見道時如先所修諸世俗智種子由彼熏修皆得清淨亦名為修此名諦現觀邊諸世俗智出見道已生起此智即從發心已去皆名未知當知根見道傍修先世俗智故名此根意顯先曾起時亦名此根即世俗智有先時已名此根入見道已傍修之時故名此根非謂無色有見道及四善根也四善根唯色界繫故此依一義若爾修道位應起未知當知根種子不殊約位行相二皆有別今至修皆遍緣但名已知收又六十九云見道初智生時諸餘智因由能生緣所攝受故皆說名轉此時皆不別得故無色界無漏種子此見道時名修是此根攝對法第十云不修上者依二乘不自在說若自在先得故修亦通無色如類智緣如六十九說此即第八所依之地二乘依五地菩薩唯依第四諸論通方便為論言菩薩亦依五地此中料簡世第一法及增上忍唯第四定餘通餘地論唯依欲界至非殊勝故述曰六十九說非生上地或色界或無色界能入聖諦現觀彼處極難生厭故若厭少者尚不能入現觀況彼一切厭心少分亦無即無少厭心色無色界不入現觀問若爾如何彼地聖者亦離欲答無厭見道三界分別惑及惡趣等厭心名無非無有漏欣上厭下及厭自地欣生上心入見道時必總厭三界一切法總緣諦方入故此一向據入現觀為論非修道及異生為論此論中釋餘界厭心劣非殊勝故餘趣惠心非殊勝故不入見道顯揚十六頌云極慼非惡趣極欣非上二處欲界人天佛出世現觀彼說惡趣不入現觀若受恒隨極憂慼故不能證得三摩地故即三惡趣不入也色無色界亦無現觀欣掉重故厭羸劣故是故二界三趣不起現觀唯一欲界人天二趣有佛出世能起現觀末法亦得有佛出世攝故無佛世不得無說法者令生厭故若爾有佛法世發心法滅後方成熟久已修訖得入現觀不准此文不得無此類者故又解亦得此中一向作論即三論不同合有多解准理可知此即第九依何界趣身分別論此位亦是至真勝義故述曰此亦已前資糧位也此即第十七地分別在何劫攝如前已說對法第十三等並有此文攝論亦言解行地也此中復修持任鏡明依五地如前引對法第十一說其餘門義如下當說論次通達位其相云何述曰問第三位下解見道論頌曰至離二取相故述曰舉頌可知論曰若時菩薩至戲論相故述曰下釋有二初略解本頌後廣釋此頌今釋上二句頌不取種種戲論相者不取者無能取執不取戲論相者無所取相觀真勝義名無所得論爾時乃名至戲論現故述曰釋下二句心境相稱如智冥合俱離二取絕諸戲論故名平等平等真勝義性體即真如此但偏遮有漏後得智亦有相此亦離彼相戲論也論有義此智至能取相故述曰此下第二廣釋上頌於中有四初廣正智第二解位名第三解見道真相差別第四解得見道時功德有異然廣正智中此智二分合有三解佛地有二說無此第一然彼一切無漏心合作法此即不然說無所取能取相者識體合如冥然無取無攀緣也如攝論第六所引莊嚴論頌智者了達二皆無等住二無真法界等此頌說離二取相等此類非一不能煩引論有義此智至名聲等智述曰由所緣緣要帶相故難前師說無似境相名緣彼者應此色智等名此聲等智此色智等上無聲等相故此難無相分以色聲智返覆比量義准可知如觀所緣說帶彼相起故名有無分別影像所緣故如雖無親證無分別相與彼極相似不同餘智名曰證如如對法第十一抄會論若無見分至定有見分述曰以如喻智以智喻如無能緣相亦准前解論有義此智至不取相故述曰此第三說此智見分有相分無說無相取不取相故七十三說也既言無相取寧無見分不取相故可無相分彼論有數十番難應廣敘之論雖有見分至非取全無述曰解第一師所引教文相分同初見分有異文意易解第二師云所緣論說識依彼生帶彼相故名緣於彼若無真如相應非是所緣論雖無相分至不離如故述曰此緣真智挾帶真如之體相起故名所緣非帶彼相分影像而起名緣於如不離如故論如自證分至有見無相述曰舉喻顯成自證分等緣見分等非帶彼相分起得名所緣故此無分別與後得殊故必無相如前第七卷四緣中解若爾心王應名緣所不現彼影帶彼體相起故此亦不然非所慮託故餘文可解此即第一有見相分別論加行無間至亦名見道述曰見即是道體者通也會者達也第二釋位及見道名論然此見道略說有二述曰自下第三解見道真相差別於中有二初辨真相差別後與六現觀相攝初中復二初總標有二後依標別解此即初也論一真見道至無分別智述曰漸頓一心多心分別此中初總後諸師異說真相二種分別此出真見道體以無分別智為體也唯此證真故論實證二空至總說一心述曰釋其真義剎那多少經位雖多剎那以相相似等故總說一心即三心見道依此為證即是會五十八等一心見道之文若一心見道以無間解脫并一勝進名多剎那總名一心非無間中復有多念然於此中有二異說論有義此中至麁細異故述曰二空漸證二障漸斷如下三心真見道中解以五十八五十九對法九顯揚十七說三心文證此漸也然五十九文亦說見道三心名頓斷者不別起觀心束三界二障合為三品斷名頓以此三心人法俱異故名漸斷理有淺深障及智行有麁細故論有義此中至有堪能故述曰第二師說二空頓證二障頓斷或三心究竟一無間一解脫一勝進從真入相見故或一無間一解脫不假勝進從勝入劣且為二說合十一說如別抄解五十八及對法九云又此見道所緣能緣平等平等智為其相說一心文今以為證然五十五勝此中互解二文如對法第九抄此真見道也前加行時意樂俱斷故入觀位不別為三有古德云此有三說者不然論二相見道此復有二述曰下解相有二初解相後解後得智初中又三初總次別後總釋此初也論一觀非安諦至分別隨眠述曰此中有二初辨行相相見道二辨言教相見道初中有二初辨三心次辨十六心此即初也內遣者唯緣內身而遣假故有情假者先解有情皆妄所計但有內心似有情現談其無體名之為假緣智者能緣心即緣內身為境遣有情假之緣智也下皆准知然今此中人法二障各分上下麁者為上細者為下合為四類然二麁者各別除之以智猶弱未雙斷故若上品智方能雙斷此則隨智說為耎等初起名耎次智名中勝前劣故後起名上於斷見惑此智最上故以惑隨智說三品也然初二智未能殊勝但緣內身除我法假第三心時其智上品能廣緣一切內外我法故三別也此則說三真見道義若說假者以法真見有差別故前二智劣未能廣法第三智勝能廣法故此初汎說為相見道觀非安立諦有三品心者五十五中說三心緣非安立故又約決定相見道中定有三心故論前二名法智至總合緣故述曰總別既殊義名亦別諸論不同今會諸論者一對法三心皆是法智二此論瑜伽等前二是法智第三名類智三又十六心法忍法智名法後二名類四六十九說若曾上界善取相者即能以類智了色無色界下爾不能唯法智了總為三例一緣如名法緣智名類是前類故十六心名法類可知對法約三並緣如故皆名法二別緣名法總緣名類此論等是不就緣如為論故三緣下名法緣上界名類是下類故六十九文是各據一義亦不相違論法真見道至名相見道述曰法者法則放學為義真見道中有二空見分雖亦有自證而不法彼親緣如者即乃放之就見分中有無間解脫隨自所斷障有四見分就無間道中人法二見分各別法故有初二心解脫道中人法二見總法有第三心但法見分者見分行相與真如境別故以自證分與真如境體義無別故不法之別總法者顯無間所斷有差別故顯解脫道所證唯一味故此師以三心十六心等俱相見道唯緣非安立安立別故此有二說論有義此三至緣四諦故述曰第一師說此是真見道即前第一漸證斷師義以相見道不作三心緣四諦故如對法說說真見道緣非安立非相見道中能緣非安立故此中有別起無間解脫為六并勝進入相見道為七心或除勝進為六心或後無間即前解脫即三無間加一第三心解脫并一勝進入相為五心究竟菩薩利根不別起解脫道故或總四心究竟但除勝進從勝入劣故合有四說如別抄有十四解然真中言先除耎品人執次除中品法執等此初二執皆望第三品俱斷時人法執為麁細下上故然諸處皆先除上品後除下品何意此中先除下品後除上品前雖已解今又解者此約易斷名下故麁人執名下品彼約實體麁細而言先斷者為上此望能治道彼望當體故此中所言先斷下品者諸論皆同論有義此三至不別緣故述曰第二師說此三是相見道以真見道但總緣真諸論共說何得別緣以為三品以加行心意樂爾故入真決然論二緣安立諦至此復有二述曰第二解十六心有二初總次別此總也對法第九卷五十五等皆言此二是安立諦故論一者依觀至十六種心述曰唯對法中有此文也所取謂諦理能取謂緣理之智法忍法智緣諦理為境觀所取也類忍類智緣前智品觀能取也此唯別立無間解脫不總合說故名別立有十六心對法云法智品道真如為境類智品道法智為境正與此同論謂於苦諦至應知亦爾述曰二十八隨眠者欲界苦下十上二界除嗔各九苦者苦諦法者苦諦教智者加行道中緣苦法之智忍者無漏忍忍前苦法智對法第九廣解忍言智者以決斷故惠即不然雖忍智無別隨用標名苦法智者法謂苦如能緣苦如之智名苦法智苦類智忍者謂後聖法是此苦智之類名苦類智緣此之惠名苦類智忍苦類智印可緣苦類之智名苦類智論此十六心至八觀正智述曰法品緣如類品緣智論法真見道至名相見道述曰法忍法真無間道見分法智法真解脫道見分類忍法無間之自證分類智法解脫之自證分印前智故差別立也又解法忍法無間道法智法解脫道此即總法類忍法無間解脫之見分雖緣智緣如不同見分是一故合法也類智合法二道之自證分前解為本論二者依觀至十六種心述曰五十五說觀上下二地安立苦等四諦境似法類智生是第二現觀位乃至廣說謂忍可欲樂智現觀決定智是現觀邊智諦現觀顯揚十七說法智類智四諦智不由行差別然隨所作說其差別真見道中亦可義說有十六心十六心既爾三心亦然今此約行差別說故唯是相也然彼文說下上地十六心者是修道瑜伽五十五說見道顯揚說修道不是相違然五十五仍說從見道起有下上十六心生從三心非安立見道起作此安立諦觀非全出見道在修道中方起彼文稍異可細尋之論謂觀現前至二現觀智述曰現前界者謂下界即欲界現於欲界入見道故上二界名不現前論如其所應至見分觀諦述曰其現觀忍法真見道無間道見分現觀智法真見道解脫道見分不法自證分以於前十六心後作此觀漸麁心與前十六心差別觀故論斷見所斷至名相見道述曰欲界四諦四十上界各三十六諦各除嗔故一百一十二也此上皆為觀心純熟為有情說令見道前亦作得入見道論若依廣布至有九種心述曰上已辨行相見道別修作故此廣布教道理即菩薩等在見道等不作此觀但為布教說其差別所以須學即是依彼假說也論此即依前至止觀別立述曰前相見道安立諦有二種十六心今法於彼名二十六種法彼二箇十六種止觀二心別立論謂法類品至總說為一述曰五十八末說忍智合者謂八忍合為四俱忍類故八智合為四俱智品故或法忍法智八合為四緣如為境以類同故品者品類義故得為此解類忍類智八合為四緣智為境亦類同故此依惠別俱定唯一廣如彼抄說論雖見道中至名相見道述曰釋九所以此非真相二見道攝不作此觀然約布教相見道攝但以十六心三心等對法顯揚瑜伽如次皆有世第一無間等言故今會云論諸相見道至真已斷故述曰此下第三總釋於中有三一會違二釋頌不說三智攝今初也依真之義假說相見道等為無間等如前引顯揚十七正與此同此有三因三心相見道真非安立後生故餘如文可解然非安立因不遍三心相見道義論前真見道至故頌偏說述曰第二釋頌不說二種見道本頌何故但說於真以證識性觀照如故即圓成實自證識相亦是自心觀於依他故今依見分說論說初勝後者後得攝故不及前如五十五說論前真見道至後得智攝述曰有相無相別故自下因解後得智論諸後得智至離二取故述曰若依此說佛不說法無十五界大定智悲以為體性悲願增上眾生識上聲色等相生故此後得智佛地論第三雖有三說有相見等但是此中二師之義第一師說二分俱無離二取故論有義此智至有分別故述曰見有相無諸聖教說此智有分別故有見分五十五等說也論聖智皆能親照境故述曰以理為證無相分也論不執著故說離二取述曰經論中言離二取者不執著二取故非全無見分論有義此智至真如性故述曰第三師說二分俱有七十三說思惟明有見分似真如相不見真實真如性故成有相分如彼四句廣說論又說此智至而為說故述曰佛地經攝論等皆說此智分別諸法觀有情等此成有見分破第一師論又說此智至說法等事述曰引經為難現身立等皆佛地第三引文為證不勞此引此破無相分第二師義此上引教下引理論轉色蘊依至應無受等述曰以五蘊相例論又若此智至應緣聲等述曰既無相分其他之心他身土等離自己體之法不帶影像應非所緣緣直親照彼不變為相故不同真如真如即是智自體故若爾真如應非所緣緣無似境相故答不然帶如之相起故離自體法既無影像不可言帶彼相起如何說有所緣緣彼皆離自體故既不帶相起名所緣緣緣色等時應緣聲等緣色等智不帶聲等相故論又緣無法等至無緣用故述曰不變為無相為見所緣故以無相分直照於無無非有體所緣緣義如何得成由此故知佛亦不能親緣於無此文理證也論由斯後得二分俱有述曰總結之也出差別已下諸門解釋然五十八九等中皆有見道現觀分別應如彼知五十九最勝大有斷惑法用諸義未獲廣引論此二見道至相攝云何述曰此為問也第一與六現觀相攝者對法第十三顯揚第十七大論五十五七十一廣明對法說十顯揚說六或十八瑜伽說六攝論第六說十一種三乘現觀各別然有義事所緣三種差別如別抄說論六現觀者至思所成惠述曰現謂現前明了現前觀此現境故名現觀最上品者下中二品劣故非也喜受相應者喜能明利別有分別故捨即不然可與下中品思俱上品思惠必不俱故七十一說初一唯與喜受相應故思所成惠即因於思所成之惠為體顯揚及七十一等同彼云或此俱行菩提分法為自性此下現觀並作是說論此能觀察至故非現觀述曰煖等色界繫此觀共相能引煖等思能生修故此觀一切行無常等一切法真如等故是最勝名觀共相不言觀自相自相者下中攝故未廣緣故雖如亦是諸法自相未證之時但共相故於見道前此用最猛猛者利也勝也偏說為現觀煖等不能廣分別法但觀所取無等雖亦觀一切法無我等多分有分齊觀又三乘通說在二乘位唯觀四諦別別行相不及於思謂種種思推種種觀察名廣分別煖等無此能不如於思不立現觀其見道等雖亦不能廣分別法緣真理故立為現觀此又不同彼未證理故七十一說四善根非現觀是等流故論二信現觀至立現觀名述曰信亦上品通漏無漏現觀者是惠現觀諸法以信助現觀令不退故亦名現觀有處但說無漏者以勝故立為不壞信故論三戒現觀至亦名現觀述曰即道共戒前第一卷已出體訖餘文可知論四現觀智諦現觀至無分別智述曰謂在何位但緣非安立即通二智皆是此攝故言一切種七十一等說此緣非安立諦境惠為性五十五說三心見道等是此現觀故即一切見修道二智也不取無學等二智與究竟現觀不殊故論五現觀邊智諦現觀至世出世智述曰此通有漏無漏一切見修道緣安立智七十一等說緣安立諦境惠是此自性等故論六究竟現觀至究竟位智述曰即盡智等究竟位中所有諸智即通十智然皆無漏七十一說盡無生智等為自性故或此俱行菩提分法為自性六十九說無覺十智皆是無漏可勘彼文此等門義可取如上所說諸論廣明和會增減不同等論此真見道至故不相攝述曰以今見道攝六者真攝第四少分第四之中亦有相見道緣非安立諦亦通修道等故其相見道收第四少分亦攝真故第五少分亦通修故餘文可知論菩薩得此至生如來家述曰自下第四入地功德世親第六云由此能令諸佛種姓無斷絕故無性云謂佛法界名如來家於此證會故名為生於此所緣勝智生故轉先所依生餘依故紹繼佛種令不斷絕乃至般若證真法界名於中生名真佛子由此般若樹自相續故論住極喜地述曰於十地中住極喜地也下當釋此四十七說分十王位多作轉輪聖王王此洲化果也論善達法界得諸平等述曰無性云於此法界深作證故得諸平等者佛地經說得十平等攝論第六云得一切有情一切菩薩一切如來三種平等心性故廣如彼釋論常生諸佛大集會中述曰即常生在他受用土中如梵網經十地經說至下十地中廣說論於多百門已得自在述曰四十七說一剎那頃證百三摩地以淨天眼見諸佛國見百如來動百世界身亦能往彼佛世界放大光等化為百類普令他見成熟百種所化有情若欲留命得百劫住見前後際百劫中事智見能入百法明門化作百身身皆能現百菩薩眷屬即於十百自在名多百門論自知不久至利樂一切述曰既證真如便自知證自利行也六十九等說預流果尚能自知況此菩薩利樂一切利他行也廣說此相如十地經第三說彼有十二百彼加三種一加知百佛神力此中即見百佛攝二加能入百佛世界即此中動百世界中攝三加照百佛世界亦動百世界中攝彼又少此成熟百類所化有情論有十百彼翻者失彼論文中亦合入照百佛界等一處為釋讀者勘之如四十九說此位菩薩有十種發心如十地第一地中說十種大願如十地第三卷說十種淨修住法既見諸佛聽聞正法皆如十地第三卷廣說瑜伽四十七八九等皆並廣解一一細勘文義差別又作阿賴耶識依他性觀如五十一三乘差別
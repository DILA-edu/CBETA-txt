佛祖之要教觀而已矣觀非教不正教非觀不傳有教無觀則罔有觀無教則殆然統論時教大綱有八依教設觀數亦略同八教者一頓二漸三祕密四不定名為化儀四教如世藥方五三藏六通七別八圓名為化法四教如世藥味當知頓等所用總不出藏等四味藏以析空為觀通以體空為觀別以次第為觀圓以一心為觀四觀各用十法成乘能運行人至涅槃地藏通二種教觀運至真諦涅槃別圓二種教觀運至中諦大般涅槃藏通別三皆名為權唯圓教觀乃名真實就圓觀中復有三類一頓二漸三不定也為實施權則權含于實開權顯實則實融于權良由眾生根性不一致使如來巧說不同且約一代略判五時一華嚴時正說圓教兼說別教約化儀名頓二阿含時但說三藏教約化儀名漸初三方等時對三藏教半字生滅門說通別圓教滿字不生不滅門約化儀名漸中四般若時帶通別二權理正說圓教實理約化儀名漸後五法華涅槃時法華開三藏通別之權唯顯圓教之實深明如來設教之始終具發如來本迹之廣遠約化儀名會漸歸頓亦名非頓非漸涅槃重為未入實者廣談常住又為末世根鈍重扶三權是以追說四教追泯四教約化儀亦名非頓非漸而祕密不定二種化儀遍於前之四時唯法華是顯露故非祕密是決定故非不定然此五時有別有通故須以別定通攝通入別方使教觀咸悉不濫今先示五時八教圖次申通別五時論法華玄義云夫五味半滿論別別有齊限論通通於初後章安尊者云人言第二時十二年中說三乘別教若爾過十二年有宜聞四諦十二因緣六度豈可不說若說則三乘不止在十二年中若不說則一段在後宜聞者佛豈可不化也定無此理經言為聲聞說四諦乃至說六度不止十二年蓋一代中隨宜聞者即說耳如四阿含五部律是為聲聞說乃訖於聖滅即是其事何得言小乘悉十二年中也人言第三時三十年中說空宗般若維摩思益依何經文知三十年也大智度論云須菩提於法華中聞說舉手低頭皆得作佛是以今問退義若爾大品與法華前後何定也論曰智者章安明文若此今人絕不寓目尚自訛傳阿含十二方等八之妄說為害甚大故先申通論次申別論先明通五時者自有一類大機即於此土見華藏界舍那身土常住不滅則華嚴通後際也只今華嚴入法界品亦斷不在三七日中復有一類小機始從鹿苑終至鶴林唯聞阿含毘尼對法則三藏通於前後明矣章安如此破斥癡人何尚執迷復有一類小機宜聞彈斥褒歎而生恥慕佛即為說方等法門豈得局在十二年後僅八年中且如方等陀羅尼經說在法華經後則方等亦通前後明矣復有三乘須歷色心等世出世法一一會歸摩訶衍道佛即為說般若故云從初得道乃至泥洹於其中間常說般若則般若亦通前後明矣復有根熟眾生佛即為其開權顯實開迹顯本決無留待四十年後之理但佛以神力令根未熟者不聞故智者大師云法華約顯露邊不見在前祕密邊論理無障礙且如經云我昔從佛聞如是法見諸菩薩授記作佛如是法者豈非妙法又梵網經云吾今來此世界八千返坐金剛華光王座等豈非亦是開迹顯本耶復有眾生應見涅槃而得度者佛即示入涅槃故曰八相之中各具八相不可思議且大般涅槃經追敘阿闍世王懺悔等緣並非一日一夜中事也次明別五時者乃約一類最鈍聲聞具經五番陶鑄方得入實所謂初於華嚴不見不聞全生如乳次於阿含聞因緣生滅法轉凡成聖如轉乳成酪次聞方等彈偏斥小歎大褒圓遂乃恥小慕大自悲敗種雖復具聞四教然但密得通益如轉酪成生酥次聞般若會一切法皆摩訶衍轉教菩薩領知一切佛法寶藏雖帶通別正明圓教然但密得別益如轉生酥成熟酥次聞法華開權顯實方得圓教實益如轉熟酥而成醍醐然只此別五時法亦不拘定年月日時但隨所應聞即便得聞如來說法神力自在一音異解豈容思議又有根稍利者不必具歷五味或但經四番三番二番陶鑄便得入實若於阿含方等般若隨一悟入者即是祕密不定二種化儀所攝復有眾生未堪聞法華者或自甘退席或移置他方此則更待涅槃捃拾或待滅後餘佛事非一概熟玩法華玄義文句群疑自釋頓有二義一頓教部謂初成道為大根人之所頓說唯局華嚴二頓教相謂初發心時便成正覺及性修不二生佛體同等義則方等般若諸經悉皆有之漸亦二義一漸教部謂惟局阿含為漸初方等為漸中般若為漸後二漸教相謂歷劫修行斷惑證位次第則華嚴亦復有之法華會漸歸頓不同華嚴初說故非頓不同阿含方等般若隔歷未融故非漸然仍雙照頓漸兩相祕密亦有二義一祕密教謂於前四時中或為彼人說頓為此人說漸等彼此互不相知各自得益二祕密呪謂一切陀羅尼章句即五時教中皆悉有之不定亦有二義一不定教謂於前四時中或為彼人說頓為此人說漸彼此互知各別得益即是宜聞頓者聞頓宜聞漸者聞漸也二不定益謂前四時中或聞頓教得漸益或聞漸教得頓益即是以頓助漸以漸助頓也頓教部止用圓別二種化法漸教部具用四種化法顯露不定既遍四時亦還用四種化法祕密不定亦遍四時亦還用四種化法頓教相局惟在圓通則前之三教亦自各有頓義如善來得阿羅漢等漸教相局在藏通別三通則圓教亦有漸義如觀行相似分證究竟等祕密教互不相知故無可傳祕密呪約四悉檀故有可傳不定教不定益並入前四時中故無別部可指約化儀教復立三觀謂頓觀漸觀不定觀蓋祕密教既不可傳故不可約之立觀設欲立觀亦止是頓漸不定三法皆祕密耳今此三觀名與教同旨乃大異何以言之頓教指華嚴經義則兼別頓觀唯約圓人初心便觀諸法實相如摩訶止觀所明是也漸教指阿含方等般若義兼四教復未開顯漸觀亦唯約圓人解雖已圓行須次第如釋禪波羅蜜法門所明是也不定教指前四時亦兼四教仍未會合不定觀亦唯約圓人解已先圓隨於何行或超或次皆得悟入如六妙門所明是也問但說圓頓止觀即足何意復說漸及不定答根性各別若但說頓收機不盡問既稱漸及不定何故惟約圓人答圓人受法無法不圓又未開圓解不應輒論修證縱令修證未免日劫相倍法尚無一云何有四乃如來利他妙智因眾生病而設藥也是思病重為說三藏教見思病輕為說通教無明病重為說別教無明病輕為說圓教三藏教四阿含為經藏毘尼為律藏阿毘曇為論藏此教詮生滅四諦亦詮思議生滅十二因緣亦詮事六度行亦詮實有二諦開示界內鈍根眾生令修析空觀出分段生死證偏真涅槃正化二乘傍化菩薩亦得約當教自論六即理即者偏真也諸行無常是生滅法生滅滅已寂滅為樂因滅會真滅非真諦滅尚非真況苦集道真諦在因果事相之外故依衍教判曰偏真名字即者學名字也知一切法從因緣生不從時方梵天極微四大等生亦非無因緣自然而生知因緣所生法皆悉無常無我觀行即者一五停心二別相念三總相念外凡資糧位也五停心者一多貪眾生不淨觀二多瞋眾生慈悲觀三多散眾生數息觀四愚癡眾生因緣觀五多障眾生念佛觀以此五法為方便調停其心令堪修念處故名停心也別相念者一觀身不淨二觀受是苦三觀心無常四觀法無我對治依於五蘊所起四倒也總相念者觀身不淨受心法亦皆不淨觀受是苦心法身亦皆苦觀心無常法身受亦皆無常觀法無我身受心亦皆無我也相似即者內凡加行位也一煖二頂三忍四世第一得色界有漏善根能入見道分證即者前三果有學位也初須陀洹果此云預流用八忍八智頓斷三界見惑初預聖流名見道位二斯陀含果此云一來斷欲界六品思惑餘三品在猶潤一生三阿那含果此云不還斷欲界思惑盡進斷上八地思不復還來欲界此二名修道位究竟即者三乘無學位也一小乘第四阿羅漢果此含三義一殺賊二應供三無生斷三界見思俱盡子縛已斷果縛尚存名有餘涅槃若灰身泯智名無餘涅槃二中乘辟支佛果此人根性稍利逆順觀察十二因緣斷見思惑與羅漢同更侵習氣故居聲聞上三大乘佛果此人根性大利從初發心緣四諦境發四弘誓即名菩薩修行六度初阿僧祇劫事行雖強理觀尚弱準望聲聞在外凡位第二阿僧祇劫諦解漸明在煖位第三阿僧祇劫諦解轉明在頂位六度既滿更住百劫修相好因在下忍位次入補處生兜率天乃至入胎出胎出家降魔安坐不動時是中忍位次一剎那入上忍次一剎那入世第一發真無漏三十四心頓斷見思正習無餘坐木菩提樹下以生草為座成劣應身受梵王請三轉法輪度三根性緣盡入滅與阿羅漢辟支佛究竟同證偏真法性無復身智依正可得此教具三乘法聲聞觀四諦以苦諦為初門最利者三生最鈍者六十劫得證四果辟支觀十二因緣以集諦為初門最利者四生最鈍者百劫不立分果出有佛世名緣覺出無佛世名獨覺菩薩弘誓六度以道諦為初門伏惑利生必經三大阿僧祇劫頓悟成佛然此三人修行證果雖則不同而同斷見思同出三界同證偏真只行三百由旬入化城耳十法成乘者一觀正因緣境破邪因緣無因緣二種顛倒二真正發心不要名利惟求涅槃三遵修止觀謂五停名止四念名觀四遍破見愛煩惱五識道滅還滅六度是通苦集流轉六蔽是塞六調適三十七品入三脫門七若根鈍不入應修對治事禪等八正助合行或有薄益須識次位凡聖不濫九安忍內外諸障十不於似道而生法愛是為要意利人節節得入鈍者具十法方悟通教鈍根通前藏教利根通後別圓故名為通又從當教得名謂三人同以無言說道體法入空故名為通此無別部但方等般若中有明三乘共行者即屬此教詮無生四諦亦詮思議不生滅十二因緣亦詮理六度行亦詮幻有空二諦亦詮兩種含中二諦亦詮別入通三諦亦詮圓入通三諦開示界內利根眾生令修體空觀出分段生死證真諦涅槃正化菩薩傍化二乘亦於當教自論六即理即者無生也諸法不自生亦不從他生不共不無因是故知無生解苦無苦而有真諦苦尚即真況集滅道名字即者幻化也知一切法當體全空非滅故空生死涅槃同於夢境觀行即者一乾慧地也未有理水故得此名即三乘外凡位與藏教五停別相總相念齊相似即者二性地也相似得法性理水伏見思惑即三乘內凡位與藏教四加行齊分證即者從八人地至菩薩地有七位也三八人地者入無間三昧八忍具足智少一分四見地者八智具足頓斷三界見惑發真無漏見真諦理即三乘見道位與藏須陀洹齊五薄地者三乘斷欲界六品思惑煩惱漸薄與藏斯陀含齊六離欲地者三乘斷欲界思惑盡與藏阿那含齊七已辦地者三乘斷三界正使盡如燒木成炭與藏阿羅漢齊聲聞乘人止此八支佛地者中乘根利兼侵習氣如燒木成灰與藏辟支佛齊九菩薩地者大乘根性最勝最利斷盡正使與二乘同不住涅槃扶習潤生道觀雙流遊戲神通成熟眾生淨佛國土此與藏教菩薩不同藏教為化二乘假說菩薩伏惑不斷正被此教所破豈有毒器堪貯醍醐究竟即者第十佛地也機緣若熟以一念相應慧斷餘殘習坐七寶菩提樹下以天衣為座現帶劣勝應身為三乘根性轉無生四諦法輪緣盡入滅正習俱除如劫火所燒炭灰俱盡與藏教佛果齊此教亦具三乘根性同以滅諦為初門然鈍根二乘但見於空不見不空仍與三藏同歸灰斷故名通前利根三乘不但見空兼見不空不空即是中道則被別圓來接故名通後中道又分為二一者但中唯有理性不具諸法見但中者接入別教二者圓中此理圓妙具一切法見圓中者接入圓教就此被接又約三位一者上根八人見地被接二者中根薄地離欲地被接三者下根已辦地支佛地被接就此三位被接又各有按位勝進二義若按位接或同別十向或同圓十信若勝進接或登別初地或登圓初住既被接已實是別圓二教菩薩於當教中仍存第九菩薩地名至機緣熟示現成佛乃是別地圓住來示世間最高大身非由通教教道得成佛也通教尚無實成佛義況藏教哉藏教佛果亦皆別地圓住所現劣應身耳十法成乘者一明觀境六道陰入能觀所觀皆如幻化二明發心二乘緣真自行菩薩體幻兼人與樂拔苦譬於鏡像三安心如空之止觀四以幻化慧破幻化見思五雖知苦集流轉六蔽等皆如幻化亦以幻化道滅還滅六度等通之六以不可得心修三十七道品七體三藏法無常苦空如幻而治八識乾慧等如幻次位而不謬濫九安忍乾慧位內外諸障而入性地十不著性地相似法愛而入八人見地證真利鈍分別如前說別教謂教理智斷行位因果別前藏通二教別後圓教故名別也此教詮無量四諦亦詮不思議生滅十二因緣亦詮不思議六度十度亦詮顯中二諦亦詮圓入別二諦亦詮別三諦亦詮圓入別三諦開示界外鈍根菩薩令修次第三觀出分段變易二種生死證中道無住涅槃亦於當教自論六即理即者但中也真如法性隨緣不變在生死而不染證涅槃而非淨逈超二邊不即諸法故依圓教判曰但中名字即者解義也仰信真如法性凡不能減聖不能增但由客塵覆蔽而不證得須先藉緣修助發真修方可剋證觀行即者外凡十信位也一信心二念心三精進心四慧心五定心六不退心七迴向心八護法心九戒心十願心既先仰信中道且用生滅因緣觀伏三界見思煩惱故名伏忍與通乾慧性地齊相似即者內凡三十心三賢位也初十住者一發心住斷三界見惑與通見地齊二治地住三修行住四生貴住五方便具足住六正心住七不退住斷三界思惑盡與通已辦地齊八童真住九法王子住十灌頂住斷界內塵沙與通佛地齊此十住名習種性用從假入空觀見真諦開慧眼成一切智行三百由旬證位不退次十行者一歡喜行二饒益行三無瞋恨行四無盡行五離癡亂行六善現行七無著行八尊重行九善法行十真實行此十行名性種性用從空入假觀遍學四教四門斷界外塵沙見俗諦開法眼成道種智次十迴向者一救護眾生離眾生相迴向二不壞迴向三等一切佛迴向四至一切處迴向五無盡功德藏迴向六隨順平等善根迴向七隨順等觀一切眾生迴向八真如相迴向九無縛解脫迴向十法界無量迴向此十向名道種性習中觀伏無明行四百由旬居方便有餘土證行不退分證即佛者十地聖種性及等覺性也初歡喜地名見道位以中道觀見第一義諦開佛眼成一切種智行五百由旬初入實報無障礙土初到寶所證念不退得無功用道隨可化機緣能百界作佛八相成道利益眾生二離垢地三發光地四焰慧地五難勝地六現前地七遠行地八不動地九善慧地十法雲地各斷一品無明證一分中道更破一品無明入等覺位亦名金剛心亦名一生補處亦名有上士究竟即佛者妙覺性也從金剛後心更破一品無明入妙覺位坐蓮華藏世界七寶菩提樹下大寶華王座現圓滿報身為鈍根菩薩轉無量四諦法輪此教名為獨菩薩法以界外道諦為初門無復二乘而能接通通教三乘既被接後皆名菩薩不復名二乘也十法成乘者一緣於登地中道之境而為所觀逈出空有之表二真正發心普為法界三安心止觀定愛慧策四次第遍破三惑五識次第三觀為通見思塵沙無明為塞傳傳檢校是塞令通六調適三十七道品是菩薩寶炬陀羅尼入三解脫門證中無漏七用前藏通法門助開實相八善知信住行向地等妙七位差別終不謂我叨極上聖九離違順強軟二賊策十信位入於十住十離相似法愛策三十心令入十地圓教謂圓妙圓融圓足圓頓故名圓教所謂圓伏圓信圓斷圓行圓位圓自在莊嚴圓建立眾生此教詮無作四諦亦詮不思議不生滅十二因緣亦詮稱性六度十度亦詮不思議二諦亦詮圓妙三諦開示界外利根菩薩令修一心三觀圓超二種生死圓證三德涅槃正約此教方論六即理即佛者不思議理性也如來之藏不變隨緣隨緣不變隨拈一法無非法界心佛眾生三無差別在凡不減在聖不增名字即佛者聞解也了知一色一香無非中道理具事造兩重三千同在一念如一念一切諸念亦復如是如心法一切佛法及眾生法亦復如是觀行即佛者五品外凡位也一隨喜二讀誦三講說四兼行六度五正行六度圓伏五住煩惱與別十信齊而復大勝相似即佛者十信內凡位也初信任運先斷見惑證位不退與別初住通見地藏初果齊二心至七心任運斷思惑盡與別七住通已辦藏四果齊而復大勝故永嘉云同除四住此處為齊若伏無明三藏則劣也八心至十心任運斷界內外塵沙行四百由旬證行不退與別十向齊分證即佛者十住十行十向十地等覺聖位也初住斷一分無明證一分三德一心三觀任運現前具佛五眼成一心三智行五百由旬初到寶所初居實報淨土亦復分證常寂光淨土證念不退無功用道現身百界八相作佛與別初地齊二住至十住與別十地齊初行與別等覺齊二行與別妙覺齊三行已去所有智斷別教之人不知名字究竟即佛者妙覺極果斷四十二品微細無明永盡究竟登涅槃山頂以虛空為座成清淨法身居上上品常寂光淨土亦名上上品實報無障礙淨土性修不二理事平等此教名最上佛法亦名無分別法以界外滅諦為初門當體即佛而能接別接通接別者上根十住被接中根十行被接下根十向被接按位接即成十信勝進接即登初住接通已如通教中說故曰別教接賢不接聖通教接聖不接賢以別若登地乃名為聖證道同圓不復論接通八人上便名為聖方可受接若乾慧性地二賢僅可稱轉入別圓未得名接若藏教未入聖位容有轉入通別圓義已入聖後保果不前永無接義直俟法華方得會入圓耳十法成乘者一觀不思議境二真正發菩提心三善巧安心止觀四以圓三觀破三惑遍五善識通塞六調適無作道品七科三十七分七以藏通別等事相法門助開圓理八知次位令不生增上慢九能安忍策進五品而入十信十離法愛策於十信令入十住乃至等妙上根觀境即於境中具足十法中根從二展轉至六隨一一中得具十法下根須具用十也又復應知說前三教為防偏曲文意所歸正歸於此轉藏七賢得轉入通別圓通乾慧性地得轉入別圓別十信得轉入圓此三皆不名接以僅在初心脚跟未牢故但名轉接通八人見地薄地離欲已辦支佛得接入別圓別住行向得接入圓根有利鈍故接有遲速如以好桃李接彼平常桃李故名為接同別十地證道同圓不復名接但存教道之粗以待法華開會成妙別初住通見地藏初果等亦得約所斷惑名同會開藏七賢通乾慧性地別十信即圓五品開藏初果通見地別初住即圓初信開藏四果通已辦別七住即圓七信開別十向即圓十信開別十地即圓十住借欲接通入別先借別明通如云歡喜地斷見惑遠行地斷思惑等欲含別於通必借通明別如云須陀含若智若斷是菩薩無生法忍等欲接別入圓先借圓明別如云初住能現八相猶有微苦等欲含圓於別先借別明圓如云三賢十聖住果報等問曰但依圓教直指人心見性成佛豈不痛快直捷何用此葛藤為答曰六祖大師不云乎法法皆通法法皆備而無一法可得名最上乘倘有一法未通即被此法所縛倘有一法未備即被此法所牽既被縛被牽故於不可得之妙法誤認為葛藤耳臨濟云識取綱宗本無實法汝乃欲捨葛藤而別求實法耶永明大師云得鳥者網之一目不可以一目而廢眾目收功者棋之一著不可以一著而廢眾著法喻昭然胡弗思也問曰藏通同詮真諦何故藏以四果為究竟通必佛地為究竟耶答曰藏教正為二乘通教正為菩薩故也問曰一般斷見思惑何故藏通名聖別圓名賢答曰藏通詮真故見真即得名聖別圓詮中故見中方得名聖見真僅可名賢也問曰藏四加行通性地既稱相似何故僅齊別圓觀行答曰藏通聖位既成別圓內凡則藏通內凡僅成別圓外凡復何疑哉
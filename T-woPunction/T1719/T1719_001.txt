言文句者文謂文字一部始終故云文即是字為二所依句謂句讀義通長短故云名詮自性句詮差別此亦不論色行等體今但以句而分其文故云文句古之章疏或單題疏或單題章章謂章藻詩云彼都人士出言成章亦云章段分段解釋成若干章疏者通意之辭亦記也又疎音即疏通疏條疎鏤也今並不云者意如向說題下注中六難意者此用下文法說歎法希有中諸佛興出世懸遠值遇難正使出于世說是法復難無量無數劫聞是法亦難能聽是法者斯人亦復難章安於經聞法能聽二難之中義開為四謂傳譯等合成六難然聞法中正在時會及以阿難義通像末故藉傳譯則可得聞佛出已難出仍不值故經多劫聞者尚難況修行開悟說記流通於中初二約主約味三四歎教歎行五六自幸省己故初二在佛三四屬師五六斥己故三雙中一一皆悉先通次別且初二中出世猶通通一代故次說則別別在今經次三四中初傳譯師通一切教次教詔師別我所承次五六中聞講仍通與他共故一遍記別唯屬己故故三雙中從寬向狹是故後後狹於前前故自佛出來乃至聞於自悟者說一遍記故故記佛乘最為甚難言主味者主興不易復經四味方演此經故知初二誠為不易言歎教者傳譯不易經涉山海雖至此土民主道合國無諸難方可傳故言歎行者稟承南岳證不由他宿植所資妙悟斯發言自省者自幸得聞謙已輒記故玄序云江陵稟受玄旨建業方聽經文補接纔成一遍而已況二十七聽六十九治始末四十餘年乃成第七修補復難於傳譯前加結集難合為八難以結集時亦假王臣大眾和合若魔若外令不得便添謂添破古師及引經論謂斥非以顯是削謂削其繁長及成文體使文約而義豐破古不全我已加彼異見故但云添削乃唯在於已初記繁芿故須云削故玄序云或以經論誠言符此深妙或標諸師異解驗彼非圓留贈後賢者玄文序云斯文若墜將來可悲涅槃云若樹若石斯經稱若田若里後代行者知甘露門之在茲共期佛慧者自非靈岳親承道場契悟搜一代教旨顯五味宗極將何以為後賢佛慧之基址耶故佛慧之言須開三教果頭之權實發四味兼帶之大小則人理教行之有歸開示悟入之無異方是今經之佛慧耳問諸經中圓與此何別而必須云開方是佛慧答圓實不異但未開顯初心之人謂圓隔偏須聞開顯諸法實相若已入實但論增進權人至此一向須開委釋等者別解題名方七八卷以初名中總三法故三法始末亘一部故何者一部之中莫過本迹本地總別超過諸說迹中三一功高一期故一中之三永殊前教即三之一不與他同即迹而本壽量方譚即本之迹具在今說且如迹中體非因果依之以辨因果因果取體方有勝用如是三法並由開顯若不先了能開之妙將何以明所開之麁故對迹辨本理須分判所以釋題不可率爾題下別釋理非容易以由釋題大義委悉故至經文但粗分章段題名文句良由於此故但分文句則大理不彰唯譚玄旨則迷於起盡若相帶以說則彼此無歸故使消釋凡至大義並指玄文名體宗用三一總別寄行約教故知全迷玄文大旨而欲以文句消經固蔽理觀深微而但以事相釋義言弘斯典者遠矣今問弘經者為名利壅己為大悲益他自行暗於妙宗何殊無目而導彼此俱迷自他咸沒又妙法之唱非唯正宗二十八品俱名妙故故品品之內咸具體等句句之下通結妙名教行人理彼此相攝使妙旨不失稍似弘通衣座室誡思之自克然遍列事難不可恒爾今隨義便廣略適時故方便安樂壽量普門並是本迹之根源斯經之樞楗必須委簡餘則隨宜序者下一部大名已指前釋一品別號此下略申叡公亦有二十八品生起次第今家隨釋準意可知然品品初通有四意謂釋名來意釋妨釋文釋名必須因緣等四來意釋妨或有或無或釋名中即帶來意有妨須釋何例然耶又釋名與義更互有無故釋名一種或於義前別釋或帶名以釋義縱於義前別釋還將別以貫義名義若顯則一品可從故使品品全同部旨如是釋者方鏡於迷途徒自云云此彼淆混若得此意至下易知今初釋名云訓庠序等者先釋字訓次釋字義然釋訓中復似從義庠謂安庠學舍養宮並非今意爾雅云東西牆謂之序別內外也此可借用以釋別序如由別序方異諸經通序異外亦可兼用所以初用字訓正從別序故云階位等也兼用安庠即非忽卒越次意也亦二序共有若對辨者必先證信後發起故必先發起後證信故必先二序後方正故二序各有前後亦爾故光宅生起非全失理但闕表報是故斥之故階位之言義兼通別問答之語不關於通先瑞後問次第故爾彌勒文殊即賓主也若問若答皆庠序故伏疑伏難賓主存焉經家下從字義釋三義分二次通二別二序之中通復冠別二序俱首通最得名以冠於下冠即是首故云冠首是則二十七品方名為經以序從正通名經也故云妙法蓮華經序品言由述者瑞疑由也問答述也文中不以疑念對由述者亦可兩兼謂發語宣疑亦可云述集眾亦可以為遠由疎故且置言哢引者以譬顯也講哢家之引故名哢引亦可正哢亦得名引如歌引舞序義可知故正說如哢二序如引故引亦歌也謂譚述也亦引發義古人章疏以胤音之便作胤釋又迷章草以哢為呼以胤為徹魚魯之謬自古有之徹字則成兩重之誤具此三義者品兼通別故須具三品者序名在別品義則通下去諸品以通從別不復更釋故但釋別以置於通此中先翻名次釋義後明立品所以所言義者釋品字義非品題義故字義則通題名從別言義類同者諸品咸然聚者是誰故出其人初汎指他經如心地品佛自唱也如大論者即論所述大品一部結集之家本唯三品一序二魔事三囑累言譯人者亦指大品本唯三品什公偽秦弘始五年四月二十三日譯訖乃依四意以類加之成九十品謂人義法事人如樓那義如觀空法如三假事如魔事亦如大經純陀哀歎等又非譯者但補助譯人即謝公加也準知諸經非佛自唱及以集者並譯人添也次正出今經如藥王品云佛告宿王華若有人聞是藥王菩薩本事品能隨喜讚善者等又云宿王華以此藥王菩薩本事品囑累於汝乃至云若有女人持是品者盡是女身後不復受妙音品末集經家云說是妙音來往品時四萬二千天子得無生法忍普門品末經家亦云佛說是普門品時八萬四千眾生皆發無等等阿耨菩提乃至陀羅尼嚴王勸發品末皆然故云等譯人未聞者今經所無若無集家之言及無佛自唱語似屬譯人以文中諸品先足當知並是集者所置信無譯人明矣故今經自餘諸品多是結集者所置以無聞品益故故品後無結耳以通從別應具四釋以通序中句句皆存因緣等四別序時或闕於一兩故釋序字闕於四義若二序相對義立亦可二序不同世界也別序發起欣慕即為人也通序證信除疑對治也二序序正第一義也約教等三具如釋三段中是也若別約通序者五義不同世界也通皆除疑對治也通皆生信為人也通皆序正第一義也餘三及別序準此可知佛赴緣下欲分節經文先辨分文有無得失於中四先汎引諸經論次古講者之失三明品非章段四汎示分節初文者全非分文次古失者古來講者多無分節至安公來經無大小始分三段謂序正流通殆者危也非今正意亦幾也西京賦云人生幾亡言起盡者章之始末也若分節已大小各有總別起盡三又佛說下意明立品但從義類不從文相故貫散二相不可立品亦非分節四增一下經論亦有分節之例況末代弘經須識賓主故小乘三藏各有所開增一序云阿難說經無量數今且總略為一聚我今分之為三分契經一分律二分阿毘曇經為三分契經今當為四段初名增一二名中三名曰長多瓔珞雜經在後為四分乃以四含名為四段故今承此借為分節律開五部者佛滅度後一百年間毱多持法所化眾生不相是非但為一部不毘尼藏即八十誦一百年後毱多有五弟子各執一見不能均融齊一遂分一藏以為五異如析金杖不失金用今分文亦爾雖分為多段知大旨本一以所分對本故云及也阿毘曇開六足者文中自引阿含六度非六足論如增一云菩薩發起大乘法如來說此種種法人尊說六度無極布施持戒忍精進禪智慧力如月初逮度無極覩諸法佛說種種不出此六亦似分章意也若六足論全非今意如云一集異門足一萬八千偈舍利弗造二法蘊足有六千偈大目連造三施設足一萬八千偈迦多演尼子造唐三藏將來未譯此三論佛在世造四識身足有七千偈提婆設摩造即佛滅後百年五品類足佛滅後三百年世友造六界身足有六千偈三百年末亦世友造迦多演尼子造發智論以前六義少如足發智義多如身則足前而身後分義不便況此六論並唐三藏將來隋時未有不合指之況無分節之相中破云前之三論既在佛世如何却與佛滅後論為足未必全然以身攝足耳又成論云如六足阿毘曇說者指六足阿毘曇論故不對發智為身謂根性等者略列揵度揵度西音此云法聚以分一部為八聚故謂業使智定根大見雜文云根性道定者根性是根道即是智但略舉三餘如向列大論問八揵度誰造六分阿毘曇從何處出答佛在無失滅後百年阿輸柯王會諸論師因生別部有利根者盡讀三藏欲解佛經作八揵度後諸弟子為後代人不能全解作略阿毘曇其初造者即迦旃延天親下次引今論有七功德五示現等以例分章七功德者論云此法門初第一品明七種功德成就一者序成就二者眾成就三者從為諸菩薩說大乘經去欲說時至成就若說無量義經即欲說法華時至也四從說是經去名所說法隨順威儀住成就以入定故名威儀住五從放光去名依止說因成就由放光故見他土說六從彌勒疑念去名大眾欲聞法現前成就由問故答故云欲聞七從文殊答問去名答問成就論云於序成就又有二種一者一切法門中勝謂如是等驗知論主全許一部為法門中勝方指如是等為一切法門中勝一切法門即一代教不然如何消釋一切之言既一代教中最為其上具如藥王品中歎教文也下六成就各有分節五示現者論亦云五分一歎法勝妙分二從吾從成佛去歎法師功德分三從爾時眾中去智眾定疑分四從佛告舍利弗去定記分五從舍利弗諸佛出五濁去斷疑分河西下正明分節河西如本傳江東瑤即吳興小山寺光宅轉細者如東安法師講三論及法華等諸經並著章疏貞觀十三年正月十五日入滅反屈三指即第三果人也著法華疏四卷初云自梁陳已來解釋法華唯以光宅獨擅其美後諸學者一概雷同雲師雖往文藉仍存吾鑽仰積年唯見文句紛繁章段重疊尋其文義未詳旨趣今對雲義以研法實大師專破良有以也故知雲公望前轉繁今家處中無彼二失但存大旨不事繁碎重雰下章安斥古雰者猛雪重霧也能翳太虛之清氣使三光隱而失曜故碎亂分文失經之大道三軌隱而靡用津者濟渡處也若細分碎段非求經旨者所宜如在歧道有問路者不答問者所之而廣譚逵經故非問者之要曇鸞北齊人斥云細科經文如煙雲等為疾風所颺颺者風飛也隱翳太虛雜礪等者準彼應作條例字謂科條如塵或是轉其言借勢用語非全同彼故砂石精者曰砥麁者曰礪雜塵隨颺同其煙翳言若過等者以此望古進退俱失是則曇鸞亦未全許碎擘經文廬山龍兩解前云身方便等者意云自寶塔已前說權說實亦以法華前權為言方便至法華為言真實也從寶塔下古佛現全身今佛集分身古身命今身今身詣古身二身俱處塔表法今古同身方便也壽量久成塵點尚倍中間被拂伽耶非真身真實也道理必然偏立成失前可無身後豈無說但依權實本迹任運俱收身說若但語身說則本迹事昏但譚本迹乃身說自顯故壽量中云或說己身或說他身故身說具足方便已下說必有身何須致惑第二釋中玄文廣破以今二門各有因果故也齊中興印者中興寺名玄暢以迹門流通中達多持品及將本門壽量後流通中神力等共為果分果在本門又分護持護持即是流通異名故不可也又有師去此師意以正宗為體但在迹正不知却以本門之正反為流通而云受持功德迹與昔教容可有同本與前經一向永異翻將永異混亂流通故不可用有師四段但合二三為正甚符經文但闕立本迹二門各有三段意耳其名既闕義恐不周光宅二十四段者具在彼疏云云者象氣之分散如雲在天非可卒量也意言下未說者尚多如雲下去皆爾已下有列光宅分文者多分與今大同小異蘭菊者章安破計也佛赴機說當時稱會後代分節寄茲顯理固執成諍進退俱非縱有異同彼彼蘭菊仍許得意者為言縱不全違聖心終是人之情見若粗得通用不須苦諍恐失四益易云其臭如蘭者古人一向以氣為臭天台者章安對古故別云也天台之名具如止觀記今記等者雖復兩存且用初意故云從前問一經云何等者問意既存兩釋問後何妨所以二釋之中不專後釋者以本正前立流通故且一往耳答中云華嚴處處集眾等者處會具如釋籤所引每一會處皆先序次正以住處莊嚴義當於序言集眾者如妙嚴品名號品光明覺品及一一會皆先集眾意明一經具多別序阿含篇篇如是者此明一經多通序也彼四阿含各合多小經以為一部每一小經不出一紙半紙唯長阿含遊行經文獨有兩卷又有大本經自為一卷一一經首皆安五義既以阿含而為通號故以部內小經為篇大品前後付囑者明一經內有多流通故第二卷中有累教品為前付囑第二十七有囑累品為後付囑準彼三經二序何妨言不安五義者釋伏難難云若爾何不同彼阿含今本門亦安如是等耶釋意者雖申今經本門非首然須更釋阿含之妨阿含多通序本門亦應然然阿含兼別經是故非次首亦得安五事今經同一經故但別無通是故但以華嚴為例故阿含緣起各別今經緣起不殊是故本門不安五義迹門但單流通者以迹望本以本例迹本門非首但安別序迹門非後但單流通故但有勸持無囑累也故從法師至安樂行凡有五品明弘經福深以勸流通若本門中先以滅後五品去三品半為勸持流通從神力去凡有八品明囑累流通迹門之後經既未竟非流通次未須付囑言云爾者如後消文言帖釋者但今通途消經尚異諸見況法華部又異諸經故一一句四意消釋仍恐後來不達四意預為四重消釋四意言得意者至消文時或四釋不備但存一二餘者比知次釋四意所以中初問意者若略但一廣應無量既非廣略二途不成匪者非也何故唯作此四釋耶答中一文具有二意一者總明四義所以二明四中一一所以兩義咸得以為處中一者唯四不多不少次因緣下明一一不失不差故一雖處中仍須至四四攝義足故不須過假使過此攝在四義故四及一並名處中如十妙等一一妙中亦具四意十亦入四猶名處中今秖須此四故得名中故初意云廣則等也若無初意尚不殊外計況因緣語通通於一化始自地獄終乎佛界中間頓漸若教若味故須知今大事四悉非餘感應開顯四悉一道無外久遠四悉諸經所無觀心四悉一觀遍收人理等四準說可見以此四悉通於始末約教等三亦須遍述意則可知若無次意不辨偏小故以四八簡開廢等望昔部教今方真實一切能詮無復異稱故須明之以彰妙典無第三意誰知逈出一期教中所譚身土中間今日無非迹施指彼大通猶如信宿先愚密教復迷迹身至此方袪守株尚昧無第四意將何以辨能詮教功將何以為久成行本故一一句入心成觀故云觀與經合非數他寶方知止觀一部是法華三昧之筌罤若得此意方會經旨總斯四義方可略顯一部旨歸故云略則意不周當知二三尚略一何能逮處中至四令義易了故一一句得斯四義則使句句咸異諸教則法華之義誠為不難故云易了次因緣下明一一別釋於中初是因緣次若十方下是約教次若應機下是本迹次若尋下是觀心初因緣者初文正釋始從如是終至而去無非真實感應道交故知今經感應妙也法華已前小及鈍根一向無機理是而迷故名雖近機生未契故云不見慈亘始末名善根力事理不同故名為遠無謀而會故云自通故爾前感應妙道未交諸部異同教主優劣被物漸頓施設不同一一無非感應意也雖通名感應顯益未周雖通名四悉淺深差別若兼若獨盈縮不馴來至法華方成一味言無機者反以昔無而釋今有慈善根下正明今感故有今應舉遠而通明時不差無緣慈遍何擇遠近但無機謂遠有感必通諸佛不來眾生不往機應相稱故曰道交慈善根力者相通事別其事略如止觀第六記引大經十四梵行品諸佛神變皆慈為本故一切法皆由慈立故經云若有人問誰是一切法之根本當言慈是故以感應攝一切法次夫眾生下疑問意者既云四義乃曰處中秖因緣一義尚機眾應眾其義更廣何名處中義似過四故云更也所言眾者即五乘九界等也次大經下答意者四尚處中一廣何爽故事廣義中亦名處中故引大經門雖無量神通攝盡神通即是應之異名對感即名感應故也然神通之名義兼大小感應之稱唯局在大大中通於地住已上今此正當極果用也故神通之稱一名攝諸尚得名略義非廣略豈不處中能應既然所應準此故設應雖眾不過於慈求脫雖多詎出於感故感應二字處中明矣次若十方下約教中先舉廣出妨次今論下釋出處中初出妨者感應二名雖即處中通論化事十方六塵教法彌廣是則約教處中不成次釋者今論娑婆唯稟聲教雖有顯密若開若廢望彼諸土亦名處中是則令前聲教感應處中更明則甘露門開者則言乃表唯聲益故實相為甘露諸教為其門門無開閉理非通塞此土入者不假餘塵由之通理故曰門開言依教者應云聲教但是言略雖有滅後色經乃至名句行蘊所攝淨名香飯及以法行思惟悟等並以金口聲教為本不少不多故云明矣約本迹者亦先舉廣辨妨次從須置指下釋出處中次故肇下引肇證成初文者應機舉前因緣設教舉前約教機多教異其迹必廣當知本迹不名處中若準門開之言則唯圓處中已如前說今將本望迹中間今日聲教感應開已復施廢竟還設故云權實一代尚廣況實成後中間施化對機差別言淺深者權實理定淺深義通故重言之次明處中者前以聲教望於感應故將娑婆而對十方則娑婆聲教處中義足今欲論一本故却對多迹迹多雖廣如指一月眾影自歸豈以能指四指有四令所指一月非一故置迹尋本處中明矣次引肇者但借其言不用其事肇用融公九轍九轍未當引者如何故彼本迹無生轍云多寶不滅釋迦不生多寶本也釋迦迹也本不滅迹不生不生不滅本迹雖殊不思議一豈得以多寶之本垂於釋迦之迹若借彼顯今以久為本望今為迹本迹雖殊不思議一也次明觀心者亦先舉廣辨失次但觀下正明處中初尋迹等言語前三意有解無行何益自他迹遍十方故名為廣本指最初故名為高徒尋他果之高廣何益己因之該深若以信行為乘及知常住遠壽尋他高廣有何不可但設教顯本本令契理故不契理名數他寶華嚴經偈具如止觀記及釋籤但觀心故達己心之高深見己本也以理攝故達己心之該廣見己迹也一念心起徹實相底故名為高具足諸法故名為廣又即權而實故名為高即實而權故名為廣若非此觀但感前三應則教下須開果權須廢故教被會名為有窮權觀須改機非妙感是故機成親能有感觀成入位己利非他是故觀心具上三意況入位有本垂迹設教三義具足何得不用故觀心處中雖則四意展轉相生以前前為廣後後為中但存當分皆名中故故此四意從事名殊應以後後轉入前前總而論之不逾感應但初名感應者且捨通從別以無下三麁妙莫辨是故四悉淺深未分故得聲教方辨感應權實不等會歸圓極教之功也雖知圓極並在今經猶覆久成而迷其本若拂迹應咸由本垂開迹中感應即本地感應本迹秖是一妙高廣雖知高廣機成由觀觀成有感真感應也故知感應通貫下三況復一一展轉相攝理雖相攝事必甄分三引證者初證感應又云下證教相壽量下證本迹譬喻下證觀心初文先引若人天下釋初言因緣者即感應之別名名異義同故得為證但因緣名通不局能所故止觀第一云或因於聖緣於凡或因於凡緣於聖縱無強弱亦可互為何者從機則機親而應疎從應則應親而機疎故使更互受名不同但感應之名不可互立大事因緣雖在迹門據理應須雙指本迹但佛出世正為顯實故且從迹又復讓下本迹故也釋中先舉非次實相下顯是初舉非中所以不簡三教菩薩唯斥人天小乘者具如玄文從難從要下去例然言不成機感者非今經之廣博實相因緣故也次顯是中既以實相一大對簡小理其義即足故不暇開等兼等簡之既得云大亦應云深言佛指此為事者理不名事但佛欲以此理化人故名為事能化所化故云因緣次證教中初正引次當知下結教意三大經下重引初正引者種種之言義兼一代若在他部意未必然佛道者別指今教故自此已前意歸於此次結意者微謂諸教初心人天小善著謂諸教果德權實微著皆為獨顯故云筌蹄種種之言及以微著必須八教方顯四味為醍醐筌蹄是故筌蹄並譬能通權教權部並為一實魚免而施設也或作蹏蒼頡篇云取免具也莊子云得免忘蹄作此蹄字今時俗依之說文作罤若言蹄是足者能詮不成若言蹄是迹者其義亦疎尋迹得免義豈爾耶今須從義以罤為正次引大經者引彼大經重證今部則以一實為第一義麁軟須指四味權實引證本迹中三初約師次約弟子三結初文又二初正引本文次方便下引迹文以迹中此文密示本意故也若顯露說即迹中本迹下文顯已通得引用弟子者亦是舉資密顯於師弟子尚非實小驗知師非近成利根縱其已知須待彌勒扣發見本眷屬聞說不疑言云云者廣在下文兼斥古今諸師尚不知師之本迹因果特出諸教況弟子耶又弟子之本諸經容有如文殊觀音等也師之久本出自今經證觀心中先引次當知下結意初文者事論秖是信身子說義當見佛汝所說者必從佛聞能聞之人必是聲聞菩薩故也故聞汝說即是見佛等也次結意者所聞是法於能觀心即名為佛義當見佛心所即是弟子等也即於己心識三寶一體其理宛足具如聞說已下文是注云云者將向觀義對聞說已下文唯在一念又若具足應約因緣約教本迹以明觀心則有三觀對境因緣諸教理觀三寶境本觀迹及施開等思之可見示相者唯約今經示四種相雖始自如是終乎而去皆用四意但文勢起盡用與不同如釋通序則句句須四通貫正宗及流通故若釋正宗則本迹各三義通四種若釋流通還須具四通收正宗又正宗中迹門既闕久遠本迹所以借用體用本迹則四名不闕又序中約教須觀文勢或須以五時分別則教在其中或須以諸教分別則將時以判正中約教則一向明開本中約教則不從教判但點遠本遠妙自彰若解斯文則一部經心如觀指掌四意消釋無勞再思故今且寄三段大文通示其相既了通已還將此意委悉別消初因緣中未暇歷品且示三段即種熟脫然種等三亦須約於序等三法以辨因緣若唯序等則無階降過未因果若唯種等聞無所從以種等三於序等三所從得益不同故也且如序中通序在滅後別序通過現若佛在世別序五中節節益異如說無量義密得種等三益不同故覩定見光覺動蒙華乃至問答亦有種等三益可知正中本迹諸品不同故通別序至佛滅後被流通人勸持誦說亦有種等況正宗耶故寄此兩三方曉因緣初約種等者須寄教相方分有無故諸教因緣長短不等如三藏人三祇百劫秖云自修六度肥功德身相好莊嚴與物結緣為種熟脫通教初心自行近從七地留惑潤生與物結緣云初下種兩教入滅無未來化但成佛時而熟脫之教權理權非今經意別教初地尚能具之何況果滿別教雖具教終是權況復能有本因遠種今經本迹二門施化並異他經此文四節良有以也故四節中唯初二節名本眷屬初第一節雖脫在現具騰本種故名本眷屬今不云是本者以同在今始脫故也本種近脫者以彌勒不識發疑故來偏得本名然現脫者若未得佛智猶未能知種今出其意耳於中為二初明種等三次明序等三初文四初正明因緣次雖未下釋疑三其間下約三世九世以釋因緣四何以故下引證三世九世因緣初文即是四節示相初之一節本因果種果後方熟王城乃脫次復次下本因果種果後近熟適過世脫指地踊者故知地踊云本眷屬者乃是本種近世始脫既彌勒不識非極近也次中間種昔教熟今日脫次復次下今日種未來熟未來脫此四節者且取大概本因本果訖至中間近世今日竪深橫廣何但四節乃至未來永永不絕若不爾者現果無因現因無果還同灰斷化無始終故知節節重重無極而終以佛乘三段為本而以人天三教助顯雖未下釋疑也今明因緣準文次第且合在迹探約本地中間者正兼本迹示一部相取後文意取化儀意次約三世九世者具如止觀第一記引華嚴瓔珞故知盡未來際三世九世種熟脫三是則念念三密念念三九念念三段念念逆順念念身土一一不同一一入實四引本文證者證三世也若有三世即有九世九秖是三故且通證大體三世念念三世準例可知神通屬過去通義其實通於三世對餘二別故師子是現威猛是未為令知佛化緣遠故還引本文舉遠攝近以證四節以如是下約序等三初文先通指二序故云序分通無可表故眾見下別指別序為生正之由故云眾見希有顒顒者仰也佛乘機下正宗三非但下正明正宗為流通之本三段既其俱生種等則知字字句句會會味味世世念念常為眾生作一佛乘種熟脫也此文且從今部大判如今釋迦說此經時通五別五無非因緣即證信之因緣發起之因緣又通五和合之因緣別五次第之因緣故從序至正於得脫者故云開示悟入降此之外餘皆種熟故未脫者益在流通故云遠霑妙道並是此經之感應言後五百歲者若準毘尼母論直列五百云第一百年解脫堅固第二百年禪定堅固第三百年持戒堅固第四百年多聞堅固第五百年布施堅固言後五百最後百耳有人云準大集有五五百第一乃至第四同前唯第五五百云鬪諍堅固言後五百者最後五百也若單論五百猶在正法雖出論文其理稍壅然五五百且從一往末法之初冥利不無且據大教可流行時故云五百故序等三莫非感應又示教相者教家之相故云教相五味分別為顯醍醐通論聖言被下俱名為教今教別有顯實之功故名為相又別約三段示醍醐相故名為相故於三段各簡偏小此且通作一種三段讓下本迹是故未分二種三段問若爾與向因緣三段何別答前直寄三時對感應人以明種等今委辨所說用淺深法故略約四教以簡三段究而言之還是因緣妙三段耳況觀心本迹咸屬因緣委簡教相具如玄文先約相待以判麁次約絕待以辨妙問通序五義別序華地此等是事何得三段俱名示教答通論皆是正說前相別論唯問答是教且從通說無不表教故文簡云非為人天作序等也二乘三藏也即空通也獨菩薩別也正直等者開權教也正及流通準此可見螢光者大品云菩薩一日行般若如日照世勝螢火蟲此斥三藏故指燈炬以譬通教燈如二乘炬如菩薩雖同般若不無明晦道種智是別如星月者地前如星登地如月故星雖有明光不及遠令遠見故凡智雖照不及聖明其心遠故月不及日帶教道故亦應更明三智三諦次不次等以顯教相於此非急楊葉等者大經嬰兒行品意也今文略出人天者然嬰兒在小義通諸教且從極小故指人天但彼經喻從頓向漸初云不能起住來去語言圓嬰兒也大字者藏也不知苦樂等通也下作大小等別也啼哭等人天也經既通以小善為嬰兒故圓因位亦名嬰兒經云半字者謂九部滿字者謂毘伽羅論此云字本河西云世間文字之根本雖是外論而無邪法將非菩薩之所造作故譬衍門十二部經古人唯知衍門一大今則不然簡共別後唯以圓門而為滿也依義不依語斯之謂矣
唐續高僧傳第十三卷載新羅皇隆寺釋圓光俗姓朴氏本住三韓卞韓辰韓馬韓光即辰韓人也家世海東祖習綿遠而神器恢廓愛染篇章校獵玄儒討讎子史文華騰翥於韓服博贍猶愧於中原遂割略親朋發憤溟渤年二十五乘舶造于金陵有陳之世號稱文國故得諮考先疑詢猷了義初聽莊嚴旻公弟子講素霑世典謂理窮神及聞釋宗反同腐芥虛尋名教實懼生涯乃上啟陳主請歸道法有勅許焉既爰初落采即稟具戒遊歷講肆具盡嘉謀領牒微言不謝光景故得成實涅槃薀括心府三藏釋論遍所披尋末又投吳之虎山念定相沿無忘覺觀息心之眾雲結林泉並以綜涉四含功流八定明善易擬筒直難虧深副夙心遂有終焉之慮於即頓絕人事盤遊聖迹攝想青霄緬謝終古時有信士宅居山下請光出講固辭不許苦事邀延遂從其志創通成論末講般若皆思解佼徹嘉問飛移兼䋴以絢采織綜詞義聽者欣欣會其心府從此因循舊章開化成任每法輪一動輒傾注江湖雖是異域通傳而沐道頓除嫌郤故名望橫流播于嶺表披榛負槖而至者相接如鱗會隋后御宇威加南國曆窮其數軍入楊都遂被亂兵將加刑戮有大主將望見寺塔火燒走赴救乏了無火狀但見光在塔前被縛將殺既怪其異即解而放之斯臨危達感如此也光學通吳越便欲觀化周秦開皇九年來遊帝宇值佛法初會攝論肇興奉佩文言振績微緒又馳慧解宣譽京臯勣業既成道東須繼本國遠聞上啟頻請有勅厚加勞問放歸桑梓光往還累紀老幼相欣新羅王金氏面申虔敬仰若聖人光性在虛閑情多汎愛言常含笑慍結不形而牋表啟書往還國命並出自胸襟一隅傾奉皆委以治方詢之道化事異錦衣請同觀國乘機敷訓垂範于今年齒既高乘輿入內衣服藥食並王手自營不許佐助用希專福其感敬為此類也將終之前王親執慰囑累遺法兼濟民斯為說徵祥被于海曲以彼建福五十八年少覺不悆經于七日遺誡清切端坐終于所住皇隆寺中春秋九十有九即唐貞觀四年也當終之時寺東北虛中音樂滿空異香充院道俗悲慶知其靈感遂葬于郊外國給羽儀葬具同於王禮後有俗人兒胎死者彼土諺云當於有福人墓埋之種胤不絕乃私瘞於墳側當日震此胎屍擲于塋外由此不懷敬者率崇仰焉有弟子圓安神忘機頴性希歷覽慕仰幽求遂北趣九都東觀不耐又西燕魏後展帝京備通方俗尋諸經論跨轢大綱洞清纖旨晚歸心學高軌光塵初住京寺以道素有聞特進蕭瑀奏請住於藍田所造津梁寺四事供給無替六時矣安嘗敘光云本國王染患醫治不損請光入宮別省安置夜別二時為說深法受戒懺悔王大信奉一時初夜王見光首金色晃然有象日輪隨身而至王后宮女同共觀之由是重發勝心克留疾所不久遂差光於辰韓馬韓之間盛通正法每歲再講匠成後學之資並充營寺餘惟衣盋而已又東京安逸戶長貞孝家在古本殊異傳載圓光法師傳曰法師俗姓薛氏王京人也初為僧學佛法年三十歲思靜居修道獨居三岐山後四年有一比丘來所居不遠別作蘭若居二年為人強猛好修呪述法師夜獨坐誦經忽有神聲呼其名善哉善哉汝之修行凡修者雖眾如法者稀有今見隣有比丘徑修呪術而無所得喧聲惱他靜念住處礙我行路每有去來幾發惡心法師為我語告而使移遷若久住者恐我忽作罪業明日法師往而告曰吾於昨夜有聽神言比丘可移別處不然應有餘殃比丘對曰至行者為魔所眩法師何憂狐鬼之言乎其夜神又來曰向我告事比丘有何答乎法師恐神瞋怒而對曰終未了說若強語者何敢不聽神曰吾已具聞法師何須補說但可默然見我所為遂辭而去夜中有聲如雷震明日視之山頹填比丘所在蘭若神亦來曰師見如何法師對曰見甚驚懼神曰我歲幾於三千年神術最壯此是小事何足為驚但復將來之事無所不知天下之事無所不達今思法師唯居此處雖有自利之行而無利他之功現在不揚高名未來不取勝果盍採佛法於中國導群迷於東海對曰學道中國是本所願海陸逈阻不能自通而已神祥誘歸中國所行之計法師依其言歸中國留十一年博通三藏兼學儒術真平王二十二年庚申師將理策東還乃隨中國朝聘使還國法師欲謝神至前住三岐山寺夜中神亦來呼其名曰海陸途間往還如何對曰蒙神鴻恩平安到訖神曰吾亦授戒於神仍結生生相濟之約又請曰神之真容可得見耶神曰法師若欲見我形平旦可望東天之際法師明日望之有大臂貫雲接於天際其夜神亦來曰法師見我臂耶對曰見已甚奇絕異因此俗號臂長山神曰雖有此身不免無常之害故吾無月日捨身其嶺法師來送長逝之魂待約曰往看有一老狐黑如枈但吸吸無息俄然而死法師始自中國來本朝君臣敬重為師常講大乘經典此時高麗百濟常侵邊鄙王甚患之欲請兵於隋請法師作乞兵表皇帝見以三十萬兵親征高麗自此知法師旁通儒術也享年八十四入寂葬明活城西又三國史列傳云賢士貴山者沙梁部人也與同里󰆠項為友二人相謂曰我等期與士君子遊而不先正心持身則恐不免於招辱盍問道於賢者之側乎時聞圓光法師入隋回寓止嘉瑟岬二人詣門進告昌俗士顓蒙無所知識願賜一言以為終身之誡光曰佛教有菩薩戒其別有十若等為人臣子恐不能堪今有世俗五戒一曰事君以忠二曰事親以孝三曰交友有信四曰臨戰無退五曰殺生有擇若行之無忽貴山等曰他則既受命矣所謂殺生有擇特未曉也光曰六齋曰春夏月不殺是擇時也不殺使畜謂馬牛雞犬不殺細物謂肉不足一臠是擇物也此亦唯其所用不求多殺此是世俗之善戒也貴山等曰自今以後奉以周旋不敢失墜後二人從軍事皆有奇功於國家又建福三十年癸酉秋隋使王世儀至於皇龍寺設百座道場請諸高德說經光最居上首議曰原宗興法已來津梁始置而未遑堂粵故宜以歸戒滅懺之法開曉愚迷故光於所住嘉栖岬置占察寶以為恒規時有檀越尼納田於占察寶今東平郡之田一百結是也古籍猶存光性好虛靜言常含笑形無慍色年臘既邁乘輿入內當時群彥德義攸屬無敢出其右者文藻之贍一隅所傾年八十餘卒於貞觀間浮圖在三岐山金谷寺唐傳云告寂皇隆寺未詳其地疑皇龍之訛也如芬皇作王芬寺之例也據如上唐鄉二傳之文但姓氏之朴薛出家之東西如二人焉不敢詳定故兩存之然彼諸傳記皆無鵲岬璃目與雲門之事而鄉人金陟明謬以街巷之說潤文作光師傳濫記雲門開山祖寶壤師之事迹合為一傳後撰海東僧傳者承誤而錄之故時人多惑之因辨於此不加減一字載二傳之文詳矣陳隋之世海東人鮮有航海問道者設有猶未大振及光之後繼踵西學者憧憧焉光乃啟途矣讚曰航海初穿漢地雲幾人來往挹清芬昔年蹤迹青山在金谷嘉西事可聞釋寶壤傳不載鄉井氏族謹按清道郡司籍載天福八年癸酉正月日清道郡界里審使順英大乃末水文等柱貼公文雲門山禪院長生南阿尼岾東嘉西峴同藪三剛典主人寶壤和尚院主玄會長老貞座玄兩上座直歲信元禪師又開運三年丙辰雲門山禪院長生標塔公文一道長生十一阿尼岾嘉西峴畝峴西北買峴北猪足門等又庚寅年晉陽府貼五道按察使各道禪教寺院始創年月形止審檢成籍時差使員東京掌書記李僐審檢記載王豐六年辛巳九月郡中古籍裨補記准清道郡前副戶長禦侮副尉李則楨戶在右人消息及諺傳記載致仕上戶長金亮辛致仕戶長旻育戶長同正尹應前其人珍奇等與時上戶長用成等言語時太守李思老戶長亮辛年八十九餘輩皆七十已上用成年六十已上羅代已來當郡寺院鵲岬已下中小寺院三韓亂亡間大鵲岬小鵲岬所寶岬天門岬嘉西岬等五岬皆亡壞五岬柱合在大鵲岬祖師知識大國傳法來還次西海中龍邀入宮中念經施金羅袈裟一領兼施一子璃目為侍奉而追之囑曰于時三國擾動未有歸依佛法之君主若與吾子歸本國鵲岬創寺而居可以避賊抑亦不數年內必有護法賢君出定三國矣言訖相別而來還及至茲洞忽有老僧自稱圓光抱弔樻而出授之而沒於是壤師將興癈寺而登北嶺望之庭有五層黃塔下來尋之則無跡再陟望之有群鵲啄地乃思海龍鵲岬之言尋掘之果有遺塼無數聚而蘊崇之塔成而無遺塼知是前代伽藍墟也畢創寺而住焉因名鵲岬寺未幾太祖統一三國聞師至此創院而居乃合五岬田束五百結納寺以清泰四年丁酉賜額曰雲門禪寺以奉袈裟之靈蔭璃目常在寺側小潭陰隲法化忽一年元旱田蔬焦槁壤勅璃目行雨一境告足天帝將誅不識璃目告急於師師藏於床下俄有天使到庭請出璃目師指庭前梨木乃震之而上天梨木萎摧龍撫之即蘇其木近年倒地有人作楗椎安置善法堂及食堂其椎柄有銘初師入唐迴先止于推火之奉聖寺適太祖東征至清道境山賊嘯聚于犬城驕傲不格太祖至于山下問師以易制之述師答曰夫犬之為物司夜而不司晝守前而忘其後宜以晝擊其北祖從之果敗降太祖嘉乃神謀歲給近縣租五十碩以供香火是以寺安二聖真容因名奉聖寺後遷至鵲岬而大創終焉師之行狀古傳不載諺云與石崛備虛師為昆弟奉聖石崛雲門三寺連峯櫛比交相往還爾後人改作新羅異傳濫記鵲塔璃目之事于圓光傳中系犬城事於毘虛傳既謬矣又作海東僧傳者從而潤文使寶壤無傳而疑誤後人誣妄幾何釋良志未詳祖考鄉邑唯現迹於善德王朝錫杖頭掛一布帒錫自飛至檀越家振拂而鳴戶知之納齋費帒滿則飛還故名其所住曰錫杖寺其神異莫測皆類此旁通雜譽神妙絕比又善筆札靈廟丈六三尊天王像并殿塔之瓦天王寺塔下八部神將法林寺主佛三尊左右金剛神等皆所塑也書靈廟法林二寺額又嘗彫磚造一小塔并造三千佛安其塔置於寺中致敬焉其塑靈廟之丈六也自入定以正受所對為揉式故傾城士女爭運泥土風謠云來如來如來如來如哀反多羅哀反多矣徒良功德修叱如良來如至今土人舂󱟿役作皆用之蓋始于此像成之費入穀二萬三千七百碩議曰師可謂才全德充而以大方隱於末技者也讚曰齋罷堂前錫杖閑靜裝爐鴨自焚檀殘經讀了無餘事聊塑圓容合掌看廣函求法高僧傳云釋阿離那跋摩新羅人也初希王教早入中華思覲聖蹤勇銳彌增以貞觀年中離長安到五天住那蘭陀寺多閱律論抄寫具莢痛矣歸心所期不遂忽於寺中無常齡七十餘繼此有惠業玄泰求本玄恪惠輪玄遊復有二亡名法師等皆忘身順法觀化中天而或夭於中途或生存住彼寺者竟未有能復雞貴與唐室者唯玄泰師克返歸唐亦莫知所終天竺人呼海東云矩矩吒䃜說羅矩矩吒言雞也䃜說羅言貴也彼土相傳云其國敬雞神而取尊故戴翎羽而表飾也讚曰天竺天遙萬疊山可憐遊士力登攀幾回月送孤帆去未見雲隨一杖還釋惠宿沈光於好世郎徒郎既讓名黃卷師亦隱居赤善村二十餘年時國仙瞿旵公嘗往其郊縱獵一日宿出於道左攬轡而請曰庸僧亦願隨從可乎公許之於是縱橫馳突裸袒相先公既悅及休勞坐數炮烹相餉宿亦與啖囓略無忤色既而進於前曰今有美鮮於此益薦之何公曰善宿屏人割其股寘盤以薦衣血淋漓公愕然曰何至此耶宿曰始吾謂公仁人也能恕己通物也故從之爾今察公所好唯殺戮之耽篤害彼自養而已豈仁人君子之所為非吾徒也遂拂衣而行公大慚視其所食盤中鮮胾不滅公甚異之歸奏於朝真平王聞之遣使徵迎宿示臥婦床而寢中使陋焉返行七八里逢師於途問其所從來曰城中檀越家赴七日齋席罷而來矣中使以其語達於上又遣人檢檀越家其事亦實未幾宿忽死村人輿葬於耳峴東其村人有自峴西來者逢宿於途中問其何往曰久居此地欲遊他方爾相揖而別行半許里躡雲而逝其人至峴東見葬者未散具說其由開塚視之唯芒鞋一隻而已今安康縣之北有寺名惠宿乃其所居云亦有浮圖焉釋惠空天真公之家傭嫗之子小名憂助公嘗患瘡濱於死而候慰填街憂助年七歲謂其母曰家有何事賓客之多也母曰家公發惡疾將死矣爾何不知助曰吾能右之母異其言告於公公使喚來至坐床下無一語須臾瘡潰公謂偶爾不甚異之既壯為公養鷹甚愜公意初公之弟有得官赴外者請公之選鷹歸治所一夕公忽憶其鷹明晨擬遣助取之助已先知之俄頃取鷹昧爽獻之公大驚悟方知昔日救瘡之事皆匹測也謂曰僕不知至聖之托吾家狂言非禮污辱之厥罪何雪而後乃今願為導師導我也遂下拜靈異既著遂出家為僧易名惠空常住一小寺每猖狂大醉負簣歌舞於街巷號負簣和尚所居寺因名夫蓋寺乃簣之鄉言也每入寺之井中數月不出因以師名名其井每出有碧衣神童先湧故寺僧以此為候既出衣裳不濕晚年移止恒沙寺時元曉撰諸經疏每就師質疑或相調戲一日二公沿溪掇魚蝦而啖之放便於石上公指之戲曰汝屎吾魚故因名吾魚寺或人以此為曉師之語濫也鄉俗訛呼其溪曰芼矣川瞿旵公嘗遊山見公死僵於山路中其屍膖脹爛生虫蛆悲嘆久之及迴轡入城見公大醉歌舞於市中又一日將草索綯入靈廟寺圍結於金堂與左右經樓及南門廊廡告剛司此索須三日後取之剛司異焉而從之果三日善德王駕幸入寺志鬼心火出燒其塔唯結索處獲免又神即祖師明朗新創金剛寺設落成會龍象畢集唯師不赴朗即焚香虔禱小󱟭公至時方大雨衣袴不濕足不沾泥謂明朗曰辱召懃懃故茲來矣靈迹頗多及終浮空告寂舍利莫知其數嘗見肇論曰是吾昔所撰也乃知僧肇之後有也讚曰草原縱獵床頭臥酒肆狂歌井底眠隻履浮空何處去一雙珍重火中蓮大德慈藏金氏本辰韓真骨蘇判茂林之子其父歷官清要絕無後胤乃歸心三寶造于千部觀音希生一息祝曰若生男子捨作法海津梁母忽夢星墜入懷因有娠及誕與釋尊同日名善宗郎神志澄叡文思日贍而無染世趣早喪二親轉厭塵譁捐妻息捨田園為亢寧寺獨處幽險不避狼虎修枯骨觀微或倦弊乃作小室周障荊棘裸坐其中動輒箴刺頭懸在梁以祛昏瞑適台輔有闕門閥當議累徵不赴王乃勅曰不就斬之藏聞之曰吾寧一日持戒而死不願百年破戒而生事聞上許令出家乃深隱岩叢糧粒不恤時有異禽含果來供就手而喰俄夢天人來授五戒方始出谷鄉邑士女爭來受戒藏自嘆邊生西希大化以仁平三年丙申歲受勅與門人僧實等十餘輩西入唐謁清涼山山有曼殊大聖塑相彼國相傳云帝釋天將工來彫也藏於像前禱祈冥感夢像摩頂授梵偈覺而未解及旦有異僧來釋云又曰雖學萬教未有過此文以袈裟舍利等付之而滅藏知已蒙聖莂乃下北臺抵大和池入京師太宗勅使慰撫安置勝光別院寵賜頻厚藏嫌其繁擁啟表入終南雲際寺之東崿架嵓為室居三年人神受戒靈應日錯辭煩不載既而再入京又蒙勅慰賜絹二百疋用資衣費貞觀十七年癸卯本國善德王上表乞還詔許引入宮賜絹一領雜綵五百端東宮亦賜二百端又多禮貺藏以本朝經像未充乞齎藏經一部洎諸幡幢花蓋堪為福利者皆載之既至洎舉國欣迎命住芬皇寺給侍稠渥一夏請至宮中講大乘論又於皇龍寺演菩薩戒本七日七夜天降甘澍雲霧暗靄覆所講堂四眾咸服其異朝廷議曰佛教東漸雖百千齡其於住持修奉軌儀闕如也非夫綱理無以肅清啟勅藏為大國統凡僧尼一切規猷總委僧統主之藏值斯嘉會勇激弘通令僧尼五部各增舊學半月說戒冬春總試令知持犯置員管維持之又遣巡使歷檢外寺誡礪僧失嚴飾經像為恒式一代護法於斯盛矣如夫子自衛返魯樂正雅頌各得其宜當此之際國中之人受戒奉佛十室八九祝髮請度歲月增至乃創通度寺築戒壇以度四來又改營生緣里第元寧寺設落成會講雜花萬偈感五十二女現身證聽使門人植樹如其數以旌厥異因號知識樹甞以邦國服章不同諸夏舉議於朝簽允曰臧乃以真德王三年己酉始服中朝衣冠明年庚戌又奉正朔始行永徽號自後每有朝覲列在上蕃藏之功也暮年謝辭京輦於江陵郡創水多寺居焉復夢真僧狀北臺所見來告曰明日見汝於大松汀驚悸而起早行而松汀果感文殊來格諮詢法要乃曰重期於太伯葛蟠地遂隱不現藏往太伯山尋之見巨蟒蟠結樹下謂侍者曰此所謂葛蟠地乃創石南院以候聖降粵有老居士方袍󰡖縷荷葛簣盛死狗兒來謂侍者曰欲見慈藏來爾門者曰自奉山󰆠未見忤犯吾師諱者汝何人斯爾狂言乎居士曰但告汝師遂入告藏不之覺曰殆狂者耶門人出詬逐之居士曰歸歟歸歟有我相者焉得見我乃倒簣拂之狗變為師子寶座陞坐放光而去藏聞之方具威儀尋光而趍登南嶺已杳然不及遂殞□而卒荼毘安骨於石穴中凡藏之締搆寺塔十有餘所每一興造必有異祥故蒲塞供填市不日而成藏之道具布襪并太和龍所獻木鴨枕與釋尊由衣等合在通度寺又巘陽縣有鴨遊寺枕鴨嘗於此現異故名之又有釋圓勝者先藏西學而同還桑梓助弘律部云讚曰曾向清涼夢破迴七篇三聚一時開欲令緇素衣慚愧東國衣冠上國裁聖師元曉俗姓薛氏祖仍皮公亦云赤大公今赤大淵側有仍皮公廟父談捺乃末初示生于押梁郡南佛地村北栗谷裟羅樹下村名佛地或作發智村裟羅樹者諺云師之家本住此谷西南母既娠而月滿適過此谷栗樹下忽分產而倉皇不能歸家且以夫衣掛樹而寢處其中因號樹曰裟羅樹其樹之實亦異於常至今稱裟羅栗古傳昔有主寺者給寺奴一人一夕饌栗二枚奴訟于官官吏怪之取栗檢之一枚盈一鉢乃皈判給一枚故因名栗谷師既出家捨其宅為寺名初開樹之旁置寺曰裟羅師之行狀云是京師人從祖考也唐僧傳云本下湘州之人按麟德二年間文武王割上州下州之地置歃良州則下州乃今之昌寧郡也押梁郡本下州之屬縣上州則今尚州亦作湘州也佛地村今屬慈仁縣則乃押梁之所分開也師生小名誓幢第名新幢初母夢流星入懷因而有娠及將產有五色雲覆地真平王三十九年大業十三年丁丑歲也生而頴異學不從師其遊方始末弘通茂跡具載唐傳與行狀不可具載唯鄉傳所記有一二段異事師嘗一日風顛唱街云誰許沒柯斧我斫支天柱人皆未喻時太宗聞之曰此師殆欲得貴婦產賢子之謂爾國有大賢利莫大焉時瑤石宮有寡公主勅宮吏覓曉引入宮吏奉勅將求之已自南山來過蚊川橋遇之佯墮水中濕衣袴吏引師於宮褫衣曬㫰因留宿焉公主果有娠生薛聰聰生而睿敏博通經史新羅十賢中一也以方音通會華夷方俗物名訓解六經文學至今海東業明經者傳受不絕曉既失戒生聰已後易俗服自號小姓居士偶得優人舞弄大瓠其狀瑰奇因其形製為道具以華嚴經一切無礙人一道出生死命名曰無礙仍作歌流于世嘗持此千村萬落且歌且舞化詠而歸使桑樞瓮牖玃猴之輩皆識佛陀之號咸作南無之稱曉之化大矣哉其生緣之村名佛地寺名初開自稱元曉者蓋初輝佛日之意爾元曉亦是方言也當時人皆以鄉言稱之始且也曾住芬皇寺纂華嚴疏至第四十迴向品終乃絕筆又嘗因訟分軀於百松故皆謂位階初地矣亦因海龍之誘承詔於路上撰三昧經疏置筆硯於牛之兩角上因謂之角乘亦表本始二覺之微旨也大安法師排來而粘紙亦知音唱和也既入寂聰碎遺骸塑真容安芬皇寺以表敬慕終天之志聰時旁禮像忽迴顧至今猶顧矣曉嘗所居穴寺旁有聰家之墟云讚曰角乘初開三昧軸舞壺終掛萬街風月明瑤石春眠去門掩芬皇顧影空迴顧至法師義湘考曰韓信金氏年二十九依京師皇福寺落髮未幾西圖觀化遂與元曉道出遼東邊戍邏之為諜者囚閉者累旬僅免而還永徽初會唐使舡有西還者寓載入中國初止楊州州將劉至仁請留衙內供養豐贍尋往終南山至相寺謁智儼儼前夕夢一大樹生海東枝葉溥布來蔭神州上有鳳巢登視之有一摩尼寶珠光明屬遠覺而驚異洒掃而待湘乃至殊禮迎際從容謂曰吾昨者之夢子來投我之兆許為入室雜花妙旨剖析幽微儼喜逢郢質克發新致可謂鉤深索隱藍茜沮本色既而本國丞相金欽純一作仁問良圖等往囚於唐高宗將大舉東征欽純等密遣湘誘而先之以咸享元年庚午還國聞事於朝命神印大德明朗假設密壇法穰之國乃免儀鳳元年湘歸太伯山奉朝旨創浮石寺敷敞大乘靈感頗著終南門人賢首撰搜玄疏送副本於湘處并奉書懃懇曰西京崇福寺僧法藏致書於海東新羅華嚴法師侍者一從分別二十餘年傾望之誠豈離心首加以烟雲萬里海陸千重恨此一身不復再面抱懷戀戀夫何可言故由夙世同因今生同業得於此報俱沐大經特蒙先師授茲粵典仰承上人歸鄉之後開演華嚴宣揚法界無礙緣起重重帝網新新佛國利益弘廣喜躍增深是知如來滅後光輝佛日再轉法輪令法久住者其唯法師矣藏進趣無成周旋寡況仰念茲典愧荷先師隨分受持不能捨離希憑此業用結來因但以和尚章疏義豐文簡致令後人多難趣入是以錄和尚微言妙旨勒成義記近因勝詮法師抄寫還鄉傳之彼士請上人詳檢臧否幸示箴誨伏願當當來世捨身受身相與同於盧舍那聽受如此無盡妙法修行如此無量普賢願行儻餘惡業一朝顛墜伏希上人不遺宿昔在諸趣中示以正道人信之次時訪存沒不具湘乃令十剎傳教太伯山浮石寺原州毘摩羅伽耶之海印毘瑟之玉泉金井之梵魚南嶽華嚴寺等是也又著法界圖書印并略疏括盡一乘樞要千載龜鏡競所珍佩餘無撰述甞鼎味一臠足矣圖成總章元年戊辰是年儼亦歸寂如孔氏之絕筆於獲麟矣世傳湘乃金山寶蓋之幻有也徒弟悟真智通表訓真定真藏道融良圓相源能仁義寂等十大德為領首皆亞聖也各有傳真甞處下柯山鶻嵓寺每夜伸臂點浮石室燈通著錐洞記蓋承親訓故辭多詣妙訓曾住佛國寺常往來天宮湘住皇福寺時與徒眾繞塔每步虛而上不以階升故其塔不設梯磴其徒離階三尺履空而旋湘乃顧謂曰世人見此必以為怪不可以訓世餘如崔侯所撰本傳讚曰披榛跨海冐烟塵至相門開接瑞珍采采雜花我故國終南太伯一般春京師萬善北里有寡女不夫而孕既產年至十二歲不語亦不起因號蛇童一日其母死時元曉住高仙寺曉見之迎禮福不答拜而曰君我昔日馱經牸牛今已亡矣偕葬何如曉曰諾遂與到家令曉布薩授戒臨尸祝曰莫生兮其死也苦莫死兮其生也苦福曰詞煩更之曰死生苦兮二公輿歸活里山東麓曉曰葬智惠虎於智惠林中不亦宜乎福乃作偈曰往昔釋迦牟尼佛裟羅樹間入涅槃于今亦有如彼者欲入蓮花藏界寬言訖拔茅莖下有世界晃朗清虛七寶欄楯樓閣莊嚴殆非人間世福負尸共入其地奄然而合曉乃還後人為創寺於金剛山東南額曰道場寺每年三月十四日行占察會為恒規福之應世唯示此爾俚諺多以荒唐之說托焉可笑讚曰淵默龍眠豈等閑臨行一曲沒多般苦兮生死元非苦華藏浮休世界寬釋真表完山州萬頃縣人父曰真乃末母吉寶娘姓井氏年至十二歲投金山寺崇濟法師講下落彩請業其師嘗謂曰吾曾入唐受業於善道三藏然後入五臺感文殊菩薩現受五戒表啟曰勤修幾何得戒耶濟曰精至則不過一年表聞師之言遍遊名岳止錫仙溪山不思議庵該鍊三業以亡身懺□□□初以七宵為期五輪撲石膝腕俱碎雨血嵓崖若無聖應決志捐捨更期七日二七日終見地藏菩薩現受淨戒即開元二十八年庚辰三月十五日辰時也時齡二十餘三矣然志存慈氏故不敢中止乃移靈山寺又懃勇如初果感彌力現授占察經兩卷并證果簡子一百八十九介謂曰於中第八簡子喻新得妙戒第九簡子喻增得具戒斯二簡子是我手指骨餘皆沈檀木造喻諸煩惱汝以此傳法於世作濟人津筏表既受聖莂來住金山每歲開壇阪張法施壇席精嚴末季未之有也風化既周遊涉到阿瑟羅州島嶼間魚鼇成橋迎入水中講法受戒即天寶十一載壬辰二月望日也或本云元和六年誤矣元和在憲德王代景德王聞之迎入宮闥受菩薩戒嚫租七萬七千石椒庭列岳皆受戒品施絹五百端黃金五十兩皆容受之分施諸山廣興佛事其骨石今在鉢淵寺即為海族演戒之地得法之袖領曰永深寶宗信芳體珍珍海真善釋忠等皆為山門祖深則真傳簡子住俗離山為克家子作壇之法與占察六輪稍異修如山中所傳本規按唐僧傳云開皇十三年廣州有僧行懺法以皮作帖子二枚書善惡兩字令人擲之得善者吉又行自撲懺法以為滅罪而男女合匝妄承密行青州接響同行官司檢察謂是妖妄彼云此搭懺法依占察經撲懺法依諸經中五體投地如大山崩時以奏聞乃勅內史侍郎李元撰就大興寺問諸大德有大沙門法經彥琮等對曰占察經見有兩卷首題菩提登在外國譯文似近代所出亦有寫而傳者檢勘群錄並無正名譯人時處搭懺與眾經復異不可依行因勅禁之今試論之青州居士等搭懺等事如大儒以詩書發塚可謂畫虎不成類狗者矣佛所預防正為此爾若曰占察經無譯人時處為可疑也是亦擔麻棄金也何則詳彼經文乃悉壇深密洗滌穢瑕激昂懶夫者莫如茲典故亦名大乘懺又云出六根聚中開元貞元二釋教錄中編入正藏雖外乎性宗其相教大乘殆亦優矣豈與搭撲二懺同日而語哉如舍利弗問經佛告長者子邠若多羅曰汝可七日七夜悔汝先罪皆使清淨多羅奉教日夜懇惻至第五夕於其室中雨種種物若巾若帊若拂󰆠若刀錐斧等墮其目前多羅歡喜問於佛佛言是離塵之相割拂之物也據此則與占察經擲輪得相之事奚以異哉乃知表公翹懺得簡聞法見佛可謂不誣況此經若偽妄則慈氏何以親授表師又此經如可禁舍利問經亦可禁乎琮輩可謂攫金不見人讀者詳焉讚曰現身澆季激慵聾靈岳仙溪感應通莫謂翹懃傳搭懺作橋東海化魚龍真表律師全州碧骨郡都那山村大井里人也年至十二志求出家父許之師往金山藪順濟法師處容染濟授沙彌戒法傳教供養次第祕法一卷占察善惡業報經二卷曰汝持此戒法於彌勒地藏兩聖前懇求懺悔親受戒法流傳於世師奉教辭退遍歷名山年已二十七歲於上元元年庚子蒸二十斗米乃乾為糧詣保安縣入邊山不思議房以五合米為一日費除一合米養鼠師勤求戒法於彌勒像前三年而未得授記發憤捨身嵓下忽有青衣童手捧而置石上師更發志願約三七日日夜勤修扣石懺悔至三日手臂折落至七日夜地藏菩薩手搖金錫來為加持手臂如舊菩薩遂與袈裟及鉢師感其靈應倍加精進滿三七日即得天眼見兜率天眾來儀之相於是地藏慈氏現前慈氏磨師頂曰善哉大丈夫求戒如是不惜身命懇求懺悔地藏授與戒本慈氏復與二栍一題曰九者一題八者告師曰此二簡子者是吾手指骨此喻始本二覺又九者法爾八者新熏成佛種子以此當知果報汝捨此身受大國王身後生於兜率如是語已兩聖即隱時壬寅四月二十七日也師受教法已欲創金山寺下山而來至大淵津忽有龍王出獻玉袈裟將八萬眷屬侍往金山藪四方子來不日成之復感慈氏從兜率駕雲而下與師受戒法師勸檀緣鑄成彌勒丈六像復畫下降受戒威儀之相於金堂南壁□於甲辰六月九日鑄成丙午五月一日安置金堂是歲大曆元年也師出金山向俗離山路逢駕牛乘車者其牛等向師前跪膝而泣乘車人下問何故此牛等見和尚泣耶和尚從何而來師曰我是金山藪真表僧予曾入邊山不思議房於彌勒地藏兩聖前親受戒法真栍欲覓創寺鎮長修道之處故來爾此牛等外愚內明知我受戒法為重法故跪膝而泣其人聞已乃曰畜生尚有如是信心況我為人豈無心乎即以手執鎌自斷頭髮師以悲心更為祝髮受戒行至俗離山洞裏見吉祥草所生處而識之還向溟州海邊徐行次有魚鼈󱓣鼉等類出海向師前綴身如陸師蹯而入海唱念戒法還出行至高城郡入皆骨山始創鉢淵藪開占察法會住七年時溟州界年穀不登人民飢饉師為說戒法人人奉持致敬三寶俄於高城海邊有無數魚類自死而出人民賣此為食得免死師出鉢淵復到不思議房然後往詣家邑謁父或到真門大德房居住時俗離山大德永深與大德融宗佛陀等同詣律師所伸請曰我等不遠千里來求戒法願授法門師默然不答三人者乘桃樹上倒墮於地勇猛懺悔師乃傳教灌頂遂與袈裟及鉢供養次第祕法一卷日察善惡業報經二卷一百八十九栍復與彌勒真栍九者八者誡曰九者法爾八者新熏成佛種子我已付囑汝等持此還歸俗離山山有吉祥草生處於此創立精舍依此教法廣度人天流布後世永深等奉教直往俗離尋吉祥草生處創寺名曰吉祥永深於此始設占察法會律師與父復到鉢淵同修道業而終孝之師遷化時登於寺東大巖上示滅弟子等不動真體而供養至于骸骨散落於是以土覆藏乃為幽宮有青松即出歲月久遠而枯復生一樹後更生一樹其根一也至今雙樹存焉凡有致敬者松下覓骨或得或不得子恐聖骨堙滅丁巳九月特詣松下拾骨盛筒有三合許於大嵓上雙樹下立石安骨焉云云此錄所載真表事跡與鉢淵石記互有不同故刪取瑩岑所記而載之後賢宜考之無極記釋勝詮未詳其所自也常附舶指中國詣賢首國師講下領受玄言研微積慮惠鑒超頴探頤索隱妙盡隅粵思欲赴感有緣當還國里始賢首與義湘同學俱稟儼和尚慈訓首就於師說演述義科因詮法師還鄉寄示湘仍寓書云云別幅云探玄記二十卷兩卷未成教分記三卷玄義章等雜義一卷華嚴梵語一卷起信疏兩卷十二門疏一卷法界無差別論疏一卷並因勝詮法師抄寫還鄉頃新羅僧孝忠遺金九分云是上人所寄雖不得書頂荷無盡今附西國軍特澡灌一口用表微誠幸願撿領謹宣師既還寄信于義湘湘乃目閱藏文如耳聆儼訓探討數旬而授門弟子廣演斯文語在湘傳按此圓融之教誨遍洽于青丘者寔師之功也厥後有僧梵修遠適彼國求得新譯後分華嚴經觀師義疏言還流演時當貞元己卯斯亦求法洪揚之流乎詮乃於尚州領內開寧郡境開創精廬以石髑髏為官屬開講華嚴新羅沙門可歸頗聰明識道理有傳燈之續乃撰心源章其略云勝詮法師領石徒眾論議講演今葛頃寺也其髑髏八十餘枚至今為綱司所傳頗有靈異其他事迹具載碑文如大覺國師實錄中釋心地辰韓第四十一主憲德大王金氏之子也生而孝悌天性冲睿志學之年落采從師拳懃于道寓止中岳適聞俗離山深公傳表律師佛骨簡子設果訂法會決意披尋既至後期不許參例乃席地扣庭隨眾禮懺經七日天大雨雪所立地方十尺許雪飄不下眾見其神異許引入堂地撝謙稱恙退處房中向堂潛禮肘顙俱血類表公之仙溪山也地藏菩薩日來問慰洎席罷還山途中見二簡子貼在衣褶間持迴告於深深曰簡在函中那得至此檢之封題依舊開視亡矣深深異之重襲而藏之又行如初再迴告之深曰佛意在子子其奉行乃授簡子地頂戴敀山岳神率一仙子迎至山椒引地坐於嵓上敀伏嵓下謹受正戒地曰今將擇地奉安聖簡非吾輩所能指定請與三君憑高擲簡以卜之乃與神等陟峯巔向西擲之簡乃風颺而飛時神作歌曰礙嵓遠退砥平兮落葉飛散生明兮覓得佛骨簡子兮邀於淨處投誠兮既唱而得簡於林泉中即其地構堂安之今桐華寺籤堂北有小井是也本朝睿王甞取迎聖簡致內瞻敬忽失九者一簡以牙代之送還本寺今則漸變同一色難卞新古其質乃非牙非玉按占察經上卷敘一百八十九簡之名一者求上乘得不退二者所求果現當證第三第四求中下乘得不退五者求神通得成就六者修四梵得成就七者修世禪得成就八者所欲受得妙戒九者所曾受得戒具十者求下乘未住信次求中乘未住信如是乃至一百七十二皆過現世中或善或惡得失事也第一百七十三者捨身已入地獄一百七十四者死已作畜生如是乃至餓鬼修羅人人王天天王聞法出家值聖僧生兜率生淨土尋見佛住下乘住中乘住上乘得解脫第一百八十九等是也皆三世善惡果報差別之相以此占看得與心所行事相當則為感應否則為不至心名為虛謬則此八九二簡但從百八十九中而來者也而宋傳但云百八籤子何也恐認彼百八煩惱之名而稱之不揆尋經文爾又按本朝文士金寬毅所撰王代宗錄二卷云羅末新羅大德釋冲獻太祖以表律師袈裟一領戒簡百八十九枚今與桐華寺所傳簡子未詳同異讚曰生長金閨早脫籠儉懃聰惠自天鍾滿庭積雪偷神簡來放桐華最上峯瑜珈祖大德大賢住南山茸長寺寺有慈氏石丈六賢常旋繞像亦隨賢轉面賢惠辯精敏決擇了然大抵相宗銓量旨理幽深難為剖拆中國名士白居易嘗窮之未能乃曰唯識幽難破因明擘不開是以學者難承稟者尚矣賢獨刊定邪謬暫開幽奧㤆㤆游刃東國後進咸遵其訓中華學士往往得此為眼目景德王天寶十二年癸巳夏大旱詔入內殿講金光經以祈甘霔一日齋次展鉢良久而淨水獻遲監吏詰之供者曰宮井枯涸汲遠故遲爾賢聞之曰何不早云及晝講時捧爐默然斯須井水湧出高七丈許與剎幢齊闔宮驚駭因名其井曰金光井賢甞自號青丘沙門讚曰遶佛南山像逐旋青丘佛日再中懸解教宮井清波湧誰識金爐一炷烟明年甲午夏王又請大德法海於皇龍寺講華嚴經駕幸行香從容謂曰前夏大賢法師講金光經井水湧七丈此公法道如何海曰特為細事何足稱乎直使傾滄海襄東岳流京師亦非所難王未之信謂戲言爾至午講引爐沈寂須臾內禁忽有哭泣聲宮吏走報曰東池已溢漂流內殿五十餘間王惘然自失海笑謂之曰東海欲傾水脈先漲爾王不覺興拜翌日感恩寺奏昨日午時海水漲溢至佛殿階前晡時而還王益信敬之讚曰法海波瀾法界寬四海盈縮未為難莫言百億須彌大都在吾師一指端
之理故法華經云我為設方便說諸菩薩道示之以涅槃我雖說涅槃是亦非真滅諸法從本來常自寂滅相夫若得體解大道則能出死入生雖復應感群方心常寂滅既得動而常寂何處更有涅槃哉故思益經云若人於諸法滅相中求涅槃者當知是輩皆為增上慢人世尊正行道者於法不作生不作滅無得無果佛藏經云若人得涅槃者是人不隨如來出家隨六師出家舍利弗當知是人是為法賊入我法中當知是人污辱我法當知是人為是大賊惡生死而愛涅槃者猶惡貧賤而愛富貴惡貧賤而愛富貴非道德之宗惡生死而愛涅槃非真如之旨故懷道德者始得身居富貴體真如者始得神遊涅槃故居富貴者終不得嫌其貧賤遊涅槃者必不得惡其生死若以生死涅槃為是非名為增上慢若以貧賤富貴為得失名為倒置人故君子能處賤貧菩薩能入生死若以富貴為道德齊景公不應被尼甫非若以寂滅為真如舍利弗不應被淨名責故知愛富貴而作三公者不及初入仕道德人愛涅槃而證四果者不及初發心菩薩此乃內外明著事理顯然終身不悟邪愚之甚修道獨處坐禪用心精進或見佛身菩薩身真人羅漢身天尊老君身神仙身及過往有名號賢德身并談說妙言稱道授法即以為真者此大大邪惑何以故夫諸佛菩薩天尊老君等並是過去出世聖人當今無有見其真狀者今日但聞其名見其形像而已誰復識其面目哉其形像者並是世間工巧影響而作未必即得似彼真形今乃想其偽形為真狀者此之邪惑顛倒全是不近人情至如嬰兒弱喪年長成大本生父母見尚不識況我非彼所生復是異世而能識之者哉若其法身應化無種不為豈止守其本狀若其取此而為真應者必入魔網不疑故魔亦能種種變化惑作佛身菩薩之身亦能宣說妙法自非大乘慧眼不能別之若入魔網全不及元不修道以此而議坐禪所有境界並不得取以為證縱使放光動地彌不得信之但當正心不動魔事即自亡滅故維摩經云降魔是道場不傾動故西昇經云不受於邪邪氣自去凡人同生一類不因紹介者尚不得輒與欵懷況彼非類幽昧而造次信之者也若其目擊道存者理自絕於言論若其不爾必須勘當是非夫世間人事猶不得以言貌取人況出世冥理得以色聲為證故康子饋藥孔子拜而受之曰丘未達不甞之此良有以也聖人尚爾況其凡哉故物理不可覩迹即信一一皆須察之故大智度論云多聞持戒禪未得漏盡法雖有此功德此事不可信涅槃經云迦葉白佛言世尊我今不依是四種人何以故如瞿師羅經中佛為瞿師羅說若天魔梵為欲破壞變為佛像具足莊嚴三十二相八十種好圓光一尋面部圓滿猶月盛明眉間豪相白踰珂雪如是莊嚴來向汝者汝當檢校定其虛實既覺知已應當降伏世尊魔等尚能變作佛身況當不能作羅漢等四種之身坐臥空中左脇出水右脇出火身出烟炎猶如火聚以是因緣我於是中心不生信或有所說不能稟受亦無敬念而作依止佛言善男子於我所說若生疑者尚不應受況如是等是故應當善分別是善不善可作不可作如是作已長夜受樂修道願生值彌勒者此大邪癡何以故夫修道者破無明見發種智牙斷四生業滅三塗苦出入六道教化眾生迴向無上菩提罔知限極此則是法身自在解脫見知若然者彌勒恒在目前何須願值故奄提遮經云我常念所思大聖之所行未曾與汝異何事不清淨如不爾者即是無明常沒不出縱值彌勒亦未識之何以故三毒肉眼不辯賢愚但聞彌勒之名不識彌勒之狀相學論其彌勒復不見彌勒之理徒言此願知復何成至如釋迦出世舍衛大城不見佛者豈止千萬以此而議會須開心見道無目暗願何為哉何以故若夫智不聾盲即是慧眼慧眼者即無所不見無所不見者則能見佛見佛者謂見真佛非是化佛化佛有生有滅真佛無去無來無去無來遍滿三界愚無慧眼不能見之故思益經云若有於法生見則於其人佛不出世若人於諸法畢竟滅相中求涅槃者則於其人佛不出世佛藏經云舍利弗若人以色身見佛是去佛遠若人能見諸法無相無名無觸無憶無念無生無滅無有戲論不念一切法不念涅槃不以涅槃為念不貪涅槃信解諸法皆是一相所謂無相是名真見佛思益經云以見我故即是見佛所以者何我性即是佛性夫我性既是佛性得佛性即須內修內修自得菩提何假外求彌勒以外求彌勒之念不及內修覺心修道計三大阿僧祇劫望得作佛者此大邪癡何以故修道者斷生死業離六趣苦履一乘道入不二門除無明心開智慧眼法身獨脫自在神通教化眾生出生入死或為眷屬僮僕或作餓鬼畜生利物即為無種不應或入地獄濟拔諸苦心無所得大慈大悲盡未來際無有厭倦若然者則是法身常住不死不生雖應六道無來無去豈存心於三十二相八十種好而已哉如不然者則是無明既是無明則輪迴六道此盡三大阿僧祇劫幾迴受苦泥黎此非直心所得與道相違有證有求深是增上我慢故涅槃經云菩薩名無所得有所得者二十五有菩薩永斷二十五有得大涅槃名無所得又云汝之所問亦無所得我之所說亦無所得若說有得是魔眷屬非我弟子佛藏經云如來於法都無所得有所滅故名為涅槃亦不見有得涅槃者又云有所得者於我法中即是邪見是名大賊一切世間天人中賊是名一切世間怨家諸佛大賊夫聖人應化誘導群生擁立指歸非為了義但凡愚無智即謂別有一佛可求求之不已遂生邪見故楞伽經云佛告大慧為無為涅槃故說誘進行菩薩行者此及餘世界修菩薩行者樂聲聞乘涅槃為令聲聞乘進向大乘化佛受聲聞記非是法佛夫至如釋迦出世一生補處菩薩數若恒沙亦應一一作佛若其一一作佛則無日無佛出世縱令一一作佛作佛已後更欲何為夫修出世道而求作佛者無異世間愚人纔蒙一位一班則欲圖謀帝道背國圖君則是逆賊違道求佛豈是順人許由山谷之士尚無意於萬乘況出世智人豈有心於十號至如維摩詰文殊師利央掘魔羅等並是過去他方出世應化諸佛猶自作菩薩弟子之眾助釋迦弘道教化眾生何處始發心修道至理都未思量乃承彼謗進之假名遂望三大阿僧祇劫而得作佛故大智度論云但為世俗故說有須陀洹乃至佛何以故一切諸法實無我相今用分別須陀洹果乃至佛是世俗法夫老君之為柱史孔子之宰中都並為助國行道居斯下末是以聖人開化出處萬途或捨帝位而出家或懷聖道而入俗此並為抑揚群品舒卷行藏便居高位者不恃貴以矜尊處下僚者不怨卑以憂辱故釋迦自持應器孔丘願得執鞭況乎碌碌凡庸而輒自尊誇重故聖人應化如此豈有定體而為佛相哉老君孔子皆是出世聖人未見修道願作者唯聞佛有放光功德咸共尚之不察了義根源而貴假名未用遂即希求此號不覺與理相違夫佛者以覺悟大慈法身得名非以三十二相得號今乃以無明三毒之見希求作佛形容者豈關至理故金剛波若經云若以三十二相觀如來者轉輪聖王即是如來維摩經云佛身者則法身也夫法身無相豈有佛身色像於其間哉故大智度論云有二種因緣一者福德因緣二者智慧因緣欲引導福德因緣眾生故用三十二相身欲以智慧因緣引導眾生故用法身法身有二種眾生一者知諸法假名二者著名字為著名字眾生故說無相為知諸法假名眾生故說三十二相夫中道正說如此佛理可不悟之哉故涅槃經云佛者名覺既自覺悟復能覺人天若有此覺佛理足明若無此覺何以求佛故法華經云舍利弗汝等當信佛之所說言不虛妄舍利弗諸佛隨宜說法意趣難解所以者何我以無數方便種種因緣譬喻言辭演說諸法是法非思量分別之所能解唯有諸佛乃能知之所以者何諸佛世尊唯以一大事因緣故出現於世舍利弗云何諸佛世尊唯以一大事因緣故出現於世諸佛世尊欲令眾生開佛知見使得清淨故出現於世欲示眾生佛之知見故出現於世欲令眾生悟佛知見故出現於世欲令眾生入佛知見道故出現於世佛告舍利弗諸佛如來但教化菩薩諸有所作常為一事唯以佛之知見示悟眾生舍利弗如來但以一佛乘法為眾生說法無有餘乘若二若三舍利弗一切十方諸佛法亦如是夫佛之一乘知見者即謂無相無作無為無得法身清淨無生究竟種智也故金剛般若經云若有法如來得阿耨多羅三藐三菩提燃燈佛則不與我授記汝於來世當得作佛號釋迦牟尼以無有法得阿耨多羅三藐三菩提故燃燈佛與我授記汝於來世當得作佛號釋迦牟尼何以故如來者即諸法如義夫如體畢竟寂滅無生誰有求而得者故經云如來者無所從來亦無所去故名如來又云離一切諸相則名諸佛夫佛既離相心何所希求若有希求豈非邪見出家修道專以呪術防身為道者此乃與鬼神為怨何名薰修大慈之行故佛每說正法一切天龍鬼神皆悉集聽未見佛起嫌心以呪驅逐但令開發道眼而起大慈今者修道都不觀身無常多諸過患先以呪詈呵鬼防護穢濁之身豈是奉持大師教旨故涅槃經云比丘不應作治身呪術六十四能十八或人呪術夫三世諸佛皆以般若大悲為本不以罵鬼呪術為宗猶五帝三皇皆以慈儉淳朴為基不以禁令嚴刑為本若修道專以呪術而伏鬼神者猶治政專以刑罰而威百姓刑罰為治不久必亂呪術為道不久必邪故知呪術非修道之方刑罰非致治之體故大智度論云大悲是一切諸佛菩薩之根本是般若波羅蜜之母諸佛之祖母又云諸呪術中般若波羅蜜是大呪術何以故能常與眾生道德樂故餘呪術樂因緣能起煩惱又不善業故墮三惡道故故云般若波羅蜜是大明呪無上明呪無等等明呪三世諸佛皆用是明呪得阿耨多羅三藐三菩提夫般若波羅蜜者是心體實智此智能破煩惱斷妄除邪以能除邪故名為神呪夫除邪者謂除我心邪妄非謂呪彼鬼神但令我心體真無邪鬼神自然不擾故老子云以道莅天下其鬼不神非其鬼不神其神不傷人夫事有真偽理有正邪自悲慧眼無容能別故殘賊誑惑愚人以規貨財者必遺假金銀造事誑惑眾生以求錢帛者必稱聖功德然非金銀不動愚人志非功德不感癡人心故造假金者必用真金為表銅錫為骨造誑惑者必以聖道為語劫剝為心愚人所以被殘賊誑止為貪金銀癡人所以被詐偽惑止為貪功德若不貪功德者必不被詐偽人惑不貪金銀者必不被造事人欺不被功德惑者是見理人不被假金欺者是別貨人不見理者必貪善致敗不別貨者必貪金致禍故物之恒致敗喪者非為貪惡並為貪善故也故曰魚吞釣者為貪香餌人喪命者為貪善道何以故夫姦淫喪命者止為薰香妖治不為腥臊醜陋盜賊喪身者止為金銀繒綺不為糞土砂礫故老子云天下皆知美之為美斯惡已皆知善之為善斯不善已造偽過所誑關令以求度關者必稱司門造偽告身誑官人以求資蔭者必稱吏部造妖偽誑眾生以求財食者必稱聖言故造偽過所者特忌司門郎中造偽告身者特忌尚書吏部造妖惑者特忌解道智人故司門郎中手暑過所尚書吏部面自補官解道智人心自悟理司門郎中懸別偽過所尚書吏部懸別偽告身解道智人懸別妖惑語若關令暗者被偽過所誑官人愚者被偽告身欺眾生愚者被妖偽人惑以此而議物理皆不得率爾信其言迹耳故孔子云視其所以觀其所由察其所安人焉庾哉人焉庾哉涅槃經云共住久處智慧觀察大智度論云說相似般若波羅蜜相似者名字語言同而心義異倚官狹勢求財者必覓首領令其句牽販佛賣僧求施者必覓邑主令其勸化首領句牽者必假官人以作威恩邑主勸化者必稱佛法以說罪福百姓懼威覓恩則竭產無悋眾生畏罪求福則傾家不辭故倚官狹勢者極眾販佛賣僧者極多遞相侵漁貧人何以自活百姓耕織擬供賦役衣食復在其間施惠既盡公私何以取濟是故倚官狹勢者明主能除之販佛賣僧者正見能斷之故大智度論云若總眾生供以供養佛佛所不許破法求財故若施凡人奪彼與此非平等法如菩薩法等心一切皆如兒子以是故少施愚人有事求恩者好乞長史錢癡人造罪求福者好施僧尼物百姓實無心怜長史止自覓私恩眾生實無心愛僧尼止自求私福長史亦無心怜民戶止自覓錢財僧尼亦無心愛檀越止自求利養長史若不倚王法作寒暑百姓終不肯乞一錢僧尼若不倚佛法說吉凶眾生必不肯施一物故知真清謹長史唯奉國王正法行事終不作寒暑從百姓索錢真清淨沙門唯奉如來正法修道必不說吉凶從眾生覓施長史所以稱戶主為好人者為得他財錢復不向人說其取受僧尼所以稱檀越為信心者為得他財施復不向人說其過愆縱使多乞長史錢正誤正役終不免縱使多施僧尼物正業正報終不亡正課既不免則不須乞長史物正報既不滅則不須施僧尼財故事帝王者但莫造妖逆劫盜鬪殺奸欺及諸罪過而勤力田蠶孝養父母友順兄弟慈愛妻兒和睦諸親遜悌鄉黨供奉正課若然者何但不畏官人長史乃至不懼帝王故孔子云內省不疚何憂何懼若其違上所行縱使車載黃金送與帝王亦終不免刑戮何況乞官人長史錢是以事道佛者但滅三毒無明勤身苦作以活性命敬順師長慈悲於一切眾生斷除嫉妬我慢遠離諂曲邪非莫起一切惡行隨已所堪給濟困乏若然者何但不畏僧尼道士乃至不懼諸佛天尊故維摩經云無畏是道場無諸過故若其違上所行者縱使捨身命與佛亦終不免入地獄何況施僧尼財若官人枉法取百姓錢國法終不捨若僧尼破戒受檀越施佛法終不原國法終不捨為身自執法治百姓佛法終不原為身自行道化群生官人尚自除名得重罪何處有恩及百姓僧尼尚自歿身入地獄何處有福及眾生故出身仕官者不得同於庶民出家修道者不得同於凡俗故官人則有衙府自異道人則有寺觀自殊官人則有倚公營私之愆道人則有傍是行非之過非傍公則不得作威恩以營私非傍聖則不得說禍福以行偽非明王不能制彼濁官吏非正見不能定彼偽僧尼溫室之經多說利養至於講說歲有百千遺教之經專明禁戒至於講說未見一人以此參驗足明心迹化誘取物剝脫貧窮不問有無唯多即喜夫上古薄賦斂省徭役猶稱為聖主況修習出世之道而劫奪無厭如此外道無明非明王不能制御故勝鬘經云餘眾生於諸深法堅著妄說違背正法習諸外道腐敗種子者當以王力天龍鬼神力而調伏之夫先王茅茨土階惡衣菲食而憂養兆民者稱為聖君金屋瑤臺食珍衣綺而暴亂蒼生者稱為暗主故聖君能撫諧百姓而國泰身安闇主乃殘滅黔梨而國亡身滅況乎世尊大覺棄聖位於轉輪不入香味色聲證無上之真道法身常住應六趣而引接群生持鉢巡門乞常飡而度慈五濁豈存心於綺練豈留意於偽形若以滋味美色為懷猶乖堯舜養民之道若以實剎銀基為念乃同桀紂亂國之心非理勞弊含生寧得稱為三界慈父違道懷私愛己寧得稱為天人大師其有弟子聲聞之眾並令捨俗于空閑或居塚墓以調心或依山林而學靜應器三衣錫杖行住恒與同居活命取濟隨緣少欲遠於貪著復設經律明訓兼以垂誨將來尚不得以持行為心豈得以破戒為意至於像法流末正教沈淪慧目者寡生盲者眾不復遵其聖軌唯逐財色聲名誘化無識群迷廣構僧房殿塔營造偽像罄竭資財唯大唯高爭名爭勝飾以金銀彩色炫耀無目眾生燒香禮拜嚬眉稱為供養諸佛內心實恒波浪外相詐見禪儀竟無饒益之心唯有規圖之志群隊揚聲喚佛何曾有微覺之情相率大唱善哉詎懷片善之意怱怱爭頭逐食喻於獵狗尋羶擾擾競覓施財劇於飛蛾赴火不辨菽麥之狀亦復說法化人當身見自被囚焉能為人解縛但知勸他布施不悟己自慳貪仍號我是沙門施者當應獲福莫省己之長短破戒違律之愆奸非諂曲恣偽猶稱如來釋種故知破滅正法非是外人寧更有蟲內傷師子故佛藏經云舍利弗我法實以多供養故後當疾滅夫復有傍是行非淫亂以為相大乘酒肉貪嗜無厭名為不生分別妄語惡口兩舌乃云言語性空未解一念澄心猖披以為解脫爭有爭無之鬪訟競斷競常之是非隨心憎愛之毀譽逐語尋言之戲論著空斷修諸行不以六度在懷聞道法性無生并捨因緣業果不復尊敬師友放逸慠佷凌人觸目無一所知即號我離文字經藏都未深入智海於何出生雖誦句偈微言實不識其玄旨依他經論言說亦道我無所求執此無記癡心以為同塵晦迹食穢憑河受辱夸為有力大人無明縱志貪餐口言無心任運學諸世間邪術將作種智多能禱祀厭詛求恩自誑人稱我善親彼財交色合疎其骨肉善遊賣假偽之印符取資財以潤屋針疚合鍊金石卜筮推步盈虛呪禁占相吉凶巫覡呼神喚鬼朋黨共相親狎扇惑老嫗小兒稱為救度病苦眾生其間唯行奸非剝脫甘言誘人衣食百倍多世巫醫自矜結好貴人自美狎遊名德恃託先王典籍衒賣取人錢財貪欲積聚無崖講教遂妄勞倦逢迎富勢豪貴不覺面柔足恭以此活婦養兒一何不知慚恥聞人說己之過無心剋己復仁淫逸聲色混淆不顧禮儀風俗即聾從昧與頑用囂積習生常稱之為道其猶婬女成性無憚世之毀譽久處鮑魚之肆不聞其臭此乃真是禽獸真是闡提真是愚癡真是殘賊苟貪目下之利將來何以逃殃長惡不悛敗亡可俟淑人君子可不戒哉故易云顏氏之子其殆庶幾乎有不善未甞不知之未甞復行豈甚虛矣為道者除偽修真為政者除惡樹善不除惡不名治政不除偽不名修道若修道能除偽則種智自明為政能除惡則萬民自富民富無惡則奸盜不行智明偽除則邪魔不擾邪魔不能擾是得道真奸盜不能行是得治要得治要則人無夸企得道真則心無取捨心無取捨則復命歸根人無夸企則還淳反朴還淳反朴始名真治復命歸根始名真道真道具則文字斯損真治興則不言而教不言而教則結繩復用文字斯損則目擊道存故治政者唯在去奸修道者唯在除偽偽不除則真道暗奸不去則政治昏政治昏則奸倿起真道暗則邪惑興邪惑興則群魔制奸倿起大盜侵為盜侵者由其不除亂本為魔制者由其不斷邪源故斷邪源者當須察微除亂本者當須照隱照隱者杜其萌兆察微者絕其漏因漏因既絕則邪不能干萌兆既杜則奸不能亂奸不能亂唯在君明邪不能干唯在心惠若君不明必為奸臣所惑心不惠必為邪魔所牽被奸臣惑者君民必亡被邪魔牽者身心必敗故書云僕臣正身后剋正僕臣諛身后自聖老子云其安易持其未兆易謀為之於未有治之於未亂故明君興祚必任賢臣暗主覆宗必任倿人以此而議可不察乎故書云后德惟臣弗德惟臣上士不為過非有畏不為理自不為中士不為過非不欲為懼罪福故不敢為下士不為過非不欲為懼刑罰故不敢為故無刑罰下士過必生無罪福中士過必起雖罪福刑罰上士終不為過何以故體至道故理自然故心平等故無規求故無嗜欲故無愛憎故自然不為過者心真有畏不為過者情偽情偽者恒須制御心真者方可獨行可獨行者名為上智須制御者名為下愚以此自觀足明真偽故禮記云仁者安仁智者利仁畏罪者強仁是以上士無愧於幽冥下士恒懼於刑罰故詩云尚不愧于屋漏大智度論云若無罪福則世俗法亂禮記云刑以防淫世人修福者悉求人天報止自恒作三塗因世人求安者悉畏五刑罪止自恒違國法令若不違國法令則不須畏五刑若不作三塗因則不須求人天報但驗四人違法令即明眾生恒作罪故知修福者即是作罪人讀律者即是違法人夫登朝仕官者未有自知已無堪莫不皆求好官職乃至無知署吏拔為卿相亦謂材德備堪及其不勝其任犯國刑網方始驗其真偽以此理觀足明善惡故孔子云不以言舉人不以人癡言易曰鼎折足覆公餗其刑渥凶言不勝其任為道者易為俗者難易者事簡而真難者事煩而偽至如服食器用本為供身供身取濟不必要須華侈何以故夫食充虛何假百味器得盛物何假金銀衣得覆形何假文繡屋得庇體何假彫鏤彫鏤為難非常茨可呪文繡為費非縑素可方金銀為費非凡木可比百味為損非蔬食可踰俗情以為有殊而適用是一即此參驗難易可知難易既知真偽足辯真偽既辯道俗可明道俗既明至理自悟故以簞食瓢飲衣弊褞袍環堵以居者儒之易也綴鉢摶食巖穴以居者道之易也夫何故哉體易得真故也體易得真則心鏡內朗心鏡內朗始堪冥心濟物故易云以蒙養正其此之謂矣夫易簡之德稱乎天地無為而治稱乎聖人是以天地易簡萬物各得生成聖人無為群生各安其業故老子曰是以聖人去甚去奢去恭木性是一隨材異住人性是一隨德立名故人之真偽不可易名材之大小不可易任是以小人不得稱為君子君子不得稱為小人何以故名須當實故夫爭名實者則非君子矝賢才者則是小人故小人好爭君子好讓好讓者推善於人好爭者引德於己引德於己此德偽德推善於人此善真善真善既不爭名偽德豈不知恥善偽德爭名則反常亂俗真善不爭則化物體真則化物體真則賢愚咸得其分真善不爭則貴賤各安其所故老子云不尚賢使民不爭又云上善若水水善利萬物而不爭處眾人之所惡故幾於道易曰勞謙君子有終吉心不獨任六情以助之君不獨治百司以佐之無心識則形骸不存無帝王之則群生不立故帝王與百司本為養黎庶六情與心識本為養形骸養形骸者不得無六情養蒼生者不得無群佐若六情守分則形骸自安群佐不擾則蒼生自泰故知喪民者止由群職敗身者止由六情若心能制六情則形骸不須養而自逸居能制群職則蒼生不須治而自安若六情待制名為妄情百司待制名為偽佐若百司真則君無所憂六情真則心無所慮無所慮者情與性冥無所憂者臣與君合臣與君合則可不具陳情與性冥則為而不恃為而不恃則首足俱順可不具陳則貴賤咸序貴賤咸序則四民自靜首足俱順則百體自安四民自靜在於無欲無為百體自安在於無欲無為者削法物無欲者損色聲削法物則淳朴以居損色聲則天真自保老子云我無為民自化我好靜民自正我無事民自富我無欲民自朴易云損先難而後易損以遠害夫始於除欲故先難終於無累故後易去欲無患故得遠害故曰損以遠害夫憂身危害皆為愛欲故也愛欲既除害焉能及故俗人尚益道家尚損損者與物玄同益者與物乖迂同者為與理冥迂者為與物爭爭者危身喪命冥者遠害全真故損之為德大矣至矣故易云山下有澤損君子以懲忿室欲
初攝頌曰開許用諸藥膏油治疥病眼藥及風癎畢隣婆蹉等爾時薄伽梵在室羅伐城逝多林給孤獨園時諸苾芻秋時染疾身體痿黃羸瘦憔悴困苦無力世尊見已知而故問阿難陀曰何故諸苾芻身體痿黃羸瘦無力阿難陀白佛言大德諸苾芻等既侵秋節遂染諸病身體痿黃羸瘦無力佛告阿難陀由是病苦我今聽諸苾芻服食雜藥如是世尊既聽服藥時諸苾芻遂於時服非時不服身體尚衰羸瘦無力爾時世尊知而故問阿難陀曰我已聽諸苾芻服食諸藥然此苾芻猶故羸瘦阿難陀白佛言世尊聽諸苾芻服食諸藥此諸苾芻並於時服非時不服所以身體痿黃羸瘦無力爾時佛告阿難陀我今為諸苾芻開四種藥一時藥二更藥三七日藥四盡壽藥言時藥者一󰉓二餅三麥豆餅四肉五飯此並時中合食故名時藥言更藥者謂八種漿云何為八一招者漿二毛者漿三孤洛迦漿四阿說他果五烏曇跋羅六鉢魯灑七篾栗墜漿八渴樹羅漿內攝頌曰椰子芭蕉及酸棗阿說他果烏跋羅蘡薁蒲萄渴樹羅是謂八種漿應識七日藥者酥油糖蜜石蜜盡壽藥者謂根莖葉花果復有五種膠藥五種灰藥五種鹽藥五種澁藥云何根藥謂香附子菖蒲黃薑生薑白附子若更有餘物是此體例堪為藥者隨意當用莖藥者栴檀香藥葛栢木天木香不死藤小栢若餘體例准前應用葉藥者三葉謂酸菜婆奢迦葉絍婆高奢得枳及以餘類准前應用花藥者謂婆舍迦花絍婆花陀得雞花龍花蓮花更有餘類應隨所用果藥者謂訶黎勒果菴摩勒果鞞醯得枳果胡椒蓽茇若有餘類准前應用五種黏藥者所謂阿魏烏糠紫礦黃蠟安悉香阿魏藥者謂阿魏樹上出膠烏糠者謂娑羅樹出膠紫礦者樹枝上出汁黃蠟者謂蜜中殘出也安悉香者樹膠也五種灰者謂󰎣麥灰油麻灰󰎣麥䴬灰牛膝草灰婆奢樹葉灰五種鹽者謂烏鹽赤鹽白石鹽種生鹽海鹽云何五種澁藥謂阿摩羅木楝木贍部木尸利沙木高苫薄迦木此中時藥者謂於時中服食若更藥七日盡壽藥若與時藥相和者時中應服非時不應服若更藥七日盡壽藥與更藥相和者齊初更分應服過此不應服若七日藥與盡壽藥相和者七日應服若過七日不應服若盡壽藥應盡壽守持而服然此四藥相和從強而服若無病及病差不應服或捨與同梵行者應如是守持先洗淨手受取其藥對一苾芻蹲踞執藥作如是言具壽存念我苾芻某甲有是病緣此盡壽藥我今守持為服用故并同梵行者如是三說若七日藥更藥准此守持緣在室羅伐城有一苾芻身患風疾往醫人處問曰賢首我患風疾為我處方時彼醫人白言聖者宜可服有情脂病當除差苾芻報曰賢首我今豈合食此脂耶醫人報曰唯有斯藥餘不能差時諸苾芻以此因緣具白世尊佛言苾芻有病若醫人說唯此是藥餘不能差者應當服脂時諸苾芻不知服何等脂還問醫人醫人報曰汝師既是一切智人可往諮問自當知之時諸苾芻即往問佛佛言有五種脂一者魚脂二者江㹠脂三者鮫魚脂四者熊脂五者猪脂此等五脂非時煮非時漉非時受非時守持不應服時煮非時漉非時受非時守持不應服時煮時漉非時受非時守持不應服時煮時漉時受非時守持不應服時煮時漉時受時守持應服如服油法七日服過七日不應服彼病苾芻因此服脂病遂除愈愈已殘藥遂便總棄時有苾芻復患風病詣醫人處問曰賢首我患風疾為我處方醫人報曰宜服脂藥已有苾芻服脂得差汝應就覓而彼苾芻即往至前服藥苾芻所問言具壽汝先服脂風得除差醫人教我亦服此脂汝有殘脂見惠於我苾芻曰我所殘脂並已棄却告曰汝今不善非所應為時諸苾芻即以此緣具白世尊佛告諸苾芻服殘脂藥不應總棄要須收舉我今當說收舉法式若苾芻所用殘脂若餘苾芻來從求索者應即相與若無人求者當送病坊病坊好為藏貯若有須者於彼處取守持而服不依教者得越法罪緣處同前時有苾芻身患瘡疥詣醫人處問曰賢首我患瘡疥為我處方醫人報曰聖者宜服澁藥當得病差苾芻答曰賢首我可是耽欲人耶醫人報曰此澁藥能治疥瘡餘藥不差苾芻問曰當服何等澁藥醫人答曰聖者汝師是一切智者具知此事諸苾芻等往白世尊佛言有五種澁藥一者菴沒羅二者絍婆三者贍部四者夜合五者俱奢摩苾芻應知此等諸藥或皮或葉並應擣碎水煮塗身塗已體更生瘡佛告苾芻應作散藥苾芻濕擣為作一團不為碎粖佛言不應濕擣應曝使乾諸苾芻於盛日中曬藥遂令無力佛言不應於烈日中曝藥苾芻陰乾藥便衣生佛言可於微日中曝諸苾芻等澁藥塗身即便沐浴其藥墮落不得藥力佛言待乾手摩其藥入皮膚然後沐浴已更塗塗已更浴瘡病得差彼病苾芻瘡既差已所有殘藥遂便棄擲有餘苾芻復患瘡疥往醫人處告曰賢首我患如是疾苦為我處方醫還令塗澁藥并更報言某病苾芻先亦患疥令塗斯藥可應就覓苾芻即往問言具壽汝先用澁藥我為醫人遣用澁藥汝若有殘藥見惠於我報言所有殘藥我已棄擲苾芻報曰不應如此棄不收舉時彼苾芻以緣白佛佛言用澁藥者應知行法所用殘藥不應棄擲若有餘病苾芻求者應與若無求者可送病坊依法貯庫病者應給不依行者得越法罪緣在室羅伐城時有苾芻患眼遂往醫人處問曰賢首我今患眼為我處方醫人報曰聖者宜用安膳那藥即應得差苾芻報曰我豈是愛欲之人醫人報曰聖者此是好治眼藥除此餘藥不能療也以此因緣時諸苾芻往白世尊佛言若醫人言此是治眼藥餘不能療者應當用安膳那然彼苾芻不知用何安膳那便問醫人醫人報曰聖者汝師具一切智應往問之以斯緣故時諸苾芻往白世尊佛言有五種安膳那一者花安膳那二者汁安膳那三者粖安膳那四者丸安膳那五者騷毘羅石安膳那此之五種咸能療眼是故苾芻若患眼者應用安膳那方得除差病既差已所有殘安膳那遂便棄却又有苾芻亦復患眼同前問醫醫令還用安膳那藥某甲苾芻已曾患眼先教用安膳那藥可應詣彼求覓此病苾芻依言往問具壽我今患眼有殘安膳那不然此苾芻即覓殘藥不得報言具壽我之殘藥今覓不得以此因緣往白世尊佛言苾芻若有殘安膳那不應輒棄而不收舉其安膳那行法我今為說安置法式其安膳那應置牢固處花安膳那置於銅器中汁藥安小合內粖藥置在竹筒裏後一一安置袋中或以物裹或於牆壁釘橛繫之持安膳那苾芻應依法式不依行者得越法罪緣處同前時有具壽西羯多苾芻遂患風瘨隨處遊行乃至婆羅門居士見已自相問言是誰家兒子有人先識告眾人曰是某居士兒眾人言曰由是孤獨令於沙門釋子教中出家若不出家親戚必當為療風疾以此因緣時諸苾芻往白世尊佛言諸苾芻當為西羯多苾芻問彼醫人為療風疾時諸苾芻往醫人處問曰賢首有一苾芻患如是病可為處方醫人曰宜服生肉必當得差苾芻報曰賢首彼苾芻可是食肉人耶醫人曰聖者此是治風病藥除此藥已餘不能療時諸苾芻以緣白佛佛言若醫人說此為藥餘不能療應與生肉時諸苾芻便與生肉彼人眼見而不肯食佛言應以物掩眼然後與食時彼苾芻緣與即除掩物然病苾芻見手有血遂便歐逆佛言不應即除繫物待彼食訖淨洗手已別置香美飲食方可除其掩繫而告之曰汝應食此美食病可得差差已每憶斯藥時諸苾芻以緣白佛佛言若病差已如常順行違者得越法罪緣在王舍城時具壽畢隣陀婆瑳纔出家已多有諸疾時諸苾芻皆來問說具壽四體如何答曰甚不安隱常有諸病苾芻報曰具壽汝於昔來常服何藥答曰我於昔時畜雜藥帒須時取服諸苾芻曰今何不服答曰世尊未許時諸苾芻以緣白佛佛言我今聽諸苾芻應持藥帒苾芻因此多畜諸藥帒小不受佛言其藥作束繫象牙杙上藥便爛壞佛言隨時暴曬彼於盛日之中暴曬其藥遂令無力佛言不應於赤日中暴藥遂陰處曬藥還爛壞佛言應陰乾處著又被風雨來至諸苾芻不敢收舉佛言使白衣求寂此若無者當自收舉其觸著處去却餘者應用勿致疑惑為難故開無難不得緣在室羅筏城時有具壽頡離伐多於一切時不樂求覓見者多疑時諸苾芻共號為頡離伐多為少求故其少求者後於晨朝著衣持鉢入城乞食次第行乞遂聞壓甘蔗聲因即往見作沙糖團以米粉相和苾芻報曰汝莫著粉和摶其人問曰可更有餘物摶沙糖不苾芻答曰我實不知更有何物然我等非時須食沙糖所以不合著粉報曰聖者時與非時任食不食此團除粉餘物不中苾芻遂去後於一時於非時分眾中行沙糖團然彼苾芻疑不敢食弟子問曰鄔波馱耶眾行沙糖大眾皆食何不食耶報言具壽此中有時食雜故彼諸弟子亦復不食時諸苾芻問曰具壽眾食沙糖云何不食報曰我鄔波馱耶言曰有時食雜故聞者亦皆不食頡離伐多遂令眾人多不肯食時諸苾芻以緣白佛佛言不由此故而成於染作法應爾出處淨故應可食之勿致疑惑是時具壽頡離伐多晨時著衣持鉢入城乞食次第行至香行鋪前見人以󰉓塗手遂摶沙糖捉沙糖已復󰉓塗手苾芻見已告曰賢首手既塗󰉓勿把沙糖我須非時食此沙糖彼人報曰聖者誰復數數用水洗手始得相觸後彼苾芻疑不敢食弟子門人皆亦不食事並同前時諸苾芻以緣白佛佛言彼本成染即不堪食本體淨故食之無犯緣在室羅筏城具壽舍利子身嬰風病具壽大目揵連見其有疾作如是念我曾頻與舍利子看病不問醫人今應宜問即往醫處問言賢首具壽舍利子患如是如是病可為處方醫人報曰聖者看其患狀宜服鹽醋當得除差既求得醋更欲求鹽具壽畢隣陀婆蹉報曰我先有鹽貯之角內盡壽守持若世尊許服我當相與時具壽舍利子聞此語已報大目連曰我意有疑盡形壽藥若和時藥非時不應服時大目連以緣白佛佛言目連若更藥七日藥盡壽藥與時藥相和應作時服非時不服若七日盡壽與更藥相和應齊更分服過此更分不應服若盡壽藥與七日藥相和應七日服過七日不應服若盡壽與盡壽藥相和應盡壽服若不依者得越法罪爾時世尊在荻苗國人間遊行到波羅痆斯仙人墮處施鹿林中於彼城內有一長者名曰大軍富貴饒財多諸受用彼人有妻名大軍女敬信三寶賢善質直意樂清淨彼聞世尊於荻苗國遊行來到波羅痆斯在仙人墮處施鹿林中聞已念曰此應是我大師世尊我雖頻為供養由未周備今以我現有家貲悉持奉上無上慈尊略申供養作是念已即往佛所到已禮足退坐一面爾時世尊為大軍長者隨順說法示教利喜以種種方便演妙法已默然而住爾時大軍長者既聞法已心大歡喜即從座起偏袒右肩合掌禮佛而白佛言唯願世尊及苾芻眾受我三月夏安居請我以供養衣服飲食臥具醫藥爾時世尊默然受請是時長者見佛許已生大歡喜禮佛而去時彼長者供給世尊三月安居種種供養及諸苾芻無所闕乏長者每日清旦禮世尊足即復觀察諸病苾芻有一苾芻身嬰重病往問醫人時彼醫人令食肉羹長者問已歸到家中語其婦曰賢首有病苾芻醫人令食肉羹方能療疾汝可為辦宜速送往病苾芻處時彼長者即令小婢將其錢物往諸屠家欲買其肉即於此日國王誕子遂皆斷屠若有犯者與其重罪假令貴買亦不可得時彼小婢具以上事白大家知時長者婦作是思惟我於三月供養世尊及苾芻僧所有家資不令有乏若今不得此藥交恐苾芻因斯命過是我不善如是思已即持利刃入己房中以割髀肉授與小婢令其細切煮作美羹急送與彼病苾芻食爾時小婢即作送與然病苾芻得已便食病遂除愈彼病苾芻亦復不知是彼長者妻割身肉便作是念我既受此供養不合空臥我今宜可未得者令得未證者令證未解者令解發勤精進斷諸煩惱得阿羅漢果三明六通具八解脫得如實知我生已盡梵行已立所作已辦不受後有心無障礙如手撝空刀割香塗愛憎不起觀金與土等無差別於諸名利無不棄捨釋梵諸天悉皆恭敬爾時世尊於日初分執持衣鉢將諸大眾往大軍舍既至彼已於大眾前就座而坐告長者曰汝之少婦今在何處答言室內世尊威力不可思議加護彼女令於割處所有身肉色相無差平復如故時長者妻於世尊所生歡喜心從房出已詣世尊所頂禮佛足住立一面佛告女曰汝有何因能於生死險道發菩薩行女即合掌而說頌言輪迴生死中是身易可得百千俱胝劫尊勝境難逢爾時長者見佛世尊及諸大眾悉安坐已即以清淨種種上美飲食供養佛僧皆令滿足攝除食器嚼齒木已清淨洗手是時長者更取小座於一面坐為聽法故爾時世尊為長者說微妙法示教利喜無數方便演說法已從座而起還至本處集諸苾芻於大眾中就座而坐告諸苾芻曰食人肉者眾所共嫌於諸肉中人肉最為臭穢可惡故苾芻不應更食若食人肉者得窣吐羅底也罪我今制眾中上座行法然諸上座凡眾食時有人將肉欲行應先問言此是何肉若上座老病或無辯了或不記憶第二上座應問若上座不問得越法罪時諸苾芻心疑未了請世尊曰大軍長者妻自割身肉供養苾芻遂令病差由此因緣深懷慚愧精進不懶便得漏盡既食人肉眾所譏嫌於法有違是可訶責以何因緣而得漏盡佛告諸苾芻曰然彼苾芻非但此生受此女人供養於過去世無量劫中常以身肉供此苾芻由是因緣今還以肉而為供養然此苾芻於過去生由此女人獲得五通於今生中具足六通證得漏盡汝等諦聽善思念之吾當為汝廣說因緣乃往昔時波羅痆斯城中有一長者大富多財仁義信順其妻亦爾有婆羅門聰明博識弟子圍繞數盈五百教讀明論大富長者於彼婆羅門處深起信心便請此婆羅門眾至家以諸所有而盡供養乃至盡形心無懈惓是時大富長者為性慈愍每於晨朝遍觀徒眾知其安不其婆羅門有一弟子身遭疾苦往問醫人醫人報曰當噉肉羹爾時長者往摩納薄迦處申慰問已語言汝身病苦醫人遣服何藥彼便報曰令食肉羹時彼長者問已還家而報婦曰有婆羅門子病苦要須肉羹可令小婢持錢往市買肉作羹送與令食其日國王夫人誕子遂勅斷屠如有犯者必加重罪縱有錢物無由買得婢既歸還具陳是事其長者妻聞斯事已便自思惟我今已請婆羅門眾至家供養此病摩納薄迦童子於藥不得必死無疑是我之過作斯念已便入自房手持利刀即割髀肉令婢作羹送與病人既食羹已病尋除差患者思惟今既斷肉無由可得必應是此長者之妻自割其肉而將施我作是念已深生慚愧復自思惟我所未證者令證未得者令得所未顯示精進不懈今應作之由精勤故便得五通汝等苾芻勿生異念昔時大富長者之妻施肉者豈異人乎今此大軍長者夫人是昔時病人者今病苾芻是於過去生因此女人施肉緣故而獲五通今時具足得阿羅漢果佛告諸苾芻若純黑業得純黑報若純白業得純白報若雜業得雜報是故諸苾芻應捨黑業雜業修純白業緣在室羅筏城時憍薩羅主勝光大王有第一象忽然疫死年當飢饉時婆羅門長者及諸國人皆食象肉六眾苾芻食時著衣持鉢入室羅伐城次第乞食至長者家然彼家中現煮象肉釜中氣出入舍從乞長者妻曰我今無食苾芻問曰釜中氣出是何物耶妻曰聖者此是象肉仁等豈可食象肉耶答曰我等唯憑施主而活若汝等食象肉者我等亦食可將施我妻即持肉授與苾芻得已盛滿鉢袋携之而去有餘苾芻見而問曰仁鉢袋中是何物耶盛滿過度答言象肉豈可仁等食象肉耶答言具壽時屬飢饉無食可求豈得受飢而自死耶時諸苾芻以緣白佛佛言汝等苾芻天龍藥叉人非人等國王大臣於諸苾芻咸生恭敬云何食噉王家象肉王若聞時必作是語由諸苾芻食象肉故我第一象因此而亡遂生譏醜是故苾芻不應食象肉若食者得越法罪象肉既爾馬肉亦然爾時世尊住瞻波城揭伽池岸精舍而住於彼池中有龍王名曰瞻箄耶信心賢善每於月八日十四日從宮而出變作人形詣苾芻所受八支學處受已於顯露處還復本形亦不損惱所餘眾生時既飢饉有羸瘦人及牧牛羊人并採樵人遊行人正道活命人耶道活命人此等諸人共來剜割持歸而食是時六眾苾芻著衣持鉢入城乞食至長者家然此家中現煮龍肉釜中氣出即入舍從乞長者妻曰我今無食苾芻問曰釜中氣出是何物耶報言聖者此是龍肉仁等豈可食龍肉耶答言我等唯憑施主而活若汝等食者我等亦食可將施我妻即持肉授與苾芻由此諸人更多取肉時彼龍婦作如是念由諸苾芻食龍肉故人皆共食欲遣我夫何時免受如斯苦痛我以此緣宜行問佛既過初夜往詣佛所禮佛足已在一面坐龍女身光周遍照耀揭伽池邊悉皆明徹時龍女合掌恭敬白世尊言大德我之夫主信心賢善每於月八日十四日從龍宮出變作人形詣苾芻所受八支學處於顯露處還復龍身亦不損惱所餘眾生時逢儉歲有彼飢人共割其肉因此苾芻皆取充食欲遣我夫何時免苦唯願世尊慈念哀愍制諸苾芻勿食龍肉爾時世尊聞是語已默然而住是時龍女知佛默許奉辭而退爾時世尊至天明已於大眾前敷座而坐告諸苾芻曰於昨夜中過初更已有瞻波龍女光明赫奕來至我所既申禮敬在一面坐彼身威光周遍照耀揭伽池側皆有光明作如是語大德我之夫主信心賢善每於月八日十四日從龍宮出變作人形受八支學於顯露處還復龍身亦不損惱所餘有情時遭儉歲有諸飢人割肉將食因此苾芻亦食龍肉欲遣我夫何時免苦唯願世尊制諸苾芻勿食龍肉生慈愍故我聞是語默然而住時彼龍女見我默然禮辭而去是故諸苾芻不應食龍肉食龍者諸天龍等悉皆嫌賤消滅善法非釋迦子是故諸苾芻不應食龍肉食者得越法罪佛在摩揭陀國人間遊行至王舍城住羯闌鐸迦竹林園中時影勝王聞佛遊行來到國界聞已作是思惟我願先時頻供養佛猶未曾請三月夏安居以所有家資總為供養作是念已盡其所有請佛及僧三月安居供養并遣侍縛迦醫王供給所須病瘦醫藥時影勝王作是念已將諸臣佐前後圍遶從宮而出往詣佛所到已稽首作禮退坐一面爾時世尊為王種種方便說微妙法示教利喜默然而住是時大王從座而起偏袒右肩右膝著地合掌向佛白佛言唯願世尊受我三月夏安居請於我宮內所有資財供身之物悉持供養并遣醫王侍縛迦療諸病苦爾時世尊默然而許時王慇重請世尊已禮佛而去還至宮中辦諸供具於夏三月而為供養爾時憍薩羅國勝光大王聞影勝王請佛及僧三月安居種種供養并大醫王侍縛迦供給湯藥聞已作是思惟彼是大國王能以家資及侍縛迦等而為供養我今亦是大國之主世尊若來此國我亦當以一切家資及醫人阿帝耶而為供養乃至世尊住王舍城三月安居作衣已竟執持衣鉢大眾圍遶欲往室羅伐城漸漸遊行遂到彼國給孤獨園時勝光王聞佛來至住給孤獨園聞已往詣到給孤獨園見世尊已稽首作禮退坐一面爾時世尊為王種種方便說微妙法示教利喜已默然而住時勝光王從座而起偏袒右肩雙膝著地合掌向佛白言世尊唯願世尊及苾芻僧伽受我三月安居請總以一切資具并醫人阿帝耶而為供養爾時世尊默然受請時憍薩羅主勝光大王見佛許已頂禮佛足奉辭而去還至宮中辦諸供具并遣醫人於三月中供給所須供養於佛及苾芻僧伽時勝光王為性慈慜每於晨朝至毘訶羅親禮佛足問訊起居遍觀大眾知其安不見一苾芻痔病嬰身羸瘦無力王既見已遂便問曰聖者何故羸瘦無力苾芻答曰大王為患痔病是故羸瘦時王還勅醫人阿帝耶為之療疾時彼醫人奉教而往然此醫人不信三寶於其病者不肯療治王於後時還見病者怪而問曰聖者醫人不為治耶身尚羸損病者對曰大王雖遣醫人彼竟不來相為救療時王聞已即便瞋責遂遣使者追捉將來王曰我先令汝看病苾芻何為至今竟不救療若不治者我當奪汝官位然此醫人素無信意因被王責更加瞋忿惡言毀罵豈為汝輩奪我官耶捉病苾芻至寺門外遂縛手足為割痔病時彼苾芻既遭逼迫苦痛纏心即便大叫復作是念我遭極苦世尊大慈寧不哀愍如來常法於一切時無不知見由大悲力之所警覺至苾芻所時彼醫人遙見佛來嗔猶未息作如是語汝來婢兒看汝弟子下部如何爾時世尊聞此語已默然而去還至本處敷座而坐熙怡微笑口中出五色光或時下照或復上昇其光下者至無間獄并處炎熱皆得清涼若處寒氷便獲溫暖彼諸有情各得安樂皆作是念我與汝等為從地獄死生餘處耶爾時世尊令彼有情生信心故復現餘相彼見相已皆作是念我等不於此死而生餘處然我必由無上大聖威德力故令我身心現受安樂既生敬信能滅諸苦於人天趣受勝妙身當為法器見真諦理其上昇者至色究竟天光中演說苦空無常無我等法并說二伽他曰汝等求出離於佛教勤修降伏生死軍如象摧草舍於此法律中勤求不放逸能竭煩惱海當盡苦邊際時彼光明遍照三千大千世界還至佛所若佛世尊說過去事光從背入若說未來事光從胸入若說地獄事光從足下入若說謗生事光從足跟入若說餓鬼事光從足指入若說人事光從膝入若說力輪王事光從左手掌入若說轉輪王事光從右手掌入若說天事光從臍入若說聲聞事光從口入若說獨覺事光從肩入若說阿耨多羅三藐三菩提事光從頂入是時光明遶佛三匝從口而入時具壽阿難陀合掌恭敬而白佛言世尊如來應正等覺熙怡微笑非無因緣即說伽他而請佛曰口出種種妙光明流滿大千非一相周遍十方諸剎土如日光照盡虛空佛是眾生最勝因能除憍慢及憂慼無緣不啟於金口微笑當必演希奇安詳審諦牟尼尊樂欲聞者能為說如師子王發妙吼願為我等決疑心如大海內妙山王若無因緣不搖動自在慈悲現微笑為渴仰者說因緣爾時世尊告阿難陀曰如是阿難陀非無因緣如來應正等覺輒現微笑阿難陀阿帝耶醫王是自殘害由於佛所作惡罵言云是婢子我念從昔大三末多王以來乃至我身無有訶罵為下賤人此阿帝耶惡口罵詈乘斯惡業却後七日必當吐血而致命終墮地獄中多時受苦是故苾芻如阿帝耶無信醫人不應令遣看病苾芻痔病有二種療法一者以呪二者以藥若苾芻有病不應於阿帝耶等不信之類而遣療治若令治者得越法罪是時患痔苾芻因遣阿帝耶療治彼作方便遂令命終時有大臣以事白王云阿帝耶毀罵世尊為下賤婢子所療患痔苾芻故令命終時王大瞋乃遣大臣斬惡人首大臣答曰大王阿帝耶先是死人何須更殺世尊已記却後七日當吐熱血便即命終命終之後當墮地獄王曰若如是者驅出我國是時大臣即便奉教驅出國界至娑雞多城既到彼城善神呵罵極苦罵已還驅出界告曰愚癡之人汝已罵三界大尊作下賤婢子豈容此住從此而去到波羅痆斯城從彼又被善神驅出從彼到薜舍離城還被驅出又到王舍城亦被驅出又到瞻波城更被驅出到一樹下暫時憩息樹神驅出從此至流泉池處皆被驅擯不容止息既被驅已作是思惟野干之類於贍部洲尚得停止我是人流至於樹下乃至亦不容受彼思念已內心焦惱吐血而死死已墮阿毘大地獄爾時世尊以此緣故即說伽他曰若人生世間從口出惡語常以利刀斧斬截於己身於惡人興讚於善人嫌毀口生諸過失終不招樂果樗蒲雖失利其過尚為輕毀辱佛世尊其罪極深重若人惡心語毀謗於諸聖於頞部獄中動經百千歲又緣此惡罵謗毀諸聖故墮在青疱獄經四萬二千爾時世尊在荻苗國人間遊行至一村間有舊住處先不結界於中止宿爾時世尊以此因緣風病發動時具壽阿難陀作如是念我常供養世尊未曾問於醫人今患風疾往問醫人至已問曰賢首世尊今患風疾為我處方醫人報曰聖者宜用酥煎三種澁藥服即除愈時具壽阿難陀和合煎已將往世尊世尊知而故問阿難陀此是何物阿難陀答曰我作是念此常供養世尊不問醫人今我宜應往問醫人問已醫人報曰宜用酥煎三種澁藥當得除差故我和合以奉世尊佛言阿難陀何處煮答曰界內佛言是誰煮阿難陀曰是我自煮佛言阿難陀若界內煮界內貯宿此不應服若界內煮界外宿不應服若界外煮界內宿不應服若界外煮界外宿不應服佛言阿難陀苾芻自捉藥一切物及自煮並不應服若苾芻自捉藥一切物及自煮並不應服若界外求寂俗人煮者苾芻應服緣在室羅伐城有長者往詣佛所稽首佛足退坐一面是時世尊為彼長者說微妙法示教利喜以種種方便為說法已默然而住時彼長者從座而起偏露右肩右膝著地低頭合掌而白佛言世尊及苾芻眾明日至家受我微請爾時世尊默然而受是時長者至明日清旦即於家中敷設床座以大瓮器盛置淨水安在庭中遣使白佛今既時至供養已辦願聖知時爾時諸苾芻眾受佛教已著衣持鉢往長者家依次而坐如應受食唯佛不去佛有五緣而不赴請遣人請食何者為五一者為看病故二者為觀臥具故三者為入靜慮故四者為諸天說法故五者為制戒故世尊爾時為欲制戒而不赴請遣人請食如來常法若不赴請即命阿難陀請食時彼長者至家嚴設飲食施諸苾芻其飯稍生具壽阿難陀既受飯已念此飯稍生豈可堪食世尊先有風氣若食此飯恐更增動復作是念若我不受世尊未聽我今寧可具為受取到本處已重煮令熟以奉世尊世尊因此必應制戒遂還本處煮飯令熟即以鉢盛持奉世尊爾時世尊知而故問具壽阿難陀曰此飯與諸苾芻食者為有異耶為不異耶阿難陀答曰有異彼諸苾芻所食之飯其飯稍生佛又問曰此飯何處得耶時阿難陀具以事白佛言善哉善哉阿難陀我雖未說汝善知時自今已後聽諸苾芻若受得生飯應煮令熟而食爾時六眾苾芻因此緣故自乞生米受已煮食時諸苾芻以緣白佛佛言若於飯粒中二分熟一分生聽自煮食若菜花果魚肉先煮色令變受已聽自煮而食若乳等汁物應煮三沸然可受取自煮而食並皆無犯若飯米生菜花果魚肉等色未變乳等未經三沸自煮而食者得越法罪爾時佛在室羅伐城給孤獨園是時輸波羅迦城有一長者名曰自在豪族富貴多饒財寶貨財豐足多諸眷屬多所攝受如薜室羅末挐天王於彼城中更有同類豪族長者唯有一女端正姝好時自在長者遂娉為婦以為歡樂其後不久婦便有娠由此有情於胎而住九月滿足而誕一男既生子已於三七日歡娛受樂過三七日即集親族為子立名時彼長者問諸親族當與此子立何等名而諸親族告長者曰既是自在之子應名安樂後時長者於其家內與婦交歡又生一子名曰守護於後更生一子與名歡喜乃至如自在長者有病寢臥床席由其患苦性多暴急惡罵親眷是以妻子並棄而去竟不供給時彼長者先有一婢心甚慈悲念此長者是我曹主常以資財養活於我今既患重豈可不看妻兒雖不供給我當畢命而供養之作是念已往醫人處而問之曰賢首識彼自在長者不醫人報曰我先相識何事須問其婢報曰現患困篤妻子棄之願為處方醫人報曰女子妻子既棄何人看侍婢便報曰賢首我獨看之既無親屬資財乏少易得之藥願為求覓時彼醫人即為處方於妻子所竊取少物并減自料將去買藥為之看養於後不久病便得差然此長者既得差已而作是念我之妻子棄我不看唯此婢子存活我命今得除差此之恩德我當報之作是念已告彼婢曰我之妻子咸棄我去唯汝獨看因汝恩惠我命得全汝於今者欲求何願時婢白言大家當知我無所願若許我者幸請為妻長者告曰何用為妻今可與汝五億之錢賜姓而去彼婢報曰聖子雖與我錢賜姓而去設於餘處不免婢名若我為妻絕斯賤稱爾時長者知婢決意遂便許之復告婢曰汝月期將至當自沐浴可來見我婢知期至沐浴而往長者見已遂共交歡便即有娠既懷胎已所有庫藏悉皆充溢月滿生男容貌端正諸根具足適生子已所有財物自然增長集諸親族共為立號諸親共議可名圓滿遣八乳母以為供侍二人抱持二人飲乳二人洗濯二人遊戲此八乳母日夜供給并以乳酪生酥熟酥及以醍醐以為所食嚴身資具飲食湯藥日倍勝前由此因緣速便長大如清淨池蓮花開敷既長大已教令習學書算印法及以券記分別財物相諸衣服珍寶好醜并令分別木之善惡象馬優劣童男童女貴賤等相此之八種並令誦習而得通利既了達已復能轉教餘人時彼長者先有三子並皆娉婦共為遊戲深著欲樂所有家業咸悉廢失時彼長者以手支頰憂懷而住三子見已問其父曰何故懷愁支頰而住長者告曰汝今知不我於往昔盈金十萬爾乃取妻至於今日以自存活汝今各已娶妻耽著欲樂所有家業悉皆破散我身死後何由存濟如斯之事曾不籌量時彼長者第一之子於其耳上先有寶珠以為耳璫即便脫下便取其木飾之為璫自立誓言若我不能治生得利十萬兩金終不著斯寶珠璫也其第二子亦復脫其耳璫寶珠即取赤銅飾以為璫其第三子復脫耳璫取於鉛錫飾以為璫如是三子捨耳璫已然第一子先名安樂由此因緣世號木璫其第二子先名守護世號銅璫其第三子先名歡喜世號鉛璫各取貨物涉海貨易是時長者第四小子名為圓滿而白父言我今亦欲度海貨易長者告曰汝今幼小不堪涉海可於市肆之中專且撿挍小子爾時即依父命在鋪而住後諸子等從海而還多獲財寶安隱而至既至疲息而白父曰我之財賄願父觀察爾時其父取彼三子所得之物一一各有十萬金直其最小子來至父所頂禮父足白父言曰我於市肆之中所得財物亦願觀察父告子曰汝不遠涉廣為求覓所得之物何足觀察子又白言我雖在近願父哀憐賜為撿閱父隨子意遂觀小子所有財貨凡有經營曾無欺誑算其本利遂倍諸子自在長者既見是已甚大歡喜稱其本心不勝欣慶作是念曰今我小子有大福德曾不遠行而能獲此如許財寶後於異時自在長者忽然染疾因斯念言我若亡後然諸子等必當分析我今應當預畫方便告諸子曰汝等兄弟可將柴來子聞父命各執取柴遂成大積父便告曰可共燒之其火既盛父告子曰汝等可共分此火柴咸令相去彼諸子等即依父命競分柴火於是彼火被分還滅父告子曰汝見此不咸言已見長者於是說伽他曰眾火相因成光焰若其分散光便滅兄弟同居亦如此若輒分析還當滅爾時長者說是頌已復告子曰汝等當知我沒之後不應取汝妻子之語說伽他曰若用妻語家便破醒人聞叫必心摧破國皆猶於惡臣由多貪故斷恩愛爾時長者說是語已令餘三子並出門外留太子住而告之曰我之死後最小之子常當共居莫有離別所有財物容可棄之此之小子不得遺棄所以然者此之小子是大福德之人說此語已說伽他曰積聚皆消散崇高必墮落合會終別離有命咸歸死說此頌已遂便命終長者諸子嚴飾葬具以五色繒綵間錯其輿及以種種香花而為供養送至尸林既到林已以火焚之還至家中修其孝行共相謂曰父之在日所有衣食皆由父力得自存活父今已死應當勠力各求財物以家資貨並將出息其小弟曰兄若出外馳求我亦須去其大兄曰汝既欲行不須遠去可於當處貨賣而住我等諸人遠方貨易作此語已分散而去各將財物遠方興易其最小弟於家而住所有家業一切皆知兄既出行妻子並在遂令婢使於小郎處求索所須飲食之具是時有多商客於小郎處圍遶而住遂不能進眾散之後方乃得見緣此淹時其嫂甚怪訶責其婢其婢報曰為多商客圍遶叔住為此淹時不能早見于時長嫂怒其叔曰此之婢子乃作家主我等諸人豈得安穩告婢曰汝令當看商客散後復從彼索物其婢即去應時往彼索物尋便速得即來其所便生歡喜餘婢亦往索物並逢眾集物不時得為此來遲大家怪責是諸婢等問前婢曰汝往取物何為速來我之取物致此淹滯彼婢答曰我之取物皆及其時為此早來汝之往彼皆不及時緣此遲晚是諸婢等遂共前婢同往取物應時即得其二嫂等共問婢曰汝先取物皆極淹遲何故此時而便來疾其嫂答曰今我當願大嫂長壽無病由隨大嫂之婦往彼取物應時即得其二嫂等聞此語已復生嫌恨便作是念今此婢子而知家業豈得好耶後於異時兄弟三人並還到舍遠涉諸國從海而歸多得財寶既到家已是時大兄問其婦曰小弟於後撿挍家業供給所須並可意不其婦答曰小叔於我至極存意猶如親兄及己之子其二三弟各問婦曰我之小弟如何供給於汝彼婦各報夫曰下賤婢子而知家長豈得樂耶彼夫便作是念凡是婦人皆有鬪亂能令兄弟有愛別離後於異時彼之小弟開於迦尸繒婇之庫開訖即有大兄之子來至庫所其叔遂以上服而以與之其二三嫂見之得物各遣其子而往索之其後到其庫已閉更於餘庫別出麁衣叔見子來即以此衣而以與之此諸子等各著而去還至本房其母見已告其夫曰汝今見不大伯之子便得好衣我子從索乃得麁服是時其夫便作是念大兄之子必應及開迦尸衣庫我之子等應及餘庫復於異時彼之小弟開石蜜庫其大兄子來至庫所其叔見已以一裹石蜜持以與之二三嫂等見已即遣其子往取石蜜其子到已其庫已閉由業力故而不得食遇開沙糖之庫其叔見已遂與沙糖而去是諸嫂等見此事已告其夫曰汝今見不他子乃得石蜜我之愛子遂得沙糖其婦如是再三讒刺不已其二三弟便欲分離遂共平論有一言曰我等若不即分取物者所有財物必當散失宜即分之有一復言此亦未可應喚大兄復有說言此亦未可即分應共平章若為分之其在家物及外莊田以為一分其庫藏物及興易之物以為一分圓滿以為一分若大兄取其莊田在家之物我等當取庫藏并興易之物足得存活若兄取庫藏物及興易物我等當取莊田并在家物亦得養活妻子其圓滿一人我分取後苦自治罰共籌量訖往至兄處而告兄曰我等今者若不分析皆不存活兄報之曰家業破散皆由於婦汝今應可極善思之其弟答言我等二人已深觀察委悉極知應當分析兄報之曰若如此者應當集取善斷事人其弟答曰我已籌量分數已定何須更喚善斷事人以其所有分為三分在家之物及以莊田為一分庫藏之物并興易物分為第二分圓滿以為第三分其兄報曰何故但為三分其圓滿弟豈無分耶二弟答曰圓滿既是婢子如何有分然我已於家資之數以為一分兄若愛之任兄分取時兄思念我父臨終有如是語應當守護勿遺棄之資財之物尚容棄捨此之小弟汝應當收作是念已即便報曰如汝所言我今應當收取圓滿既分物已其分得宅者即住家中驅出其嫂汝今速去勿入我家其嫂問曰何因如此其叔報曰我今分得庫藏及興易者速至其庫而作是言圓滿汝出勿復更來圓滿問曰何故得然其兄答言我已分得時彼大嫂與其圓滿相隨而出往親里家時諸兒子患飢啼泣其嫂告圓滿曰兒飢啼泣可與小食圓滿報曰可與我錢嫂曰仁以億金隨時興易豈容兒子無小食錢圓滿答曰我豈先知遭此分散家業破耶若我預知者無量億金藏舉餘處女人之性多於衣角結以惡錢是時大嫂即以衣裹惡錢解付其叔令買飲食叔得錢已即往街巷以求飲食遂逢一人負薪將賣其所賣薪乃是海中浮木牛頭栴檀其賣木者時屬嚴寒飢戰而住圓滿見已遂問之曰汝今何故如斯戰掉其人答曰我今不知所以然也學負此薪所以寒戰圓滿善識諸木遂即看之乃見束中有牛頭栴檀即便問曰汝今賣木須得幾錢彼人答曰須得五百圓滿報曰我當與汝五百之錢作是語已遂於柴束抽取栴檀往至市里截為四分鋸木之末賣得千錢將其五百以付薪主令其送薪至嫂之處乃遣報言圓滿令送其人將薪至其嫂所而告之曰圓滿使我送此薪來其嫂見已便即搥胸作如是語彼之圓滿一何恍惚財物既被分散智慧因何亦無遣求熟食乃送生薪亦復無物可煮爾時輸波勒迦國王乃患熱病極重迷悶有醫人處方宜用牛頭栴檀末塗身勅大臣等速為求覓牛頭栴檀彼大臣等到圓滿處而問之曰今須牛頭栴檀汝今有不圓滿答曰我今少有問曰可須幾錢答曰須得千錢時彼大臣既與錢已得少檀末將至王所研塗王身尋得除愈爾時彼王作如是念若王藏庫中無牛頭栴檀豈是王耶即問大臣曰汝所將來栴檀之木何處得耶大臣答曰於圓滿處得時王即遣喚圓滿來使者往彼而告之曰王今喚汝圓滿念言何故見喚豈非因此栴檀之木而喚我耶即持三段栴檀裹著懷中一段手持而去王既見已而問之曰圓滿汝今有此栴檀木耶圓滿即便以木示之王問此木可直幾錢答言此木價直一億兩金王復問言汝更有不圓滿答曰我今更有乃持三段以出示王時王即便告大臣言可與圓滿四億兩金圓滿白王其三段者取王價直以其一段將奉上王其王即與三億兩金而告之曰我今於汝甚大歡喜汝今於我欲求何願皆悉當與圓滿答曰王若歡喜與我願者願住王國不被欺陵時王即便告大臣曰自今已後寧可制約諸王子等不應制約此之圓滿圓滿辭王出已時彼城中有諸商人聞有五百商客從海而來至輸波勒迦城諸商人等共為議曰此商客至我等諸人須共交易不得於中獨為貨買其中商人報曰圓滿亦須喚議亦有言曰圓滿今者貧匱無物何須喚耶爾時圓滿出城遊行聞有五百商客從海而來安隱至此聞已即便往商客處問曰汝等今者將何貨來彼客答曰我今所將如是如是等物今並在此圓滿報曰若干等物其價如何商客答曰商主汝今何須更問此之價直應自知之圓滿報曰雖知如此我今自買不應自為其價任汝作價我當買之彼諸商客所有貨物總自斷直十八億兩金圓滿報曰汝今且取三億兩金物總屬我餘欠之金貨了方付商客許之即將王處所得三億兩金而以付之所有財物即自封印捨之而去時彼城中諸商人等遣人往問有何貨物彼商客曰我今所有如是如是等物彼使報言如是之物我等庫藏皆屬圓滿商客答曰隨汝庫藏物之多少我今此物先已賣訖彼使問曰先賣與誰商客答曰賣與圓滿彼使報言汝與圓滿應多得直商客答曰圓滿所留定價之物今在我所我今設欲准彼定物以為其價總賣與汝我今觀汝亦不能辦彼使問曰於圓滿所先得何物商客答曰得三億兩金彼使答曰圓滿極偷兄弟之物作是語已歸還入城告商主曰彼之貨物先已賣訖商主問曰彼賣與誰使者答曰賣與圓滿商主報言彼與圓滿應多得物彼使答曰圓滿所留定價之物准彼定物總賣與汝亦不能辦商主問曰圓滿所留是何等物彼使答曰留三億兩金商主報曰彼應極盜兄弟之物時諸商主使人喚之圓滿來已而告之言我等先共立制不令獨往貨買要令眾共作價然後分之因何汝今輒違眾制而獨買之圓滿答曰汝共立制因何不報我兄弟耶汝等應當堅護其制非預我事是時商主不察其理責而罰之徵其六十迦利沙波拏于時圓滿未及輸錢遂曝圓滿於炎景中是時國王遣人伺察遇見圓滿被曝日中因以白王王勅使人喚其商主并圓滿至而問之曰汝今何故以其圓滿曝於日中彼商主曰大王當知商主立制要共交易不許輒買今者圓滿以違眾制是故罰之圓滿白言大王請問商主立制之日報我知不并喚兄不商主答言不報王告諸人圓滿善說遂放而去乃至爾時輸波勒迦王須諸貨物喚商主等而語之言我今當須如是如是等物汝今與我彼商主曰大王所須圓滿處有王言圓滿我先有勅施其安樂為此今者不從彼索汝等今者可於圓滿處求買將來時彼商主遣人喚圓滿來圓滿報曰我不能去使還報已是諸商主集圓滿處至其門外時守門者報圓滿曰諸商主等並集門外暫欲相見圓滿高慢數日方出商主見已而告之曰大商主我今欲求如是如是等物幸依本價可以與我圓滿報曰我是商主本為求利若依本價豈是商主彼人答曰大商主我今當與一倍之利可以與我圓滿念言此諸商客並來至此應當敬重已得倍價應可與之作此念已尋即與之於貨物中但賣十五億兩金之物以還餘債自外之物留在庫中作是思念猶如晨露豈能盈瓮當入大海已求珍寶爾時商主圓滿即便遣人詣輸波勒迦城擊鼓集眾而唱是言汝等城中諸商人等今者當知圓滿商主欲往大海以求珍寶誰欲去者共圓滿去所往之處不須買道津濟之處不酬價直得渡大海諸樂去者入海之物可將來此如是唱已五百商人應入海物並將來至時彼圓滿商主共諸商人發吉祥願已五百商人圍遶圓滿而入大海多獲財寶安隱而還如是六度入海皆悉安隱名稱遠聞乃至室羅伐有諸商人將多貨物來入輸波勒迦城既止息已往圓滿處而白之言商主我等亦欲入於大海答曰汝等曾聞六度入海得安穩還更可入不諸人報曰我等遠來仰託仁者安隱入海仁若不去我豈敢裁時彼圓滿聞此語已而作是念我今雖不求物為利彼故應當入海作是念已即與商人共入大海彼諸商人晝夜常誦嗢拕南頌諸上座頌世羅尼頌牟尼之頌眾義經等以妙音聲清朗而誦圓滿聞已而問言曰汝等善能歌詠諸商答曰商主此非歌詠圓滿問曰是何言辭商人報曰是佛所說圓滿先未曾聞有佛法名今日得聞身毛皆竪深生信心即問商人何者是佛答言有沙門喬答摩從釋迦種剃除鬚髮被著袈裟正信出家捐棄國邑處於山林得成無上正等菩提此名為佛復問彼曰佛於今者住在何處答曰今在室羅伐城逝多林給孤獨園圓滿聞已繫念在心與諸商人安隱而還時兄安樂作是思念我弟圓滿涉海勞苦可為取妻作是念已而告之曰汝今意樂豪富長者商主之家誰之子女我於今者為汝娉之圓滿答言我今不樂取其妻也願兄聽我出家其兄報曰我昔貧乏何不出家今饒財寶豈欲出家圓滿答曰貧乏之時不可出家今有財物應可出家其兄知彼發心決定便許言定聽汝出家便答兄言入大海者多有險難多諸憂惱入者極多迴者極少必定不應更入大海我所得者眾多財寶皆由福力亦不欺誑其二三兄所得財物皆不清淨若我出後兄二弟等共兄同住必勿應許如是言已將一侍者即往室羅伐城至一林中於彼而住遣使往報給孤獨長者圓滿商主今在林中欲得相見長者聞已作是思惟圓滿商主涉海勞倦今既陸路來此問使者曰圓滿今者將幾許物來使者報言唯我為侍無所將來時彼長者復作是念此是大福德人不應趣爾入城當以象馬僕從而迎取之作是念已即將象馬迎至家中香水沐浴設諸飲食餅食既竟長者問言商主今者何故得來圓滿答曰長者我今欲於如來善說法律之中出家受戒而為苾芻時彼長者端身舒手歎言甚奇希有佛法僧寶出現世間仁能出家復為希有多饒財寶眷屬廣大捨而出家更為希有時彼長者即共商主親往佛所爾時世尊與無量百千苾芻眾會說法見給孤獨長者將圓滿商主來詣佛所見已告諸苾芻此給孤獨長者將無價寶以奉於我於佛法中度眾生寶無過此也給孤獨長者與圓滿商主頂禮世尊足已退坐一面而白佛言此是圓滿商主樂欲善說法中出家得受近圓成苾芻性唯願世尊令其出家受於學處世尊爾時默然許之是時世尊告圓滿商主善來苾芻汝應修行梵行世尊言已圓滿即時鬚髮自落猶如七日先剃髮者僧伽低衣自然著身執持瓶鉢威儀具足如百歲苾芻無異爾時世尊而說頌曰世尊命善來髮落衣鉢具諸根咸寂定隨念意皆成爾時具壽圓滿頂禮佛足退坐一面白佛言唯願世尊為我善說法要令我從佛聞其法要使我獨住於寂靜處不復放逸一心懃修得安隱住是故我今捨除家室正信出家剃除鬚髮被服袈裟修其梵行於現法中證獲通智我生已盡梵行已立所作已辦不受後有作是語已世尊告曰善哉善哉如汝所請得聞法要乃至不受後有是故圓滿汝當諦聽善思念之我為汝說既有眼識了知於色可愛光彩是悅意事與欲相應令人愛著如是諸欲苾芻見已便起樂欲讚歎愛著由此便生喜愛之心有喜愛已即起貪心由貪心故與欲和合由喜貪相應故遠離涅槃圓滿既有耳識了知於聲鼻識知香舌識知味身識知觸心識知法可愛光彩廣說如上乃至遠離涅槃圓滿有眼了知於色可愛光彩是悅意事等如前說者能不染著即近涅槃此要略法我為汝說汝今意樂欲何所住圓滿答曰我今聞佛要略法義樂欲於彼輸那鉢羅得伽國而住佛告圓滿住彼國人多懷暴惡兇麁獷戾嗔恚惡罵若彼人等於汝惡罵嗔恚兇麁於眾人中陵辱誹謗如此之事汝意云何圓滿答曰若彼罵時乃至誹謗我當作如是意將彼人等並為賢善不以杖木瓦石拳脚等而打於我佛告圓滿彼國人等極甚暴惡兇麁獷戾惡毒嗔恚若當以木石等而打汝者於意云何圓滿答曰世尊若彼國人以木石手等來打我時當作是念彼國人等極大賢善不以刀劍而害於我佛復告圓滿曰其國人等極懷惡毒兇暴獷戾若以刀劍木石而害汝者汝意云何圓滿答曰我當作如是意彼諸人等極大賢善雖以刀劍而害於我不斷我命佛復告圓滿曰其國人等甚懷惡毒兇麁獷戾若盡汝命意復如何圓滿答曰彼人若斷我命時當如是念有佛聲聞弟子尚厭報身受諸苦惱心懷慚耻以其刀毒及以方便而自斷命彼國之人能斷我命極為賢善乃能令我離此穢身自不勞苦爾時佛告圓滿善哉善哉汝今乃能成就意樂柔和忍順得住彼國應當往彼汝當度苦亦應度他汝當速得解脫亦應解脫於人汝當得安隱應亦安隱於人當得涅槃應令他得涅槃然具壽圓滿聞佛說已甚大歡喜禮佛而去爾時具壽圓滿於逝多林給孤獨園止宿而住於晨朝時著衣持鉢入城乞食飯食訖攝持臥具捨之而去執持衣鉢往詣輸那鉢羅得伽國人間遊行至於城外而便止宿於晨朝時著衣持鉢入城乞食逢一獵師手持弓箭而欲出城肆行遊獵見圓滿已作如是言我今欲行遊獵見禿沙門甚不吉祥便即張弓向圓滿處急行欲射圓滿見已便即褰衣開示其腹而報之言賢首可射其腹即說頌曰飛鳥在空鹿處林為求飲食被羅弶諸有鬪戰執刀劍共相斬伐致滅亡餓鬼飢渴苦所逼求食鐵丸及洋銅我從久遠由此腹為許輪迴受諸苦時彼獵師作如是念此出家人修習忍辱今已成就我豈當害如此人耶即生信心于時具壽圓滿為說妙法遂令歸依三寶受五學處當此之時別有五百男子為鄔波索迦五百女人為鄔波斯迦於彼城中造五百毘訶羅并給無量繩床木床大小臥具圓滿即於彼住三月夏安居三月滿已於此身中斷諸煩惱證阿羅漢果三明六通具八解脫得如實知我生已盡梵行已立所作已辦不受後有心無障礙如手撝空刀割香塗愛憎平等觀金與土等無有異於諸名利無不棄捨釋梵諸天悉皆恭敬乃至異時大兄木耳璫婆羅門先有弟兩人受用資財並皆散盡時彼二弟詣兄白曰彼無相者真是寒窮今於我家已出離去我等兄弟宜復同居和合而住時木耳璫問其弟曰誰是無相二弟答曰彼圓滿是兄又報曰此是勝德如何無相然於我家是勝相出非是寒窮無相也于時二弟復白兄曰從彼圓滿有相無相今既去已我但和合一處而住兄又報曰汝所獲財悉皆非法我所得財並是如法然我不共汝等同居二弟又曰由彼婢子入於大海往來經求獲得財寶皆將與兄兄得他財遂生讚歎毀辱我等兄有何力能入大海求覓珍財兄聞弟語便生恚慢復作是念我今更去入大海中即乘大船往趣寶所暴風卒至飄其船舶到一洲所於其山上皆是牛頭栴檀時諸商人更相謂曰我等昔聞牛頭栴檀今始得見是妙水精大自在藥叉之所守護于時藥叉不在仁可齋心急須斬伐時以五百具斧一時斫截時有藥叉名曰作喜見商人等以將諸斧斬伐其林時彼見已即往大自在藥叉處報言神主栴檀林中有五百人斬伐其樹仁可知之時大藥叉眾事了已遂懷忿怒以其神力放大猛風身亦隨去至彼洲所于時船師見其風至告船人曰君等當知昔聞黑風今此風是實難遭遇須作思惟善為方便彼商人等聞已怖懼身毛皆竪各念本所事天而說頌言自在水風神帝釋天仙等龍王藥叉眾阿素洛等神我今遭此厄唯願彼諸尊極為大恐怖救我此危厄或別求帝釋或禮大梵天自在地樹神諸能救護者我今遭鬼風唯願見救護時彼木璫默然而住不念天神時商主等而問之言我等極遭厄難苦將逼切何故默然而住答曰我弟昔云入大海者皆極勞苦多諸過患由貪醉故入海者多得還者少必勿入海我違弟語入於大海今遭此厄當何所作諸商人曰汝弟是何人也答曰即圓滿是商人曰彼圓滿聖者是大福德之人汝等當歸依彼時商人等皆一心同聲南無聖者圓滿南無聖者圓滿時有天女先於具壽圓滿處起信敬心見彼商人齋意迴向詣圓滿處到已白言聖者仁之大兄極受苦惱應當存念圓滿聞此語已便生憶念入如是定由定力故從輸那鉢羅得伽人間隱沒即至海中於大兄船檣竿上坐是時黑風便即迴去如蘇迷盧之所障蔽時大自在藥叉即作是念昔來所有船舶皆被黑風所漂破壞滅沒今此黑風何故却迴如蘇迷盧遮截不能損壞時彼藥叉處處觀察遂見具壽圓滿於船檣竿之上結跏趺坐藥叉見已便即告曰聖者圓滿何故惱我圓滿報曰上首我何惱汝若我不獲諸功德者必殞我兄空留其名大自在藥叉告曰聖者此牛頭栴檀林我為金輪聖王守護圓滿報曰上首汝意云何佛與輪王孰為尊貴藥叉問曰聖者世尊今可出世耶圓滿答曰今已出世藥叉報曰若如是者船舶未滿當任重載時彼商人先被恐怖命將欲盡今聞此語忽然穌息彼商人等既得安穩遂於圓滿聖者起尊重心其商人等即取牛頭栴檀滿船而去至輸那鉢羅得伽城到已圓滿白兄曰若遭海難稱其名號由彼念力安穩還者其所得物皆合屬彼兄今可取雜寶物等與諸商人我今以此牛頭栴檀為佛造作栴檀精舍彼兄便即取其寶物分與商人其牛頭栴檀圓滿欲為佛建立精舍即召集巧工平論價直汝等工匠為日取錢五百為欲日取牛頭栴檀末一撮耶巧工答曰我等願欲日取一撮牛頭栴檀香末平議既定即便起造不經多日精舍成就付工匠已餘殘檀札及以碎末相和研已用塗精舍其圓滿兄弟先相嫌恨皆令和順便作是言今可奉請如來及諸弟子兄等問曰圓滿聖者如來世尊今在何處聖者答言在室羅伐城又問此城為近遠耶圓滿答曰可百餘里兄等報曰我等且欲見本國王啟請聽不聖者報曰任意諮問時彼兄等往至王所白言大王我等今欲請佛及僧而設供養願王聽許助我營辦王言隨意當作助汝辦供是時圓滿昇高樓上雙膝著地遙望逝多林園燒香散花以金瓶水而作潔淨遙申啟請而說頌言淨戒妙智慧能知歸命者善鑒無依護願受我微請說是頌已由佛神力其所散花合成一蓋直至逝多林所在虛空中住佛頂上其所燒香由佛神力於虛空中如雲重合金瓶注水由佛神力如吠琉璃棒具壽阿難陀見此祥瑞合掌恭敬而白佛言今此祥瑞必應請佛及苾芻僧我今不知從何處來佛言阿難陀從輸波勒城來又白佛言彼城去此近遠佛言可百餘里汝往將籌告諸苾芻明日若能受彼輸波勒迦城圓滿請者當受此籌阿難陀答言如是世尊即便取籌於佛前而立以次行之佛自取籌及諸長老苾芻亦受籌已爾時具壽盆枕圓滿長老亦在其中欲取其籌時阿難陀為圓滿而說頌曰具壽汝當知今非薩羅主亦非蘇達家及鹿母夫人而設於飲食從此百餘里輸波勒迦城得通者當往汝應默然住時彼長老圓滿有大智慧不修神通而作是念我雖斷諸煩惱不修神通同諸外道所有神通作是念已即便發大精進獲得神通時阿難陀行籌至第三長老未受籌頃時彼盆枕圓滿以神通力引手取籌而說頌曰不以顏貌獲神通亦匪多聞及詞辯但由寂靜戒慧力身雖老病亦能證是時世尊告諸苾芻曰此盆枕圓滿於我苾芻聲聞眾中最為上首能以神通受籌莫過此也應可先與所謂上座盆枕圓滿因行籌次便證六通是時佛告具壽阿難陀曰汝可宜應告諸苾芻我先有說汝等諸苾芻所作善事應可覆藏所作惡事應可發露今彼城中多有諸外道輩是故汝等應現神通往詣彼城受圓滿食阿難陀白佛言如是世尊既受教已告諸苾芻言世尊有教我先令諸苾芻所有善事應當覆藏所有惡事應當發露今彼城中多諸外道是故汝等往彼城內應現神通時彼國王於其城內掃除糞穢以栴檀香水而以灑地於寶香爐燒諸妙香懸諸幡蓋散諸色花周匝莊嚴廁飾其城於其城中有十八門其王有十七子一一門外嚴諸供具王及群臣在於大門列諸騎從以待世尊其十七子於餘小門以待世尊時彼圓滿木璫鉛璫亦在門外乃至佛令差五授事以神通力先到其舍何者為五一者知其菜事二者知其器物三者知其食草四者知其淨水五者知其熟食王見五人從空而至問圓滿曰此是世尊以不圓滿報曰此是五授事人來此撿挍所謂知菜等乃至熟食世尊未至先現種種無量神通諸長老等亦皆未至王復問曰聖者圓滿世尊何故未來答曰且令撿挍者來世尊後至爾時有別鄔波索迦而說頌曰師子虎象及龍牛以諸寶物嚴其坐或有寶帳及寶山寶樹妙車皆雜色或有乘雲在空裏放大光彩為莊嚴以神通力處虛空歡喜而來此城邑或有從地而涌出或有從空而入地或涌空中默然坐觀此神變不思議爾時世尊於其戶外洗兩足已還入本房敷設床座端身正念跏趺而坐舉足按地是時大地六種振動所謂動遍動等遍動乃至擊遍擊等遍擊東涌西沒西涌東沒南涌北沒北涌南沒中涌邊沒邊涌中沒時彼國王問圓滿曰聖者此是何相圓滿報曰此是世尊於本房中以足按地因此大地六種振動是時如來放金色光由此光明照於大地皆如鎔金王復見此希有之相心生喜悅問圓滿曰聖者此為何事圓滿報曰此是如來放金色光由此大地皆作金色爾時世尊既自調伏調伏圍遶既自寂靜寂靜圍遶等乃至廣說與五百阿羅漢往輸波勒迦城時彼逝多林中天女手持薄拘羅樹枝隨逐世尊在於背後以蔭佛上爾時世尊知彼天女隨眠根性意樂隨其所樂為說聖諦法令彼天女得聞法已金剛智杵摧壞二十種薩迦耶見煩惱山峰即時證得預流果乃至後時有別異處五百鄔波斯迦遙見世尊以三十二相八十種隨形好威光晃耀用莊嚴身亦如千日光明並照端正殊妙猶如寶山時彼鄔波斯迦見世尊已甚大歡喜譬若有人十二年中勤修禪定心生喜悅應度眾生見佛世尊心生歡喜倍劇於彼亦如有人無子得子貧人得寶凡人得王身心歡悅樂善根者初見佛時心生歡喜亦倍於彼爾時世尊知彼鄔波斯迦調伏時至世尊即於苾芻眾中敷座而坐時鄔波斯迦來詣佛所頂禮雙足退坐一面爾時世尊知彼隨眠根性意樂已為彼說四聖諦法令彼鄔波斯迦得聞法已以金剛智杵摧壞二十種薩迦耶見煩惱山峰即便證得預流果見四諦理時鄔波斯迦既得果已咸作是言此皆是我世尊威力令我獲得無上道果見聖諦理此之因緣非我父母及以眷屬國王大臣人天沙門婆羅門等之所能作復能令我枯竭血海摧壞骨山關閉惡趣開其善趣及涅槃門建立天人得超生死我等今者歸佛法僧受五支學為鄔波斯迦作是言已從座而起向佛合掌頂禮佛足白言世尊我等今時修何事業而為供養爾時世尊以神變力持佛髮爪與鄔波斯迦彼得髮爪便立窣堵波時彼逝多林天神便以百枝傘插窣堵波中白言世尊我常供養此塔作是言已便依塔住時諸人等號為宅神塔或呼為薄拘羅樹中心柱爾時世尊漸復遊行至五百仙人住處時彼住處華果茂盛飲食充足時彼仙人亦不顧戀一切諸人來者任食是時世尊知彼仙人調伏時至詣彼仙處到已以神力故令彼仙人所有華果悉皆墮落清泉美流亦皆枯涸名華耎草變為萎黑所居土榻自然摧壞時諸仙眾見是事已以手掌頰默然愁思爾時世尊告諸仙曰何故愁思而住眾仙答曰聖者由汝兩足勝福田來令我住處變相如是見如斯苦世尊告曰仙眾今者何故所居林樹花果滅壞汝今欲此花果還復如故耶仙人曰我願如故爾時世尊即攝神力令彼花果復還茂盛時諸仙人極懷希有於世尊所便生歸信爾時世尊知彼仙眾意樂隨眠應機說法五百仙人既聞法已證不還果亦得神通於世尊前合掌恭敬白佛言我等皆願於如來善說法律之中而為出家受具足戒成苾芻性修習梵行是時世尊便作是言善來苾芻可修梵行作是言已時彼五百諸仙鬚髮自落袈裟著身執持瓶鉢威儀齊整乃至如百歲苾芻而說頌曰世尊唱善來髮落衣鉢具諸根咸寂定隨念悉皆成時彼諸仙苾芻勤精進故乃至證得阿羅漢果厭離三世觀金與土平等無異目觀法界如見掌中刀割香塗等無有異以智慧劍破生死㲉三明六通具八解脫辯才無礙諸有財利貪愛供養悉皆捨離釋梵諸天咸來供養時彼諸仙本教授師白佛言世尊我以仙人形貌誑惑世人墜墮三惡我先調伏彼已然後出家爾時世尊與五百出家仙眾及與諸苾芻等如半月形咸以神力騰空而行漸至杵山於薄拘羅仙人所住之處安止已住時彼仙人遙見世尊具三十二大丈夫相八十種妙好以自莊嚴圓光一尋朗逾千日猶如寶山端嚴周匝仙人適見即於佛所生歸信心便作是念我速下山願見世尊得親近故然恐如來調伏自人已遂即過去我今寧可從山擲下至世尊所時彼仙人擲身而下諸佛常法終不忘念見彼仙人縱身擲下即以神力接取仙人爾時世尊知彼仙人意樂隨眠應機說法彼聞法已證不來果成就神通白言世尊聽我於善說法中而作出家成苾芻性於如來所常修梵行爾時世尊告曰善來苾芻應修梵行佛說言已時彼仙人鬚髮自落袈裟著身執持瓶鉢威儀齊整廣說如前即說頌曰世尊唱善來髮落衣鉢具諸根咸寂定隨念悉皆成爾時如來告諸苾芻曰此苾芻於我眾中最為上首於聲聞中我信解中亦為上首所謂著樹皮衣苾芻是于時世尊與千苾芻而為圍遶作種種神變至蘇波羅城爾時世尊便作是念我若從門而入恐諸門人生於異念我應以其神力從空而入作是念已即以神力從空而下入蘇波羅城中時彼國王及具壽圓滿木耳璫銅耳璫錫耳璫并彼十七王子各各與其侍從無量百千人民皆詣佛所是時世尊及諸大眾前後圍繞往栴檀鬘宮殿處到已於大眾前敷座而坐爾時世尊入於栴檀殿已是時大眾不見如來遂欲毀栴檀殿于時世尊思念斯事此殿被毀令斯施主福德冥沒我今應以神通之力變為水精是時此殿內外明徹咸見如來如彼眾人意樂隨眠性行應機說法彼等聞已無量百千有情證大殊勝或有生解脫善根分或有入智慧分或有證預流果一來不還阿羅漢果者或有發聲聞菩提心或有發獨覺菩提心或有發無上正等覺心彼諸有情於如來處一心恭敬樂聽正法苾芻僧伽而為上首默然而住爾時木耳璫等兄弟三人種種營辦嚴設座已遣使啟佛時今將至飯食已辦唯願世尊知時早赴爾時於大海中有二龍王一名黑者龍王二名憍曇摩龍王便作是念世尊今於蘇波羅城演說妙法我今速往聞佛說法是時龍王各與五百眷屬俱以龍威力化現五百流河共趣蘇波羅城處于時如來便作是念此二龍王若至蘇波羅城者令此國境盡皆沒壞是時世尊告目連曰汝先急食何以故目連當知有五種急緣應為先食何等為五一者從遠方來二者欲達遠處三者有病之人四者為看病人五者授事之人以此緣故令汝先食世尊爾時先與目連食已速往龍王之處到已告龍王曰汝當愛念蘇波羅城莫令毀壞龍王白言我等以善心來不擬損害蟻子之類況欲傷蘇波羅城及有情等爾時龍王來至佛所世尊告龍王曰應如是說彼聞法已歸佛法僧受五支學處爾時世尊授歸戒已方赴食處時龍王等來看佛食各自心念唯願世尊先受我食先受我水世尊念曰我若受一龍水餘龍無限應為方便即喚目連而告之曰今者五百龍王各施我水不可一一別受汝可持鉢於水上取一鉢將來目連受命即往取水將來持以奉佛佛即受取而為飲之具壽目連作如是念世尊先說父母於子能作難作乳哺養育教識種種贍部洲事假使有人一肩擔父一肩擔母至滿百年猶不能報父母之恩又將大地珍寶玩飾之物以奉父母猶不能報不為慇重若父母不信佛法僧漸漸教令信佛法僧乃為報恩若父母先無戒行能漸教令持戒若父母慳貪能令捨施若無智慧令有智慧如此之事乃名報恩是時目連作是念已復更思念如前佛說我未曾作即入定觀察先亡之母生於何處即以天眼見其亡母生摩利支世界見已思念誰能往彼以法教化復自思念唯佛能為餘無得者作是念已往世尊所白佛言世尊父母於子難作能作我之慈母現生摩利支世界更無餘人能往彼界為教化者唯願世尊為教導世尊報曰以誰神力而往彼界目連答曰唯願大悲加被於我以我神力共佛世尊往彼世界於是大目乾連以己神力與佛世尊移其一足蹈一世界一迷盧山如是威力經七日中方到彼界母見目連從遠而來母云經爾許時不見於汝如何得來時摩利支世界人聞斯語已遞相言曰此女少年云何子老目連報曰此女養我是我生母爾時世尊知目連母意樂隨眠種性即便為說四真諦理令得悟解彼女聞已得法見法證預流果以金剛智杵摧滅二十薩迦耶山破有身見由見諦理悉皆破壞即說三種因緣世尊利益於我此之利益非是父母國王天神眷屬亦非沙門婆羅門之所能辨是佛所作能渴血海破壞骨山關閉惡趣門開示涅槃路建立人天業即說頌曰世尊威力故關閉惡趣道惡道多留難開示涅槃門世尊除過失能令生慧眼逮及清淨源越茲苦海岸世尊天人師善除老病死百千世難遇今遇證斯果說是頌已白佛言世尊我今歸依佛法僧寶為鄔波斯迦乃至命在以來我常歸依今欲供養佛及目連爾時世尊默然而受時彼女人奉獻佛食佛遣目連受彼女人種種飲食食已收衣鉢洗足已端身而坐時彼女人取小坐具就佛而坐為聞法故爾時世尊即為說法佛令目連取鉢而洗既洗鉢已佛告目連當還本土目連白佛言以誰神足而還本土佛告目連曰以我神力作是言已便至逝多林下目連白佛言今已至逝多林甚為希有世尊今此神通其名云何佛言名為速念神通目連白佛言我先不解諸佛甚深境界我若先知如斯甚深境界如一一油麻中我皆教化令得無上正遍知道我今已取阿羅漢果燒滅煩惱不能得此大菩提行時逝多林諸苾芻眾咸悉生疑白佛言圓滿諸苾芻先種何業速證阿羅漢果復種何業而生貴族家種何業緣而於婢腹中生種何業報斷諸煩惱證無生果佛告諸苾芻圓滿苾芻積習作業得道資糧遍緣如是漂流中住得決定覺圓滿苾芻自積習業自獲其果非自作業令地界受非火水風界受但身果自受亦非蘊界六入界受作業成熟如有頌言假令經百劫所作業不亡因緣會遇時果報還自受爾時佛告諸苾芻於往昔時此賢劫中人壽二萬歲時當爾之時迦葉波佛出興於世明行圓滿善逝世間解無上士調御丈夫天人師佛世尊住波羅痆斯城是時圓滿於彼教中而為出家具解三藏為諸苾芻番次撿挍事業後乃次至一阿羅漢知洒掃事彼便洒掃既洒掃已頻被風吹塵穢覆污其地時彼阿羅漢作是念今且待風息然後更掃圓滿三藏見地塵穢以為不掃發嗔怒心惡口罵辱今此掃地當何婢兒時彼羅漢乃聞此言作是念云彼正嗔我未可即見且應默然後陳此事既嗔息已彼阿羅漢即往圓滿三藏所而告之曰汝今識我是何等人圓滿報曰知汝於迦葉波佛教中出家我亦出家羅漢告曰雖同出家出家之業我已作了我得脫縛汝猶被縛汝口業不善速應悔過令罪消滅圓滿三藏聞便說悔由先過咎應墮地獄遂得人身從婢腹生以說悔故滅地獄業五百生中常處婢腹今是最後身婢胎所生由是義故宿緣習業生豪貴家勤知僧事讀誦智慧善巧蘊界入因緣處非處由此業故於我教中而為出家斷諸煩惱證阿羅漢果佛告諸苾芻純黑業者得純黑報純白業者得純白報黑白業者得黑白業報是故苾芻純黑雜業者應當捨離純白業者應當勤修世尊說是語已諸苾芻等信受奉行緣在王舍城爾時王舍城中有二龍王常所居止其二龍王一名山二名妙由二龍王威德力故常有五百淥潭五百涌泉所有陂湖未嘗枯涸雨澤以時調和充潤種子苗稼靡不豐稔當爾之時世尊調伏難陀龍王鄔波難陀龍王此二龍王常從妙高山埵下來供養世尊爾時山妙二龍王等作是念今此難陀鄔波難陀二龍王常從妙高山下供養世尊我今如何在此曾不隨喜此為不善我等亦應於世尊所作諸供養作是念已即詣佛所頂禮佛足退坐一面世尊為此二龍如法教示二龍聞已歸依佛法僧便受淨戒既受戒已身及受用之物皆自增盛其二龍王後詣佛所頂禮佛足白佛言世尊我等於世尊所歸依持戒身及受用之物皆自增盛願許我等移居大海世尊告曰汝等常依國王城邑之所居止今若徙去應問國王然後可去二龍聞已便作是議世尊許我入大海者不應令我問彼國王作是議已便住不去時二龍王既住不去常作是行若於晝時來世尊所作居士形若夜來時變為天身將諸宮殿隨身而行禮佛供養爾時頻毘娑羅王以剎利種貢高我慢常作是行若欲詣佛所便令左右侍臣先往佛所告令諸人若見王來起立恭敬侍臣即往佛所宣王告命見二居士端坐如故使者見已便作是念此二居士依止國王而住若見王來豈能不起恭敬使者還白王曰大王彼有二居士在王境內之所居止今在佛前而坐王既念言彼豈見我不起恭敬耶我今當往王即往至佛所時彼二龍遙見王來白佛言世尊彼王今來我等寧可恭敬彼王為敬法耶世尊告曰龍王恭敬於法一切諸佛皆恭敬法諸應供者皆恭敬法而說頌曰過去諸如來及於未來者現在諸佛等能除多煩惱現行虛空中當行虛空者彼諸正等覺咸皆恭敬法諸欲利益者及樂盛德人應悉生尊重常念於佛教時彼二龍聞此言已便坐不起時頻毘婆羅即生嗔恨白佛言願示正法爾時世尊即說頌曰嗔恨無清淨忿怒或在心諸佛所說法不能得了知斷諸嗔恨心除去不淨願若無毒害者即堪知正法爾時頻毘娑羅王聞佛頌已而作是念緣此二居士故世尊不為我說法作是念已禮佛而還既出門外告侍臣曰此二居士若辭佛已汝可語云不須住我國境時二居士禮佛雙足辭佛而去乃見王臣具陳王意居士答曰今依王命不住王境時二居士共作是念我等常願入於大海今得王語甚適我願時龍居士以龍威力遂作瀑流溢於小坑及大小江河因入大海其二龍王既至大海身遂長大多諸眷屬後於異時為龍王入海王舍城中五百淥潭流泉涌出陂湖池沼漸見枯涸所降雲雨不依時節百穀苗稼皆不豐盛日見饑饉諸苾芻等乞食難得時頻毘娑羅王見是事已便作是念此王舍城中先有二龍王在境而住以威德故泉池陂澤悉皆充溢風雨以時百穀豐熟今者云何諸泉池等忽漸枯涸風雲雨澤不依時節五穀不登國內饑饉諸苾芻等乞食難得勿此二龍為金翅鳥之所噉食或復自死或為長喙之鳥捉取而去或因怕懼逃避餘處我今應當往問世尊作是念已到世尊所禮佛雙足退坐一面合掌向佛廣陳斯事爾時世尊告頻毘娑羅王曰王今當知彼二龍王見在不死亦不為金翅鳥之所噉食亦不為長喙鳥而捉將去亦不怕懼逃走餘處由王遷移王言世尊我曾不憶見此龍王何況遷移佛言王今憶念令汝省覺大王汝今憶不前二居士於我說法會中汝曾驅遣令出汝國王言我省此事世尊告曰此是山妙二大龍王王言世尊此二龍王今何所在佛言今在海中王言世尊我及國人必當損減佛言大王當自悔過王及國人後不損減王言彼在大海如何得謝佛言彼二龍王每於月八日作居士形常來禮我彼若來時我當現相令汝自識汝當悔謝王曰我為頂禮彼足為不禮耶佛言但唯引手唱言龍王當忍王聞佛告專待此日望龍王來後二龍王作居士形來至佛所王尋後至如來爾時方便現相頻毘娑羅王即便引手告二龍曰願當忍怒還來此住二龍答曰大王應知我於世尊所歸依受戒從此已來身及受用之物甚皆增長今若還來此摩揭陀城無有住處今雖國人稍有損減後當安隱王言如何後不損減二龍答曰王當為我作二宮殿每六月滿以種種供具而常供養我當留諸眷屬住此常相擁護供養之日我身自來其影勝王聞此語已為此二龍便立宮殿時二龍王留其眷屬常在中住供養時至彼二龍王常來受供後於異時彼龍王眷屬並生驕慢惡龍得便遂降雨雹時王舍城中有一婆羅門於雨雹呪術之中最為通達每占雹雲將欲起時即便除滅王舍城人所得稅利皆悉分與時南天竺國復有一婆羅門雨雹呪術之中亦為最上彼聞北天竺國波利迦城有王名曰超軍正化理國於其城中有孫陀羅龍王宮其龍威力勇猛無比我當往彼降伏時呪術師漸次前行至王舍城呪師之宅見空中雲起似將降雹舊住呪師不能止得但迴遑來去客呪術師問舊住呪師妻曰賢女汝夫呪師何故迴遑出入女人報曰善男子雹雲甚盛不能止得客呪師答曰汝夫教師若不止得我當為止彼妻報曰甚善其客呪師即取少水呪灑虛空其雲即散時王舍城中婆羅門居士等見此事已甚生希有皆以財貨賞送呪師白呪師曰王舍城中所住人眾極生信心所賞財物汝皆受取舊呪師曰因何以物相贈眾人答曰因雹雲散故來奉賞舊呪師曰我不能滅除總是客呪師能散惡雲時彼人眾即持財物詣客呪師所共白呪師言汝應此住我等皆分稅利供給於仁客呪師曰今隨汝意便住不去時客呪師即設呪法禁其惡雲不復令起雨雹遂絕其王舍城婆羅門居士皆作是念我等福力故風雷雹雨不復再下我等何為分其稅利與彼呪師便即不與時客呪師即懷怨望攝其呪法進路而去於後雨雹遂下城中人等往問舊呪師曰彼客呪師今何所在舊呪師報曰由汝不與其利今已去矣諸人咸言彼若更來可便報我呪師曰爾其客呪師既漸前行至勝軍城界到彼城已見勝軍王前敬王曰願王長壽語已便白王曰大王當知王之境內有龍王名孫陀羅然彼龍宮中有上妙藥服者速得其力願王視我龍宮我若得藥便分與王王曰婆羅門彼龍極惡莫相忤觸必當害汝呪師曰大王當知我有呪力假令滿贍部洲皆是孫陀羅龍我猶伏得不能壞我名字何況一孫陀羅龍也大王王之國內頗有犯罪合死者不王曰有呪師曰可遣此人向彼龍宮視我龍處時勝軍王即喚罪人令隨呪師往彼龍宮視其龍處爾時罪人即奉王命與彼呪師至毒龍宮遙視龍處云彼樹林清謐之處龍在其中呪師見已前至宮中取其龍藥盡力將還至勝軍王所分與勝軍王辭王還國至王舍城時舊呪師見客呪師到已即告城中人眾知已各持供具而來奉贈白呪師曰仁者便可住此我等咸皆供給呪師答曰汝等欺負於我我今不住時彼眾人慇懃請住彼見苦留即便住此城中諸人為加封直時人法爾愛盛棄衰處富驕逸於自類族取女為妻未久之間便生一息名曰小山復生一女名為電光諸婆羅門共與呪師立號名為孫陀羅妻名震雹新婦名為勝輪既立名已心懷歡悅時彼呪師便作是念若其令我數止其雹甚成勞勌不如作法頓禁雷雹永不令起作是念已便設禁術伏其雹雨永令不起時王舍城人眾復相議曰我等自福力故雷雹不降如何分我稅利與彼客呪師作是議已即斷供給彼客呪師慳其呪法子亦不教樂著嬉戲自身亦不勤習所有藥物曾不曬曝悉皆朽壞後於異時欲理其術尋已忘失呪師先與王舍城人宿懷嫌恨伺求其過遍於異學諸師問言有何方便而得所求稱意之法時彼異師或言入火即得或言喫毒或云自墜高巖或云以繩繫頸懸於樹枝彼所說法皆令捨命不視其法時彼呪師漸次前行至竹林精舍見一苾芻白言聖者有何方便所求稱意苾芻答曰汝可於世尊所出家呪師報曰令我於彼欲作何事苾芻告曰汝可於彼盡形修習梵行禪思讀誦勤為學問依教奉行現身即能滅盡煩惱若餘殘結未盡身即謝滅心有所求於當來世皆得成就呪師報曰聖者此事難為苾芻告曰若不能為者復有方便世尊上首苾芻之眾汝可延請供養飲食呪師報曰此亦難為唯願為我別設方便苾芻告曰汝可請四大聲聞盡心供養飲食當即發願所求皆得何以故四大聲聞猶如賢瓶若有求者皆得隨意呪師答曰此事可為爾時呪師即請四大聲聞以飲食供養既供養已即便發願我以善根願孫陀羅龍王從其本宮即便滅沒令我於彼龍宮受生與王舍事持呪師城人民大眾而作損害妻即問夫曰仁者作何發願夫即答言我作如是如是發願妻曰此願甚善願我當生與君為妻其呪師之子即白父言我當為子其女白言我當為女其子妻言我亦與君為婦其呪師等既發願已歸本房中即便睡眠時有五色雲起降注大雨浸壞牆壁一時崩倒爾時呪師并諸家屬一時滅沒以願力故生於龍宮驅舊住孫陀羅龍王與自眷屬六萬圍繞而生宮中其呪師者因號為孫陀羅龍王其妻名為震雹子號為小山女名電光新婦名為勝輪龍法常爾生即悟解三種宿事從何捨報生於龍宮皆由願力因何發願樂生於此為欲損壞王舍城人由斯事故復作思念世間苗生滋盛方可令滅為苗生苦耶謂元未生為苦耶若滅滋盛者應甚為苦作是念已喚諸眷屬總令速往摩揭陀國降清涼雨令生苗稼是諸龍等依命降雨諸苗茂已時孫陀羅龍王乃與六萬龍等尋至摩揭陀國一時降雹大如毘梨勒果摧損苗稼注瀉大雨漂流根果悉皆蕩盡於時摩揭陀國人等各相語言今者此龍乃至稻稈不遺因此立名號為無稻稈龍王內攝頌曰王城那蘭陀波吒竹仗林弶伽勝峯山響聲薜舍離爾時世尊在王舍城羯蘭鐸迦池竹園中是時未生怨太子由被提婆達多種種擊發而受其語便加殺害順法父王自登王位爾時此王於如來所欲作種種毀害之事放一大象名為護財及惡馬惡狗令害如來爾時王母韋提希既聞斯事即告子言汝於世尊所勿行輕毀如來恒畏眾生起輕毀行恐佛世尊離王舍城此國土中失大利益由世尊威力故安伽國及摩揭陀國所有眾生增長利樂恒生歡喜王聞此語心懷忿怒報其母言餘國土中無有如來其國豈當滅沒無有眾生其母種種方便遮止亦不迴心爾時世尊即作是念此未生怨太子作無量罪我當令此住無根信今未是時我今旦往室羅伐城作是念已爾時世尊與聲聞眾漸次遊行詣室羅伐城到彼城已住逝多林給孤獨園時彼隣國王等聞未生怨於世尊所欲行輕毀如來懼於斯事離王舍城詣室羅伐城今現到彼隣國王等即作念言彼小國王父順正法而被殺害由懷不足諸天世人共所供養者唯有如來今此惡人更生輕毀我等諸國共作種種方便奪其王位是諸王等展轉遣使更相報已備四種兵具全甲仗所謂象兵馬兵車兵步兵至王舍城四方苗稼悉被毀壞周營而住是時無稻幹龍王復降大雹更加傷損有五百泉池自然涸竭天復無雨國中飢饉人亦不安城外流水咸散毒藥未生怨王大懷劇苦非人得便起大疾疫病死彌甚送出城門喪車相及是時未生怨情懷無量百種諸苦惱害身心由懷憂故以手拓頰愁歎而住時未生怨母韋提希見子憂懷問曰汝何思念即報母曰百種劇苦悉今來現母曰我先語汝實莫輕毀如來世尊佛無所畏唯慮輕陵勿致世尊捨王舍城若佛捨此國內即現諸惡徵祥今此是也王曰阿母今復如何母曰於世尊處應往懺謝王曰阿母我實不敢對於世尊親自見面唯深責恨母曰汝曾不聞或用栴檀或以刀斧於此二人不生異念設復有人以淨信心栴檀塗拭如來於彼不起喜心設復有人以諸怒心將刀傷割如來於彼不起瞋心時未生怨王聞母此說勅喚一臣卿即速詣佛世尊處為我頂禮起居如來尊體輕利調適安不復啟此言子有過患父亦不見唯願世尊慈悲哀愍詣王舍城若佛不至國當滅盡臣白王曰如是如是臣依王勅即往室羅伐城到世尊處頂禮佛足而白佛言未生怨王起居如來具說如上佛言王及汝身咸得安樂使者白佛未生怨王復啟世尊子有過患父亦不見其惡唯願世尊慈悲哀愍詣王舍城若佛不至國當滅盡佛即默然納受是時大臣見佛默然便退而去爾時世尊捨室羅伐城與諸苾芻漸漸遊行往至摩揭陀國界首以佛威力諸風神王起妙和風吹去毒水悉令涸乾諸水神王皆湧八功德水泉池溢滿空注甘雨信佛善神咸驅疫鬼疾死休息四方兵眾聞佛入界各自退還國內諸人貨易交會外國聞已更將種種貨物互相賣買國內豐足街坊巷曲人眾慶歎如來威德諸餘外道皆悉默然低屈而住是諸人眾甚大歡喜時摩揭陀國王韋提希子未生怨王聞佛世尊至摩揭陀國界心大歡喜命諸臣佐告言汝等可於衢路寬二里半來清淨灑掃除諸瓦石以栴檀香水洒其道路復以種種上妙繒綵奇麗莊嚴王舍城中燒美名香散諸雜花祗待世尊是諸臣佐受王教已廣大莊飾王舍城中及諸衢路時摩揭陀國主韋提希子未生怨王以自威力將四部兵往迎世尊是故世尊調伏圍繞時未生怨王與無量百千諸天隨世尊後詣王舍城欲入城時世尊已舉右脚纔入門閫爾時大地六種振動乃至邊湧中沒於此世界光明照耀乃至幽冥之間現大光明諸天空中於佛頂上雨種種花所謂嗢鉢羅花拘物頭花分陀利花復散栴檀欝金香末及曼陀羅花摩訶曼陀羅花并諸天衣如來入城之時現此種種奇特異相諸小街巷自然寬廣諸小樹林便即增長其高大者復自低枝象馬牛鳥隨其類音揚聲大喜及諸器物自然振吼盲者得見聾者能聽啞者能語不完具者咸皆具足有昏醉者悉得醒寤諸食毒者亦復消除怨害之人俱生慈心若有懷妊皆即誕生曾無苦痛獄囚繫禁枷鎖杻械自然解脫貧窮困乏獲諸財寶有一鄔波索迦既見如是種種利益便說頌言世尊所遊國彼國無諸畏飢饉及他軍風雨常調順人眾咸修福安樂悉無憂百千希有事斯處皆成就爾時世尊入王舍城安慰大眾無不蒙益世尊即還竹林精舍爾時摩揭陀國韋提希子未生怨王即詣佛所頂禮雙足廣說乃至世尊示教利喜已默然而住是時摩揭陀國韋提希子未生怨王聞佛所說種種正法歡喜踊躍悉皆信受即從坐起整理衣服合掌恭敬至心頂禮而白佛言唯願世尊慈悲受請及苾芻眾於三月中受我支伐羅并諸飲食兼坐臥具若有疾病奉上湯藥一切資具無有闕乏于時世尊默然受請未生怨王既知世尊默然受請便起頂禮佛足歡喜而退還其本宮營辦供具於三月中支伐羅及以種種飲食湯藥坐臥資具供養世尊并苾芻眾無有闕少是時王舍城中信心天神見王如是廣為供養所有行疫災鬼並皆趁逐經於那地迦村過直至廣嚴城中乃便停住其城人眾悉皆遭疫死者極多於衢路中送屍靈輿相繼不絕時彼城中有一婆羅門名曰都末羅於其夢中乃見廣嚴城內善神告言世尊調御師人天最尊上若來至此城災害必消散其婆羅門聞是語已至明清旦即告城中諸居士栗姑毘等我於夢中見如是事彼諸人眾聞此語已各作是言應作何法復遣何人迎請世尊至此城中安居三月嚴飾供養得除災害諸居士等告都末羅曰汝可自往迎請世尊餘無堪者是都末羅作如是念我往佛所頂禮佛足白言世尊起居輕利少病少惱安樂而住廣嚴城內諸居士等遣我迎來此請世尊救諸人眾世尊不赴彼城人眾咸悉滅亡不久當盡作是念已時婆羅門都末羅報居士言摩揭陀國韋提希子未生怨王長夜好殺為性暴惡怨害極多我若迎佛必是害我彼居士眾便說頌曰兩國為怨敵有使不拘留何況如來使而能有傷損是時都末羅作吉祥善法漸次而行至王舍城疲乏息已即往佛所歡喜問訊退坐一面具白佛言薜舍離城諸居士眾頂禮世尊雙足慰問如來少病少惱起居輕利安樂住不世尊告曰汝及薜舍離人得安穩耶都末羅白言唯願世尊往薜舍離城如其世尊捨而不往其城不久人眾凋亡空有殘名誰之止住世尊告曰我及於此諸聲聞眾為王請留安居三月種種資具而為供養汝可見王具陳其事王若許之我即當往時都末羅聞佛語已遣使還國具陳佛語彼諸人眾共然佛語復遣使來令都末羅指摩揭陀國未生怨王所傳我等言而慰問曰少病少惱起居輕利安樂住不作是請言唯願大王許如來往薜舍離城王若不許世尊往者薜舍離城不久磨滅空有殘名而無人眾是時都末羅布盧呬多作如是念我今為當先見大王為當先見大臣復作是念此先有教不應先見王者須求大臣王設處分臣亦能破是故我今先見大臣參事未久大臣便問何緣得來都末羅報曰我今為請如來要須白王願仁助我白王臣曰如是王若問時我必當助時都末羅即詣摩羯陀國韋提希子未生怨王所到已便用吉祥讚頌而讚其王退住一面白大王曰薜舍離人眾問訊大王少病少惱起居輕利安樂住不王報都末羅曰彼諸人等並安樂耶時都末羅復白王曰薜舍離人眾共作是言願許如來向薜舍離城大王若不許如來向薜舍離城者此城不久磨滅空有殘名大王報曰我每作是念薜舍離城願早磨滅是我先意王作語已時都末羅即便退還是時大臣前白王曰世尊豈有捨一有情令得苦難王曰仁者不也若不如此言謂大王於世尊處而不恭敬縱令大王許與不許世尊為利眾生故必往薜舍離城王曰佛意非我所知若爾應喚都末羅來大臣奉命便速喚來王告都末羅曰汝立誓言若能如我供養恭敬世尊如是作者我當隨許時都末羅聞此語已速令往薜舍離城報彼人眾具陳王語彼既聞已報使者曰王獨一身由能供養我等人眾豈不能為唯願世尊來詣薜舍離城我等眾人最勝供養願王隨喜使者承此語已還報都末羅是時都末羅具陳白王爾時未生怨王親詣佛所頂禮世尊雙足退坐一面而白佛言世尊我盡命存供養世尊及聲聞眾然而世尊常為利益諸有情故不受我請唯願世尊受我一日微請爾時世尊默然受請時未生怨王知世尊默然受已從坐而起退還本宮時未生怨王於其夜中廣辦清淨飲食至晨朝時令使往詣佛所告言時至佛既知已洗手收鉢赴王請食王自持金鉼於世尊所作如是語唯願世尊調伏所有惡龍藥叉大德此無󱡐龍王於我多時而為損害非怨而怨非讎而讎非逆而逆已生未生苗稼皆被損壞唯願世尊起慈悲心為調伏無󱡐龍王世尊默然受請又與未生怨王施誦呪願却還住處爾時佛告具壽阿難陀曰我今欲往波吒離邑汝可隨我唯然世尊我願隨從爾時世尊於摩揭陀人間遊行漸次行至波吒離邑到制多所即於彼住時彼村邑婆羅門居士等聞佛世尊遊行至此波吒離制多所于時人民互相告報一時雲集往詣佛所頂禮雙足退坐一面佛即告曰汝等當知若放逸者有五過失何等為五一者此婆羅門居士以放逸故互相鬪諍以是因緣向官論列由是財物悉皆散失此是第一過失二者復有婆羅門居士由放逸鬪諍故惡名流布遍滿諸方是第二過失三者復有婆羅門居士由放逸故心生貢高往詣剎利婆羅門居士沙門眾中在彼眾會每懷畏難為非上首常作曲躬是第三過失四者復有婆羅門居士由放逸鬪諍故欲命終時心生悔過是第四過失五者復有婆羅門居士心懷放逸由放逸貢高故死墮惡趣生地獄中是第五過失復告婆羅門居士曰不放逸者復有五種利益云何為五一者婆羅門居士由不放逸故財不散失此是第一利益二者復有婆羅門居士由不放逸無鬪諍故善名流布遍滿諸方是第二利益三者復有婆羅門居士由不放逸心不貢高往詣剎利婆羅門居士沙門眾中常無畏懼歡悅遊行此是第三利益四者復有婆羅門居士由不放逸欲命終時無有惡作此是第四利益五者復有婆羅門居士由不放逸命終之後往趣天中此是第五不放逸利益是故汝等不應放逸爾時婆羅門居士等既聞法已即從坐起整理衣服合掌恭敬頂禮世尊而白佛言唯願如來慈愍我等請於今夜止我館舍爾時世尊默然受請彼婆羅門及居士等既見如來默然受請咸共頂禮世尊雙足辭佛而退時行雨婆羅門是摩揭陀國為王大臣彼聞世尊遊行人間至波吒離村在波吒羅塔邊而住復聞波吒離人民悉皆供養彼既聞已即乘純白草馬車輅侍從執持寶瓶金杖及與五百摩納婆等前後圍遶為欲瞻覩供養世尊往詣波吒離村既到彼已即下車輅就世尊所向佛而立問訊世尊修敬畢已退坐一面爾時世尊為說妙法示教利喜默然而住時行雨婆羅門從坐而起偏袒右肩向佛合掌白言世尊唯願如來及苾芻眾受我明日家中供養爾時世尊默然受請時行雨婆羅門既知世尊受彼請已速即還家爾時世尊洗足入室結跏趺坐端身正念觀見波吒離村大威力天神以繩量界欲造大城既見是已世尊晡時從定而起出於室外并諸苾芻露地而坐爾時世尊告具壽阿難陀曰汝不聞此波吒離村欲造大城阿難報曰我知世尊行雨婆羅門與三十三天籌量欲造大城世尊告曰我在室中入定即以清淨天眼觀見於彼波吒離村大威力天神并諸小神及有威德諸人民等各隨彼神愛樂而住皆順天神所行教法由諸天神於此住故當知是城應為最勝亦無隣國之難及水火所損時彼行雨婆羅門即於其夜廣設供具并諸飲食于晨朝時令白佛眾唯願知時乃至食已收鉢已訖時行雨婆羅門手持金瓶盛滿清水長跪向佛發大誓願今我供養佛及聖眾所有功德迴施波吒離所住天神長夜安樂爾時世尊即說頌曰若有清信人供養諸天眾此依大師教是佛所稱揚若於地方所智者為住處食供持戒人并為說呪願應敬者敬之應供者供養諸天護如子常受於歡樂爾時世尊為婆羅門說微妙法示教利喜已即從坐起便歸本處時彼婆羅門所應作已隨分而去諦心正念如是思惟世尊所出波吒離村我今欲為世尊用村築城建立高門號為喬答摩門若渡弶伽河我亦為造道路名為喬答摩道爾時世尊知彼婆羅門心之所念即於波吒離村北面中道而出漸赴弶伽河是時未生怨王韋提希子作如是念我今親自供養世尊執持一百支傘蓋數凡五百高蔭佛上其廣嚴城諸栗姑毘等並作是念今未生怨王親持傘蓋供養世尊我等亦可修行斯事作是念已便即莊嚴五百傘蓋而為供養時有諸龍王等便作是念今者王及栗姑毘盛修供養我今身墮惡趣豈不供養世尊作是念已持五百傘蓋供養世尊時有四天王眾亦作是念今諸人等不見因果應報猶自供養況我等輩照果知因豈不能供養作是念已亦具五百傘蓋而供養佛復有三十三天亦作是念諸天人等並皆供養我今豈可不修供養作是念已便具五百傘蓋來供養佛爾時世尊便作是念我今為諸天人作勝因緣令發信心于時世尊作是念已便現神力令諸眾會各各生念唯我持蓋於世尊頂上世尊證正等覺時有二千五百天人傘蓋持於世尊頂上諸苾芻等咸皆生疑而白佛言世尊作何善業證菩提時得二千五百天人傘蓋持於世尊頂上佛言汝等當知我於過去積集資糧作諸善業廣如上說乃至終須自身受果苾芻當知往昔有轉輪王名大善現具四軍力能摧怨敵皆悉得勝正法治世而為法王七寶具足惟少一子不得一千圍遶王所生子悉將隨從王諸夫人悉作是念我設生子還共分離王性法爾生子必將隨從我等今者共立制約有懷胎者不得告王後時有一夫人身既懷子諸夫人等將藏隱處不令王見日月既滿遂生一子形貌端嚴眾人愛見身皮金色頭如傘蓋垂臂過膝額廣平正眉間連合鼻高脩直一切支分悉皆圓滿乃至長大諸夫人等悉皆怜愛如自腹生後於異時大王善現從勝身洲七寶導前八萬國王皆悉圍遶時諸子等左右營衛如半月形威光照耀掩日月光時諸夫人先藏之子處於高樓遙見父王遂問諸母來者是誰母等答曰是汝之父善現大王子問母曰父王滅後我得繼嗣紹王位不母又報曰王今除汝唯少一子不滿一千彼諸子中王滅已後大者紹位汝既最小不合登嗣子復問曰王若滅後我既居小不得紹嗣願諸母等許令出家我以正信從家趣於非家精修梵行諸母報曰我於兒所極生怜愛莫發此心時子答言我今立志決定出家彼諸母等既見專心不生退轉皆作是言子若如此共我立契當隨汝心後獲勝果必須來報子即答曰受命唯然母皆隨許子得遂心詣寂靜處無鄔波馱耶及阿遮利耶教示訓誨自然悟得三十七道品法現證獨覺既獲果已便作是念我先許母如證聖果當必相報我今可往報母等知獨覺聖者以身現法為利益事便到母前廣現神變身上出火身下出水放大光明種種異相異生人等覩神變已速發信心時諸母等見子神變如截樹倒便即歸禮咸作是言聖者今能證得如是神通聖果尊者須食我等求福唯願留心在此園苑受我供養時辟支佛默然受請彼諸母等次第送食每日供養時獨覺作念而我於此坏幻之身所作已辦我今可入無餘涅槃猶如鵝王翅翮具足飛騰虛空廣現神變身上出火身下出水放大光明現神變已便入涅槃于時母等積疊香薪遂即焚燒以乳洒火收取餘骨置在金瓶於園苑內起窣堵波用以鐶釧種種莊具嚴飾其塔幢幡傘蓋置於塔上後於春時林花吐馥於其苑中多諸勝鳥出美妙聲王與夫人及諸婇女前後圍遶詣林苑中遊行觀看見獨覺塔命守苑人此是何物彼答王曰此宮內事我今不知便問宮人塔之所由諸宮怖懼一時作禮即前白言唯願大王施與無畏王曰我今與汝時諸宮人具以因緣廣為王說王即語言汝等不是彼子既求愛樂王位何不相報令使我知冊立為王受灌頂位彼是大威德者雖入涅槃我以頭冠繒綵傘蓋置於塔上是時大王愛念子故遂於塔上安置斯物佛告汝等苾芻勿生異念彼善現王者即我身是我於昔時將以傘蓋供養緣覺窣堵波塔由此福業我昔已獲二千五百轉輪王位復由彼業今證無上正覺於其頂上咸持二千五百天人百輻傘蓋我若不證殊勝之果更合感得二千五百轉輪王位於我所有福業異熟悉皆迴向施諸聲聞若種一升真珠還博一升粳米於我弟子亦不少乏苾芻當知作純黑業感黑異熟作純白業還感白異熟果廣如上說汝等苾芻應當用心精勤修學佛為說已諸苾芻等歡喜奉行爾時摩羯陀國未生怨王及廣嚴城栗姑毘等各造舡橋于時諸龍便作是念我今身墮惡趣應修福業各舉其頭於弶伽河中相續為橋令世尊等蹈上而過作是念已彼諸龍等各各舉頭相續為橋爾時世尊告諸苾芻曰此三橋上欲得過者隨汝等心我當與阿難陀蹈彼龍橋渡弶伽水其諸弟子或取未生怨橋或取栗姑毘橋唯有世尊及具壽阿難陀於龍橋上而渡爾時有一近事之男而說頌曰智人渡大海乘舡不作橋愚者海為橋江河乘大舶世尊已渡河婆羅門處岸聲聞乘栰去苾芻但洗身觸處水平流何煩別求井斷除貪愛本更當何所求爾時世尊渡弶伽河已遙見高原告阿難陀曰汝見原不欲識因緣為汝宣說阿難陀白言唯願開示佛言此高原者往昔大聲王建立寶幢之所其寶幢量高一千尋復以純金眾寶嚴飾於此幢下廣施財物作功德已即將寶幢棄弶伽河中汝今欲見此寶幢不白言世尊今正是時我及苾芻咸願瞻覩爾時世尊以百福鞔萬字輪相施無畏手觸彼高地時有諸龍便作是念何故世尊以手觸地即知如來為苾芻眾欲示寶幢時彼諸龍即於地中捧出寶幢諸苾芻眾咸得瞻覩時有苾芻名拔陀離志性閑靜僻在一處補糞掃衣爾時世尊告諸苾芻汝等速須觀視此幢形相其幢不久尋即滅沒既見滅已諸苾芻等白言世尊我等咸見唯有具壽拔陀離性樂閑靜而補衣服不觀為當離貪愛故為復先曾觀見耶不同瞻禮如若離欲此亦有離欲者若曾觀見在於何處佛即報言汝等當知此苾芻已離貪愛故復曾瞻禮佛言昔時有王名曰叫聲與天帝釋共為親友其叫聲王既無子息心懷求乞拓頰思念我今多有種種財寶國位臣人悉皆充滿今無子息我死之後當絕繼嗣時天帝釋見叫聲王便即問曰王今何故拓頰思念憂愁而住時王答曰我今多有種種庫藏身若死後絕其繼嗣所以憂愁帝釋報言勿須憂惱我諸天子死相現者勸令與王而作其子諸天常法有欲死者五衰相現云何為五一者衣裳垢膩二者頭上花萎三者口出惡氣四者脇下汗流五者不樂本座後時有一天子衰相既現帝釋勸言仁者可於叫聲王最大夫人腹內受生時天答帝釋言凡是國王多造過失我若生彼還造諸非違法理人當墮無間不願生彼帝釋報言仁者我當加被令汝省覺時天答言天主當知諸天放逸多著快樂豈能憶我帝釋報言仁者雖復如是我終令汝憶知省覺時彼天子聞是語已遂往叫聲王最大夫人腹內受胎當受胎日王諸人眾皆喜大叫日月既滿遂生一子顏貌端正廣如上說乃至鼻高修直時叫聲王集會眷屬欲立其名與作何字眷屬答言此之童子入母胎時諸人大叫應可立名為大叫聲其王依請遂立其名時大叫聲童子授與八母看侍長養二為乳母二恒洗濯二常懷抱二與戲樂每與乳酪醍醐生熟酥等種種美味而為養育猶如蓮花速令長大聰叡開悟乃能善閑十八種伎藝悉皆通達才辯智慧無不通利凡剎利王受灌頂位人間自在有大力勢遠近諸王皆悉降伏安置民人要須具如是藝善能調象弄馬乘輅施弓捻箭於陣出入善用鉤索鐵箭鐵矟踏地努拳結髮莊束善其射法略有五種一者遠射悉皆穿穴二者聞聲即射皆能殺戮三者隨其要處悉能射之四者亦射皆中五者射入堅牢此之射法悉能善了王子法爾父王在位其名不顯後於異時叫聲大王身既崩已時大叫聲太子策立登位初紹王位正法理人至於後時還行非法于時帝釋報言仁者我昔勸汝與叫聲王為子汝今不應行此非法而理於國當墮地獄時大聲王聞此語已以正法理人不久之間復行非法於第二迴帝釋復告仁者我先勸汝與叫聲王為其太子汝今不應行斯非法理於國位當墮地獄時大聲王答帝釋言我等國王多諸放逸貪五欲樂聞已便忘唯願慈悲留一記驗我得見已作諸功德爾時帝釋勅工巧天汝今可往大聲王宮端嚴道場化作金幢舉高千尋種種雜寶而為間錯時工巧天既受勅已即往大聲王宮端嚴道場內化作金幢舉高千等眾寶莊嚴時大聲王既見金幢遂造施堂修諸功德王令親舅名阿輸迦專守供養是時國人悉皆樂見既覩幢已還往施堂心不捨離來往供養遂廢家業時王國稅不能充足王之大臣隨少將進時大聲王既見物少便即問言汝等何故少進租庸諸臣答曰大王當知贍部洲人施堂食已即觀金幢遂廢生業由此因緣租稅不足王便報曰宜廢施堂諸臣奉命遂即除毀是時諸人自辦糧食觀禮金幢還不捨離靡營家業同前租稅不能充足王又問言我令汝等既毀施堂何故今者稅猶不足臣復答言大王當知彼諸人眾自辦資糧食已觀覩金幢不營家業是故租庸猶不充足時大聲王廣作布施造諸功德遂將金幢投弶伽河內佛告諸苾芻勿作異念彼大聲王親舅阿輸迦者今拔陀離苾芻是由昔因中守護供養所以不來觀禮金幢時諸苾芻咸問世尊此之金幢何處壞滅佛言於未來世人壽八萬歲時有轉輪聖王名曰餉佉如法理世十善化人時王具足四種兵軍能降一切悉皆得勝常修善品為大法王具有七寶所謂輪寶象寶馬寶珠寶女寶主藏臣寶主兵臣寶王有千子勇健多力能破怨敵遍四洲界悉皆賓伏一切人民無有侵奪犯罪之者不行刀杖以法宣令自然調伏時王有婆羅門名曰善淨是王大臣善淨有妻名曰淨妙常以慈心遍覆一切後時誕子號為慈氏時善淨大臣常教八萬摩納婆等四薜陀論以摩納婆等付與慈氏令教習讀四薜陀論時四天王各持伏藏及以金幢奉獻餉佉所謂氷竭羅伏藏從羯陵伽國來般逐迦大藏從密絺羅國來伊羅鉢羅藏從揵陀羅國來餉佉大藏從波羅痆斯城來時餉佉王持此金幢施與善淨善淨受已施與慈氏慈氏受已施與八萬摩納婆等摩納受已各共分之是時慈氏見此寶幢須臾無常知一切法皆悉磨滅心生憂惱即趣靜林起大慈悲以智慧劍截諸煩惱證得無上菩提智號曰彌勒應正等覺既成佛已即於其日時餉佉王七寶隱沒既見是已遂與八萬國王前後圍繞亦隨出家時王女寶名毘舍佉亦與八萬宮人婇女隨共出家時善淨大臣與八萬摩納婆等亦隨出家爾時彌勒佛與八萬俱胝苾芻前後圍繞詣尊足山向迦攝波苾芻骨鎖留身之所指山門開于時彌勒世尊以其右手擎取迦攝全身骨鎖置左掌中為諸聲聞廣說妙法告諸苾芻汝等當知過去世時人壽百歲有佛名釋迦牟尼出於世間此之迦攝是彼聲聞少欲知足杜多第一彼佛滅後能結集釋迦牟尼教法時彌勒佛諸聲聞等既見迦攝留身之骨心生憂惱如何此身能證如是種種功德時彌勒世尊諸弟子等由生憂惱俱時現證阿羅漢果于時有九十六俱胝阿羅漢能證杜多而生厭離時彼金幢便即隱沒諸苾芻等便白佛言有何因緣餉佉輪王今與世尊同時出世彼佛告言由願力故苾芻復問云何願力時彌勒佛為諸苾芻說於往昔中天竺國是時有王名摩娑婆正法理民國界豐樂無諸諍訟人眾充滿常有花果雨澤順時五穀成熟時北天竺國有王名曰多財亦正法理世國界豐樂無眾諍訟人眾充滿常有花果雨澤順時五穀成熟後於異時中天竺王有一大臣產生一子其子生時自然耳有寶璫隨身而出子既生已即集親屬慶喜設會與立其名由子初生耳有寶璫遂從立稱名曰寶光時此寶光後於異時見老病死心懷憂惱即棄俗緣趣於山林當日能證阿耨多羅三藐三菩提便即號為寶光如來復於異時北天竺國多財之王昇於高樓與諸大臣前後圍繞告群臣曰頗有如我國土人眾豐樂無諸諍訟雨澤順時五穀成熟常受快樂時有商人曾向中天竺國前白王曰彼中天竺有王名摩娑婆其國豐樂與王相似時多財王聞此語已心大瞋怒便告大臣曰汝等即可嚴四種兵我今自往伐彼摩娑婆王并破國土時多財王即領兵眾一者象兵二者馬兵三者車兵四者步兵各嚴器仗遂向中天渡弶伽河已南岸而住時摩娑婆王聞多財王領四種兵馬至河南岸既聞是已亦嚴四兵各持軍器渡弶伽河北岸而住時寶光如來知此二王正堪調伏來至弶伽河止宿而住於其夜中起世間心諸佛常法若起念時帝釋梵王護世善神即知佛念彼諸天等既知念已來至佛所頂禮佛足退坐一面由彼天光赫焃照彼摩娑婆王軍眾時多財王見彼光明心生驚怪問諸臣曰是何光明照耀彼軍群臣答曰彼摩娑婆王國內有佛出世號曰寶光如來帝釋諸天悉來供養具大威德有斯光明時多財王告諸臣曰彼摩娑婆王國內有此佛寶二足福田出現世間感得梵天王等常來供養我今豈得損彼王身國軍人眾時多財王即遣使者報彼王曰王今可來共我相見汝大福德國中感得二足福田寶光如來應正等覺釋梵諸天而來供養然我今者欲得相見執手取辭彼此無畏各得安穩時摩娑婆王聞此語已心懷不信遂往寶光佛所頂禮雙足退坐一面而白佛言世尊彼多財王遣使相喚欲得相見執手取辭我今不知云何世尊遣我去不爾時寶光如來報曰大王今可往看必得安穩時王復問佛曰我今至彼既相見已如何設禮佛告王曰彼王有力應先禮拜時摩娑婆王聞佛語已即往多財王所欲禮雙足時多財王即起迎接相抱撫拍共相慰喻歡喜取辭還至佛所頂禮雙足退坐一面時摩娑婆而白言世尊一切諸王誰為最尊合受禮敬佛報王曰轉輪聖王合受禮拜王聞佛語專記在心即從座起偏袒右肩合掌向佛而白佛言唯願世尊及苾芻眾受我等請明日供養于時世尊默然而受乃至世尊食訖嚼齒木嗽淨水已時摩娑婆王即於佛前至誠發願我今供佛并諸聖眾所有功德持此善根願我當得轉輪聖王既發願已忽聞有吹螺之聲爾時寶光如來便與授記汝當來世人壽八萬歲時汝當出世作轉輪王號曰餉佉眾人聞已出極大聲彼多財王去猶未遠聞此叫聲問群臣曰摩娑婆王國內有何因緣出此大聲諸臣察問尋報王曰寶光如來與摩娑婆王授記於當來世作轉輪王彼諸人等聞此記已歡喜踊躍為此緣故出大叫聲時多財王聞此語已遂即迴駕詣寶光如來正等覺所頂禮雙足退坐一面而白佛言世尊一切世間誰合受輪王禮拜佛告大王唯有如來應正等覺合受轉輪聖王禮拜供養時多財王從坐而起整理衣服頂禮佛已合掌恭敬而白佛言唯願世尊及苾芻僧伽明日受我微供乃至食訖收鉢澡嗽已時多財王起大慈悲普遍生界便發願言以此供養善根願我當來早得成佛為天人師佛即報曰大王當知於未來世人壽八萬歲時當得作佛名曰彌勒十號具足佛告諸苾芻猶此願力佛與輪王二寶同時出現於世爾時世尊告阿難陀曰汝可共我往俱胝聚落時阿難陀遂與世尊遊行佛栗氏國漸至俱胝聚落次北不遠有勝攝林樹佛於中住爾時世尊告諸苾芻曰汝等當知此之禁戒若破於三摩地亦皆隨失汝等若能修習持戒此三摩地即能常住以其智慧修習身心於三毒中得正解脫如是修習得解脫已聖者善能了知我生已盡梵行成立所作已辦不受後有爾時世尊告具壽阿難陀曰汝可共我往那地迦聚落阿難陀唯然遂與如來遊佛栗氏國漸至那地迦聚落群氏迦堂中彼那地迦聚落時有災疫人眾多死于時有淥目親近極精進近勝端嚴近端嚴多眾最上并賢善現名稱施稱上稱等眾多鄔波索迦皆已身死時諸苾芻於晨朝時執持衣鉢入那地迦聚落巡門乞食彼諸苾芻聞此聚落多有人死然有淥目親近乃至上稱等諸鄔波索迦皆悉身死諸苾芻等既聞人死巡乞食已還至本處安置衣鉢詣世尊所頂禮雙足退坐一面而白佛言我等諸苾芻於晨朝時執持衣鉢入那地迦聚落遊行乞食乃聞人說此聚落中多有人死彼諸人等既並身死各趣何道受生佛告諸苾芻彼淥目鄔波索迦斷五下分結已即受化生於此涅槃證不還果於此世中得不退轉法餘鄔波索迦等亦復如是佛告諸苾芻於彼那地迦聚落更有二百五十一鄔波索迦並悉身死亦皆斷五下分結得受化生於此涅槃證不還果於此世中得不退轉於彼聚落復有三百鄔波索迦亦皆身死斷三分結故及貪瞋癡由有輕障證一來果更此受生當斷一切諸煩惱惑於彼聚落復有五百一鄔波索迦身死斷三分結故證預流果不墮惡趣決定當證菩提之果於人天中七返受生輪轉息已斷除煩惱佛告諸苾芻汝等當知欲死者皆來問我虛生擾亂無有利樂然而生者皆歸於死若如來出現或不出現生滅是常有何奇異然其法者即是法界如來由自神通證現覺已演說示現分別安住開示廣說種種妙法所謂有此故彼有此生故彼生所謂無明緣行行緣識識緣名色名色緣六處六處緣觸觸緣受受緣愛愛緣取取緣有有緣生生緣老死憂悲苦惱如是純極苦蘊生所謂無此有故彼即不生彼若滅故此即當滅所謂無明滅故行滅行滅故識滅識滅故名色滅名色滅故六處滅六處滅故觸滅觸滅故受滅受滅故愛滅愛滅故取滅取滅故有滅有滅故生滅生滅故老死憂悲苦惱滅如是純極苦蘊滅然與汝諸苾芻等當說法鏡經汝等諦聽善思念之云何名法鏡經汝等當於正覺極生信樂此名法鏡經及於法僧伽所有聖者戒光清淨皆生極信此是法鏡經苾芻當知我所云說法鏡經者所說是也爾時世尊於佛栗氏國人間遊行到那雉迦聚落時菴沒羅波利夫人聞佛至那雉迦聚落時彼夫人有一鸚鵡鳥名曰圓面善解人語便遣此鳥往那雉迦頂禮世尊起居輕利少病少惱安樂行不世尊若欲遊廣嚴城者願哀愍我先至菴沒羅園是時鸚鵡既受命已即往佛所至廣嚴城遇栗姑毘童子等出城遊戲見鸚鵡飛過同聲唱言菴沒羅婢鸚鵡我等今當攢箭射殺言已挽弓即射鸚鵡其箭倒下至童子頭上時彼鸚鵡即說頌曰兩國交戰時使者不應殺況我是佛使一切不能傷時諸童子亦說頌曰我等箭無力汝言見有驗此是佛威德汝當無畏去時鸚鵡鳥即至佛所頭面敬禮世尊足已具陳夫人所有誠信佛言善哉當善安穩默然受請於是鸚鵡知佛受請致敬而去未至菴園便被惡鵄空中搦殺既捨命已即生四天王天生彼天已即自念言我因何事種何福業而來生此便自觀見由作佛使捨傍生身得斯善報復作是念我今不應隔宿報世尊恩即以嚴身之具及青蓮華俱物頭花芬陀利花曼陀羅花摩訶曼陀羅花於中夜分至世尊所頂禮佛足而以供養退坐一面由彼天身光明力故時那雉迦聚落非常光耀爾時世尊即知根性為天說法所謂四聖諦理聞此法已便以智金剛杵摧破二十高峯煩惱薩迦耶見山證預流果時天子證諦理已三歎善哉今佛世尊大利益我非諸父母及諸眷屬天主沙門婆羅門等能作斯事唯佛世尊能拔地獄傍生餓鬼之苦建立天人超度生死枯血淚海離骨肉山關閉一切諸惡趣門開示涅槃淨天之路從無始已來習耶見山以金剛智慧能悉摧壞令我得證預流果我從今日乃至命存歸佛法僧作鄔波索迦永不殺生等願佛攝受歡喜踊躍猶如商人獲大財利亦如農夫苗稼滋茂亦如勇士摧伏強敵亦如病人離諸疾患得神通已禮佛而去以其神力還至天宮爾時世尊告阿難陀曰我今與汝往詣廣嚴城中阿難陀答言奉命唯然爾時世尊與阿難陀至廣嚴城菴羅林住告阿難陀曰汝可往薜舍離城脚踏門閫說於此呪并說此頌呪曰毘娑囉他毘娑囉他毘娑囉他毘娑囉他復圖復圖路哥阿努甘笈辜阿若波夜底薩縛復陀阿奴末底提娜薩縛復陀波囉復陀阿奴末底娜薩縛阿囉漢阿奴末底娜薩縛式叉阿奴末底薩縛尸囉縛迦阿奴末底薩縛薩底縛溺奴末底波囉底迦波囉摩奴末底娜迦始縛囉奴末底娜因陀囉奴末底娜提婆多奴末底娜阿素囉陀囉奴末底娜阿蘇囉畢理灑奴末底娜薩縛復陀奴末底娜毘娑囉毘娑囉毘娑囉毘娑囉復圖嚧迦奴甘𥮁俱藐般也邸聞遮陀聞遮陀息災難驅災難驅出耶鬼世尊欲入大自在最勝尊與帝釋及梵天欲入世界主護世四天王與無量諸天眷屬欲入阿蘇羅王與其眷屬諸鬼神等無量百千於佛世尊生大信心亦欲來入為利益一切眾生故汝等鬼神莫生損害速出速出速出速出速去速去汝等若欲發惡心者今當速去若有慈悲心者便可聽住無有過失樂為擁護者亦可聽住大悲世尊為憐愍一切有情故作如此說蘇畝蘇畝蘇畝蘇嚧嚧畝嚧畝畝畝嚧蘇摸嚧摸蘇摸嚧摸嚧摸嚧摸嚧摸嚧摸嚧摸嚧摸嚧彌理彌理蘇嚧彌理蘇嚧彌理蘇呂彌理蘇呂彌理蘇呂彌理蘇呂彌理蘇呂彌理蘇呂彌理蘇呂彌理蘇呂彌理蘇呂彌理蘇呂彌理理理理理理理利利利利利利彌理彌理彌理彌理彌利彌利賀私彌彌理彌理私私弭殑伽囉伽囉迦吒殑迦囉迦囉迦遮殑迦囉殑迦囉殑迦囉殑迦囉殑迦囉殑迦囉殑迦囉殑迦囉俱利賒殑迦囉殑迦離迦利賒理理理理理阿理破娑理逋理逋理逋理逋理逋理逋理逋理逋奈他奈他託離布離布那他託涅理迦車託離布離逋理涅理車託波囉夜他離逋離布波囉夜他世尊憐愍世間欲入此城利益一切眾生故慈悲喜捨故此呪成就伽他一切諸天及一切眾生以最勝智慧法性說伽他曰斷除諸結習遠離諸貪愛其心常寂靜彼能安樂汝世間若有人善住涅槃道能說一切法彼能安樂汝生死流轉中作諸歸依者利益有情類彼能安樂汝普以大悲心養育諸有情慈念如赤子彼能安樂汝一切歸依者在於生死中依之獲善利彼能安樂汝證諸一切法清淨無染穢身口意寂然彼能安樂汝勇猛出見時增長諸財物成就諸義量彼能安樂汝在昔降誕時大地皆震動眾生悉歡喜彼能安樂汝大地六變動證得菩提道魔王生惱心彼能安樂汝善轉正法輪名稱滿十方說諸聖諦理彼能安樂汝演諸微妙法摧伏諸外道攝受於眾生彼能安樂汝願佛以安樂及於帝釋天一切諸鬼神常為擁護者以佛功德力諸天皆歡喜所求事願者無有不成就常護諸二足及諸四足等去者獲安穩來者亦安樂夜中獲安樂晝時亦安樂不逢諸惡事一切皆安樂一切世間人及諸一切天異道鬼傍生悉皆無惱患鬼神來此者地行及空中常以慈悲心晝夜為善事爾時具壽阿難陀從佛受呪及伽他已即往廣嚴城以脚踏門閫咸依上法時菴羅夫人聞佛遊行廣嚴城至我菴羅林嚴飾侍從前後圍遶乘諸珍轝從城中出往世尊所禮拜供養至菴羅園林從轝而下遙覩尊顏頭面禮敬爾時世尊與無量百千諸苾芻眾侍衛而坐為說正法遙見菴羅夫人告諸苾芻汝等各依所修正念而住菴羅夫人今當至此云何正念而住先所惡業應當捨離未生惡業抑令不生先所善業勿令忘失勤加修習增長圓滿證見智慧作如是者名為精進云何正意行住坐臥善自觀察支伐羅衣瓶鉢等如法安置如是觀察名為正意云何正定當自觀察內身勤修正念正意捨離諸不善心於一切眾生復於外身內外身內受外受內外受內心外心內外心內法外法內外法見法隨順勤修精進於一切有情捨離諸惡正念而住今菴羅夫人欲至教示汝等應善修習當依我教時菴羅夫人便至佛所頂禮佛足在一面坐爾時世尊以無量方便為說妙法示教利喜已世尊默然而住菴羅夫人從坐而起整衣服合掌向佛作如是言願佛世尊明旦與諸苾芻垂至我家受我供養世尊默然許之時菴羅夫人知佛受已作禮而去爾時栗姑毘子聞佛至廣嚴城菴羅林中住各乘車輅將詣佛所其車馬等種種形類青馬青絡青鞭青輅青傘青巾青劍青寶青扇青衣青塗香青粖香及青侍衛黃赤白等亦復如是所經道路高聲驅逐無人當者既出廣嚴城已直詣世尊爾時世尊遙見栗姑毘等漸將欲至告諸苾芻汝等未見三十三天出遊戲時汝今當看栗姑毘等彼諸天眾以自在神通遊戲園林亦如栗姑毘等無有異也時栗姑毘等既至菴羅門外從輅而下頂禮佛足退坐一面世尊爾時為栗姑毘等以無量方便廣演法要示教利喜時有一摩納婆名曰廣飾同至會中從座而起偏袒右肩合掌向佛作如是言善逝我有辯才又言善逝我有辯才今欲歌歎佛言善哉善哉爾時摩納婆說伽他曰央伽大王被寶甲於摩揭陀得自在彼王國內出世尊名稱十方如雪山同俱牟陀及蓮花其花開敷甚香潔自在慈悲出世間善逝名稱達諸方日光出時紅蓮開月光出時俱牟盛眾人見佛皆歡喜喻若空中覩明月共瞻如來智慧力猶如盛火夜中觀能發眾生眼目光所有疑惑皆除遣爾時諸栗姑毘等告摩納婆曰善言善言如汝所說于時五百栗姑毘子以摩納婆善讚歎故各脫上服持乞摩納已從坐而起整衣服合掌禮佛白言世尊願佛世尊與諸苾芻至明日時降赴宅中受我供養世尊告曰我先以受菴羅夫人請已諸栗姑毘等聞佛是言白世尊曰我等今被菴羅夫人最勝智者壞迀於我今由彼故令我不獲於先往世尊所瞻禮供養復白佛言我等當於後時供養如來及苾芻眾佛言善哉婆斯吒等諸栗姑毘聞佛許已歡喜而去時摩納婆見栗姑毘去從坐而起合掌向佛白言世尊彼栗姑毘以我善讚世尊施我五百上服我今還欲奉施世尊願垂哀納爾時世尊以慈悲故受摩納婆所施之服於是如來告摩納婆曰如來應供正遍知出現世間有五種希有法云何為五一者天人師出現如來應正等覺明行足善逝世間解無上士調御丈夫天人師佛世尊演說法要初善中善後善文義巧妙純一無雜具足清白梵行之相此為第一希有二者若有信心於如來所說聽受尊重聞法奉持心不散亂此為第二希有三者若有聞佛說者一一奉行此為第三希有四者聽聞法者即能證知歡喜信受生大善根與出離相應此為第四希有五者若聞甚深法句以智慧了知此為第五希有摩納婆如來應正等覺出現世故有此五種希有爾時如來復告摩納婆曰凡善人者得少恩故猶尚不忘何況多恩是故汝當勤修此事爾時摩納婆聞佛所說信受奉行頂禮而去時菴羅夫人於斯夜中營辦種種飲食乃至坐於卑座為聽法故爾時世尊為菴沒羅夫人讚歎布施功德說伽他曰布施人愛咸恭敬名稱遠聞香普熏是故智者常行施求樂除慳得無畏長夜得生帝釋天與諸天眾同遊戲諸天宮殿遙相待此滅速生於彼天帶自光明遊喜園與諸天女五欲樂佛弟子眾聞斯法必定當生於彼天爾時世尊與菴沒羅夫人說種種法示教利喜已禮佛而去時諸苾芻咸皆有疑請世尊曰彼栗姑毘種何緣業若生天上及生人間得大威德乃至於此與三十三天同其福報告諸苾芻當知彼廣嚴城栗姑毘以積習資糧故廣說乃至說伽他曰假令經百劫所作業不亡因緣會遇時果報還自受佛告諸苾芻乃往古昔此賢劫中人壽二萬歲時迦攝波如來出現於世十號具足彼佛與二萬苾芻前後圍遶依波羅痆斯城仙人墮處施鹿林中住時彼城內有五百鄔波索迦各辦財貨將欲入海共造一舡候於便風即入大海至彼寶洲競取珍寶滿置舡上忽遇惡風飄至曲磵求動無由彼等惶懼莫知恃怙便為迦攝如來於沙岸上聚砂為窣堵波持種種寶而以供養於睡眠中遇大光明中有聲曰汝等當備行計莫生放逸於第七日時必有海潮來至由此海潮必獲安樂到於本國彼商人等即於晨朝互相告言共議此事我等所為迦攝世尊無上福田作諸供養以此善根當令我等天上人中有大威德猶如三十三天等無有異汝諸苾芻彼五百商人者今廣嚴城五百栗姑毘是昔為迦攝如來起於沙塔以寶供養由是因緣天上人間獲大威德三十三天等無有異苾芻當知造純黑業者得純黑報造純白業者得純白報造雜業者得雜業報是故汝等應捨純黑業及於雜業修諸白業勤加功用無得放逸佛說此已諸苾芻等皆大歡喜信受奉行爾時世尊告阿難陀汝可隨我往竹林聚落答曰唯然世尊爾時世尊遊行薜利支人間至竹林聚落北昇攝波樹林中住于時其國飢饉極至困弊乞食難得爾時世尊告諸苾芻時世飢儉乞食難得汝諸苾芻如飢儉經廣說亦如道品傳來經六集經及大涅槃經等法行爾時世尊告阿難陀曰汝隨我往無間聚落答曰唯然爾時世尊行至一處忽然微笑諸佛常法於微笑時當出青黃赤白等光從如來口分為二道一道直上一道直下其光下者照于等活黑繩眾合叫喚大叫喚熱極熱無間水泡遍泡阿吒吒呵呵婆呼呼婆嗢鉢羅鉢頭摩摩訶鉢頭摩等地獄其中熱者遇光便冷如其冷者遇光便熱所有一切極苦之事皆悉休息時諸罪人既得苦息咸作是念我等今從此滅餘處生耶令彼有情心生深信故如來化作別形往彼教化既見化佛便作是念我等不於此滅亦不餘處受生我亦未曾見此有情由佛威德令我劇苦皆悉解脫時彼罪人皆於如來化身生極信心彼等有情受業盡已生天人中得依正諦理其光上者至四天王天乃至有頂天光所及處皆出無常苦空無我等聲復說二伽他曰汝當求出離於佛教勤修降伏生死軍如象摧草舍於此法律中常為不放逸能竭煩惱海當盡苦邊際爾時光明遍滿三千大千世界普皆照已隨世尊後若說過去事光從後沒若說未來事光從前沒若說地獄事光從足下沒若說傍生事光從踝沒若說餓鬼事光從脚足大指中沒若說人事光從膝中沒若說力輪王事光從左手中沒若說轉輪王事光從右手中沒若說生天業光從臍中沒若說聲聞菩提光從口中沒若說緣覺菩提光從眉間毫中沒若說無上正等覺事光從頂沒爾時光明遶佛三匝從佛頂沒時具壽阿難陀合掌向佛以頌問曰千種間雜色束之從口出其光照十方猶如日光盛復說頌曰貢高狂猾除為世勝上因蓮牙珂貝齒無緣不微笑復說頌曰此時由佛自覺法往彼樂聞最勝者無上牛王甚深言能以清淨除疑惑佛言阿難陀如是如是如來應正等覺非無因緣而輒微笑阿難陀汝見此處不白言見阿難陀此是過去三正等覺所坐之處時具壽阿難陀即敷七條衣以為四重請世尊坐欲令此地有四世尊所受用處世尊就座暫時而坐告阿難陀曰我今欲往彌替羅聚落阿難陀白言唯然我願隨從爾時世尊於勝身城人間遊行至彌替羅住莫訶提婆林中廣如莫訶提婆及國王相應品中說復告阿難陀曰我復欲往阿耨井處廣說如上到其井傍見一女人執持罐綆欲來汲水有一男子於此女人情生染著其女亦於彼男深生愛重共行言笑到於井傍其女將兒年尚幼小隨行而至母觀男子欲取其水誤繫兒頸投於井中兒便命過時彼女人從生已來未曾聞說伽他因繫兒死不覺辯才誦一伽他曰我知欲本因從其分別生我若不分別欲從何所起爾時如來隨路而至告阿難陀曰汝應受彼伽他此是過去諸佛所說為在愚夫異生口中令此伽他不生光耀如佛所說我不曾見一切法如心速疾轉動于時女人為其兒死極生苦惱禮拜世尊雙足世尊知彼女人意樂隨眠稱其根性而為說法女聞法已證預流果彼見實諦遂自說言世尊我所證法非父母所作亦非王天所作非親眷所作廣如上說此是世尊之力能竭血淚海亦超過骨山關閉惡趣門開天解脫路建立天人道令入善趣流我今歸依佛法僧從今已去為鄔波斯迦爾時世尊告阿難陀曰我為菩薩時此處往昔有仙人名跋伽婆請我令坐以花果供養在於餘處亦作如是供養復告阿難陀我昔為菩薩時天帝釋作獵師形被一雜色衣我時為出家故脫於細軟上服而與換之有信婆羅門居士等因從此地建立受袈裟塔乃至今日諸苾芻咸皆禮拜供養天帝釋將我迦施迦衣於三十三天安置建立迦施迦會日至今三十三天咸皆供養復至餘處世尊告阿難陀言我昔為菩薩時以青蓮花色劍自割我髻擲於空中有信心婆羅門居士便於此地建立割髻塔諸苾芻今應禮拜供養于時天帝釋持我髮髻於三十三大安置建立髮髻會日今猶不絕佛復至餘處告阿難陀言我昔行菩薩道時闡陀迦於此地將我乾闥伽馬王却還本宮有信心婆羅門居士復於此地立馬迴塔諸苾芻至今供養復漸至牛苑聚落告阿難陀言彼闡陀迦善男子於此而生乃至長成復至彼城於彼城中剎利力士等聞世尊欲至老宿咸言使諸少年令嚴飾道路我等嚴飾城內時諸少年競相嚴治道路見其路中有一大石將欲除去擎不能勝于時如來即到其傍告言諸波斯吒種今欲何作答曰欲為世尊嚴治道路然除此石不能得去佛言若如此者我當除却彼言願為除之于時世尊以手擎石擲在虛空中其石高遠望者不見彼力士等既見擲石聲勢極大咸皆驚怖佛言汝等勿懼便以神力遂令彼石碎為微塵從空而下諸力士見已白佛言今此微塵從何而落佛言我以彼石作此微塵力士等白言此為不善佛言汝願此微塵合成本石耶彼言如是爾時世尊以解脫力還令石合置於本處世尊便於石上而坐及五百力士亦皆同坐彼等白言世尊用何力故能擎此石佛言以父母所生之力力士復言用何力故能碎斯石佛言以禪定力復問言用何力故能合其石以解脫力白言父母所生之力凡有幾量佛言始從十人力如一凡牛力十凡牛力如一青牛力十青牛力如一小象力十小象力如一大象力十大象力如一青象力十青象力如一赤象力十赤象力如一白牙象力十白牙象力如一賓陀山象力十賓陀山象力如一香象力十香象力如一力士力十力士力如一大力士力十大力士力如一猛象力十猛象力如一章住羅夜叉力十章住羅夜叉力如一半那羅延力二半那羅延力如一那羅延力如來節節之中皆有那羅延力自然而生攝頌曰人牛與青牛黃赤小大象力士藥叉等不及那延力此那羅延力是如來父母所生之力諸力士白言除此那羅延及解脫力等更有餘力不佛言有福德力福德力圓滿故如來於菩提樹下降伏三十六俱胝諸魔鬼等證無上覺復白佛言除福德力更有餘力不佛言有智慧力智慧圓滿故從無始來積習煩惱並皆棄擲復白佛言除智慧力更有餘力不佛言有神通力神通力圓滿故能降伏耆舊無智貢高六師外道復白佛言除神通力更有餘力不佛言有無常力無常力圓滿故如來父母力禪定力解脫力福德力智慧力神通力如來此諸力皆於雙林樹下光明盡滅頌曰禪定與解脫福德智慧力如斯諸力等無常力最大佛告諸力士當知我身如金山峯為無常力不久磨滅是故智者當求無常不能逼處佛告諸力士汝等當知今世之人壽命漸短色力薄劣然此石者是往昔人拋擲戲弄之石汝等觀斯石傍猶有手指擎簸之迹時諸力士聞佛此言甚大驚愕生希有心摧伏驕慢爾時世尊知力士等種性隨眠意樂為說四聖諦理諸證智法彼等聞已無始已來積習我見身見山以金剛智摧破證預流果爾時世尊告具壽阿難陀曰我今與汝往拘尸那城答言唯然既漸次行於其中路有梵婆城不入此城便即往彼拘尸那國到彼國已爾時世尊指娑羅雙樹告阿難曰我當不久於彼林下入般涅槃爾時世尊遊行俱盧數人間至調伏繝色王城爾時世尊告諸苾芻我知一切諸漏說皆滅盡我非不知我非不見苾芻我今豈可不知不見既漏盡滅所謂此色此色積集此色斷滅此受想行識乃至此識積集此識等滅亦復如是若有苾芻常修習定便起念求不從諸漏而得解脫然彼苾芻非不從諸漏心得解脫何以故為彼苾芻不修習故應如是答問曰彼何不修習故答曰為不修習四念住故四正斷四神足五根五力七覺分支八聖道等為不修習故如是答苾芻當知如雌雞生卵或五或六或十二等時彼母雞不依時節孚附抱其子不溫暖之又不轉動然作是念我此生子或用於觜或用於爪損破其㲉望得其子安隱出㲉然彼雞卵既不如法遂不成就能出其㲉何以故由彼母雞不依時節孚抱其子兼不溫暖又不轉動所以不生彼習定苾芻亦復如是然彼苾芻不從有漏心求解脫彼苾芻復非不從有漏心得解脫何以故由不修習故作如是言云何不修習由不修習四念住四正斷四神足五根五力七覺分支八聖道等若有策勵修定苾芻生如是念不從有漏而求解脫然彼苾芻不從有漏而得解脫何以故由修習故作如是答云何修習由修習四念住四正斷四神足五根五力七覺分支八聖道等由此修習作如是答苾芻當知猶如雞母生卵或五或六乃至十二是時雞母孚抱其子如法溫暖不失時故苾芻當知彼雞母不起如是念心其子自以󰐐爪損破其㲉望得其子平安生長彼子遂得成就能以󰐐爪摧破其㲉便得平安出離其㲉何以故由彼雞母如法抱養溫暖迴轉不失時節遂能成就彼修習求定苾芻亦復如是然不生如是念我不從有漏心得解脫彼苾芻復不從有漏心得解脫何以故由彼修習故而得解脫作如是答云何修習故謂修四念住乃至八聖道等而修習故作如是答苾芻當知如木作師并及弟子常用斤斧由常用故遂有指痕苾芻當知彼木作師并及弟子然而不能自順正智正見轉用斧柯由數用故不覺自盡既見盡已始生其念知此柯盡彼習定苾芻亦復如是然而不能自順正智正見而轉不自覺知斷漏多少後至漏盡方始證知何以故由勤修習何以能證作如是答云何修習謂修習四念住乃至八聖道等由修習故作如是說苾芻當知猶如海舡經水六月出於岸上經暑夏月風日吹曝後遭天雨自然分散彼修定苾芻亦復如是諸相應結隨眠煩惱諸障礙等自然解散何以故彼由修習皆能解脫云何修習而能解脫謂修習等廣說如上由修習故作如是言爾時世尊說此法時有六十苾芻不生諸漏心得解脫爾時世尊人間遊行至天指城告具壽阿難陀曰今此城中善覺釋迦生長此城又至嵐毘尼園世尊復告阿難陀曰我於此林中亦既生已南行七步不假人扶觀察四方便作是言此最後身更不受生復至劫比羅城告具壽阿難陀曰彼淨飯王生於此城長受王位復至毘輸那羅城是時世尊告諸苾芻我今為汝分別解說善惡二報汝等諦聽善思念之何者惡眾謂欲瞋癡怖畏惑等相隨計縛是名惡眾云何善眾謂不隨順諸欲瞋癡怖等名為善眾如上二眾我今說已世尊復至俱那聚落告具壽阿難陀曰俱那含牟尼如來於此聚落生已而成正覺便於此地而般涅槃爾時世尊復至犁地村聚落告具壽阿難陀曰我為菩薩時遊行父王聚落至一贍部樹下思惟入定證得初禪無漏又至餘處告阿難陀曰往昔俱那含牟尼如來應正等覺於此地上安袈裟處復至洗浴聚落告具壽阿難陀曰此村往昔俱那含牟尼如來應正等覺於此洗浴遂便立號名洗浴村復至斯迦底聚落於聚落北住勝攝波林告諸苾芻往昔有一工師名阿吒羅每持一竿置肩上行有一弟子名迷勒迦每蹬工師所持竹杖在上舞戲時阿吒羅告迷勒迦曰汝可向我肩上蹬竿而上恒須下視彼此相看莫令失錯更互上竿各無傷損既作舞已穩審下竿諸人既見知我與汝俱有勝能既生歡喜便共獲財時迷勒迦白阿吒羅曰莫作此語何以故師今但自防守我今亦自用心作舞樂已穩審下竿彼此既不損失諸人覩見兩獲財寶時佛告言如弟子迷勒所說當順道理何以故若能守護自身即能守護於他若欲守護於他即便不能自守如何自守能守護他由勤策勵數數修習由隨守護觸境現前所以如是自守護時亦能護他如何護他不能自護由不惱他亦不瞋他并不損害慈悲憐愍所以如是能守護他不能自護是故汝等苾芻應如是學若欲自守護時應當修習四念住處若欲守護若言自護及守護他亦應修習四念住處云何四念住處所謂身受心法念等住處汝等苾芻應如是學爾時世尊到一車難伽羅聚落住一林中告諸苾芻曰我今於此林中二月宴坐諸苾芻除供養飲食人餘者並不得來此若至裒灑陀日亦遣供養飲食人來取欲于時世尊便入寂定諸苾芻等皆無往者唯供養飲食人得至佛所滿二月已爾時世尊從定而起於苾芻眾前敷座而坐告諸苾芻曰若有外道來問汝等沙門喬答摩作何等行於二月間而入寂定汝應報云入數息三昧何以故我於二月中作數息觀宴坐而住我作此觀時於入息曾無散亂如實了知於出息亦無散亂如實了知長短生滅遍身所有出息皆悉了知遍身所有入息亦悉了知輕安行出息輕安行入息如實了知受了知心了知樂了知行輕安心行而入息如實了知輕安心行而出息如實了知心能了知令心歡喜令心專定心解脫而入息如實了知心解脫而出息如實了知無常見捨離見厭離見滅壞見而入息如實了知乃至滅壞見出息如實了知苾芻當知我今念知此是麁行我今超過此行以輕安行餘極細行而行由我超過彼麁行以輕安數修微細行故爾時有三天來詣我所而坐一者作是言喬答摩沙門今已滅訖一者云彼非已滅今當欲滅一云彼非已滅亦非欲滅住於禪定凡諸應供皆如是定諸苾芻我今為汝如法而說聖者修行諸天修行梵天修行無學修行有學修行如來修行凡有學者未得當得未證當證未得見前當得見前凡無學者已得見前當得增長有學者當得見法安樂而住乃至道品集經中說爾時世尊於憍薩羅人間遊行至增長聚落住增長林中時蓮花莖婆羅門為聚落主是勝軍王所施有弟子名菴沒羅子博學多聞辭峰峻發其蓮花莖常有五百梵行弟子讀誦四明之典聞沙門喬答摩於釋迦族剃除鬚髮而被法服正信出家證無上覺名稱十方如來應正遍知明行足善逝世間解無上士調御丈夫天人師佛世尊為諸天人魔梵沙門婆羅門說我生已盡梵行已立不受後有所作已辦初善中善後善其語巧妙純一無雜具足清白梵行之相遊行人間至增上林彼蓮花莖念云如我經說若人有三十二相彼人當有二趣一者若在家當為轉輪王正化天下七寶成就所謂輪寶象寶馬寶女寶主兵臣寶主藏臣寶摩尼珠寶具足千子威德勇猛相貌端嚴摧伏他軍大地山河盡無賊盜不加刀杖正法理人二者若剃除鬚髮被福田衣正信出家當成正覺既聞斯已便告菴沒羅子曰汝今知不我聞喬答摩於釋迦族剃除鬚髮而被法服正信出家乃至成等正覺名稱十方遊行人間至增長林我經中說若人有三十二相者此人當有二趣乃至成等正覺具如上說告門人曰汝可往詣喬答摩所到已白知如我言不弟子答曰唯然受命時彼弟子與耆舊諸婆羅門等往詣佛所到已在一面立時諸耆舊婆羅門咸皆起居問訊已退坐一面爾時世尊與諸耆舊婆羅門等演說妙法示教利喜時菴沒羅子著一皮革以高慢心往來掉動不聽佛說輒來問義如來雖答猶不存意領納佛語然於世尊輕慢如此爾時世尊告菴沒羅子言彼耆舊婆羅門等皆具三明汝今豈可輕慢輒相問難時菴沒羅答曰喬答摩我有何問世尊告曰我為上首婆羅門等說諸法要汝今著一皮革往來眾中輕舉言問我既答已汝又不聽菴沒羅答曰若是婆羅門類可與同坐言義汝今既是剃髮沙門非我婆羅門類往來酬答亦有何過汝沙門等凡夫行在惡路多染惡法如汝之輩應合輕慢與語故我如此爾時世尊告菴沒羅曰汝來於此為求利益我今觀汝不曾承事師長時菴沒羅聞佛此言便生嗔恨於佛世尊欲有誹謗輕毀作是言曰剎利釋種是大愚癡梵行勝人不知恭敬佛告菴沒羅言諸釋種等有何過失菴沒羅子曰我於昔時有事入劫比羅城諸釋種等在於高樓咸指我言此是蓮花莖弟子輕慢於我不生恭敬佛言汝見鷦鷯鳥不在於本窠猶為自在種種言說況諸釋種在劫比羅城而得自在菴羅子曰人有四等一者婆羅門二者剎利三者薜舍四者戍達羅此四類人咸皆恭敬諸婆羅門唯汝釋種愚人見尊勝者不解恭敬爾時世尊便自念云此菴沒羅子云我釋種從先世來父是釋種母非釋種爾時世尊觀彼菴沒羅昔世父母是何種類知是釋迦之婢所生種族諸釋是其昔主即問菴沒羅曰汝今是何種姓答曰喬答摩我是耳輪種世尊告曰我尋汝種是釋迦婢所生諸釋種類是汝之主爾時諸耆舊婆羅門等向佛言曰喬答摩而今不應以婢生種譏謗於彼何以故此菴沒羅子博學多聞辯才無滯能與喬答摩共相論難酬答佛告諸婆羅門汝等意謂菴沒羅子與我言論得者咸且默然觀我與彼隨問酬答若彼不能與我立宗問難當默而住汝等諸人若能與我立宗言論便可隨意諸婆羅門曰彼菴羅子摩納婆多聞通達言詞巧妙堪與喬答摩共為論敵爾時世尊告菴沒羅曰摩納婆昔有國王號曰甘蔗王有四子一曰炬面二曰長耳三曰象肩四曰足釧時彼四子因有愆過被王放逐時彼四子既被王逐各將親妹往他國境近雪山下弶伽河岸邊去劫比羅仙人住處不遠各剪草菴互娶別生之妹而為居住因誕男女後時甘蔗王念此四子問群臣曰我之四子今何所在群臣答曰王之四子因犯愆過被王放逐今在他境大雪山下弶伽河岸邊乃生男女等時甘蔗王告群臣曰我之四子等能如是耶答曰能爾時甘蔗王從容舉其右手唱言我兒能最極能由大威德人言極能故因名釋迦佛告菴沒羅曰汝豈別聞有餘生耶答曰喬答摩我聞古來釋迦之種從此而生佛告菴沒羅曰昔甘蔗王有婢名為織經形容端正人所喜見時有一仙是摩登伽種常與此婢一處住故因遂私通便生一男其男生已即能言語云且可揩拭洗濯我身除去不淨彼時喚鬼為迦尼婆夜那由斯兒生即能語故謂是生迦尼婆夜那鬼因號此兒為迦尼婆夜那從此以來迦尼婆夜那種菴沒羅汝頗曾聞迦尼婆種從此生耶佛說此語已時菴沒羅便即默然第二第三作如是問時菴沒羅亦復默然爾時執金剛神手執金剛杵其焰煇赫色如猛火見菴沒羅默然思惟不答世尊持杵擬菴沒羅頭作是念云今者世尊三問菴沒羅先世種姓若菴沒羅不答世尊者我當持此火杵碎菴沒羅頭令為七分時菴沒羅以佛威力故見彼執金剛杵即便惶怖身毛皆竪白佛言喬答摩我聞迦尼婆夜那從彼而生時耆舊婆羅門等白佛言世尊我等昔來不信世尊所言方知菴沒羅種是釋迦婢生其言非謬爾時世尊告諸婆羅門言汝等不應以婢生種譏謗菴沒羅何以故彼昔仙人有大神通威德由甘蔗王於彼仙人曾有過失彼便以惡呪誓法而訶責之王既聞已憂愁惶怖身毛聳竪便以種種殊珍嚴飾長女王以左手執女右手執一金瓶以與仙人而為其婦時彼仙人不受王女時菴沒羅見世尊說是婢生種故默然憔悴伏面下視而無威光思惟而住爾時世尊作是念曰由我說彼菴沒羅子是婢生種故默然憔悴身無威光思惟而住我今應與其語作是念已告菴沒羅曰摩納婆猶如剎利童子與婆羅門童女共為婚對因生一男彼男於婆羅門眾中得共坐起得共祭水得讀典籍不菴沒羅曰得耳喬答摩佛言摩納婆彼男得剎利灌頂以不答言得耳喬答摩何以故以是婆羅門外甥故以是剎利姓兒故佛復告菴沒羅有婆羅門童子與剎利童女共為夫婦後生一男此男於婆羅門眾中得同坐起得共祭水得讀典籍於剎利眾中得受灌頂不答言得耳喬答摩何以故由是婆羅門姪兒是剎利外甥故佛言如剎利童子因犯愆過被剎利驅逐彼得於婆羅門眾中共坐起不得祭水不得讀典籍不答言得耳喬答摩於剎利眾中得受灌頂不答言得耳喬答摩何以故以是親故佛言摩納婆有婆羅門童子被婆羅門驅逐得於婆羅門眾中得同坐起得共祭水得讀典籍不答言不得喬答摩得於剎利眾中得受灌頂不答言不得何以故以犯本戒號為婆羅門旃茶羅故佛言摩納婆當知剎利生者種族姓望最為尊貴婆羅門則不如此是故梵天娑呵世主說伽他曰剎利承嫡者兩足中最尊明行具圓滿得在天人上摩納婆我亦如是重說伽他曰剎利承的者兩足中最尊明行具圓滿得在天人上摩納婆於意云何若淨行婆羅門嫁娶諸婆羅門得於此中受其祭水及誦其典籍不答言得佛言因於嫁娶聚會便執種姓若有一切執著族姓自言我是摩納婆者此人不能見證無上明行足若捨離我慢種姓即能修行證此無上明行足時菴沒羅白佛言如我狂醉於世尊前生輕慢者過去現在乃至未來亦無此輩願為我說如是勝法由此令我得悟明行足佛言諦聽極善作意摩納婆諸佛出現於世如來應正等覺明行足善逝世間解無上士調御丈夫天人師佛世尊然彼說法初善中善後善詞義巧妙純一無雜具足清白梵行之相若居士居士子聞此法者能生信心由信心故即專修學能知在家是諸苦惱積集之處凡是出家趣於空野若在家者多被攀緣鉤繅繫縛乃至盡形不能修習純一無雜具足清白梵行之相然我剃除鬚髮被服袈裟以正信心從家趣於非家精勤修習決擇知已或多財物或少財物或多眷屬或少眷屬悉皆捨離棄俗出家剃除鬚髮被著袈裟起正信心從家趣於非家住於淨戒披解脫衣具足行法縱有小罪深心怯懼一切善品受已修學捨能殺生息持刀杖於諸有情皆起慈悲乃至蚊蟻皆無害心爾時世尊至葉聚落為諸四眾廣說四佛坐經已復至日出聚落為二姊妹女人一名賢喜二名明月廣說如經世尊復於憍薩羅人間遊行至室羅伐城時給孤獨長者往詣佛所頂禮佛足退坐一面世尊為說法要示教利喜已世尊默然而坐時給孤獨長者從座而起合掌頂禮而白佛言唯願世尊及諸苾芻眾明日就宅受我微供世尊默受知佛受已即辭歸家於其夜分嚴淨飲食至明晨時遣使迎佛唯願世尊降赴就宅世尊既至飯食訖是時長者取一小座專心而坐時世尊為給孤獨長者說諸法要示教利喜已從坐而去諸婆羅門居士次第供養佛及聖眾時諸苾芻受食之時未及自喫先與貧兒諸婆羅門居士皆起譏嫌時諸苾芻以緣白佛佛言應先自食餘施貧兒有二乞兒一是婆羅門童子一是剎利童子其婆羅門童子不知時事僧伽未食先來前乞諸苾芻等無與食者剎利童子食後方乞眾多施與剎利童子問彼童子曰汝乞食得不彼便報曰我不得食因嗔恨言若我自在釋迦弟子皆斷其頭棄之於地剎利童子曰若我自在佛及苾芻以六種味日日供養彼二童子各作言已於一樹下咸自眠睡時有一車輅馬驚碾婆羅門童子因遂頭斷爾時世尊由此事故說伽他曰意常為首起業為最心有所恨速受其報苦來逼身輪斷其頭爾時具壽阿難陀白佛言世尊所說此頌其義云何佛告阿難陀曰汝今見不彼婆羅門童子於佛苾芻起不善心出麁惡語由此因故輪碾頭斷阿難陀答曰我今已見世尊告曰我見此事故說伽他時室羅伐城有一長者無子命終城中婆羅門居士共相議曰今此長者身已亡歿又無子息欲令何人繼嗣於後見前剎利童子在樹下臥于時日光西傾樹枝影覆童子上而不移謝眾人見已便將歸舍繼嗣長者既嗣已童子念云此由佛法僧力我今請世尊及苾芻眾設諸供養作是念已往世尊所頭面禮足取一小座一邊而坐爾時世尊為彼童子說諸法要童子聞法從坐而起合掌白佛言唯願世尊至明食時與苾芻眾至我家中受我微供世尊默然受請爾時世尊至明食時與諸苾芻至童子家飯食已為彼童子稱機說法爾時童子證預流果獲四諦理無始已來薩迦邪見以金剛杵而摧壞之自云今我信心歸依佛法僧乃至命存永不退轉世尊為長者子已說法要示教利喜其長者子即從坐起頂禮而去爾時世尊還至本處於苾芻眾前說此頌曰意常為首起業為最心意清淨即受善報爾時具壽阿難陀白佛言世尊所說此頌其義云何佛告阿難陀曰汝見彼剎利童子於佛聖眾發大信心由此力故室羅伐城諸婆羅門居士等令繼嗣為長者今受財位是故我說此伽他曰意常為首起業為最心意清淨即受善報爾時世尊至婆羅羅聚落於此廣說四佛座經復至聚落名曰勝土於此復說四佛座經復至師子聚落廣說四佛座經復至新聚落復廣說四佛座經世尊至城於其城中又說四佛座經世尊至王舍城時有二梵志一名為座二名高座彼二梵志住於摩揭陀池邊夜分即以釣魚食之若於晨朝坐重敷座常誦伽他曰能行正法名為苾芻捨離諸事此為禪路爾時世尊知彼梵志調伏時至即往其所說伽他曰汝所說頌應如是證觀汝似善心懷不淨寂靜調伏勿害眾生捨離諸惡此為禪路若身口意不作諸惡調伏自己此為禪路時二梵志聞世尊說頌作是念云今喬答摩善知我心即便恭敬世尊觀彼根性稱機為說四真諦理時彼梵志無始已來積集煩惱諸邪見山以智慧金剛杵而摧壞之證預流果後時諸苾芻見彼梵志重安座具得預流果皆悉效之有一苾芻在世尊前重座聽法而彼苾芻應見諦理翻不得見于時世尊觀彼苾芻合見諦理云何不見乃知為重座不敬世尊故世尊念云應令諸苾芻不得重座而坐多過失故因誡諸苾芻並不應爾爾時世尊從王舍城出至多根樹村著衣持鉢入村乞食劫比羅城中有一女人在彼村中為婦時彼女人見世尊三十二相八十種好莊嚴其身圓光一尋繞旋於頂如百千日光輝赫奕猶如寶山彼女見已便作是念今此世尊諸釋種中其為慶喜於輪王族捨諸婇女財物庫藏出家為道今乃乞食為活於我乞󰉓我當奉施時世尊知彼心念持鉢近前就彼而乞告女人曰姊妹汝可捨食滿鉢與我時彼女人見世尊知我心念倍生恭敬便施佛󰉓爾時世尊受已因即微笑諸佛常法若有微笑即放青黃赤白種種之光從口而出其光或上或下下者救地獄苦等活黑繩眾合大叫小炎熱極熱阿鼻地獄等及八寒地獄有疱地獄阿吒訶吒訶婆呼婆呼白蓮青蓮大蓮花等地獄其熱地獄遇此光者皆得清涼寒地獄者遇佛光明皆溫煖此等眾生所有苦惱皆蒙捨息免其苦已咸作是念我等於此捨命生餘處耶爾時世尊愍彼有情故遣一化身往地獄中彼等有情見佛化身咸作是念我等不從此滅於餘處生由佛威力故令我等輩息諸苦惱皆發信心苦業都盡從地獄滅於人天界受生生人天已後當遇佛便證聖果爾時光至上方者其光普遍四天王天三十三天覩史多天化樂天他化自在天梵摩天梵輔天大梵天少光天無量光天極光淨乃至無色界四天光所至諸處天皆悉唱言無常苦空說二伽他曰汝當求出離於佛教勤修降伏生死軍如象摧草舍於此法律中常為不放逸能竭煩惱海當盡苦邊際其光普遍三千大千世界已漸復收卷隨世尊行若佛世尊欲記過去事光從前沒欲記未來事光從後沒若記地獄事光從脚下沒若記傍生事光從踵沒若記餓鬼事光從趺沒若記人間事光從膝沒若記力輪王事光從左掌沒若記轉輪王事光從右掌沒若記生天事光從臍沒若記聲聞菩提事光從口中沒若記緣覺菩提事光從眉間沒若記無上正等覺事光從頂沒于時佛光遶世尊三匝從眉間沒時具壽阿難陀合掌白佛言世尊如來應正等覺熙怡微笑非無因緣即說伽他而請佛曰爾時世尊告阿難陀曰如是如是阿難非無因緣如來應正等覺輒見微笑汝見彼婆羅門女以信心施我󰉓不阿難陀答言已見佛言彼女以此善根從今已往於十三劫不墮惡趣在天人中輪迴受生於最後身證獨覺果號為善願其聲普遍其婆羅門女由生信心將󰉓奉如來故世尊為彼女人授記當來成獨覺菩提其女夫主為採花薪等往林野中聞我妻施沙門喬答摩󰉓得授記成辟支佛聞已便生忿怒即詣世尊作如是言汝來向我家中不世尊報言實來又言我妻施󰉓汝為授記作辟支佛不佛言婆羅門實爾汝喬答摩從轉輪王種族捨王位出家為乞󰉓故作大妄語誰肯信汝以少種子獲大果報佛言婆羅門由是因緣我今問汝當隨意說婆羅門於意云何汝見希有法不答言喬答摩且止餘希有法我所於此多根樹聚落見希有事汝可且聽喬答摩於此聚落東拏瞿陀樹廣大滋茂於彼樹下每有五百乘車止住亦無相妨礙由此樹故聚落得名佛言婆羅門彼多根樹子大幾許為當如稻畦大不得共篣籬碾輪車牛篋篣箕頻螺果劫畢他果耶答言不也猶如芥子四分之一佛言婆羅門誰當信汝此之小子能生大樹時婆羅門答世尊曰任汝信不我自親見然且彼地不被傷損沃潤甜土子雖不大如法安置依時得雨是故此樹生長成大爾時世尊以此因緣說伽他曰如田及種子汝今親已見於業及果報如來親自證如汝之所見小子成大樹如是我見此小因成大果爾時世尊從其面門出廣長舌遍至髮際告婆羅門曰汝意云何若能出舌遍覆面者然彼豈為百千轉輪王位故作妄語婆羅門答言不也喬答摩爾時世尊說伽他曰我自未曾說妄語舌相皆由誠實增汝今宜應如是言幸遇如來蒙覺悟爾時婆羅門既聞是已生信敬心世尊知彼意樂隨眠應機為說四聖諦法廣說如前無始積集薩迦耶見以智慧杵而摧破之現證初果唱言我入預流我今盡壽歸依佛法僧寶受五學處為鄔波索迦願世尊證知時婆羅門聞佛說已歡喜信受禮佛而去爾時世尊到重毘羅聚落林中而住此經廣說如雜阿笈摩世尊至一邊地聚落彼有具壽摩訶目乾連舅於仙人中出家學道具壽目連而能調伏爾時世尊告目連曰汝當愍念汝舅目連白言唯然世尊爾時目連聞佛語已知調伏時至即往仙人所住之處時有仙人告目連曰且止莫入此是婆羅門修道之處答言我亦是婆羅門時彼仙人說伽他曰身上無梵線不持祭祀杓禿頭非事火妄說婆羅門時大目連亦以伽他答仙人曰慚恥為梵線正惠具祭杓常持淨戒水清淨作君持實語為然火內心恒寂定鎮修調伏行斯真事火然時彼仙人語目連曰縱令如此亦不容汝禿頭沙門入我住處于時尊者大目乾連即以神力起大風雨往詣池側坐一樹下時難陀鄔波難陀龍王侍者住此池中而作是念聖者大目乾連常為難陀鄔波難陀龍王之所敬重然我於彼亦應供養時龍侍者從本宮出至目連所以身七重右遶尊者後以其首覆目連頭而住仙人常法若見眾生苦切逼身不生救念即退仙道時舊仙人便作是念若出家人遭此大雨便即捨命我當失其仙道生此念已便從仙人住處而出覓出家人見目連被龍重繞七匝復以其首覆目連頭告言汝可入此菴中目連答曰大仙汝已失其仙道聞語聲已知是外甥仙人問曰聖者汝是目連目連答曰時人號為目連目連報曰仙人緣何事來至此仙人答曰見汝苦切逼身恐損害汝所以故來爾時具壽目連即將仙人俱詣佛所頭面禮足退坐一面目連白佛言世尊此是我舅於仙道中出家唯願世尊哀愍救護世尊知彼仙人種性隨眠意樂應機說法仙人聞已便證不還果爾時仙人從坐而起偏袒右肩合掌恭敬頂禮白佛言唯願世尊攝受聽我於善說法律中而為出家受其圓具成苾芻性於世尊所而修梵行爾時世尊告彼仙人善來苾芻作是言已鬚髮自落僧伽胝衣著身威儀成就時龍童子見目連去獨住不安時彼聚落遂遭亢旱其龍童子化身為仙人於彼仙人住處坐禪而住于時聚落人眾來詣化龍仙所頂禮白言今此聚落遭其亢旱我等作何方計仙人報曰汝等可共來於此住即得消災時諸聚落所有人眾便來住彼由因龍子為大目連頂上持蓋時人遂共號為龍持蓋城於此城中有信心鄔波索迦龍持蓋處建立寺舍具足資物于時世尊又到摩都量城相應住中廣說其事爾時世尊於俱魯城人間遊行至大倉聚落於此廣說護國蘇怛羅經爾時世尊行至象城有一婆羅門遙見世尊具三十二相八十隨好莊嚴其身圓光一尋朗逾千日行步進止猶如寶山賢善威儀婆羅門遙見世尊就佛讚歎世尊曰金色之身目淨修廣慈愍成就具諸功德天中之天調御丈夫超渡有海世尊聞此讚已便即微笑諸佛常行現微笑時放大光明乃至還入於頂爾時具壽阿難陀合掌恭敬而白佛言以頌問曰世尊從面門出千微妙光猶如日初現照耀於十方復說頌曰捨離憍慢下劣心諸佛世間最上因無緣不應現微笑降伏煩惱諸怨敵佛言如是如是阿難陀諸佛如來非無因緣而現微笑阿難陀汝見彼婆羅門以頌讚佛不阿難陀答言已見佛言此婆羅門由讚歎我善根功德經二十劫不墮惡趣常得生於天人之中從此後身證辟支佛名為應讚時諸苾芻咸皆生疑唯佛世尊能斷一切疑惑便即請問世尊告曰汝等諦聽此婆羅門由讚歎我一頌伽他我為授記作辟支佛佛言非但今時由讚歎如來獲福過去世時此婆羅門以頌讚我我亦施彼婆羅門五大聚落汝等諦聽善思念之我為汝說往昔婆羅痆斯土城有王名曰梵授正法化世安隱豐樂人民熾盛無諸疾疫其王好樂才學時婆羅痆斯城有一婆羅門具大才學其妻報曰時節將寒汝往王邊善為讚頌令王歡喜賜汝冬衣其婆羅門行詣王所見王乘象從城而出時婆羅門見王念曰為先讚王為先讚象然而此象諸人盡愛應先讚象時彼婆羅門以頌讚曰形如帝釋象色具妙威容大力相莊嚴象王如是狀王聞頌已極大歡悅亦復頌言我之愛象王人見皆歡喜汝能善美讚可賜五聚落汝等苾芻勿作異念昔時象王者我今是也婆羅門者今此讚象婆羅門是彼時以一伽他讚我賜與五聚落今時以一伽他讚我我亦授記緣覺菩提爾時世尊次到大城於此城中廣說如前於四佛座經中已說世尊行到素魯揭群城於此城中有一婆羅門名因陀羅年少多聞自謂聰慜於諸流輩曾不在懷爾時世尊於一住處在大眾前為說法要時婆羅門聞世尊至城便作是念曾聞喬答摩沙門顏貌端政我今往觀端政於我不即往佛所乃見世尊三十二丈夫相八十隨好光明赫奕周遍其身尋光嚴飾超過千日猶如寶山周遍賢善既觀察已復作是念喬答摩沙門端政於我然不長於我即觀佛頂而不能見便登高處亦不能見爾時世尊告彼婆羅門曰汝獲勞苦縱登妙高山頂亦不能見然如來頂汝可不聞天阿蘇羅及世間人終不能見汝意欲知如來身量於汝家內祭祀火處地下有牛頭栴檀柱汝當擎出量度即知如來父母所生身彼婆羅門復作是念此希有事我不曾聞可往觀察彼即速疾歸家於祭祀處掘地出柱皆如佛說時彼婆羅門即生信心復作是念喬答摩沙門決定一切種智我今可往承事供養以信心故即詣佛所於世尊前說種種讚喜退坐一面爾時世尊知彼意樂隨眠根性廣如上說無始以來積集薩迦耶見以智慧金剛杵摧破邪見山證預流果已唱言世尊我已出離我今歸依佛法僧願與授我鄔波索迦戒始從今日乃至命存以淨信心歸依三寶爾時婆羅門從坐起整理衣服合掌禮佛而白佛言若世尊許我當建立牛頭栴檀柱令一切知聞佛言婆羅門隨汝所作于時婆羅門將栴檀柱於寂靜處以種種供具建立其柱因此復致齋會復有餘婆羅門居士等為求福樂故於柱上結吉祥草以因陀羅婆羅門致立齋會故名因陀羅會日若時世尊現大神通是時外道無色退去天人歡喜善人悅樂外道迸散投於邊地或於婆羅門近事而住于時世尊遊憍薩羅人間行往婆羅門聚落時諸異道聞沙門喬答摩來聞已怱忙往詣婆羅門居士族姓家到已便作是語願言增福增福我辭去彼諸人曰聖者何故而去答言我等以見汝等富足我不喜見汝敗散所以且去諸人問曰聖者我等有何敗散汝等當知喬答摩沙門與千二百人隨從漸來皆雨刀雹無量無數有子婦人悉令無子諸人報言聖者若實如是應合住此與我相助豈合捨去此是不善我等決定壞滅外道答言汝等共我立契然可住此汝等可害喬答摩沙門諸人言曰我等當害即各執刀杖弓箭擐甲而出於衢路間時釋種中有一老人見彼諸人便即問曰汝等欲詣何處彼即答言為害怨故又問誰是汝怨彼即答言喬答摩沙門是也老人報曰世尊大師若是汝怨更有何人為汝親友汝等可迴彼諸人等皆不肯迴是時老人便作是念此等之輩不以說法而能調伏應設種種威力可令押伏是時老人便即入村四邊放火燒其聚落村內諸人並皆號叫害佛人等既聞叫聲並皆驚忙共相謂曰喬答摩沙門去此既遠今乃現有極大損失聚落被燒應可却迴且救其火彼等既迴救火不得須臾之間世尊便至問諸人曰何為驚忙諸人答言今被火燒不能救得佛便報曰我今為汝滅却其火諸人白言唯願世尊為我滅火是時如來言語纔訖佛威力故其火並滅時諸人等皆生信心而白佛言世尊今者何故得來佛即報言利益汝等而來至此爾時世尊知諸人等心之意樂隨眠自性即為說法令證四諦如上所說無始時來積集煩惱薩迦耶見山以智金剛杵摧破耶山令諸人等皆悉證得預流聖果時諸苾芻咸皆有疑請世尊曰唯有如來能斷疑惑諸苾芻等白言世尊觀此老釋種以貪親愛遂燒聚落由此業故獲罪無量爾時世尊告諸苾芻非但今生為貪愛故燒此村落已於過去無量多生為貪愛故已燒聚落汝等諦聽諦聽善思念之吾當為汝分別解說於往昔時有一聚落有五百獼猴居住所有苗稼被諸獼猴皆悉損壞聚落諸人集會議論作何方計而息此災其中有人而出言曰要須總殺方息此災又有人言云何能殺彼即答言聚落四邊一切樹木皆悉伐却留一柿樹四邊安棘其柿既熟諸獼猴等並集樹上欲食其果當可殺之是時諸人遂伐其樹悉皆並盡唯留一樹四邊安棘當留一人常令看守待諸獼猴悉上樹已可報眾知諸獼猴中有一獼猴告獼猴王曰有柿今熟應可共往而取食之是時獼猴總集柿樹諸人知已悉持刀杖共集樹下欲伐其樹彼諸獼猴心懷怕懼傅枝來往其獼猴王元無憂懼坦然食果諸獼猴等白其王曰今遭厄難如何食果一無驚怖時獼猴王而說頌言凡人多事者障礙自然生樹大卒難斫汝須無畏食時獼猴群中有一小獼猴子在於聚落先被拘繫拓頰憂愁時有獼猴既見憂愁遂便慰問同類曰何故憂愁拓頰而住彼便答曰善友當知何得不愁此聚落人欲殺我等諸眷屬故何得不愁又復問曰汝今何不努力小獼猴答曰今被拘繫如何努力眾復報言我今解放時彼被繫獼猴既得放已於聚落內遂放其火周遍而燒聚落人眾發大鬧聲其斫樹人既聞叫聲悉皆驚怖共相語曰此獼猴等離我遙遠未能為害既有火災應可且去為救火故皆走奔村彼眾獼猴悉皆下樹免難而去佛告諸苾芻汝等勿作異念往昔小獼猴者今此釋迦老人是非但今生為愛親屬燒其聚落已於過去亦為愛親屬故焚燒聚落爾時世尊行至迦羅城於迦羅城中前已廣說四佛坐緣訖爾時世尊又至盧醯德迦城住於象力藥叉宮內是時藥叉巡諸藥叉眾中撿挍時象力藥叉聞世尊入城住於我宮即詣佛所到已頂禮世尊雙足坐於一面世尊見藥叉坐已為宣說法要示教利喜餘如上說是時象力藥叉從坐而起整理衣服頂禮世尊合掌白言唯願如來受我微請今夜住我宮中爾時世尊默然受請時象力藥叉知佛受已便於宮內為世尊造五百寺一一寺內各造五百大床小床及諸敷具帷幕帳蓋既修造已請佛世尊及苾芻眾受其供養于時世尊及諸苾芻受其請已時象力藥叉有一親友藥叉名屈底迦在迦濕彌羅國時象力藥叉遣使往報我今請佛及苾芻眾汝之北地所有果子應可送來時象力藥叉發遣使已即於其夜備辦飲食并五百寺內灑掃敷座安置淨水命執事人令知次第時屈底迦藥叉既奉信盛滿䒰篋葡萄等果令諸藥叉負送至寺地邊積聚安置諸苾芻等既見果子悉皆不識請問世尊此是何果如何服之時佛答言北方果子名曰葡萄以火作淨當可食之時諸苾芻受得果子一一作淨遂延時節佛見便訶不應如是一一作淨應於果聚取一火炭三處淨之是時象力藥叉以種種飲食一一自手奉授世尊及苾芻等廣如上說大眾食已時象力藥叉取一小座於如來前端坐聽法世尊為彼藥叉說微妙法示教利喜即從座起于時葡萄食訖由尚多殘佛言應可押取葡萄汁煎汁不熟遂便抒出佛言應可熟煎盛貯供僧伽等非時漿飲爾時世尊於住房外既洗足已便向房中宴坐入定是時世尊便作是念我今於此壽命短時出現於世涅槃時到有多調伏事故應可須作我若共阿難陀苾芻詣北天等國為調伏事難可得成今者應可共金剛手藥叉往彼調伏爾時世尊以二伽他命金剛手藥叉曰有念者賢善存念者安寧有念者安睡思惟得寂靜有念者願善存念者安寧有念者安睡捨離勝負心爾時世尊告金剛手藥叉曰汝可共我往北天竺調伏阿鉢羅龍王唯然世尊其金剛手藥叉共世尊乘空而往世尊遙見青林告金剛手藥叉言汝見此青林不答言善逝已見復告曰我滅度一百年後當於此處造僧伽毘訶羅名曰暗林學奢摩他者為第一處爾時世尊遊行至積集聚落時彼聚落有住藥叉名曰覺力心懷暴惡此聚落人民恒常祭祀雖復設祭而恒被損害時聚落人聞世尊至往詣佛所頂禮佛足退坐一面爾時世尊為聚落人說微妙法示教利喜默然而住是時聚落人眾從坐而起頂禮佛足合掌恭敬而白佛言世尊此覺力藥叉於其長夜與我為怨恒常損害唯願世尊愍我等故調伏藥叉是時覺力藥叉亦在眾會而坐爾時佛告覺力藥叉曰再三而問汝今聞不時覺力藥叉答言我聞佛復告曰汝今應可速捨惡心藥叉答曰我今捨惡更不為害是時世尊便令受戒歸依三寶時彼藥叉即於此處造立一寺名曰稱集諸信心人布施資具悉皆充足寺既成已世尊便去是時藥叉隨佛而去世尊告曰汝可迴還守護此處我今助汝而守護之我滅度後以身肩骨留於此地後有諸人起窣堵波號為積集窣堵波世尊復至泥德勒迦聚落復有藥叉名曰法力世尊便即調伏是時藥叉同前起寺名泥德勒迦寺世尊復至信度河邊有一舡師是時世尊示現種種神變而調伏之證見諦理并及調伏鹿疊藥叉佛以神力加被藥叉今留足跡因此時人共以立號名為鹿疊藥叉足跡爾時世尊復至仙人住處於此調伏杖灌仙人于時婆羅門及居士等共以置立坐臥之處便即號為杖灌仙人坐臥之處爾時世尊告金剛手藥叉汝可共我詣無稻芉龍王宮中唯然世尊爾時如來與金剛手藥叉到龍王宮中于時無稻芉龍王既見世尊到於宮裏便即瞋怒念起害心發諸煩惱上昇虛空降注雹雨并諸土塊于時世尊知龍瞋怒便即運想入慈心定既入定已所注土雹於如來上變為沈檀多摩羅末香等如雲而下時龍既見不害世尊便即放輪及諸兵器尋即化為四色蓮華空中而下是時無稻芉龍王遂放煙雲爾時如來以神通力亦放煙雲于時龍王貢高狂慢因斯除息遂便入宮止息而住爾時世尊便作是念由二種因能得降伏一切惡龍或令怕懼或令瞋怒然此龍王合受怕懼作是念已告金剛手藥叉曰汝可惱觸此惡龍王爾時藥叉受如來教以金剛杵擊破山峰其山既倒壓半龍池是時龍王憂愁怕懼即欲逃竄爾時世尊入火界定令其十方悉皆火聚是時龍王逃走無路唯世尊足立之處寂靜清涼是時龍王詣世尊所頂禮雙足而白佛言世尊何故惱亂於我佛即答言我是法王豈得惱汝我若不獲如此勝慈早已滅沒唯留空名爾時世尊以千輻輪輞縵吉祥無畏之手摩龍王頂便即告言賢首當知汝由清淨飲食供養聲聞并施賢瓶盛滿淨水合於三十三天中生由邪願故受傍生身害諸眾生而自活命此身滅後當墮地獄時彼龍王便即白言唯願世尊示我所作佛告龍王汝於我所歸依三寶受清淨戒住摩揭陀一切人眾宜施無畏時彼龍王白佛言世尊我今受清淨戒時龍妻子并諸眷屬合掌頂禮而白佛言世尊我等亦願歸依三寶受清淨戒無稻芉龍王復白佛言我等諸龍多有怨害又有龍王名箭唯願世尊與受淨戒令發慈心爾時世尊與諸龍等受清淨戒歸依三寶時執金剛手菩薩見無稻芉龍王及諸眷屬皆悉調伏歸依三寶受清淨戒歡喜踊躍時世尊調伏無稻芉龍王六萬眷屬已從座而去世尊遙見綠色樹林便告金剛手曰汝見彼林不白言我今已見佛言金剛手此迦濕彌羅國境我滅度後百年中當有苾芻弟子彼苾芻當調伏虎嚕茶毒龍已即從龍乞一跏趺安坐之處以方便故遍此國土流傳正法順毘鉢舍那者坐臥處中最為第一其國境內當有六萬六百六十王聚落爾時世尊又到足爐聚落已調伏仙人及不發作藥叉并諸眷屬於揵陀聚落調伏女藥叉及其眷屬世尊復到稻穀樓閣城於此城中化勝軍王母令住四諦已世尊復到乃理逸多城於此城中有一陶師倚是工巧以自貢高所作之器於其輪上待器乾已然後方下爾時世尊知調伏時至自化為一陶師共彼陶師自相謂言器皿何似從輪而下陶師答言乾成而下化人報曰我亦乾成而下汝共我同然我有異術獨能輪上成熟將下陶師答言汝技過我化人報曰非直輪上出成熟器亦能更出七寶諸器陶師見已即便信伏于時世尊攝化陶師而復本身說微妙法令其眷屬住四真諦爾時世尊次至綠莎城於其城中為步多藥叉及其眷屬說微妙法歸依三寶令住禁戒於護積城中調伏牧牛人及蘇遮龍王世尊次至增喜城於此城中王名天有及其眷屬令住實諦復次調伏栴荼梨七子并護池藥叉并諸眷屬於彼城側有一大池阿濕縛迦及布捺婆素於此池中俱受龍身十二年後即便出現心懷瞋怒而自念言世尊不為我等說法而令我等今墮惡趣受此龍身我等應毀壞彼教爾時世尊便作是念此二毒龍有大威力我滅度後決定必能壞我法教而作灰塵作是念已便往池所告二龍曰有足經我為汝說令汝等知二龍白曰我等龍身豈能解了作是語已便即沒水復作念言世尊為我說法而我亦不能知解爾時世尊於其池所便留其影龍見佛影數數出現常謂世尊猶住於此復於其處調伏二夜叉女一名那利迦二名那荼達耶爾時世尊至軍底城於其城中有女藥叉名曰軍底常住此城心懷暴惡而無畏難一切人民所生男女常被食噉然彼城中婆羅門居士等聞世尊到軍底城側現在其處諸人聞已共為集會一時出城往詣佛所到已頂禮世尊雙足退坐一面于時世尊與婆羅門居士等為說法要示教利喜已乃至如上默然而住爾時婆羅門居士等從座而起整理衣服於世尊前合掌而白佛言唯願世尊及苾芻眾明旦食時受我微供乃至飯食訖收衣鉢洗手已即持金瓶在世尊前有所求乞而作是言世尊彼諸毒龍及惡藥叉皆已調伏然此軍底女藥叉於長夜中而與我等非怨為怨非讎為讎我常恩義彼常怨害所生孩子皆被侵奪唯願世尊哀愍我等調伏軍底女藥叉爾時藥叉亦在會中于時世尊告女藥叉曰汝今聞此諸人語不藥叉白言善逝而我已聞復問女藥叉曰汝今聞不答言世尊我今已聞佛言汝久遠來作此非法罪業答言諸人共我立契若能為我造寺即當永斷爾時世尊告婆羅門居士汝等聞此女藥叉語不諸人答言世尊我今已聞佛言汝等云何諸人白言世尊我等必為造寺爾時世尊調伏此女藥叉并眷屬已便捨而去世尊復至渴樹羅聚落於此村中有一童子以土為塔而作戲劇世尊見已便告金剛手汝見此童子以土為塔而作戲不金剛手白佛言我今已見佛言我滅度後迦尼色迦王於此童子戲造塔處建大窣堵波號曰迦尼色迦塔廣作佛事世尊從盧醯得聚落乃至無稻芉龍王所住之宮於其中間調伏七萬七千諸有情已還盧醯得聚落入於寺內宴坐至日晡時從寂而起告阿難陀曰可共往古王聚落阿難陀白佛言世尊如來先說我往北天竺當調伏無稻芉龍王其國土中有五勝事今者世尊復云共我往古王聚落此事如何世尊告曰我已共金剛手往北天竺記多摩娑林乃至土塔從盧醯得至無稻芉龍宮於此中間如來調伏七萬七千有情然於彼國有其劣事土地高下豐饒荊棘多諸瓦石人性甚惡婦人惡行爾時世尊遊行勝軍人間漸至古王聚落是時世尊告阿難陀曰往昔眾許王初首於此受灌頂位最居第一為王故名古王聚落復次世尊至賢馬聚落是時世尊告阿難陀曰其眾許王而於此處馬寶出現因名此邑為賢馬聚落爾時世尊告阿難陀爾可共我往麼土羅聚落唯然受教時世尊漸行往麼土羅在路遙見綠色樹林即告阿難陀曰汝見彼綠色樹林不白言已見此是烏盧門荼山我滅度一百年後有麼土羅兄弟二人一名那吒二名婆吒而於彼處建立寺舍當號名那吒婆吒順奢摩他毘鉢舍那者坐臥之處最為第一於麼土羅聚落當有識藥人童子名為祕密有子名近密雖無相好而同於佛我滅度一百年後於我法中出家而作佛事時有阿難陀弟子名末田地度彼近密而為苾芻傳我法者此為最後於那吒婆吒寺內有窟長十八肘廣十二肘高七肘由彼說法化得證阿羅漢者各一籌長可四指擲著窟中是時近密而取滅度彼諸門人即便取籌積集一處而用闍毘時諸苾芻皆生疑惑問斷一切疑者世尊有記未來具壽近密佛今授記當憐愍多有情故而作利益佛言非但今時作斯利益於過去世亦多利益汝當諦聽善思念之佛言乃往過去於此烏盧門荼山有三居處一處有五百緣覺一處有五百仙人一處有五百獼猴時此獸群頭主本懷惡性諸獼猴中有生子者皆被傷殺諸雌獼猴為子憂愁共相議曰汝等當聽我此群主常害我子可設方便我若懷胎者不須報知至於後時有一懷胎諸獼猴等將至幽處而密藏隱共採諸果私相供給日月既滿便生一男深藏密處令遣乳哺長養使大既成立已即於眾內驅逐群頭令離本眾於山別遊以遊行故聞獨覺聲即便往詣親近而住心無怖懼即採果實及諸根葉常將供給獨覺食餘還飼獼猴獨覺常法飯食已訖即伽趺坐獼猴見已便即學坐後諸獨覺便作是念我下劣身應得已得所作已辦今可將入無餘涅槃作是念已便即騰空示作神變或身出火焰或身灑甘雨或身出光明已便入無餘涅槃而彼獼猴心懷憂惱便即尋覓至舊窟中乃見遺身是時以手舉獨覺衣時有天神便作是念今此獼猴脫獨覺衣恐損遺身時彼天神驅獼猴出以石覆窟獼猴是時見窟閉已悲泣懊惱懷戀而去還至本處而以遊行是時獼猴樂附近人既無人故心不安樂常聽人語忽於異處有仙語聲獼猴聞已如失路人尋聲奔走乃見仙人而修苦行或有舉手或翹一足或五熱炙身獼猴依附長時一處而無怖畏恒持花果及以齒木供給仙人仙人食殘還與獼猴是時獼猴壞仙人威儀令依獨覺法見舉手者挽令向下便即彈指作跏趺坐翹一足者挽令向下還即彈指於仙人前作跏趺坐五熱炙身者即滅其火便即彈指於仙人前作跏趺坐爾時諸仙人等白親教師曰今有獼猴障礙我等廢修苦行師便問曰是時仙人廣如上說師又告曰汝等當知但是獼猴皆能記事決定曾見如是威儀修道仙人汝可依隨結跏趺坐諸仙人等既聞師語便跏趺坐昔有善根當得現前雖不得阿遮利耶及鄔波䭾耶教示自能生得三十七道品法現證緣覺時仙人等於獼猴處敬信隨法所得新果及好美食供養獼猴然後自食乃至後時獼猴身死彼緣覺等於諸方國取種種香積集薪草焚燒獼猴爾時世尊告諸苾芻汝等勿作異念往昔獼猴與緣覺同住者今憂波掬多是往昔之時以多利益今復於此我與授記哀愍有情亦多利益爾時世尊於勇軍人間遊行漸至末土羅城其中淨行婆羅門等聞喬答摩沙門到末土羅城彼極讚說照耀覺悟安住分析開示顯現四種人等清淨之法彼喬答摩沙門若入此城我輩利養決定斷除我聞喬答摩沙門有不尊重處而不遊行此若有人於彼喬答摩不生尊重彼定不入末土羅城若令下劣人等往彼輕慢恐畏喬答摩心不將為事若有上首勝人不生尊重輕欺喬答摩此應甚善我等眾中誰為上首是時末土羅城中有一婆羅門名曰儞羅步提通達四明四薜陀論能顯己宗摧壞他宗所出言辭隨實而轉于時末土羅婆羅門等眾共集會往儞羅步提所而即白言鄔波馱耶我等既聞喬答摩沙門來於此城彼極讚說照耀覺悟安住分析開示顯現四種人等清淨之法然彼喬答摩有不尊重處心不樂往若有人等於彼喬答摩不生尊重彼定不入末土羅城若令下劣人等往彼輕慢恐畏喬答摩心不將為事若有上首勝人不生尊重輕欺喬答摩此應甚善除鄔波馱耶豈復更有上首之人能辦斯事唯願於彼作不尊重以言罵辱時儞羅步提報諸人曰我舌隨意而轉若堪罵辱我即罵辱若堪讚歎我即讚歎于時儞羅步提及與耆舊諸婆羅門等前後圍遶詣世尊所時儞羅步提婆羅門遙見世尊具三十二大丈夫相八十隨好而自莊嚴圓光一尋超過千日猶如寶山周匝善現威儀寂靜坐一樹下儞羅步提見世尊已心生踊躍便即讚言儞羅大歡喜讚仙一切智今說勝功德人聞皆愛樂善調伏諸根如法淨身意廣大功德海我今略讚歎論義中第一調伏無過失能知第一義擊論不能動明行得圓滿善達諸禁戒勝定如山王力等那羅延如是為首以五百頌讚歎世尊已爾時世尊知彼婆羅門心生深信便為說法於此座下證真諦理爾時儞羅讚世尊已便即辭去却還本城是時城中諸耆舊婆羅門等知儞羅步提讚歎世尊作種種美語而便訶責儞羅曰我等先求鄔波馱耶往喬答摩沙門所作不尊重言何故於彼反為善讚時儞羅步提告婆羅門曰我豈先不說如是言然我舌根隨意而轉彼人堪罵辱我即罵辱若堪讚歎我還讚歎我見喬答摩沙門功德廣大堪為讚歎我即讚歎是故汝等不應責我爾時世尊及諸大眾於晨朝時著衣持鉢入末土羅城乞食於其城內遂遇祭祀星宿會日時星宿女神便作是念喬答摩沙門若入此城我之節日必有障礙須預設計令其却迴作是念已於世尊前露形而住佛告女神曰女人之體設嚴華服猶不端政何況露形是時天女聞此語已便生慚恥隱形不現爾時世尊避道一邊於大眾前敷座而坐告諸苾芻此末土羅城有五種過失一者土地不平二者處饒荊棘三者瓦石充滿四者人民獨食五者多諸女人所以不入此城爾時世尊從坐而起便往驢藥叉園苑坐一樹下大眾圍遶寂靜而住時末土羅城婆羅門居士聞喬答摩沙門而欲入城天女障礙不得入城現在驢藥叉苑內依一樹下而住彼等既聞各各營造種種飲食各共車載往世尊所頂禮雙足退坐一面爾時世尊與彼信心婆羅門居士等略說法要廣如上說乃至默然而住時彼婆羅門等從坐而起整理衣服合掌恭敬而白佛言世尊我等為世尊營辦種種清淨飲食各將車載來奉世尊唯願慈悲受我等供爾時佛告具壽阿難陀驢藥叉宮殿之內所有依住諸苾芻眾並皆令集於供養會在中而食阿難陀言唯然世尊時阿難陀受佛教勅所有依止驢藥叉宮殿諸苾芻等普告令集至彼會處詣世尊所頂禮雙足而白佛言世尊所有苾芻皆悉集於會堂次第坐已願聖知時世尊往詣會堂至已於苾芻前敷座而坐時末土羅城信心婆羅門居士知佛及僧安坐食已廣如上說洗手已收鉢訖即於佛前求願而住作如是言彼等毒龍及惡藥叉皆已調伏此驢藥叉常與我等於長夜中非怨為怨非讎為讎非逆為逆我等所生孩子皆被侵奪世尊頗為我等生哀愍故調伏惡驢藥叉時彼藥叉先坐會中于時世尊告藥叉曰汝聞此語不白言世尊已聞復告藥叉聞此言不善逝已聞又告藥叉此非法事汝當厭離藥叉白佛眾人若能為諸四方苾芻造毘訶羅我當捨離必不損害是時世尊告末土羅聚落信心婆羅門居士等汝等聞斯語不報言已聞世尊我等為造是時世尊調伏驢藥叉及彼五百眷屬已時婆羅門等為彼藥叉及五百眷屬造五百毘訶羅如是漸次調伏池藥叉林藥叉訶梨迦藥叉女已是時世尊現大神通入摩土羅城中調伏闇藥叉女及五百眷屬彼城人眾亦為苾芻造五百住處是時世尊於斯城外城內調伏二千五百藥叉已時彼城中信心人等亦復為造二千五百住處爾時世尊復至鄔達羅聚落住鄔達羅林中時有婆羅門名鄔達羅延聞世尊在彼林中遂乘白馬車輅手持金杖金澡罐眷屬圍遶從城而出欲往佛所車道通處乘車而進若不通處即步涉而進遂至佛所以妙言詞慰問世尊退坐一面鄔達羅延婆羅門大長者白佛言世尊我今少有問答願佛聽許世尊告曰婆羅門恣汝所問時婆羅門白言喬答摩此之五根種種境界各取本界不取別界所謂眼耳鼻舌身根何者界處攝何者依處佛言婆羅門若此五根種種界處各取本界而不取別所謂眼界乃至身界是諸根等意能攝受然此五根以意為依止婆羅門曰意復以何為依止佛言以念為依止婆羅門曰念以何為依止佛言以四念處為依止又問四念處以何為依止佛言七覺支為依止又問七覺支以何為依止佛言明解脫為依止又問明解脫以何為依止佛言涅槃為依止又問涅槃以何為依止佛言婆羅門汝今所問此事深遠汝不能到彼邊際涅槃我今所修梵行正斷苦故盡諸苦際爾時鄔陀延婆羅門大長者聞世尊語已心生歡喜從坐而起辭佛而去時彼長者作如是念如何於彼而作損害其長者昔聞有人以食供養世尊及聲聞眾便即發願心有所求悉皆獲得作是念已還來佛所整理衣服合掌頂禮而即白言唯願世尊及苾芻眾明日晨朝於我家中願受飯食廣如上說是時長者知世尊食訖洗手收鉢已於世尊前即取小座而坐便念惡願此輩沙門喬答摩及諸弟子食我飯者與我作牛爾時世尊知鄔陀延心之所念而即告曰婆羅門汝心違法終不能成此諸苾芻已盡後有汝今可更別發餘願爾時世尊說施呪願已從座而去還至本住處在苾芻前敷座而坐告諸苾芻彼鄔陀延為求耶願而生惡心汝等食已宜可速說先佛伽他使彼耶願勿得成就時諸苾芻說伽他已爾時世尊夜分已盡於清旦時入鄔陀延聚落乞食侍者具壽阿難陀隨佛左右彼聚落中有一老母名迦戰羅將欲取水而向井邊世尊見彼調伏時至告具壽阿難陀曰汝今可詣彼老母所告言世尊須水汝可持奉答言聖者我今奉水時彼老母以滿瓶水速往佛所見彼如來具三十二相八十種好光明赫奕超千日輪如寶山行時彼老母見世尊已便生恭敬如愛子心即便舉手欲抱世尊唱言子子諸苾芻等即前遮止莫抱世尊佛告諸苾芻汝等不須遮此老母所以者何此老母已曾五百生中與我為母若不令抱我身者即吐熱血世尊見彼心生子想念此恩愛生慈愍心便即引項令老母抱彼既抱已心生歡喜聽佛說法爾時世尊知彼根性隨機演說令證四聖諦理母聞法已以金剛智杵摧滅二十種薩迦耶見煩惱山峯證預流果得見諦理即作是言是我世尊如是勝利父母兄弟及諸天等所不能作廣如上說從無始心以來積集二十薩迦耶見山以金剛慧我已摧滅得預流果復說頌曰善子所應作謂報慈母恩我今蒙佛光當進涅槃路善哉希有事永超三惡趣我今用少功速至無憂處說是語已頂禮佛足奉辭而去彼於異時夫既聽許出家詣世尊所頂禮雙足而白佛言唯願世尊聽我於善說法律中出家近圓成苾芻尼性於世尊所修諸梵行爾時世尊付囑大世主苾芻尼于時大世主令彼出家與受近圓示以法要懃心修學斷諸煩惱證羅漢果廣如上說天人供養是時世尊與諸苾芻尼略說法要已入室宴坐是時戰迦羅苾芻尼所聞法要為他廣說于時世尊告諸苾芻此戰迦羅於我苾芻尼聲聞眾中分析經法而得第一時諸苾芻皆生疑惑為斷疑故而問世尊彼戰迦羅苾芻尼曾作何業年邁出家復以何緣而受貧賤於最後生而不懷孕復得出家證羅漢果說法之中云何最勝佛告諸苾芻此戰迦羅苾芻尼先作白業故積集資糧乃至果報自受苾芻當知我於往昔行菩薩道時曾為我母由彼業故年老出家我昔行菩薩道時母為障礙由戰迦羅不作善故摩耶夫人常作好業戰迦羅為墮胎故迦葉佛時罵辱式叉有學苾芻尼及無學苾芻尼云婢婢由此業故今為婢身由迦葉佛時出家讀誦又聞佛說法因蘊善巧界處緣起善巧處非處善巧在我教中出家斷一切煩惱得無學果鄔波馱耶苾芻尼於彼迦葉波佛正等覺法中出家能廣分別說法人中最為第一時戰迦羅苾芻尼臨命終時作是願言我於迦葉波佛法中修持梵行讚誦經典而未得果今迦葉波佛授鄔達羅摩納婆阿耨多羅三藐三菩提記汝於未來世人壽百歲時成等正覺號釋迦牟尼願我善根於彼釋迦如來法中出家得如今日鄔波馱耶說法人中最為第一由彼願故今此苾芻尼於我法中說法第一苾芻當知黑黑之業當得黑黑報乃至汝等苾芻當修白白業應如是學爾時世尊告阿難陀曰汝隨我往吠羅聚落阿難陀曰唯然世尊是時世尊共阿難陀去乃至到一園中時有婆羅門汲水灑園其婆羅門遙見世尊便作是念若喬答摩沙門入此園者污此井水便藏罐索佇立而住爾時世尊以神通力而入彼園時有半之迦藥叉大將遂側其井水流滿園中時婆羅門作如是念此喬答摩沙門有大威力能令井水涌出漫流作是念已即生信心而作是言喬答摩來此是水罐此是罐索隨意取水是時世尊即說頌曰諸處悉有水井水何所用斷此渴愛想更復何所求時彼婆羅門白佛言唯願世尊聽我於善說法律之中出家而受近圓得苾芻性廣如上說善來苾芻即成出家頌曰世尊命善來髮落衣鉢具諸根咸寂定隨念悉皆成由彼苾芻策勵勤修斷諸煩惱證阿羅漢厭離三世廣如上說乃至釋梵諸天恭敬爾時世尊於勇軍聚落人間遊行至鞞闌底城在練木樹下而住時此城中有婆羅門名曰火授而作國王國土豐饒人民安樂居者充滿是時彼王聞世尊遊行勇軍人間至此在練木樹下便作是念沙門喬答摩諸大國王恭敬供養尊重讚歎我亦應可供給供養免被隣國譏嫌笑弄云火授王如來在於境內亦能供養我今應請世尊及苾芻僧伽以一切供具而為供養作是念已便即告勅嚴駕出城往詣佛所以種種善言慰問世尊却坐一面爾時世尊即為彼王說微妙法示教利喜默然而住時火授王即從坐起偏袒右肩右膝著地合掌向佛而白佛言唯願世尊及苾芻眾受我三月雨安居四事供養飲食湯藥衣服臥具爾時世尊默然受彼火授王請時火授王既見世尊默然受請心大歡喜從坐而起至本宮已勅諸臣曰卿等宜應日日廣辦十八種飯及諸美味復於國中而遍告勅汝等諸人夏三月中不得輒供沙門喬答摩若輒請者當斷其命王告勅已夜便睡眠夢見白帳圍繞宮城夢已驚怖心生愁惱身毛皆竪從臥速起拓頰而坐思惟所夢是何災祥不為此徵而失王位或當致死至於晨朝便告國師具陳所夢如是夢者於我若為時彼國師心生異念今王所夢是其善徵我若善解遂令彼王於喬答摩所倍加敬養我今惡解彼王所夢作是念已而白王曰此夢非善王白師言此夢非善當有何報師答王言如王所夢決定失位或當致死王時思念為定失國為致死耶作是念已復白師言有何方便得不失位及不致死師便答言於一夏三月住幽隱處勿令人見若能如是定不失位身復不死時火授王聞是語已此事甚易我當告勅國內人民不令見我作是語已處處遍告王有勅令夏三月中一切人民莫復見我若輒見者當斷其命如是勅已入於隱處爾時具壽阿難陀於其晨朝詣火授王宮於王門所見衛門人寂然閑坐無所營為見已問言汝等今者何故閑坐無所營作彼便答言聖者阿難陀使我何作阿難陀報言彼火授王豈不請佛及苾芻僧伽夏三月中四事供養汝等今者何得閑坐不營飲食及敷床座令佛及僧伽一日斷食耶時彼門人白言聖者王雖告勅令其廣辦五百人供不言為誰阿難陀告言汝可白言彼便答曰聖者阿難陀王先遍告夏三月中勿令人見若輒見者當斷其命我等當有第二頭耶而敢白王時阿難陀聞斯語已往詣佛所具陳上事佛告阿難陀汝今宜可著僧伽胝將一侍者往大城中市陌坊巷四衢道中作如是告誰有信心於三月日能為供給世尊及苾芻僧伽飲食湯藥者今正是時爾時聖者聞佛教已即便往告如上具陳城中長者婆羅門等作如是言聖者阿難陀我等各各獨能辦供世尊上首聲聞僧伽於三月中供給飲食四事無闕但緣王有嚴勅於三月日不許國內人民輒為奉施上首世尊及苾芻僧伽若違犯者罪至於死如是遍告竟無能者時有商主從北方來將五百匹馬至此城中作如是念今屬雨時若我前進恐泥損馬者多有漏蹄於三月中即便住此自乘智馬每日料麥二升餘者一升商主亦聞王有嚴令時阿難陀往就商主而為說法彼便作是念我非久住此王境內念已白言聖者阿難陀自乘智馬每日給料大麥二升餘者一升世尊頗能食斯麥者日奉佛二升餘苾芻等各施一升時阿難陀聞商主請已詣世尊所具陳上事佛作是念我自作業還當自受廣如餘說乃至非外界受乃至頌曰假令經百劫所作業不亡因緣會遇時果報還自受于時世尊說是頌已告具壽阿難陀曰汝今可往苾芻眾中次第行籌作如是告若能共佛在此處住於三月中食馬麥者可受此籌是時聖者奉佛教已便往行籌世尊教主先受一籌四百九十八苾芻各受其籌于時具壽舍利弗白世尊言我多風疾於三月日不能食麥具壽目連復白佛言我為看侍尊者亦當隨去佛與四百九十八苾芻於此夏安居具壽舍利弗目連詣三峯山而為安止時天帝釋來請二尊者於三月日受其供給是時商主即以馬麥每日奉佛二升諸餘苾芻各施一升佛告阿難陀汝可為我料理此麥時阿難陀即便持麥往詣聚落至一老母處告言姊妹可為世尊料理此麥老母報曰聖者我年衰邁無力料理然此隣家有少壯女彼能料理時阿難陀復詣彼所告言姊妹頗能為佛料理此麥不女人報曰聖者若能與我料理此麥已來許我問答者我即料理阿難陀曰可爾彼即料理是時少女問阿難陀言聖者佛名者是何義耶時阿難陀便作是念佛義甚深難解難測我若顯現必不能了我今且為宣揚轉輪王事告言姊妹若於世間轉輪聖王出現於世七寶隨現何為七寶所謂輪寶象寶馬寶珠寶女寶主藏臣寶主兵將寶其輪寶等云何出現於世若剎帝利灌頂轉輪聖王於十五日澡浴清淨與諸臣佐昇高樓上從於東方輪寶來現千輻轂輞皆悉圓備如天金色自然而成王見作念我曾聞說若剎帝利灌頂大王於十五日澡浴清淨登高樓上有輪來現必得成就轉輪聖王我今試之即從坐起膝輪著地右手捧輪按左手掌左手捧取按右掌中王即發願勝妙輪寶如先過去轉輪聖王所行之事願見示現王與輪寶及四種兵便得昇空如先輪王所行之處輪所住處王亦隨住是時東方八萬四千諸小國王咸詣轉輪王所白言善來大天此是王國人民熾盛安穩豐樂唯願天王安住於此臣等侍衛輪王勅曰卿等各宜正法化世有非法者勿為共住若如斯者侍衛於我于時輪寶而於東方乃至海際悉皆降伏南西北方亦復如是依輪寶法昇空遍遊還至王宮住王殿前姊妹若轉輪王出現世間如是輪寶必當顯現言象寶者作蓮花色七支圓備形體姝好肥壯勇健甚可愛樂王若見已心生歡悅作如是語象寶善賢即令使喚善調象師告言此善象寶宜速善調善調順已送於我所白言如王教勅於一日中所應調者悉皆調之而此象寶其性賢善能隨調法如百歲象學調之相見象調已即將奉王白言大王象寶調善王自知時王欲試象日初出時乘象出宮遍遊四天食時還至本宮喫食姊妹若轉輪王出現世間如此象寶方出於世言馬寶者如紺青色頭黑光悅形狀端正甚可愛樂王若見之情甚歡悅令此馬寶具大賢相喚調馬者令速調伏即依王命以調馬法於一日中皆悉教授亦如上說善調畢已牽奉王前白言大王馬寶調已願王知時王欲試馬日初出時亦乘馬寶遊四天下具如上說姊妹若轉輪王出現世間而此馬寶方現於世言珠寶者有如是形色八楞具足紺琉璃色清淨鮮潔光明輝耀破諸幽暗姊妹其珠寶有如是功德轉輪王出現珠寶方現於世言女寶者形儀端正容貌超絕不白不黑不黃不赤不長不短不麁不細身諸毛孔出栴檀香口氣香潔如青蓮花寒時觸即溫煖熱時觸即清涼是時具壽阿難陀為說輪王七寶至女寶時而彼女人料理麥了即便頂禮阿難陀合掌發願願我以斯福業當作輪王女寶時阿難陀持至佛所諸佛世尊無不覺了知而故問佛告阿難陀曰誰料理麥耶阿難陀白言大德世尊有一婆羅門女佛復問曰汝與彼有何言說白言共語佛告阿難陀汝與彼女所有言語為我說之阿難陀奉教具陳佛復告阿難陀曰何故不與顯說佛德說轉輪王耶白言大德我作是念佛德甚深恐彼女人不能悟解是故為彼說轉輪王佛言阿難陀汝為過失為彼女人若說佛德而彼女人聞佛功德必發無上正等覺心而不退轉由斯願力然此女人必當得作輪王女寶是時遠近人眾咸聞婆羅門女料理佛麥蒙佛記為當作轉輪聖王女寶是時遂有五百女人來苾芻處所將麥料理咸發誓願若彼女人作轉輪王女寶之時我等咸願與彼侍衛是時世尊欲食馬麥具壽阿難陀悲泣雨淚世尊遊行所至之處國王勝貴持佛足土而為頂戴於三大劫修諸善品何為於此城中食斯麁麥是時佛告具壽阿難陀曰汝今何故悲泣雨淚白言大德世尊生在王宮合受轉輪王位王四天下棄捨國榮而為出家經三無數大劫廣施頭目手足具一切智廣受人天殊勝妙供云何今欲食馬麥耶佛言阿難陀汝今能食如來牙齒之中一粒麥不白言甚欲佛於牙中取一粒麥與阿難陀即便食噉佛問阿難陀汝頗曾得如是甘美所食不答言大德世尊我雖生在輪王族內能自食噉已來口未曾得如斯美味佛言阿難陀如來凡所入口皆為甘美百味中勝是時遠近諸國隣王咸悉知聞其火授王請佛世尊及苾芻僧伽三月安居便自入密宮而不出現不興供養佛喫馬麥聞已發使報火授王其使既此不許入見在門首住時給孤長者聞斯事已五百乘車各載精妙粳米封閉密蓋擬送佛所是時惡魔作念我已多種惱亂沙門喬答摩不得其便更宜惱亂今正得時作是念已即變身而為阿難陀形往五百車處告言諸仁欲何所去答言聖者阿難陀我等聞火授王請佛僧伽三月安居不興供養佛及僧伽而噉馬麥所以給孤長者令將此米奉獻世尊魔曰天龍藥叉敬重世尊舉鉢向上三十三天精妙香饌置於鉢中何故世尊而食馬麥宜可急迴諸人答曰我既已出詣世尊所不欲却迴魔復作念而此諸人不受我教可作方便即昇虛空起大風雨降如車軸令其米車咸半溺泥駕者解牛隨緣而去是時世尊與苾芻僧伽而食馬麥尊者舍利弗及大目連往三峯山受天供養其馬商主三月既周來請世尊唯願哀愍與苾芻僧伽受我微供佛默受請知佛受已於其夜中辦種種精妙飲食廣如餘說乃至飯食已收鉢竟洗漱淨已投佛足下而發誓願所有善根願我當來作轉輪王其乘智馬當為太子五百匹馬而為我子佛所記女為我女寶餘五百女為我宮婇女于時世尊既知彼念告言商主汝今所願當來必就爾時火授大王在深宮內希見善祥之事時阿難陀至王門首告守宮門者仁今為我啟奏王知具壽阿難陀今在門首欲見大王時守門人便奏王言大王當知聖者阿難陀佇立門首冀見大王王曰我今思望見福祥事阿難陀苾芻是大尊貴豪族勝人是即福祥善有名稱有善顏容有善色相所言皆善修諸善品可屈入宮誰敢留難其守門人既奉王命報阿難陀曰王屈入宮其時四方國使亦與同入時阿難陀啟王無病坐在一邊告火授王曰世尊慰問遣告大王於三月中在王境內夏安居已今欲隨去令報王知王曰阿難陀我今頂禮世尊威德一夏已來起居安樂不食飲豐足不時諸國使咸啟王言王甚無道既能請佛聲聞僧伽興設供養於三月日自住密宮而不見謁世尊在境一夏已來食麁馬麥王曰聖者阿難陀世尊僧伽於三月日實喫麁麥耶阿難陀曰誠如所說王便悶絕從座而倒冷水洒面方得醒悟喚諸臣佐告曰我先勅令每日供膳五百人食種種精妙甘美香饌羹飯飲食耶諸聖答言大王但令遣造香饌不命臣等應合與誰臣等奉勅每日供膳造五百人分時火授王詣世尊所頂禮佛足退坐一面世尊為彼說微妙法示教利喜默然而住王從座起復禮佛足白言世尊我有深過大德善逝我有深過由我幼少愚癡不別良賢闕諸善巧先請世尊及聲聞眾於三月日為夏安居便住深宮而不見佛唯願世尊證知護念哀愍於我受我追悔見容其過佛言大王誠如王說親請世尊及僧伽眾於三月日而不來現實為幼少愚癡不別良賢闕諸善巧然大王當知若人造過深生自悔其罪自滅福德增長何因緣故由見過罪能生追悔王復白佛唯願世尊與苾芻僧伽盡形受我衣服飲食臥具湯藥佛言大王壽命促時如來出世未調化者其敷無量涅槃將至我不受王盡形供給王復白言大德世尊若不受我盡形供養唯願慈悲受我七年乃至七月七日供養佛亦不受王復白佛唯願世尊與苾芻僧伽明日就宮受我微供佛作是念不受王請其王必定口吐熱血因此命終佛便默受王請王知受已頂禮佛足奉辭還宮勅諸臣曰卿等有何巧計令此眾饌佛及僧伽明日食盡諸臣答言可布地上請佛僧伽於上蹈過亦同如食王言甚善王於其夜辦種種微妙清淨香饌百味充備眾中有一老出家者情懷瞋恨此無道王於三月日請佛世尊及苾芻僧伽令食麁麥今現此食馳逞巧能便以脚撥散其飲食諸婆羅門長者見共譏恥聖者此食口飡之物何容脚撥時諸苾芻以緣白佛佛作是念由彼苾芻以脚撥食有斯過失從今已後不應如是入口之物以脚蹈之若犯者得越法罪時火授王見眾坐定王自行食皆使飽滿飯食將畢收鉢器淨澡漱已取小卑座對佛前坐佛復為王廣說妙法從座而去時諸苾芻夏安居竟洗浣衣已各執衣鉢悉來佛所頂禮佛足在一面立共白佛言大德世尊我等在此於三月日夏安居竟所有草菴可毀破不如增一阿笈摩第四品中廣說時諸苾芻咸皆有疑請世尊曰大德先作何業經三無數大劫捨頭目手足廣行惠施成等正覺佛與四百九十八苾芻捨諸餘務詣受盡城食麁馬麥具壽舍利弗及大目連受天妙供佛告諸苾芻我於昔時自造斯業今還自受廣如餘說乃此頌曰假令經百劫所作業不亡因緣會遇時果報還自受汝等當知乃往古昔人壽八萬四千歲時有佛世尊出現於世號毘鉢尸如來應供正覺十號具足與八萬四千苾芻眾住親惠城王都城側于時親惠城中有一婆羅門教授五百童子國中人民尊重供養如真應供毘鉢尸如來至彼城邑國中人民而不恭敬及不尊重此婆羅門遂於佛所及聲聞眾情生嫉妬時有眾多苾芻學無學於晨朝時著衣持鉢入王都城乞食乞得種種微妙香饌滿鉢而出其婆羅門見已問曰苾芻可來我觀鉢中乞得何食是諸苾芻各懷質直便呈鉢食彼懷嫉妬便生瞋恚告諸學生斯非應供不堪受此微妙供養應令施彼極麁穬麥時諸學生咸共答言如是如是如鄔波馱耶言合食麁麥於彼眾中有二童子心懷淨信有賢德相作如是言鄔波馱耶勿出斯語此真應供具大尊勝堪受天供非論人食佛告諸苾芻於意云何乃往昔時婆羅門者豈異人乎我今是也五百學生者此四百九十八苾芻是其二童子有信心賢善者今舍利弗及大目連是汝等苾芻由我往昔於毘鉢尸如來及學無學弟子處懷嫉妬心而生瞋恚以不善言作麁惡語彼諸學生悉隨我語由斯業力今受斯報是故世尊與四百九十八苾芻食麁馬麥其舍利弗及大目連此二童子不隨我語由善業力今受天供由斯義故我常宣說黑業黑報白業白報雜業雜報汝等宜應勤修當如是學爾時世尊告具壽阿難陀曰汝今可來共我詣無能敵城時阿難陀聞佛教已即隨佛後遊行人間至無能敵國住弶伽河邊時有一苾芻來詣佛所頂禮雙足在一面立合掌恭敬白佛言善哉世尊唯願為我略說妙法我聞勝法一心領受勤策懇勵能為通達由斯事故我捨豪族剃除鬚髮身服袈裟捨俗家計而為出家至終願求無上梵行以自有智得法見法自利利他我生已盡梵行成立所作已辦不受後有時此苾芻作斯語已佛迴顧視觀弶伽河見於河中有大方梁隨流而下見已告彼苾芻曰汝今見此河中方梁隨水流不答言已見佛言若有苾芻如彼方梁不住彼岸不住此岸不住中流沙灘河渚人不撈出非人不持不入漩渦不壞不爛不久之間至大海中而為居止苾芻如是不住彼此廣說乃至到於涅槃時此苾芻白佛言大德彼此之岸乃至不壞不爛我未知解善哉世尊願為略說令我開悟乃至不受後有佛告苾芻彼此岸者是為六處此岸內處彼岸外處苾芻雖知此內外六處住中流者樂為愛欲住沙灘渚者是為我慢人撈捉者是其苾芻與諸白衣往還追感共為憂樂非人捉者若有修持梵行遂作斯願以此善根當願生天鬼趣等中入漩渦者為捨諸學處言壞爛者毀破淨戒作諸惡法鬪亂賢善為魔所朋非沙門為沙門非梵行為梵行苾芻應如是知此為彼此內外廣說乃至畢竟到於涅槃時此苾芻聞佛善說歡喜信受作禮而去如佛所說而此苾芻一心記持勤策懇勵乃至我生已盡梵行成立所作已辦不受後有證阿羅漢果爾時有一牧牛之人名曰歡喜去佛不遠遙聽佛說倚杖而立時有蝦蟇亦在河邊牧牛人杖遂柱隱背上皮肉穿穴雖遭此苦心生是念我若作聲歡喜牧人必為散亂聽法為難由是忍受於世尊處發殷淨心因即命過生四天王宮時牧牛人擲杖一邊詣世尊處頂禮佛足在一面立合掌恭敬白言大德我今不樂彼此岸住不隨中流不住沙灘不令人捉不令非人所持不溺渦漩中亦不爛壞唯願世尊許我於善說法律中而為出家并受近圓成苾芻性淨修梵行奉事世尊佛問牧人曰汝今牛群豈可不須付彼本主耶答言不付何因緣故而不分付答曰諸牛各有犢子在於主邊其母牛等戀念犢故時至自歸所以不付唯願世尊但令許我於善說法律中而為出家并受近圓成苾芻性淨修梵行佛言歡喜汝今且待須臾其此牛群雖知住處然汝先已受他牛主衣服飲食不應如是于時歡喜便禮佛足而去高聲唱言我有大怖畏甚大怖畏疾疾而走同牧牛者數有百人見彼懷懼問言仁者生何怖耶答曰生怖老怖病怖死怖諸牧牛人聞是語已亦隨彼走有餘牧牛人及牧羊人并刈草採柴在路見者咸隨彼走逆前來者問曰汝有何所畏答言我怖生老病死而此諸人聞已皆逐欲至所住聚落聚落中人遙見大眾遂生怖心或出走者或有收藏財物者或有著鎧嚴備仗者於中有兇猛者從聚落出先鋒逆拓問言何事彼便答曰有怖有畏問言何懼答曰我今憂怖生老病死時聚落人方始安怗爾時具壽舍利弗在佛會坐見牧牛人歡喜去久白佛言世尊其牧牛歡喜樂於善說法律中而請出家佛先何故令彼歸家佛告舍利弗歡喜牧人處在家中受五欲樂無有是處彼付牛已即來於此汝當自見其善族姓子剃除鬚髮被著袈裟以淨信心捨俗出家於無上梵行至終修習得見諦理而以自智見法證會亦令他證我生已盡梵行成立所作今辨更不受後有復於異時其歡喜牧人牛付主已與五百人來詣佛所而白佛言大德世尊我付牛訖願見聽許於善說法律而為出家并受近圓成苾芻性淨修梵行奉事世尊佛既見已告言歡喜汝與五百同來此者皆悉許得於善說法律而為出家并受近圓成苾芻性可修梵行既出家已勤修善品乃至心得解脫常法如是若得生天起三種念一者我於何處死生在何處以何業故是時蝦蟇得生天已即便觀見捨蝦蟇身得生四天王宮由於佛處發清淨心以斯業故得生於此便作是念若先受天樂不往見佛甚無恩孝我今預應往見世尊是時蝦蟇天子以天容儀莊嚴身首於中夜分來詣佛所弶伽河側光明照耀以天妙花散如來上頂禮佛足對面而坐聽佛說法于時世尊觀知蝦蟇天子根性隨眠意樂差別說如是法於四聖諦令其開悟彼聞法已以智金剛杵摧滅二十種有身見山證預流果超越骨山涸竭血海時蝦蟇天子深生歡喜如賈客得賣主如農夫得天雨如陣得勝如病得差從坐而起頂禮佛足辭還天處是諸苾芻初夜後夜悉皆覺了夜見其光而生疑念於晨朝時白世尊曰於昨夜中梵釋諸天護世四天王來於佛所耶佛言不來然牧牛歡喜聽我法時有一蝦蟇以杖隱著皮肉穿穴作聲恐驚牧牛歡喜聽法而於我處發清淨心忍痛命終得生四天王宮來於我所為彼說法彼聞法已辭還本宮時諸苾芻咸皆有疑請世尊曰牧牛歡喜及五百人先作何業為牧牛者於佛教中而為出家斷諸煩惱證阿羅漢果蝦蟇天子先作何業生在蝦蟇見真諦理佛告諸苾芻由彼自造斯業今還自受廣說乃至頌曰假令經百劫所作業不亡因緣會遇時果報還自受汝等苾芻乃往過去此賢劫中人壽二萬歲時有佛出世號迦攝波如來應正等覺十號具足住波羅痆斯仙人墮處施鹿林中其牧牛歡喜彼佛教中而為出家具通三藏為大法師善知模軌能持諷誦有五百弟子從彼受業取其教誡而於眾中有諍事起而此苾芻善和令息是時有二苾芻心懷我慢不肯詣彼起居問訊後於異時斯二苾芻共眾鬪諍方至彼所頂禮足已白言尊者有斯諍訟願見令息彼便作念我若即令諍訟和息而此苾芻不復更來且退與僧伽亦不違法念已告曰我今不知具壽諍緣且向僧伽處彼緣僧事出外聚落其二苾芻至僧伽處眾與和息三藏苾芻僧事了已從於聚落還至本處問弟子曰其二苾芻更來求我不弟子答言鄔波馱耶僧伽已與息其諍訟所有事意具為陳說聞已生瞋出麁惡語而此僧伽如是斷事同牧牛法而諸苾芻先是放牛者方為出家五百弟子聞已亦言鄔波馱耶誠如所說僧伽和斷如放牛人法佛告諸苾芻於意云何往時三藏苾芻者豈異人乎今放牛歡喜是往時五百弟子者今五百放牧人是由彼諸人於往昔時迦攝波如來弟子聲聞眾中出麁語故五百生中常為放牛由於彼佛教中熏修蘊界諸入緣起處非處善根故彼與五百人於我教中而作出家斷諸煩惱證阿羅漢果其蝦蟇天子亦於迦攝波如來教中出家而常習定遊行人間至一聚落住在寺中初夜端坐攝心欲定持誦苾芻悉皆諷誦聲能障定彼既聞聲心不能攝便作是念我今可於中夜入定又於中夜攝心欲定持經苾芻又皆諷誦復作是念可於後夜於後夜中又復端坐攝心欲定時諸苾芻高聲諷誦未離欲故有懷瞋毒便起忿恚作如是語而此迦攝波教中苾芻從暮至晚出蝦蟇聲汝等苾芻於意云何往時習定苾芻者豈異人乎今蝦蟇天子是彼於迦攝波如來應正等覺聲聞弟子處作斯惡語由斯業故五百生中為蝦蟇身而於我所發清淨心捨蝦蟇身生四天王宮於迦攝波如來教中修諸梵行故今見真理由斯義故我常宣說黑業黑報白業白報雜業雜報是故汝等應捨黑業雜業當修白業爾時世尊欲渡弶伽河時有五百群鵝五百頭魚五百頭龜右繞世尊世尊爾時為說三句妙法告言賢首諸行無常諸法無我涅槃寂滅汝等宜應發清淨心厭傍生身時鵝龜魚聞三句法皆作是念我等希聞如來三句微妙法味不應更念自餘食想便斷不食傍生之類飢火甚速因即命過生四天王宮初生諸天常法如是若生天者起三種念我於何死生於何處由何業生觀見自身捨傍生趣生四天王宮由世尊處得聞法要三句廣如餘說乃至咸詣佛所以妙天花而散佛上世尊慈父觀其根性隨眠意樂為說妙法於四聖諦令其開悟聞說法已證預流果乃至頂禮佛足共辭還宮時諸苾芻咸皆有疑請世尊曰唯願世尊說此諸鵝魚龜等先作何業生在傍生又作何業得生天上見真諦理佛告諸苾芻汝等當知諸鵝龜魚自作斯業今還自受廣如上說乃至頌曰假令經百劫所作業不亡因緣會遇時果報還自受汝等苾芻今當善聽乃往古昔此賢劫中人壽二萬歲時有佛出世號迦攝波如來十號具足住波羅痆斯施鹿林中仙人墮處而鵝魚龜於波教中而為出家毀犯諸餘雜小學處由斯業故墮在傍生由於我所發清淨心得生天上住於迦攝波如來教中修梵行故得聞我法見真諦理由斯義故我常宣說乃至應如是學是時世尊渡弶伽河已有五百餓鬼來現於前骸骨黑瘦如火燒柱頭髮蓬亂腹如太山其咽如針遍體熾然焰火燒聚合掌恭敬白世尊言大德我等由於先身造諸惡業於此身中尚不得聞漿水之名況獲飯食佛是大悲施水見飲世尊遙視其河告具壽大目連曰汝今飽飲此諸餓鬼目連奉教即欲令飲而諸餓鬼咽細如針目連不能開張得飲佛以神力開其咽喉目連與飲彼緣渴想逼惱多欲腹便脹裂咸於佛所發清淨心命終生天乃至證果廣如上說時諸苾芻又皆有疑請世尊曰此諸餓鬼先作何業生於此中又造何業得生天上見真諦理佛告諸苾芻彼自作業今還自受廣如餘說乃至頌曰假令經百劫所作業不亡因緣會遇時果報還自受汝等善聽乃往古昔此賢劫中人壽二萬歲時有佛出世號迦攝波如來十號具足住波羅痆斯施鹿林中仙人墮處佛聲聞眾巡行告乞供養三寶後迦攝波如來教化漸廣乞告之者又復甚多後於異時有五百鄔波索迦而在一家緣有事故咸共同集時有眾多乞告苾芻往至其所從彼乞索便懷瞋恚發麁惡語此迦攝波沙門徒眾常行告乞喻如餓鬼佛告諸苾芻於意云何乃往昔時五百鄔波索迦者豈異人乎今五百餓鬼是於迦攝波如來聲聞眾處喚為餓鬼故由斯業力五百生中受餓鬼報現於此身而受餓鬼而於我所發清淨心得生天上由迦攝波如來教中修梵行故見真諦理由斯義故我常宣說黑白雜業報廣如上說乃至應如是學是時世尊渡弶伽河左右顧視此河時諸苾芻請世尊曰由何事故顧視看河佛告諸苾芻汝等樂聞此弶伽河緣起不白言世尊今正是時善逝今正說時唯願說之我等樂聞佛告諸苾芻乃往古昔有王名曰實竹以法化世人民熾盛豐樂安穩甘雨應時花菓茂實無諸詐偽賊盜疾疫常以法化至於春月王與宮婇出遊芳園見一丈夫髮白面皺年幾朽邁羸弱顦顇諸根不明倚杖而行王見問曰是何丈夫廣說乃至倚杖而行答言大王少行虧盡老苦來現王曰我亦如是同此老法答言大王一切皆然王遂憂愁前進而去復見一人遍體瘡潰皮膚皴澁腹脹如山膿血流出支節分離以物纏裹長噓喘氣倚杖跛足緩緩而行王既見已告諸臣曰此何丈夫廣如上說乃至跛足而行臣白王言此名病者王曰我亦同此答言大王一切皆然由於先身作諸惡業受斯業報王便作念若如是者凡諸惡業而不應為作是念已前進而去又見一輿以青黃赤白繒綵嚴飾而用蓋之吹螺打鼓男女大小多諸人眾四人共輿復持柴火逆前而行復多人眾隨輿而後悲啼號哭唱言父父兄兄主主而作大聲王既見已告諸臣曰此是何物廣如上說乃至而作大聲諸臣答言大王此名為死王曰我亦同此死法答言大王一切皆然非但獨此時王見斯老病死事深懷憂惱迴駕入宮住幽靜處於王境內有一婆羅門名曰應時大貴豪族多饒財寶學超四典時彼聞王見老病死深懷憂惱住幽靜處與無量婆羅門眾圍遶乘白車駕白馬執持金杖金瓶來詣實竹王所諸臣啟王應時婆羅門來詣門首王便出宮昇其御座時婆羅門起居王已就座而坐白言大王何故住於幽靜之處王即為彼廣陳老病死緣具如上說應時白言大王世間各各自食業果勿為憂惱自有有情造諸善業自有有情作諸惡業自有有情造善惡業大王今是轉輪聖王常作善業臨命終時必得生天大王當知是轉輪聖王超勝諸人受諸安樂得生天上倍受安樂然今大王應作施會王告諸臣卿等宜應擊鼓宣令大王作大無遮施會境內諸人有所須者皆來受食取施諸臣受令已嚴飾施場須食者與食須衣者與衣滌米泔水成大壕坑汎漲流溢名曰無熱池經於十二年中米泔飯汁共為湊聚汎流成河是故世人號為漿水河是時世尊遊至童長城中告具壽阿難陀曰時有國王生長此城名曰長淨是故此城號為象聲次至頞伽儞迦城住在一邊佛便微笑廣說四佛化緣事迹次至施寶城告具壽阿難陀曰菩薩往昔而於此處施多珍寶是故此城名為施寶次至娑羅力樹住在一邊佛便微笑亦復廣說四佛化迹次至金升城告阿難陀曰於此城中菩薩昔時為檀施會以升量金奉施乞者是故此城世號金升次至自來城告阿難陀曰此自來城有王名曰長淨以法化世人民熾盛豐樂安穩後於異時其王頂上遂生肉疱柔軟如綿而無妨惱疱成熟破遂生一子形容端正顏色殊妙深可愛樂廣如餘說諸根具足是故人皆號曰頂生時有六萬婇女生後入宮諸女見已乳皆流出咸言我養我養是故號為樂養而今有人亦云頂生或云樂養頂生成大長淨遂患以根華葉藥種種醫療而不能痊病加困重王告諸臣宜速將頂生為我冊立諸臣啟王如王教勅即差勅使令取頂生長淨大王患苦纏身奉勅令喚宜速急赴欲為冊立頂生未至王便命過復差一使人報頂生曰父王已崩願見速至頂生作念父王既崩我何須去念已便迴諸臣復差使太子當來紹繼父位頂生報曰我有王分在此便為諸臣啟言若冊立王須多禮備寶堂浴池師子之座傘蓋頭冠於大都城合冊立王可來於此報曰我若為法王者如此之物不求自來時有藥叉名曰作日常隨頂生所遣皆作便持寶池師子之座傘蓋頭冠王都大城自然移來是故此城號為自來粥井金麥緣農夫牛緣癩女米泔緣勝光王緣貧女燈緣頂生王緣爾時世尊告具壽阿難汝今可共我往室羅伐城奉佛教已即隨佛後遊行人間時有婆羅門經夜不食空腹耕墾家女送粥是時世尊行至彼邊其婆羅門遙見世尊具三十二丈夫相八十種好莊嚴其身圓光赫奕超過千日行步殊特如妙寶山眾賢普飾既見佛已心生淨信如十二年來靜練調順鮮白恬寂熙怡歡悅如無子得子如貧得寶如求王者得王若人宿有諸善根故初見佛時即能發此崇敬淨心時婆羅門疾疾捧持所欲食粥來奉世尊白言沙門喬答摩哀愍我故受此微粥于時世尊為婆羅門而現涸井令粥入井彼便內瀉井便溢滿由佛威力諸天威力致其涸井香粥盈溢佛告婆羅門曰仁行此粥普與僧伽彼便行與一切僧伽悉皆飽足佛加持故其井尚盈是時婆羅門於世尊處倍生淨信頂禮佛足對面而坐聽佛說法于時世尊觀彼根性隨眠意樂為說妙法於四聖諦令其開悟廣如餘說乃至彼聞法已證預流果心懷踊躍如商主得價如戰得勝如重病得愈聞佛說已歡喜信受頂禮奉辭詣種麥處見其麥苗皆同金色見已歡笑生奇特想而說頌曰福田功最勝能離諸過患纔種植種子即招而果實是時婆羅門速詣王所起居問訊少病長壽又白王言大王當知我纔種麥生長成金唯願大王差人取分王便差人而取麥分時婆羅門收持積聚量出王分遂變為麥王曰可聚一處更為量出如是七遍為聚共分王分亦變為麥王曰其麥是婆羅門福報非我所能任隨彼意量出我分婆羅門以無礙意量出王分還成金麥是時世尊從此而去見五百農夫而為耕種皮膚皴澁手皴脚劈著麁麻衣耕墾牛犢項傷皮破膿血流下喘息長噓時諸農夫遙見世尊具三十二相廣如上說乃至如宿種善根人得見世尊佛詣彼所欲調伏故而趣一邊苾芻眾中就座而坐而諸農夫遙見佛坐皆詣佛所頂禮雙足退坐一面佛觀其根性隨眠意樂廣如上說既聞法已證預流果咸從座起合掌白言大德世尊唯願聽許我等於善說法律而為出家并受近圓成苾芻性淨修梵行奉事世尊佛既見已告言善來諸苾芻可修梵行具如餘說乃至頌曰世尊命善來髮落衣鉢具諸根咸寂定隨念悉皆成爾時世尊隨機教授彼便策勵斷諸煩惱證阿羅漢果時諸耕牛挽繩令斷皆來佛所遶佛而住佛為諸牛說三句法廣如鵝龜處說乃至見真諦理各還天宮時諸苾芻咸皆有疑請世尊曰而諸農夫先作何業於此生中而為農夫於世尊處得為出家斷諸煩惱證阿羅漢果復彼諸牛先作何業生在牛中遇佛生天見真諦理佛告諸苾芻先自作業今還自受廣如餘說乃至頌曰假令經百劫所作業不亡因緣會遇時果報還自受汝等善聽我今為說乃往古昔此賢劫中人壽二萬歲時有佛出現號迦攝波如來應正等覺十號具足住波羅痆斯施鹿林中仙人墮處其諸農夫於佛教中悉作出家而不讀誦亦不作意受信施食作諸戲論懈怠懶惰而不勤策諸苾芻於意云何其五百苾芻者豈異人乎今此五百農夫是往時造寺施主者今五百長者是由彼往昔受信施食而不讀誦亦不作意懈惰而不勤策由斯業故五百生中而為農夫倍債施主由於迦攝波如來教中出家悟諸梵行故今於我所亦得出家斷諸煩惱證阿羅漢果而諸耕牛亦於彼佛教而為出家毀諸雜小學處由斯業故生在牛趣而於我處發清淨心得生天上由昔梵行得見真諦是故我常宣說黑白雜業廣如餘說乃至汝等應如是學是時世尊告具壽阿難陀曰汝來可詣都異迦城聞教隨佛至彼城所有一婆羅門而為耕墾遙見世尊具三十二大丈夫相廣如餘說作如是念我若往禮沙門喬答摩者廢此事業若不往禮失諸福利令事不廢使獲福利執鞭耕犁遙言敬禮敬禮佛告具壽阿難陀彼婆羅門自招錯咎而於此處有迦攝波如來全身舍利儼然無損若來我所恭敬禮拜彼便致敬二佛世尊是時阿難陀速整衣服合掌白言唯願世尊就此而坐其地則為二佛受用佛告諸苾芻等樂見迦攝波如來應正等覺全身舍利不白言世尊今正是時白言善逝今正是時若我得見心倍清淨于時世尊起世間心常法如是若佛起世間心時一切含靈悉知佛意龍作是念世尊何故起世間心即便觀見世尊欲見迦攝波如來全身舍利龍便捧持其佛舍利在虛空中佛告諸苾芻汝等今應審觀此相即欲隱沒時勝光王聞佛示現迦攝波如來全身舍利令諸苾芻得見其相聞已心生希覩即與妃后宮人婇女王子諸臣嚴飾儀禮出詣往觀喪善太子給孤長者仙授故舊塼師之子無枝鹿子母等各與無量百千有情皆生希見亦隨駕後往舍利處由其宿世善根發故使令往彼是時舍利便即隱沒而諸人眾聞舍利隱情生憂惱互相語曰我等空來而無所獲時有鄔波索迦往迦攝波如來有舍利處右遶恭敬心作是念我今繞禮必獲福利世尊知彼心常福利有清淨心即說頌曰假令百千贍部金積聚奉持施一切不如有人一淨心翹勤右遶於佛塔是時復有一鄔波索迦持泥置於舍利隱處世尊為彼亦說伽他曰假令百千贍部金恒以奉持施一切不如有人一淨心持泥置飾於佛塔是時有百千人眾聞此施泥福利咸持泥置或有將諸微妙花香而散其中佛亦為說頌曰假令百千贍部金恒以奉持施一切不如有人一淨心香花供養於佛塔時有諸人持諸花鬘燈明幢幡傘蓋供養是處以清淨心而來奉施佛知心已各為說頌世尊又說伽他曰我今所說施福田如來功德無邊量正覺猶如大海劫無上導首最為勝時諸人眾咸作是念佛所說福緣已滅佛緣現在者若興供養有何福利佛知念已即說頌曰若有能供養現能已成佛其心若能等福利無有殊佛是不思議妙法亦難思清淨者亦然果報同為一名相亦難思無不轉法輪正覺功德岸無能到其際是時世尊為諸人眾說如是法彼聞法已無量百千有情獲大勝利或有發聲聞菩提心者或有發獨覺菩提心者或有發無上正等覺心者或有得煖頂或得初忍或證預流果者或有得一來不還果者或有斷諸煩惱證阿羅漢果者餘眾多人歸佛法僧信敬三寶種諸善根時有淨信婆羅門長者居士即於其處設大施會名此方地為施水處爾時世尊遊行憍薩羅國行至室羅伐城住逝多林給孤獨園給孤長者聞佛至已詣世尊所頂禮佛足退坐一面佛為說法示教利喜默然而住是時長者從座而起整理衣服合掌恭敬雙膝著地白佛言大德世尊與苾芻僧伽明日就宅受我微供佛默然受知佛受已廣如餘說乃至明日令使白佛飯食已辦唯願知時長者復命守門人曰佛與僧伽比至食了勿令外道入我宅中時守門人聞教依奉于時世尊與諸僧伽著衣持鉢詣長者家廣如餘說乃至大眾悉使飽足淨漱畢已取小卑座為聽法故對佛前坐是時具壽大迦攝波在一阿練若處鬚髮稍長著破納衣詣逝多林見寺無僧問守寺者上首世尊苾芻僧伽今在何去彼便答言給孤長者請就宅食大迦攝波便作是念我今宜可就彼而食於佛上首苾芻僧伽便申致敬作是念已速時詣彼其守門人告言聖者勿入於中大迦攝波曰以何事故守門人曰長者有教佛與僧伽比至食了勿令外道入於宅中於後亦供諸餘外道時迦攝波作念我今獲諸勝妙上利淨信婆羅門長者居士而不知我是沙門釋迦之子我今宜往哀愍拔濟貧窮孤陋作是念已出遊芳園復作是念我今愍哀是何等類令獲勝利時有癩病乞兒骨節分離瘡膿流潰乞求濟活大迦攝波便詣彼所從彼告乞時彼癩女乞得米泔癩女遙見大迦攝波形容挺特善自調伏具諸威儀而作是念由我未曾施如是者生此貧苦癩病纏身若見聖者哀愍於我我以米泔當為奉施時迦攝波觀知彼念即便近前舒鉢令視告言姊妹能施米泔可置鉢中女便瀉泔繩落鉢內女欲指摘指便墮鉢女作是念而彼聖者護我心故而見受泔豈應自食時迦攝波知彼念已便對其前於牆下坐而食其泔彼作是念今此聖者護我心故雖食我泔必應更求餘好飲食時迦攝波觀知彼念告癩女言姊妹汝今應當發歡喜心我從今日至明食時以汝米泔度一日一夜彼甚歡悅竊作是念我於今日獲勝妙利大迦攝波受我鄙施時此女人迦攝波處心生清淨因此命終生覩史多天時天帝釋見此女人以清淨心而施米泔因即命過而不見知生在何趣觀於地獄而亦不見餓鬼人中護世四天三十三天亦復不見天眼下觀尚不能知時天帝釋來詣佛所頂禮佛足合掌恭敬以頌請曰巡行告乞士迦攝波大仁施彼米泔女今得生何趣佛以頌答天名都史多諸欲隨念有其施米泔女今生於彼中時天帝釋作如是念而彼諸人不知修福而行惠施作諸利事我今既知修福獲利何不惠施修諸福業聖者迦攝波心懷哀愍貧窮孤陋病苦疾者我今應為而施一食作是念已即便化身詣貧窮處羸弱孤單隨作草菴如亂巢穴變自形儀作醜陋織師頭髮蓬亂著麁麻衣手󰝫脚劈而為織作舍支夫人身為織妻以撚其綖取天妙食預置一邊時迦攝波為欲哀愍諸窮厄者巡行告乞次第而至見已情甚愍此貧弊佇立門首持鉢從乞時彼化天以天妙食滿置鉢中然迦攝波作念觀斯活計非常困頓天妙飲食從何而得必有餘事生此疑已常法如是阿羅漢若不預觀不知前事即便觀察見斯天帝告曰憍尸迦仁今何故於苦厄人而為留難於長夜中世尊說仁無疑惑箭及餘戲笑拔出根栽如佛世尊應正等覺帝釋白言聖者大迦攝波我今何為留難苦者而此諸人不見自福不行惠施修諸善福我今自見何不惠施廣修諸福世尊豈不說是語耶福應常修造無福遭苦厄若有修福者現受當安樂大迦攝波從此之後先觀方乞時天帝釋於虛空中持諸天食來置鉢中大迦攝波翻側其鉢食便落地時諸苾芻以緣白佛佛言由斯事故苾芻應持鉢蓋時諸人眾咸聞癩女施迦攝波臭惡米泔命終得生覩史多天勝光大王亦聞斯事詣世尊所頂禮佛足退坐一面佛便為王廣說妙法示教利喜默然而住王從坐起整理衣服合掌恭敬而白佛言唯願世尊與苾芻僧伽為聖者迦攝波故於七日內受我微供佛便默受王知佛受頂禮佛足奉辭而去於斯夜中勅諸供膳嚴備種種精妙飲食至明清旦敷設床座置清淨水齒木及屑令使白佛飲食已辦願佛知時廣如餘說乃至坐定王自行食時有乞兒來在其中對尊宿坐情生淨信深起恭敬作如是念王由往昔修諸福業今處尊貴復能惠施供養三寶王復自手遍行飲食佛與僧伽悉令飽滿即行淨水齒木及屑洗漱畢已王聽法故取小卑座對面而坐佛告大王我為王故說施伽他而當為彼獲大福者王作是念世尊今時受我供養何得有人而獲多福念已白佛唯願世尊為獲多修福業之者而說施願于時世尊為彼乞兒而說呪願世尊如是於五六日時為乞兒說施願頌王便懷憂手拓頰住作如是念世尊食我供養稱乞兒名而說施願諸臣見王愁憂拓頰白言大王何故如是愁憂思慮王曰我何不憂世尊受我微妙供養稱乞兒名而說施願時有老臣前白王言願王安住臣當明日致請世尊而稱王名說呪願是時老臣宣告供膳明日宜應倍加營造種種飲食行食之時一分在鉢一分墮地供膳之人奉教營造世尊上首苾芻僧伽眾坐定已即行飲食遂使一分墮其鉢中一分落地時彼乞兒見食在地疾走欲捻行食之者遙唱不令乞兒告曰王財極甚飲食無窮似我苦難者何不令取在地壞爛是時乞兒心生散亂遂不敬崇發清淨意佛與僧伽飲食畢已王對佛坐念曰世尊今時為我說施為餘人乎佛即為王而說施願曰嚴備象馬車步乘於此國城自在食王今不見緣何得因施無鹽米膏力是時具壽阿難陀而白佛言大德世尊於數度受勝光王供養我未曾聞說如是施頌佛告阿難陀汝今樂聞勝光憍薩羅王昔施乾燥米膏業緣不阿難陀白言世尊今正是時白言善逝今正說時苾芻僧伽聞佛說此勝光大王宿昔施膏因果業緣必能受持佛告諸苾芻乃往古昔有聚落中有一長者娶妻未久便即有娠月滿生子廣如餘說子既長成夫告妻曰賢首子今成人能為經紀有債償他有衣食喫用我今將本餘方興易妻曰聖子應須如是斯為善事便即遊方至前命過家有少本悉皆傾盡夫去之後妻復生子有隣長者告其母曰爾子與我作當濟衣食母便授與長者即使於田種處與其食分後於異時節日將至母作是念今此長者明旦家中設施沙門婆羅門供待賓客必無有人我今可往從彼索食而送與子使不飢餓念已即往向長者妻具陳其事長者妻聞便生瞋恚告曰我未供養沙門婆羅門諸尊貴客作人何得先與其食今日且住明旦倍與母復作念我子今日必受飢餓家有無鹽淡膏一團可將與子持至子所說如上事又復語子畏汝飢餓故從家中將此無鹽淡膏子言阿母置此歸家常法如是世間無佛當有獨覺饒益哀愍諸困厄者世間唯有而此福田樂住空閑是時有一獨覺來至於此彼遙見已身心寂靜威儀調伏便作是念由我往昔不能供養如是福田於此生中受斯苦厄若見受我無鹽淡膏敢為奉施於時獨覺觀知貧兒心之所念舒鉢向前告言賢首意欲施者可置鉢中彼便恭敬以珍重心置膏鉢內佛告諸苾芻於意云何往時貧兒者豈異人乎今勝光王是緣於往昔奉施獨覺無鹽米膏因斯業報六遍常為三十三天主六遍於此室羅伐城為灌頂王餘殘業報今於此處亦為灌頂王其報今盡是故我今而說其頌嚴備象馬車步乘能於國城自在食王今不見緣何有因施無鹽米膏力時國人民悉聞斯事王聞佛語詣世尊所頂禮佛足退坐一面佛即為王說微妙法示教利喜王聞法已從坐而起合掌恭敬雙膝著地而白佛言大德世尊哀愍我故與苾芻僧伽於三月日受我衣食湯藥臥具佛便默然受王所請王於月每日營辦百種微妙甘美香饌一一苾芻價直百千衣服復持一俱胝諸香油瓶欲於夜中為然燈會由施食故此表珍重遂於國中起喧鬧時有一女貧苦憔悴以乞濟活聞此喧聲問諸人曰何故喧聲報貧女曰勝光大王於三月日佛為上首與苾芻僧伽供養衣食湯藥臥具施一一苾芻價直百千衣服於今夜中為然燈會表心珍重所以有此喧聲時彼乞女聞斯事已作如是念此勝光王修福無厭我何能為宜可隨處求乞一燈供養世尊作是念已捧持乞器隨處乞油然燈送置佛經行所曲躬合掌而發誓願我念以此所有善根如釋迦佛百歲之時成無上覺如舍利弗大目連侍立左右前後善賢相應阿難陀苾芻而為侍者父名淨飯母號摩耶城名劫比羅賢子羅怙羅我當來有如是弟子父母國城子息如釋迦世尊入般涅盤分分身界碎為舍利當同此世尊而般涅盤分身舍利是時諸燈悉皆滅盡而此女燈皎然明朗常住如是佛不止住侍者不息具壽阿難陀作如是念佛燈明中而眠臥者無有是處我今宜可止此燈明即以手擿而不能止又以衣扇復不能滅持扇扇之亦不得滅爾時佛告具壽阿難陀曰汝何所為白言世尊我念世尊於燈明中而不眠臥意欲滅止以手衣扇擿撥吹之竟不能滅佛言阿難陀勿自疲勞縱令無礙大風來吹此燈尚不能滅況汝以手衣扇能令吹滅然此燈者而彼女人發弘大行以無限意方然此燈阿難然彼女人當來百歲之時必成正覺號釋迦牟尼如來應供無上正等十號具足前後相應賢善弟子亦名舍利弗大目連侍者名阿難陀父名淨飯母名大摩耶城名劫比羅子名羅怙羅般涅盤後分諸舍利是時四方遠近人眾咸聞斯事以然一燈供養世尊蒙佛授記當來成佛婆羅門長者居士聞已咸言而此貧女當來圓具一切諸德皆以衣財飲食競興供養勝光王聞生無比想即備香油一千大瓶以四種寶而作燈盞佛經行處然燈布置又白佛言大德世尊我為聖者大迦葉波奉請世尊及苾芻僧伽七日供養蒙佛說我往昔奉施無鹽米膏因果業緣由斯事故我復奉請世尊并與僧伽於三月日供養一一苾芻皆施價直百千衣服一俱胝油瓶而作燈會不蒙世尊授我當來成於無上正等覺記願見世尊記我成佛當來應有得為導首佛言大王無上等正覺甚深難測甚深難照難解難悟而不能趣微妙難知智者所覺非愚夫了非是易獲以一施得不以百施千施百千施而能得之大王然若樂求無上等正覺應須種種行檀惠施修諸福利親近善知識謙下恭敬頗有得成導首之期爾時大王聞佛此語涕淚悲泣以衣拭目合掌白佛言大德世尊往求無上等正覺時施何等物修何福業佛告大王且致餘劫此賢劫中為求無上等正覺故所施之物修諸福業我今略說王今諦聽極善作意佛告大王乃往古昔人壽無量歲時有王名曰長淨頂生肉疱極為柔軟猶如綿絮疱熟自破而生一子顏容端正甚可愛樂不白不黑如真金色頭如傘蓋手臂纖長額廣平正眉連如月鼻高且直具三十二丈夫相生已入宮宮中婇女有八萬四千遙見王子乳皆流出各各咸願我養王子即以為名號曰樂養由頂上生復名頂生如中阿笈摩王法相應品中廣說頂生王子與諸童子遊戲時間經六天帝釋報盡命過後為太子復經六箇天帝命過登政王位復經六帝釋命過於贍部洲以法化世內宮雨天衣服外雨金寶爾時廣嚴城側有五仙人名曰醜面所居之處諸鳥亂鳴仙人不忍遂呪誓之使其諸鳥翅羽皆落時曼陀多王聞念曰此無悲心何容住此便即驅遣令出其界仙作是念王王四天我何處居便即詣於妙高山所山下層住時王後至西拘陀尼住經六天帝命過東弗婆提北俱盧洲亦復如是於此自為治化於七重金山各亦過六天帝釋命過于時昇上須彌山頂其仙呪禁王軍皆不能動時有藥叉名曰空居常前而行仙見是事為說伽陀淨仙請息瞋恚心無有一切得成就此是曼陀多大王不同廣嚴諸鳥類時王問曰誰禁軍眾答曰是大仙禁止王復問曰此仙愛樂何物答曰愛人髮髻時王即呪說言願彼仙人無頭髮髻為我侍從作此願已其仙髮髻自落手持弓杖先走王之女寶白言大王此是仙人莫為過患願王放之王聞此語即放彼仙是時仙人心生大恨即持戒行不久得五神通時難陀鄔波難陀龍王見彼大王及諸軍眾意作是念此是阿修羅即集四兵眾來見是曼陀多王兵眾皆悉退散其四大藥叉見此亦皆退走並詣四天王所白言大王今有四事大軍來至我等皆被打退告曰此是曼陀多王有大福德欲來帝釋宮所我等非可共敵汝等共我將諸香花種種供具於前迎之見已存問即共往帝釋天宮帝釋若見即捨半座分座而坐于時阿修羅眾有四兵眾同往帝釋宮所藥叉又來告彼帝釋其阿修羅將四兵眾從地而出已破五處可須備辦唯願天主知之當可預備于時帝釋即欲往敵其曼陀多王告帝釋曰汝今且住我往對敵答曰如是時王即領十八萬眾精力壯士騰空而去各相謂言發大聲響我等大威力士其阿修羅見彼空中有十八萬力士作如此聲皆悉閉耳散走時頂生王復作是念我應住此贍部洲人熾盛豐樂及以三洲皆悉屬我今須取帝釋之位作人天主作此念已即失神通墮贍部洲染大疾患王即說伽他曰有億多財者貪欲而無足少樂而苦多智人能遠離設受天堂樂意悅亦未足欲知悅樂盡唯佛聲聞眾譬如金山聚亦如雪山王一人猶未足智者如是解緣見此苦根諸欲不可樂人箭是蔭根當共學律教時王說是頌已作大捨施復以伽他而說頌曰我知短壽身來世必招苦今須作功德以招來世樂若樂修福者捨施隨力分樂修福業人今世後世樂爾時佛告大王於汝意云何時彼曼陀多王者即我身是我於爾時如是利益有情尚不能獲無上正覺況復少施而獲無上覺者為有緣此因生死報世尊復告大王汝當諦聽乃往古昔我為求無上正覺利益有情乃有轉輪聖王名大喜見七寶具足獲四神通於長阿笈摩六十三品中已廣分別說時喜見王倍樂正法飯食供養五百獨覺奉飲食已人各別施上㲲一張說伽他曰已證廣大心仁者莫放逸施與持戒人施必得增益此施人明達信心得解脫以證無罪心當生得快樂爾時佛告大王勿作異念爾時轉輪王有七寶具足獲四神通即我身是我於彼時作是捨施雖不獲得無上正等正覺為此因緣積集善根是故而今得成正覺佛復告大王我為求無上正覺作捨施功德汝當諦聽如往昔有一婆羅門名曰時至是大豪姓每行施法施諸婆羅門用八十四萬大象莊嚴金具皆以清淨金幢覆蓋金網垂下悉以金莊此象施與婆羅門等於毘羅摩經中說如中阿笈摩經作此功德說伽他曰施已願彼樂我施住無畏以施供世間天及諸人等若求一切樂捨施住無畏能求當解脫大富為人主佛告大王往時時至豪姓婆羅門施八十四萬金莊嚴象者即我身是我於爾時為捨施故未即證無上正覺猶彼因緣有正信緣是故而今功德圓滿乃得無上正等正覺復次大王我為求無上正等正覺能行捨施作福利時大王諦聽乃往古昔有轉輪王名曰吉勝統領四洲具足七寶有三神通為無子息因求子故思念作千方便時有一人來白王言有藥名為多子宮人食者當即有子彼王聞有多子藥名即求訪覓後時王得此藥善細磨之令入宮人飲已便即妊娠其王妃不知斯事月滿生子形貌端嚴面如師子有那羅延神力集諸眷屬作生日會為立名字號曰茅草是時王子面前自然而有妙螺及輪王子若吹擊此螺外軍聞者皆悉退走或有聞者耳即便聾若聞轉輪聲者人皆走藏或投屋穴降得外境諸王伏已來見父王白言大王所有外境諸王我皆降已父王聞已甚大歡喜即於比國為太子娶妃占星卜吉集諸眷屬為成婚禮彼之王女見其太子形貌可畏怕懼却走是時太子即手持螺并輪及刀隨後尋趁在路乃見王家所有象馬被師子食時守象馬人等俱來告太子曰今象馬等被師子食噉願見救之我等自有私象馬等六分之中與太子一分于時太子即吹螺發聲所有師子虎狼皆悉迸走是時太子告諸人曰我所合得六分之一者留待我迴告已趁彼王女其太子親眷將其兵士隨後復趁太子告言却迴若決欲去領取兵眾往彼妃家太子告曰我今獨去不用兵眾說已兵迴太子獨進後時到彼妃國妃父見已告太子言將此女去得女即迴至彼調象所報調象人曰與我六分之一其調象人答曰象被風吹將去時太子說伽他曰盛少狂醉象其象被風將況復牛羊等心思須自知爾時太子于時洗浴身塗香藥取鏡自照觀面乃見顏貌可畏乃作是念我面如此諸人見我我今何用此身當須自害即入叢林欲自害身時天帝釋觀見太子是賢劫中菩薩若自害之必受大苦我若變令端政即不自死于時天帝與太子螺髻中寶珠戴已太子如天形貌端嚴獲具七寶後時父亡太子紹位領四天下如法住持七寶具足有大威力轉輪聖王六十萬城皆立義堂俗依法祭祠專修布施經於多年經多百千歲施一切婆羅門已而說伽他曰若多有受用諸天及以人發意不能施多財而不捨迷人慳執住佛生須急施持杖非是勇能施心為猛佛告大王我於爾時名茅草轉輪王置六十萬義堂行祭施法廣修功德大王莫作異見彼是我身當於爾時名茅草轉輪王如是六十萬城悉皆依俗造祭祠堂施於一切遍修福業佛告大王我為捨施緣分乃成無上正等正覺大王莫作異念我修此福當證無上正覺為因緣故為信根故積集善根復次大王我復為求無上正覺故行施修福大王諦聽乃往古昔有王名曰三螺摩騰迦有諸眷屬百千圍遶其王心行慈悲利樂有情其國飢儉王發實語誓願天即降雨是以其國常當豐熟其王於後捨位出家隨逐仙人獲五神通於此時中波羅痆斯有王名為梵德正住其位人民熾盛豐樂安穩相師占之於後十二年中天不降雨其王擊鼓宣令告諸人民若能辦得十二年糧者可住此國若無能者任向諸處國內諸人共相議論今既飢儉可作何計欲向何處其中有人言我聞摩騰迦國境有仙人說實言誓天即降雨每常豐熟糧食充足時諸人等為少食故皆悉投於摩騰迦國為父王出家太子住位所有人民投國來者十二年中資給食糧悉皆充足梵德王問群臣曰我國內人今何所在大臣答曰如上廣說在摩騰迦仙人國中其王復告諸臣今時飢儉如末劫年我等作何方計得免斯苦諸臣答曰摩騰迦天今以出家證其仙道宜可迎請其梵德王即詣摩騰迦仙人所啟請白言我之國內極大飢儉猶如末劫唯願大仙降至我國發實言誓時仙受請即往梵德王國發實言曰我生在於旃陀羅亦無惡心損害意三螺所說普應知諸天及人皆悉見如是我今真實語熏修慈心已久行普為法界諸眾生願龍降雨濟飢人從生已來所修善久習慈心憐愍故以此無量真實語龍當降雨救眾生爾時仙人發此願已應時婆羅痆斯天降大雨飢儉既息變成豐稔城中諸人先在摩騰迦國者皆悉歸還並存舊業佛告大王往時三螺摩騰迦王者即我身是我於往昔心行慈愍利益有情若發實語天即降雨能除飢儉常得豐熟大王我昔非唯以捨施故證無上菩提而更修無量福德因緣故積集善根起正信故得證無上正等菩提佛告大王我為求無上菩提故修行布施作諸福業大王諦聽乃往古昔彌地羅國有轉輪王名為大天我於中阿笈摩已廣說訖其王自見己身有大受用作諸祭祠之法而說伽他曰若心求大富天上及人間隨力應行施為畏貧窮故施者人所奉後必受天供人非人歸依如雨能成實佛告大王勿作異念彼時大天轉輪王者決向善道常修梵行八萬四千生中常得轉輪王位大王莫作異念爾時轉輪王者即我身是復次大王我豈唯以此施證無上覺而更修無量福業因緣積集善根故起正信故得證無上正等正覺佛告大王我昔為求無上菩提故修行布施作諸福業大王諦聽乃往古昔於彌地羅城有轉輪王名泥彌多我亦先於阿笈摩經中廣說其王自見己身有大受用作俗間祭祀之法布施一切而說頌曰若見作善法隨他還作善懈怠不作者是卑下丈夫爾時帝釋天主告泥彌多王曰汝可來至我宮受我五欲天樂歡娛遊戲隨意受樂時王即以伽他答曰如借他器物依限終須送天樂亦如是猶如暫借物我歸彌地羅多造諸福業當來彼宮內承福生天上爾時彌地羅歸本城已修行布施作諸福業而說頌曰善仁讚行施隨時而行捨剎利梵薜舍旃茶戍達陀飢儉時行捨行者令充足當離惡趣中必得生天上智者知此德施者能為捨由施得解脫富貴而生天佛告大王勿作異念往時泥彌轉輪王往三十三天帝釋請分座而坐受五欲樂猶於彌地羅城門所置祭堂依法祭祀行施修諸福業者即我身是佛告大王非唯緣此行施福業而證正覺大王勿作異見而因行施故起正信故積聚善根故今得正覺佛言大王我為求無上菩提故而行捨施修諸福業王今諦聽乃往古昔有王名曰阿難陀王有五子其最小子號為鏡面後時大王身染病患醫人處方用根莖葉枝果種種藥療竟治不差惟加困篤臨命終時速喚群臣我今臨命須立別王臣等問曰欲建立誰告曰有福德者有天分者置寶鞋履宮人受語者見六藏者見內藏外藏內外藏樹間山間水間藏者可建立為王說已命終諸臣試練何子堪為唯有最小鏡面王子堪紹王位而有天分既登寶位并與寶履令入宮中諸宮人見皆悉恭敬見六庫藏如前所說乃至樹間藏者王住樹下下有庫藏若在山間及王園苑亦復如是水中藏者王若遊戲地水之中即時有藏群臣既見鏡面王子有是果報尊重貴勝即立王位既紹位已以法治國國內飢儉十二年中俗法祭祀施一切人所求皆與知自快樂而說頌曰以法得財者智人不積聚施者名持戒施與受施人沙門婆羅門貧乏令充足捨此身已後必得生天上聰達如是解正信解脫念於施行勇猛無悋常行施佛告大王勿作異念爾時王者即我身是我於爾時名鏡面王十二年中為飢儉故普於一切有情而行惠施所須受用俗法祭祀皆悉能施即我身是非但行施福業證無上菩提大王勿作此見鏡面因行施故起正信故積聚善根故今得菩提復次大王我為求無上菩提故而行布施造作福業發精進波羅蜜大王諦聽乃往古昔於般遮羅國有二王一在北界一在南界其北界王名曰財城名龍閣其王以法化世人民熾盛豐樂安穩無諸詐偽賊盜疾疫牛羊稻蔗在處充滿其王以法治國城側有一大池烏鉢羅花等彌覆其上復有種種眾鳥池中有一龍子名曰妙生時往興雲以降甘雨令田豐熟多足糧貯皆行布施其南界王性行險惡兇麁非法治國常以枷禁打棒百姓天不降雨人並驚忙捨投北界龍閣城中以求活命其南界王因出城遊獵乃見村舍空閑神廟破壞問群臣曰村中人物今並何之諸臣答曰比為飢儉人皆飢急投北界王大王施我無畏即具說因緣王言恣汝無畏臣等答言北界有王名曰財以法持國以法化世人民熾盛安穩豐樂無諸詐偽賊盜疾疫牛羊稻蔗在處充滿常好布施於諸沙門婆羅門飲食資具受用豐足大王性行麁惡枷禁打棒百姓惶怖走投北界龍閣城中王曰作何方計令彼却來聚落居住群臣答曰若大王如彼財王行於慈愍饒益眾生不久諸人皆悉奔此城邑聚落臣復白王彼城更有好妙勝事城側有池池中蓮花彌覆其上有好諸鳥復有龍子名曰妙生依時降雨令得豐熟為斯彼國人民快樂其王復告群臣曰作何方計令彼龍子來此居止臣曰若有持呪之人即可來至時王即命群臣擊鼓宣令若有能持明呪令北界龍閣城中妙生龍子來於我處者賞金一籠復大供給于時有一呪師名曰呪蛇來詣臣所白言若定與我此金籠者我能呪喚妙生龍子來於此處時群臣等即與金籠呪師曰待我呪龍至此然後受之是時呪師即往龍閣城中於池四面觀察池內知龍住處却來告諸臣曰我於第七日龍子必來汝等可作祭祀之法是時龍子知彼呪蛇呪師來此至第七日將詣彼國作何計免其離父母親里眷屬欲投何處得免斯事去池不遠有二獵師居住一名婆囉迦二名頗囉迦以求活計池邊居止網捕水陸其婆囉迦不久身死龍子作念頗囉迦獵師今見命存我須投彼爾時龍子變為人形詣獵師所告曰汝知此城由誰而得如是人民熾盛豐樂安穩無諸詐偽盜賊疾疫牛羊稻蔗在處充滿獵師答曰我知此事皆由大王心行慈愍饒益一切養活百姓龍子告曰如汝所言要然由王更緣別事答曰更有為此池中有一龍子依時降雨緣此人民熾盛歡樂豐熟多饒飲食龍子告曰若彼龍子被人將去離父母眷屬汝見彼人能作何事答曰我能害之龍子告曰汝識妙生龍子不答曰我比不識報言我是妙生龍子今為南方般遮羅國師名曰呪蛇欲來取我將去今作祭祀結界之法却後七日來此之時釘竭地羅木橛種種色線繞池四邊作法必將我去汝可且於一處藏隱遙見作此攪水之時即須射箭呪師要處速來彼令攝呪不然斫令頭落必須先遣解呪然後殺之不爾我常被呪縛至死不脫時獵師告龍子曰若獨令汝利益猶故作之況令王城人眾皆得利益我何不作願無憂慮是時龍子即將獵師視其藏隱僻處獵師至第七日彼彼藏處其呪蛇師即來作壇祭祀結界一依呪印法四面釘橛種種色線繞之即以箭射速來前進攪池水爾時獵師拔刀告曰我國之內妙生龍子汝欲將去若不速解呪法刀斫汝頭令墮於地時呪蛇師於此苦痛恐懼畏死即解攝呪解已獵師斷彼命根龍子得脫出池抱彼獵師白言仁者是我父母為來相救我今免離父母眷屬之苦仁可相隨向我宮中即共相逐入龍子宮施設種種妙好飲食與上寶珠復告父母此是親支所投寄者因此之人今免愛別離苦是時龍子父母即令獵師乞願賜與無量珍寶獵師得已即出池中去池不遠有一仙人居止林果茂盛有雜眾鳥出和雅音然此仙人樂行慈愍利益有情斯之獵師每日三時詣彼仙所復於一時具說龍子之事時仙告曰汝何用珍寶求乞小願然其龍宮龍有不空羂索何為不取汝可往彼求取此索獵師聞已心生貪愛即往龍宮乃見此索便作是念我所求者今此索是入龍宮中又見妙生龍子更共諸龍相隨而行龍見獵師心大歡喜惠賜珍寶獵師答曰我寶自足須此羂索龍曰此索無用我等為懼金翅鳥故防援自身須畜此索獵師答曰汝久遠時時往一須我之所用用日是常若知恩德當與此索龍子便作是念此人多垂恩德於我我今諮啟父母可當與索龍子啟父母已即與其索其獵師得索心大歡悅如得大地之物出池歸家其城大王共妃戲遊久不懷妊既無男女以手拓頰諦自思惟我有無量財寶庫藏我今無子斷息種族諸人如知無子建立別王作思惟時王諸眷屬及沙門婆羅門等皆怪大王生此愁惱白言思惟何事王具廣說又白王言須求天神當即有子其王為求子故即求林神園神四衢道神受祭祀神隨生神諸天善神等願當有子佛言若由此事而求得者人人並有千子要由三事和合方有其子何者為三一父二母三貪愛現前乃當有子其王至求子故時有賢劫菩薩遂於國大夫人腹內受胎智慧女人有五種智云何為五一知丈夫有欲心等如上廣說既知得胎歡喜白王我今懷妊在左腋邊必知是男大王聞已甚大歡喜夫人作念十月滿已當誕子彼能建立宗族我捨壽後為我隨分行施修諸福業供養乞者生在之時能隨我後妃欲產時散放遊行寒供煖具熱給涼資衣服所須問醫方食六味和可眾寶瓔珞以莊嚴身猶如天女亦如諸天遊歡喜園常以床座輦輿將行香美之處聞樂悅聲至妃月滿便誕一子形貌端嚴人所樂見人相具足是時諸天擊鼓娛樂父王聞已甚大驚愕諸宮白王為王有子天擊鼓聲王即出勅令城邑清淨掃灑燒諸妙香懸寶幡蓋令施一切沙門婆羅門及貧窮孤苦又施放大赦作諸歡樂復為太子作生日福始從一七日乃至三七置立名號群臣共議欲立何名眾人議曰王既名財王子今可立號善財給八乳母如上廣說是時太子日漸長大如蓮在水不久長成即令入學學諸文字弓射王法算計識別珍寶人象馬等工巧術法種種技藝六十四能解縛能讀聰明了達父王為置三時宮殿謂春夏冬三種園苑各依三際善財獨在宮中閣上吹笛作樂遊戲是時頗羅迦獵師因獵禽獸至一山上見彼山下有仙人居住花果茂盛有好雜鳥并有大池眾妙蓮花以覆池上然彼諸鳥池中遊戲獵師遊行至其仙所見彼仙人髮爪並長身被樹皮由其苦行身體乾枯在一樹下草室之內獵師見已合掌禮足啟白大仙在此苦行經幾許時仙人曰我經四十年來於此苦行獵師問曰爾許時中見希有事不于時仙人徐徐軟語答言賢首汝見此池不答曰我見大師答曰此池名梵階眾妙蓮花彌覆其上有諸雜鳥居止其中此池清冷水如乳味以花和之每月十五日有緊那羅王女名悅意與五百眷屬圍遶將諸香花來此池沐浴當浴之時作諸妓樂池中諸鳥聞此美音皆悉止息我聞之時情甚悅豫乃至七日心大歡樂賢首我惟見是希異之事爾時獵師便自思惟我於龍子邊得此不空羂索我因此索繫取悅意作是念已至十五日隱在樹間手持龍索其緊那羅女來欲入池洗浴獵師即擲索繫彼緊那羅女以繫縛之其女見身被縛忙懼作聲大叫餘同類女東西奔走去悅意女方便欲走獵師見彼端正即手執之女曰汝莫捉我不堪為夫我堪與王為婦獵師告曰若不急捉恐汝當走其女答曰我今不走仁若不信取我髻中之寶我因此寶隨意騰空獵師告曰如何得知髻寶答曰若寶在人邊我隨人後獵師手持其寶索繫而進于時善財童子因獵而行獵師遇見善財童子面貌端嚴人所喜見其女端正太子若見必當脫將作是念已我寧自奉其獵師往詣童子所禮足白言此之女寶奉上太子願見納之爾時善財見彼少女形貌端嚴人所樂見觀察其相有十八種女相莊嚴具如餘說善財見已欲力所逼心生愛著如蛾赴火色境如火亦如水浪不可止定亦如生牛後亦如金翅鳥駿不可制如風飄物無可能迴如猴得樹迷亂難止無始已來貪欲習性煩惱境習欲味樂故欲之諸境極穢心故妄想念故以此為弓所思作處以心為箭說伽他曰善財見彼面如月亦如雲霧中電光心亂猶如象被射受取悅意速歸城爾時善財王子歸龍閣城廣賜獵師田宅即將悅意於宮樓閣共為遊喜其女端嚴姿態無量衛護善財太子令其愛樂恒不相離復於後時有二婆羅門從逝多林來至龍閣城中一於王邊依止王住請婆羅門尊以為師多賜資具一於善財太子所依止而住太子惠賜資具是時婆羅門告太子善財言若得大王立汝為王得王位時於我如何時善財告曰如我父王立彼為門師諸婆羅門中尊我亦如是立汝為尊其大王門師聞已生大瞋恚便作思念我今作計不令太子得位況彼婆羅門得為尊者復於後時別有一國起逆發兵往伐却被怨害如是七度令軍領兵往彼皆被打退軍迴臣等白王賊軍增盛我國有損須集勇健之人時王國師便作是念今正是時令太子征伐外境乃令便死即白王言他軍強盛無能敵者大王答言今我自去婆羅門言太子少年盛力令作大將往彼共敵必當剋獲王命善財告言汝為大將可往曠野國中共怨對敵善財白父王曰誠如所言便入宮中見悅意夫人忘父王教父王復勅善財汝早往彼與怨抗敵善財受勅還入宮中見悅意已便忘父王教勅時王國師還來白王善財太子貪欲染著悅意願大王令諸兵眾皆來集會便勅太子於王前發時王喚善財領四兵眾往彼抗敵其善財白父王言暫見悅意即去王言即發今非是看悅意時復白父王我辭母去王言辭去善財即往悅意夫人處取其髻寶往詣母邊長跪白母曰此之髻寶當好防護莫與悅意若大苦惱逼迫至死當即與之母既受已遶母三匝作諸伎樂即往征伐去城不遠樹下暫居時薜室羅末拏天王領諸無量眷屬因過其所遂不能動心大怪愕我亦曾經處處遊歷未曾有此遂乃遙見善財童子在於樹下是賢劫菩薩自受疲勞往彼鬪敵我須佐助可往降怨不令損害時薜室羅末拏天王即勅第五藥叉汝可速往曠野城中為善財降彼怨畢亦莫令損是時藥叉奉王勅已即變四軍兵眾人形高大如多羅樹象高如大山馬大如象作諸器仗種種變現吹擊大鼓令大恐怖現大威力至彼怨所如是示現其城四面牆壁被藥叉威力一時俱到人民皆怪怕懼問曰從何處來天兵答曰汝等早開門戶善財即來往可迎取若更遲滯汝等總死無有殘餘城人答曰我等於王不逆亦不逆於善財比被王使逼迫閉門眾人開城以諸香花作諸音樂出迎善財來入城中押領平定置立押官善財歸國其夜父王夢見鵄鳥取王腸肚遶城四面王身入寶室中其王睡覺心大怕怖身毛皆竪從眠起已以手拓頰住於怨思我定被奪王位必當至死明旦即集婆羅門等說斯夢意其王門師便作是念善財決定鬪戰得勝降得外國我須惡解其婆羅門即白大王此是惡夢決失王位定當身死要然於婆羅門呪法中有󰚏方法可免斯厄王又問曰有何方法告言於王園苑之中當作一池嚴飾端正白土泥之令其精細殺諸惡獸取血滿池置四街道從一面入向一面出已令四上婆羅門解四明者以舌舐王足下用緊那羅脂燒香若作如是󰚏禳王久住位長命無災是時王曰諸事可辦緊那羅脂云何可得婆羅門白王然易得者却道難得王復問曰云何易得婆羅門曰大王兒婦名悅意者是緊那羅女王即告言莫作是語我子共彼以命相連答曰大王可未聞書教捨一為諸眷為村捨眷屬捨村取城邑為身棄大地王須自牢護及以童子身後乃能護他須害彼悅意大王為愛命故無所不作于時大王聞此語已即依所說穿池白土泥飾殺諸惡獸取血滿池其善財宮內諸宮人等聞此事已皆生歡喜互相謂言我並少年端政容美善財若至我當承事是時悅意見彼歡樂怪問宮人汝等有何喜樂次第問之有一宮人如上具說悅意聞已心大苦惱愁憂不樂即往善財母所啼泣白言具說如上母曰汝且小止少時我自尋訪乃知虛實爾時悅意更來白言此事是實時太子母告曰汝今正是去時我若不與汝寶當是負心即與悅意髻寶及衣裳等爾時大王入池浴已婆羅門以舌舐足至頂王勅令索緊那羅脂于時悅意身騰虛空而說頌曰我染觸身故笑樂住於此如象得解縛已脫騰空去爾時大王見彼女人如風而去心生怕懼告彼門師婆羅門曰所應作者悅意已走其婆羅門白言大王已得成就災厄已除于時悅意在於空中復更思惟我今於此受諸苦惱皆由彼仙若到仙所須說此事我身為汝遭大苦難作是念已即至仙所禮已白仙人曰我為大仙向人說故遂被繫縛為人愛欲迷亂至死復白仙人曰若善財相覓取我指鐶而授與之報如是言我之住處道路極嶮幸當迴去更不須來若不肯迴願仙略視道路於此北界有三黑山度此山已更有三山復更有三山度九山已有雪山王山北復有黑山山下水流復有佉達羅伊沙陀羅金剛藏欲色山烏俱得迦伊伐得迦阿鼻縛那彼木山那等諸山過此山已即入佉那羅山山下有窟入此窟中入已有大石柱登柱上已被鹿皮而住當有一鳥王來撥汝去得過諸山從此出已多有諸色于槎或作人形羊形羖羊形復至一窟名賓伽羅中有水流如粖其中有大蟒蛇速疾走來汝須存意極大超越其槎中間有惡鳥來當須射破復有槎如兩牛相鬪可打角破便當進路或復途槎以鐵為人手持鐵刀形貌可畏亦須打破然即進路復有槎形如藥叉相其藥叉鐵口汝若見之以鐵釘釘額復逢一井名曰猛轉當須手執於杖過之若逢頭及眼黃色藥叉當須杖刀之而過又多度水裏有蛟龍其水名曰能伽婆騰伽多波儞波登祇指多囉嗚嚧馱儞河阿薩儞阿施尾沙毘陀諾儞等河其能伽河有藥叉女常為居住名曰俱波婆騰伽河無人能住多波儞河多有蛟龍指多囉河中欲色嗚嚧馱儞河緊那羅婢居止呵薩儞河中緊那羅新婦住阿施尾沙河中有種種色蛇毘陀河水甚濁穢惡若度能伽河時意存勇健若度婆騰伽河心須超越若度多婆那河閉口而度若度指多羅河時作種歌唱若度烏嚧馱那河心須正定若度呵薩那河時默然勿語若度阿施尾沙河時當作禁毒蛇呪已度若度那陀那河手持利劍割藤而度如是度過此等河已有五百藥叉守當開門汝須勤勇必莫畏之此是緊那羅王城說是語已禮仙之足騰空而去爾時善財童子平定外國怨已却還那布羅城是時善財纔息定已即拜父王對面而坐父王便已愛念之語安慰善財善財答曰以父王威力得安穩歸伐彼怨軍悉皆平定仍將寶子置立押官依法輸科父王告言我子有功所作皆了其善財童子辭父王曰欲歸宮內父王告曰且住共食白父王我久不見悅意今欲往看王曰今日且住明當往看又白父王我要今日須看悅意父王默然不對是時童子即歸本宮乃見宮中無有光彩不見悅意東西馳覓作聲喚曰悅意悅意汝今何在諸宮共集欲亂善財然而身心如被箭射專向悅意頻更重問悅意何在其時宮人具說如上善財童子聞已甚大愁苦宮人白言今此宮中更有勝者幸除憂惱于時善財念知父王作無恩事即往母邊禮足長跪白言阿孃我今不見悅意然而悅意形貌端嚴具多福德今若不見迷亂燒心隨彼趣方我當求覓若無悅意生大苦惱母曰當為悅意遭命難苦我放令去問曰此事云何其母具說善財知彼父王無恩復問阿母何方而去母曰悅意今向此山仙人法王住處于時善財為離悅意苦惱啼泣不覺唱言悅意母又告曰我此宮中更有勝彼何故憂惱善財答曰阿孃此之宮人我不愛樂母以善言慰誘煩惱更加速起尋訪東西馳走而作是念可於得處更尋問即往詣獵師所問曰汝先何處得悅意耶獵師答曰於彼山中有仙人住其處有池悅意每來池中洗浴我依仙人言教繫捉得來時善財却迴宮內又作是念今可往仙人所取其消息父王亦聞童子離別悅意極大愁惱欲往山中仙人之所父王告曰善財何為迷亂至此我今為汝更置最勝宮人善財聞已白言我無悅意不能在宮而住爾時大王即出嚴勅令四衢道諸城門所但有要路皆令捉搦莫放童子出城善財為性夜即省睡我聞晝中五種之人於夜省睡云何為五一者丈夫思婦婦思丈夫二者婦被夫瞋責三者作賊之人四者軍將五者苾芻精勤苦行時我今當一于時童子作是思惟我若從門而出父母必罪守門之人作是念已即取花鬘置於幢上無人守護門關之處從此而去至於城外月初出時善財向月啼泣思想悅意即說伽他而告之曰月滿能明夜亦是星中王畢星如眼愛亦如大導師誰見悅意眼如青蓮作是語已漸行思念昔共悅意遊戲之時逢其鹿麞告曰汝常食水草無病遊行不同我苦問曰見我悅意耶說已漸行至一方所乃見花果茂盛有蜜蜂於花上食氣善財告言青色無有垢有金色相在竹林間兩色妙身見悅意不說已復行見一蟒蛇告曰汝是黑蛇舌如樹葉張口及眼俱有烟焰我有欲火亦復如是無有毒心見我悅意在於何處說已次至一林見百舌鳥作其美聲告言汝在諸鳥中尊遊林樹間有緊那羅王女名為悅意眼髮如青蓮汝今見不說已次行至無愁樹名花間枝華名吉利樹中之王而告之曰憶悅意時心即迷悶汝名無愁我今合掌令我無愁由心迷亂種種異言次至仙人住處讚仙人曰身被樹皮衣常飡最上根我今頂禮大仙師幸請速報悅意處是時仙人以安穩言告善財且坐先言我見面如滿月目類青蓮緣眉細長猶如盡月形貌可愛人皆喜見且飡根果後當無惱訪覓不難必無疑慮說是語已復告善財曰然悅意去時遺言相囑留此指鐶善財若來覓我可與指鐶作是語已復說險路可報善財童子道徑極險難行當須迴去若決不迴當視道路是時仙人告童子曰當知悅意作是囑言於此北方界即有三重黑山過已更有三重復更有三重過九山已乃有雪山王此山有藥採取以蘇煎服能無飢渴多饒氣力性念能定并取獼猴隨其去處以呪持之并將弓箭及以明寶合阿伽陀香藥能治蛇毒復持三鐵釘及箏雪山王北復有青山乃至當報善財作大威力超越彼諸惡類皆當損之廣說如前依次而作時善財既聞仙人說已一依所告次第而作并持藥呪禮仙人足退步而去所須之事皆悉已辦唯不得獼猴却來仙所時仙即與獼猴爾時仙人復告善財汝獨一身無有伴侶何須苦覓彼悅意耶定當捨命善財白言我決須覓月在空行誰為伴侶亦如獸王以牙爪力亦無有伴火能燒之誰之為伴縱我無伴有何所防若見大海可即不入若被蛇毒可不療治夫大人者精勤作事若事不成人無有過爾時善財依悅意說以諸藥草呪法過諸山河險難之處直至緊那羅王城時善財遙見彼城異常勝妙一切園苑林茂端正種種妙花并諸雜鳥池水流渠又見無量緊那羅女共來取水于時善財問諸女等取水何用答曰王女名曰悅意比在人間身染人氣以水洗身欲除人氣善財更問女曰此水為同一時瀉浴為復前後依次與之彼女答曰次第瀉之善財便作是念我今善得其便此吉利指鐶安於瓶罐之中信通悅意善財即以指鐶默擲置一水罐之中報彼女曰可以此水在前授與王女洗浴是時緊那羅女便作是念此必有緣即在前瀉水王女頂上洗浴然而指鐶落在身上是時悅意即喚其女問曰汝將水來時更有何人答曰我見一丈夫具陳相狀然其悅意知是善財令速藏隱方便將入莫使人見依命將來藏一處已悅意往詣父王邊長跪白言阿爺若見善財欲作何事父王答曰斬為百段分為四聚此既是人何所堪用悅意復白王言若當是人如何能到於此時父王聞已瞋遂止息王作是言若童子來至可與一切莊嚴之具多與財寶及千緊那羅女并其汝身悉皆奉與于時悅意聞此語已心大歡悅喜樂遍身即令善財嚴飾衣服來見父王爾時緊那羅王遙見善財人相具足形貌端嚴人所喜見心生怪愕欲試伎藝置大金柱高七多羅樹又置七鼓并七玄高其善財童子身是菩薩若是菩薩諸伎工巧無不解者凡有所作天亦助之不為障礙即於王前設大供養吹笛擘箜篌彈笓笆作種種音樂并諸伎藝空中諸天亦皆助作時善財童子手執大刀色如青蓮光彩晃耀其王殿前有多羅柱王令善財以刀截柱如截佉多唎葉碎如油麻以箭射彼金柱七鼓七玄高皆悉穿過身若須彌不動不搖空中諸天及緊那羅等皆大吼叫爾時緊那羅王見聞如此希異之事心大驚愕即令莊嚴一千緊那羅女姿質面貌一如悅意王告善財曰汝知何者是悅意耶于時善財即發實言說伽他曰悅意是樹女我今極愛敬實言當速疾徐步向前行是時悅意不覺前行一步緊那羅眾白大王言此之善財有人威力精勤超越具有形貌共悅意相應何須苦逼不與悅意將爾時緊那羅眾次第白王令與悅意其王即勅依緊那羅法左手持女右手執金瓶告言童子此之愛女并千緊那羅女侍從圍遶以賞為妻王曰人當無恩必莫棄捨亦不得更置婦人時善財聞王教已即共悅意同歸本宮而為遊戲歡娛作樂善財復於後時思憶家眷離別父母愁憂苦惱即共悅意平論斯事君欲如何悅意即為啟父王知王曰任汝共善財相隨而去莫行錯誤人多詐誑是時父王作誡勅已即與金銀真珠等種種雜寶而為資遣是時善財以緊那羅力速疾還詣那布羅城當入城時由緊那羅作種種香氣遍滿城內父王聞善財來勅令作諸鼓樂掃灑城邑除瓦石砂礫皆令鮮潔作諸音樂懸繒幡蓋燒眾名香散諸妙花善財共諸百千眷屬圍遶入那布羅城止息已持諸珍寶往詣父王所禮足已面前而坐向緊那羅事具如上說爾時父王知其威力第一超越即與灌頂建立王位時善財便作是念我共悅意為夫妻故今得紹灌頂王位自知過去因緣得如是福報我今須更勝於昔時行於布施作諸福業作是念已象閣城中十二年內依彼俗法置祭祀堂佛告大王我於爾時名善財童子者莫作異見即我是身當於爾時行菩薩行名善財王我為悅意故精勤威力第一超越既得見已於十二年中置祭堂依法祭祀豈我唯此捨施福業而證無上菩提而更修餘福業積集善根故正信因緣故而證無上正等菩提佛言復次大王我為求無上菩提故而行慧施作諸福業大王諦聽乃往古昔於尾施縛城有王名曰尾施婆蜜多正紹王位以法化世其國人民豐樂安隱無諸詐偽賊盜疾疫牛羊稻蔗在處充滿其王正信能利自他愛念國人慈心相向後於異時共妃遊戲歡娛未久遂即有娠十月滿已誕生一子形貌端嚴眾相具足人所喜見作生日會為立名號共相議曰此是尾施縛蜜多王子應與名曰尾施縛多羅授八乳母廣如餘說如蓮在水速時長大即令入學曆數算計工巧伎藝王法之事及以調馬種種相法等悉皆成就廣如餘說爾時王子性懷賢善真實淨心自利利他心常慈愍愛念世人能行一切無餘之施既聞常施心無間斷不問遠近貧乏之人皆來求乞索者施與皆令心足然而菩薩復於後時欲出觀望遊戲園林七寶瓔珞莊嚴其體又身被鹿皮乘騎輦輿擊大鼓樂速趁而行欲入苑中時有一婆羅門讚王子曰剎利童子大勝威力即說頌曰無量人眾集仁有大名聞此輦應行施施與堪施人爾時王子心生歡喜速疾而下以此寶輦施彼婆羅門而說頌曰我本捨此輦歡喜而能施願我捨三界速證妙菩提復於異時王子出城遊行園苑以寶莊嚴白象如白蓮華亦如雪山象有種上相亦如帝釋之象以自相好而嚴其質功德顯現其象日日增長於諸象中而為最勝太子共諸親友眷屬圍遶亦如眾星而圓明月三春屆節百卉敷榮茂林清池花鳥交映孔雀鸚鵡鵝雁鴛鴦雜類哀鳴群飛合響太子于時有邊境國王知王子遊時與諸婇女於芳園所隨處周旋歡喜嬉戲樂行布施令婆羅門速來乞象其婆羅門至王子所作美妙言詞說伽他曰天人聞好施美妙遍諸方施我所乘象今正是其時爾時王子聞斯語已心即歡喜速從象下而為奉施復以伽他而發願曰願我捨此象喜施婆羅門如是捨三界速證妙菩提爾時群臣來奏王曰外境怨國遣婆羅門來乞王子所乘最勝之象今已施彼大王聞已極生瞋恚即喚王子種種呵責令其出國其王子聞父責已作是思惟即說伽他曰我修菩薩行慈攝苦眾生已著堅固甲捨斯最勝象家中一切物隨力皆行施要心練行林決定當須作捨家修苦行當詣練行林不作如斯語豈有施於人菩薩作是語已即到妃邊告言賢首所有財物皆須布施可入山林修其苦行具如前說其婦聞已恐於太子有別離憂合掌白言賢子我身男女願亦相隨山林中住為修道我亦不忍一念之中而能相離以妙伽他答太子曰如雪無有月大地無苗稼如林涸無水妻無夫亦然菩薩告曰我等必有相離一切世間必有離別況汝女性報身柔軟食飲臥具皆須細美在苦林中唯敷草地每飡根果以達彼草披掩其身妻曰賢子雖聞此苦心亦不退菩薩答曰此之誓願常念莫忘爾時王子即詣父王頂禮合掌以伽他白言願父懺摩我過失施象與彼婆羅門緣此責我往山林當願庫藏常增長爾時大王聞此語已聲嘶哽咽不忍離苦抱王子頸愛言告曰願子迴住更勿廣施菩薩以伽他答曰我若復迴住大地及諸山身及妻奴施此心終不改爾時王子說此語已跪辭父王共諸妻子眷屬前後圍遶城中之人皆大煩惱咸送太子出城百千眷屬皆乘輦輿隨逐太子送出城外詣苦行林時有一人聞城中人眾一時大哭怪而問曰是何啼哭之聲眾人告曰汝可不知此城王子蘇達那被流出境然而王子立性愛樂布施大王治責今欲入山林中緣此城內人民啼泣爾時太子依法言別以頌告諸人曰一切恩愛久共處時至命盡會別離路宿樹下且隨飛妻子眷屬皆如是汝等當知法如是世間皆有別離憂當復專趣所作事安住不動喻須彌爾時王子漸行去城三十餘里有一婆羅門來告王子剎帝利我故從城出已行三十餘里復以伽他告王子曰我聞好施名故來於此道路極疲勞欲令成就施本願願汝速證妙菩提爾時王子妃聞斯語已出不忍言以頌答曰汝婆羅門極惡人被出山林由不放可無少慈於我等王子失位並由斯爾時菩薩告妃言賢首汝莫於婆羅門作麁惡言頌曰若無此等求財者何處更有證菩提於六波羅施最勝從斯行六證菩提爾時菩薩心生歡喜即以車輅施婆羅門而說頌曰破我慳恚流施輅婆羅門猶如大仙轉得成無漏法爾時王子施車輅已心生歡喜携抱男女漸進而行遠至苦行林中既到林已身心歡喜而修苦行後於異時夫人於山谷中採覓花果去後爾時天帝釋觀見菩薩在苦行林中為欲試菩薩故化作一婆羅門於王子所讚言大勝剎帝利童子願聽我言即以伽他而說讚曰端嚴族姓子獨在山林中汝愛之男女速持施我來是時婆羅門說此語已爾時王子愛念子故一念思惟而住其婆羅門又復告曰剎帝利我聞汝名能施一切求者皆與願以二子施與我來何假思惟而說頌曰地上及虛空皆聞好行施汝今應速捨滿我所求心爾時菩薩答曰縱捨自身由故不悋況捨男女我今思惟別有私念即持兒女施與婆羅門而說頌曰我今捨此子快樂住山林不共母籌議怨恨生憂苦莫令人有語童子堅固心捨子不捨身恐人生謗議婆羅門曰剎帝利童子此亦不然汝生於王族大地普聞哀愍眾生常行慈施尚以香象施沙門婆羅門於諸貧乏下賤之人常能攝受求者滿足不令空過我既遠來勿令無益速調心馬幸無退轉興別異心使我所求不令空度爾時菩薩聞婆羅門語已而復思惟為愛子故迷亂其心而說頌曰我今持愛子施與婆羅門彼生於苦惱皆由愛別離我今若不與苦行無由成寧遭此別離必令求滿足爾時菩薩專於一心決定當捨即說頌曰人中大苦海有情皆被溺能渡甚為難誓作於舟筏菩薩說已顏容怡悅以右手携兒左手持女施與婆羅門是時男女舉目盈流悲啼哽咽菩薩施已復發誓言願我施男女直趣菩提路誓救諸眾生速超生死海爾時菩薩施此兒女作是言已于時大地六種震動為地動故於山林中所有修寂之人皆生驚愕互相謂言今此地動有何因緣時有仙人是婆悉吒種族善能占相告諸仙曰林中小兒食果水見令眾人心喜悅在苦海中求出離菩薩捨子大地動爾時二子知父施與婆羅門已悲咽泣淚禮父雙足合掌白言我等不見母今將施與彼願暫別慈母隨父施他將爾時菩薩為愛念故流淚滿目抱兒女頸以頌告言我心於汝甚憐愛不是無慈堅固心當為利益於人天捨施汝等善喜見我為無上菩提故求證涅槃安樂處為拔苦海諸有情願救當離輪迴苦是時二子知父決定施已作悲噎聲合掌白言父今決定捨施與他阿孃來至唯願白言於父母處並乞懺摩我等幼小愚癡無識多有愆犯或時出語不順恭敬斯多過失願見容恕語已禮足右遶三匝逐彼漸行思父所言頻見迴顧爾時菩薩思戀兒子出言慈愛迴入草室即發無上菩提大願又子出時三千大千世界六種震動空中諸天皆發大聲說伽他曰大士要心施決成無上事施男并捨女堅心無退屈爾時諸天說是語已其母持根果欲歸又見地動更加怱速時有一天變作母師子守捉要路不令得過恐障菩薩利益之事為一切有情而行布施妃告母師子曰汝是獸王妻何因守捉路我若貞於夫願汝速開道汝是獸王妻我是人王婦依法為姊妹汝急開其道是時師子復本天形即避其道妃見惡相一念思惟如天鬼神及林中聲我之居處必有災怪不祥之事即說頌曰我今眼目瞤怪烏作怪聲必有別離苦子今存與亡復見大地動身心更不安定當失二子憂心若火然既作如是種種惡相欲至住處遍觀瞻視不見二子心即迷亂處處尋求又便作是念應於餘處共諸虫鳥而作喜樂或應室內眠臥先詣室中唯見太子合掌白菩薩曰某童子等身今何在菩薩告曰有一婆羅門來從我乞然而童子與彼人將幸願隨喜是時慈母聞已如獸被毒箭迷悶躄地如魚離水宛轉生苦亦如牛等失子悲啼哀聲不絕而說頌曰我子面如花手軟逾蓮葉未曾經苦事愛子今何去當共獸兒遊性直如麞鹿我子今何在誰將汝驅役哽咽從他行悲啼身受苦去時不見汝誰知生別離於此山林內每飡花果根忍飢寒事他今遭斯苦厄捨父母親戀眷屬亦違離皆由彼惡人令子受辛苦汝生剎帝利今時奉事誰晝夜被驅馳眾苦恒纏迫由於過去罪惡業曾令有情愛別離我若常行真實言一切眾生起平等以此真實誓言故世世常無生別離唯願二子脫卑身速證涅槃安樂果爾時慈母見子所種樹木更懷愁惱抱樹啼泣復為言曰斯等叢林及花藥皆是我子身營理叢林花藥獨敷榮唯我與爾咸枯悴復次漸行見諸獸子亦以悲啼敘而言曰汝常與子遊喜樂情無間子今何處去苦惱而求覓太子夫人於子去處四顧觀望山崖嶮峻路絕人行母更悲啼以伽他告曰鞭杖以驅將路嶮山崖峻逼迫令進前婆羅門少慈哽噎咽喉破叫呼胸吐血猶如獸驚走足軟若為行爾時菩薩見彼愁苦悲啼不絕即為方便種種勸喻說伽他曰我無瞋恚心便將二子施利益有情故難捨而將捨我子及眷屬難捨今已捨當招大人果無上妙菩提我今誓捨子為求解脫故車輅并妻子施與一切人其妻聞菩薩語已心住堅固合掌白菩薩曰我無障礙意莫生於異心若欲將我施隨意勿生疑割愛捨親眷至願求菩提所求願滿足拔濟救群迷爾時帝釋天王心生怪異然而菩薩勤修練行為欲止息助成立故於其夜分將無量諸天前後圍遶到於菩薩所居之處虛空中住照曜山林周遍赫奕而皆大明告菩薩曰世人愚癡狂迷自亂爾時天帝釋說此說已又作是念然而菩薩有一妃供給侍怙若無斯一甚為辛苦我亦方便必須求取作是念已到菩薩邊化為婆羅門白菩薩曰汝妻眾相具於夫志貞潔手持豪姓妹可賜婆羅門爾時菩薩妻答曰無羞多貪人婆羅門下劣習性行非法壞我貞潔心爾時菩薩慈心瞻視觀察其妻即答曰我不惜其身亦不自求樂若我隨彼去誰能奉事君菩薩答曰我甚惜汝為求無盡之法當隨我意可逐斯人縱令汝去我身當死亦須發誓行施說已歡喜便自思惟此是最後捨妻心無執縛即手持妻施與婆羅門告曰專須供給此尊人純直心行身調善我愛此妻甚珍重婆羅門願哀納受爾時王子為求菩提故當捨妻時地六震動其妻哽咽隨逐婆羅門既失男女復離賢夫苦中生苦愁毒纏懷說伽他曰我先作是業無始恒相續如牛失犢苦我苦過於是其王子妻作是語已爾時天帝釋還復本形告其妻曰我非是人亦非婆羅門我是帝釋能伏阿修羅為欲成就菩薩大願無上菩提哀愍有情其菩薩妻聞天帝釋語已踊躍歡喜合掌白言天帝願我子得離奴婢身為作善因緣遣向父王所說此頌已時天帝釋至菩薩所左手持妻白菩薩曰此妻迴與汝任意充供侍幸勿轉與人受寄將餘用時彼婆羅門所將二子帝釋迷惑令向菩薩父王國中然婆羅門常避其國由帝釋故不覺至彼城中而賣王孫城內群臣見王孫已啟白王曰我等見王孫兒孫及女孫隨逐婆羅門於此城中賣王聞此已心悶迷亂良久醒已時王即勅左右臣曰卿等速即將見臣等依命將至時有一臣先抱兒來直見大王王見孫子身體瘦弱垢穢異常衣裳破壞迷悶躄地諸臣扶坐復告臣曰在於山林中猶常樂布施卿等可速喚我子并新婦爾時帝釋禮菩薩已退還本宮國內一切人民皆往請菩薩却歸本國若王本國建立為王時彼菩薩具一切施所有沙門婆羅門貧窮孤獨親友之人來乞求者皆悉施與修無量福業說伽他曰為求菩薩者廣博能施與剎利婆羅門毘舍首陀等金銀珍寶物及以諸瓔珞奴婢并僕從施與持戒人所有妻兒等奉施婆羅門斯人獲其報今世及後世爾時佛告大王然於彼時名曰尾施縛多羅王能施一切沙門婆羅門諸貧窮乞丐親友眷屬作種種布施修無量福業者大王莫作異見即我身是我於彼時能行布施修無量福業發無上菩提願大王非唯作此布施福力而證菩提由我正信善根積集功德因緣更修無量福故而證菩提復次大王我為求無上菩提故而行布施修諸福業大王乃往古昔於婆羅痆斯大城有王名曰梵德正紹王位以法化世人民熾盛國土豐樂無諸詐偽賊盜疾疫牛羊稻蔗在處充滿復於異時相師占候於此境內十二年中天時亢旱其梵德即擊鼓宣命曰所在國中人等普告令知相師占候於十二年中無雨亢旱汝等若有十二年糧者任住如若無者可往飲食充足之處後豐熟時還來境內當於爾時城中有一長者名曰散彈甚大富饒多諸財物受用等事及諸珍寶牛羊稻蔗廣大充滿如毘沙門王然而長者既聞王命即命當庫之人告曰丈夫汝知我庫藏之中有十二年糧不守庫人曰有長者即共眷屬安心而住自餘人等糧食不辦皆歸豐熟之國若無佛出世當有獨覺在於人間憐愍有情貧窮之類于時獨覺在於曠野林中為人應供後於一時其婆羅痆斯在一方所有五百獨覺居止復於一方更有五百獨覺居住爾時五百獨覺即以食時持鉢往詣散彈長者家乞食斯獨覺等告長者曰汝能於十二年中飯食供養五百出家之人耶長者答曰待我須問當庫之人長者即問當庫人曰丈夫可有糧食得我眷屬并五百出家人於十二年用足已不答曰有是時長者即請獨覺十二年中飯食供養食訖去後復有五百獨覺詣長者家告曰可能於十二年施我等五百出家之人餅食耶長者白言聖者我已一度請訖何勞重來諸獨覺等告長者曰前來者別我等適至答曰聖者待我問知庫人長者告知庫人曰丈夫我等所有眷屬及出家人十二年中供給糧食足不答曰足其長者即請五百獨覺并前五百十二年中餅食供養長者復問聖者每日何時當食獨覺告曰我等常於日午時食是時長者即造一住處每日依時請千獨覺就寺而食然而長者問獨覺曰聖者爾時飢儉何當降雨答曰今可降雨長者復白言我之種子今可種不答曰任意長者既蒙實告所有一切並皆入出時天帝釋觀見斯事便作是念此人供養一千獨覺施中最尊施中無過其散彈長者我須助成功德作是念已帝釋天王應時乃降天雨其種穀子變生瓠蘆其農作之人來問獨覺聖者我之種子生苗稼並是瓠蘆不審云何答曰汝但溉灌其人即去依時溉灌乃生花果一一華果大如瓠蘆或如大瓮其耕種人即以斯事復來啟白聖者曰汝莫輒損時至自開後時成熟其果自劈隨其種類之子於中皆滿飢儉自除變為豐熟處處人物皆悉來投婆羅痆斯有遠避飢儉之者却來投此城中于時長者常以香美飲食供養千聖獨覺說伽他曰聰明證悟心身語亦寂靜常施於斯等無漏應供者神通兼變化端嚴有名稱無畏之人食眷屬并身樂施與應供人具足持淨戒所種安樂業此世并來世爾時佛告大王當於爾時散彈長者於十二年飢儉亢旱供養千聖獨覺于時帝釋助作功德來降大雨者大王莫作異見其散彈長者即我身是大王我於過去非唯以此布施而證菩提勿作異見由我正信善根積集善根功德因緣故更修無量福業而證無上菩提攝頌曰馬王仙作證蛇命鳥王恩鸚鵡尾提訶龜蘇二商主佛言復次大王我求無上菩提故利益攝受一切有情大王諦聽於中阿笈摩僧祇得分藥叉經中廣說我於爾時作一馬王名婆羅訶而為利益化諸有情復次大王我求無上菩提故攝受利益有情之事大王諦聽乃至古昔於婆羅痆斯去城不遠有仙人住心行慈愍悲念有情去彼不遠有二農夫耕墾種植遂共相爭互為瞋鬪遂即相打俱到仙所並請為證一人即往王邊以事白王王即告曰汝等相爭何人證見白言大王我等二人爭是誰先過仙人答若依轉輪王法我為作證若行別法我不為證王言如是仙人答曰此人瞋彼彼人瞋此彼既打此此還打彼王言若如是者二俱合罰仙人曰我先有言若依轉輪王法斷事我以為證汝若不依我不為證時王白言大仙云何作轉輪王法而斷事耶仙人答曰大王若轉輪王法除無益事令住有益其王告二人曰汝去更勿如是佛告大王爾時仙人以法作證者勿作異見即我身是我於過去雖作證見依法為證作真實證由彼因緣積集善根政信故而證無上菩提復次大王又為求無上菩提故攝受有情菩薩爾時在不定聚捨自身命饒益一切有情大王乃往古昔於一方處大叢林中有師子王於中居止復有五百商人經過險路由語聲故有大蟒蛇驚動睡覺五百商人悉被蟒蛇圍遶爾時商人甚大驚怕發聲號叫求諸天神其師子王聞此叫聲來至乃見蟒蛇圍彼商人去此不遠有少年象爾時師子即往象邊告言此諸商人今被蟒蛇圍遶欲食汝能捨命救彼商人耶其象答曰欲遣如何師子答曰我須上汝頭上後脚捉頭以我雙爪打彼蛇腦後之兩足入汝頭中汝當必死我打蛇腦蛇當定死其蛇口吐毒氣我亦應死象曰且為利益拔濟多人寧顧身命時師子王昇象頭上擲身打彼蟒蛇師子按足象便命過打彼蟒蛇蛇亦即死由蛇毒氣師子身亡三箇一時並皆捨報諸商人等遂全身命商人欲發空中諸天告商人曰此師子王是賢劫菩薩今為汝等捨自身命拔救諸人汝等宜應供養菩薩然後進發時諸商人即以種種供具供養師子王身遶已而去佛告大王爾時師子王者勿作異觀即我身是我於爾時在傍生趣能救五百商人捨自身命害彼毒蛇由我慈心攝受有情功德因緣積集善根正信力故而證無上菩提復次大王乃往古昔於一方處有好叢林然有菩薩在不定聚傍生之中作共命鳥一身兩頭一名達摩二名阿達摩是時達摩食好甘菓後時阿達摩便食毒果兩俱悶亂共相平論一作邪願願我所生之處常共汝為惡友能為損害二者發願願我生生之處常行慈心利益汝身佛告大王於汝意云何爾時名達摩者即我身是其名阿達摩者即提婆達多是我為慈悲心故由彼因緣積集善根故而證無上菩提復次大王乃往古昔於一方處有好流池菩薩爾時於不定聚作其鳥身於五百鳥中而為鳥王其中有一老鳥不能遠求食飲常食小鳥及諸鳥卵徐劣而行既食飽已一足而立時諸小鳥常被食噉心大愁苦共詣王邊作鳥語聲白言鳥王具說如前愁悲苦惱鳥王即為尋訪斯事是誰食噉諸鳥子等菩薩雖在惡趣心常無異如是訪察乃見老鳥詐劣徐行在池岸邊翹足而立于時鳥王菩薩即便覺知是損害之者而說頌曰食噉諸鳥卵并餘小鳥等翹足一脚立猶如持戒者徐徐而縮脚微劣詐言談曲項嬌為斯必是多姦詐爾時老鳥便作是念今者鳥王既察知我我今歸依鳥王告曰汝可設計勿令諸鳥知汝怨事老鳥聞已速即逃去于時眾鳥安隱無憂佛告大王爾時鳥王者莫作異見即我身是我為鳥王之時由能慈攝一切有情由彼因緣積集善根正見力故證得無上正等菩提復次大王乃往古昔於一方所叢林之中菩薩爾時在不定聚作鸚鵡鳥常解人語然於彼時婆羅痆斯有王名曰梵德正紹王位以法化世而有一鳥欲害鸚鵡鸚鵡飛投大王手中告言大王莫非法化世時王見鳥來投手中心生憐念即於鸚鵡邊而受五戒以法化世勅群臣曰今於一切鳥獸以無畏施佛告大王莫作異見爾時鸚鵡解為人語者見善根故而證無上菩提復次大王乃往古昔於婆羅痆斯有梵德王正紹王位去此不遠有尾提訶國起逆其梵德王常欲伐彼不臣其梵德王兵眾強盛其尾提訶國雖兵馬驅勝而常心行慈悲於梵德王其梵德王貪愛其國興舉四兵往擊尾提訶國其王聞梵德王四兵欲來即令掃灑城邑無諸瓦石懸繒幡花辨諸飲食又勅諸臣等令城內人民出城預前二十五里香花迎接復作百種言詞讚美王德其梵德王聞此事已瞋心乃息便作是念既逆善言不相違逆今可迴軍時尾提訶國群臣等讚梵德王曰願王過國所有軍眾廣陳設會尾提訶王說伽他曰大王受懺摩我當親奉敬諸事隨王作幸賜為親友爾時梵德王復以伽他答曰由忍得解脫瞋心寂無起為一切能故能勝一切人爾時二王共為和合其梵德王即歸本國尾提訶國一切人民皆悉無畏佛告大王爾時尾提國王者莫作異見即我身是我為調伏其心由彼積集正信善根故而證無上菩提復次大王乃往古昔菩薩爾時在不定聚於大海中作一龜王復於後時有五百商人乘船入海乃被海獸打破船舶其龜取五百商人置於背上渡出海中爾時商人皆悉安隱全其身命佛告大王然於彼時大龜王者莫作異見即我身是為由慈攝有情由彼因緣正信積集善根故而證無上菩提復次大王乃往古昔時毘提訶國有五百群臣其中有二兄弟最為大臣兄名蘇斯那弟名斯那其名斯那者心常好覓人過無利益心其蘇斯那者於一切時常行利益為由蘇斯那常行利益故其斯那既無利益惱亂人民城中眾俱來白王說彼所作無利益事其王即令擯出境外便往婆羅痆斯城事梵德王後於異時其蘇斯那聞弟被擯出境在婆羅痆斯梵德王所以為臣佐即白毘提訶王言今欲往彼婆羅痆斯看弟作其和順之事城中人眾皆生怪愕其弟常於兄處作無益事其弟王擯出國境此兄尚於弟處能行饒益共為和可佛告大王莫作異見於彼時中名蘇斯那大臣者即我身是常為利益有情由彼因緣正信積集善根故而證無上菩提復次大王乃往古昔於一方所有一大城其城中有二商人居止將五百乘車載其寶貨行至曠野險路具如中阿笈摩說其一商人已被藥叉噉食第二商主平安得出曠野之中佛告大王其第二商主平安得出曠野之嶮者莫作異觀即我身是為慈攝有情由彼因緣正信積集善根故而證無上菩提復次大王乃往古昔於一方所叢林之中多饒河㵎花菓滋茂爾時菩薩在不定聚作六牙象王在其林內其象王妻名曰拔陀於母象中為最尊貴是時象王出群在於閑僻之處有別雌象端正悅意詣象王處共為私竊既為夫婦甚加憐愛行住相隨意不相離心相繫著時拔陀母象便生嫉妬即自思念作何方計便我當得殺六牙象王并彼母象正住思惟心大嫉妬無計可得遂便發願願我生生之處能害二人作是願已於山頂上投身而下便即命終生毘提國大夫人腹而處其胎十月滿已誕生一女眾相具足漸漸長大嫁與隣國梵德大王為第一夫人由彼宿業於六牙象等生大瞋恨然而夫人有宿命智即白梵德王言於彼方所有六牙大象我今要此象牙願王令取于時王勅諸城所有獵師皆悉喚集令取六牙大象獵師集已告曰汝等往取象牙將來時諸獵師王既勅已依命即去其獵師大將告獵人曰汝等並散各歸本業我獨自往取其象牙是時大將即取祭祀之物并著衣甲毒箭等物造詣方所見彼象王并及母象二俱別住於閑靜處各離象群而住見已遠至遙望爾時獵師身被忍服覆其弓箭所有衣甲藏在草中欲為殺害爾時母象遙見獵師即告夫曰我等速向餘處今有人來欲殺我等象王曰其人作何形貌答曰身被忍衣外現慈相若如是者當須無畏在袈裟中無不善事此之幢相覆蓋之人心住慈悲當須無怖勿生疑惑如月無熱斯人亦如是于時母象及以象王並無疑惑隨意遊行爾時獵師既得其便即放毒箭射彼象王中於要處母象告曰如何乃言著袈裟人無有害心爾時象王以頌答曰心非生過患亦非衣所作此過由煩惱由心離慈愍如金裹銅葉入火銅性現患人雖不了智者善能知弓箭人俱毒咸由彼為惡袈裟本寂靜皆悉由心作爾時母象心生瞋恚告其夫曰我不違君語如君今所說我欲碎斯人節節令其斷是時象王聞此語已生如是念作何醫療此煩惱事若是菩薩婦起怨害心者此不應也說伽他曰如被多鬼所著心見醫即作非供養醫人見彼常非恨應生如是歡喜心爾時母象聞其菩薩象王所說默然而住時諸群象詣象王處便作是念勿此母象損害獵師若菩薩在傍生趣中常行菩薩行是時象王往獵師邊以人言音告獵師曰汝莫怪畏恐損獵師象王以鼻遶取獵師抱在胸前又令母象別向餘處然後告曰丈夫母象已去汝若須我身上物者任意取之是時獵師心極怪愕此乃是人我非人也我是人中象汝是象中人汝在傍生有是情智我居人類反無斯慧悲啼泣淚菩薩問曰為何啼泣獵師答曰汝已損我時象王聞已作是思惟我現相救不曾有損復更思惟不是雌象而來損耶又問獵師曰誰損汝耶獵師答曰象王汝身有無量功德無辜加害即是損我汝身被箭所傷可有治療我心被射愚癡無智難可療治而說頌曰我今觀察象王行功德廣大猶如海起害之人猶發慈此之菩薩心難得假說我今身是人了無如是真智覺但有如斯瞋害毒身空無有少功德莊嚴形貌似人身不如生在傍生趣汝在傍生有人智象王為最象中尊不言形貌即成人不以傍生非是人若有人慈功德者彼乃當知即是人爾時象王告曰不勞廣說多言語不用多述巧言辭汝今云何箭射我速說斯事令我知獵師答曰我奉王教須汝身牙緣此射之象王告曰仁所須者幸時早取菩薩為懷無不捨者任汝拔牙將所利益說伽陀曰利益一切有情等速離漂流生死海常證無上菩提智唯願早入涅槃城爾時獵師心生羞恥告象王曰我須汝牙象王告曰任意拔將答曰我不能拔若令我拔願住慈悲我方能拔若其不住慈悲之心正拔之時手必墮落象王告曰若汝不能拔者我自拔與象王曰為我牙根入肉深遠當拔之時白血流注拔已欲與獵師象王身色鮮白如優曇鉢花血流遍身如山雪覆亦如襇文爾時象王自心覩見身相如是恐有退轉欲堅其心不令嬈亂由彼菩薩多習性故而行其施豈有退邪至於死路唯歸佛陀於彼時中有種種異相為空中諸天心得滿足便生喜悅現希有事然由象王作是苦行空中有天而說頌曰我等諸天見象王行苦行當正拔牙時受於無量苦內心猶喜悅必不退菩提別有一天而問彼天曰如此拔牙身受苦云何能發趣菩提猶如地獄受苦人必不能發慈悲意爾時象王拔牙已默然而住獵師念曰云何拔牙執持而住欲生悔耶不與我耶于時象王觀知彼意即持優曇鉢花白色六牙引其前足而以六牙欲捨與之告曰待住少時待住少時我今極痛象王又作此念受者現前何須久住如何不施本為此牙欲殺於我今既無牙何慮餘事告獵師曰汝應善聽說伽他曰賢首汝應棄惡事所持利劍弓箭物被此袈裟仁者衣我今見此心歡悅或有施淨受亦淨或有施淨受不淨我今觀汝淨應供施者受者二俱淨爾時象王見彼被離欲衣心自喜悅即與六牙告曰若實毒箭射我身不生少許瞋恨意此實願速證菩提當救輪迴得解脫佛告大王於意云何彼時六牙大象王者莫作異見即我身是我以慈悲苦行布施故而由未證菩提由彼因緣正見積集善根而證無上菩提復次大王我曾作兔捨其身肉布施與彼仙人之時廣說應知復次大王我於往昔父母二俱無目常以肩背負擔將行供養經無量時而由未證廣說應知復次大王我為利益諸有情故大王諦聽世間邪見而依俗法父母將老或令飢餓溺在河中或將入火燒身之事言得生天我設方法並令禁斷此非法事廣說應知復次大王更有無量因緣並於那迦藥叉經中廣說大王菩薩在不定聚作獼猴王於五百獼猴中為尊貴婆羅痆斯被梵德王怕懼之時我於爾時捨自身命救五百獼猴廣說應知復次大王菩薩在不定聚時生於雉身如雉本生經中廣說復次大王菩薩在不定聚時生在象中如象本生經中廣說復次大王菩薩在不定聚時生在龍趣名曰矚波龍子於龍本生經中廣說復次大王菩薩在不定聚時作鵝王身如鵝本生經中廣說爾時勝光大王白佛言大德世尊於何時初發無上菩提之願佛告大王乃往古昔無量劫時有王名曰光明其光明王有一象寶身色鮮白如優鉢花七支圓滿形貌端嚴人所喜見時王即勅調象之人令調此象堪乘之時將來見我其調象人受王勅已即將調教既成就已還詣王所王即乘象并調象人王在後坐出城遊獵種種禽獸然而象王聞母象氣尋香而走王見象走其疾如風告象師曰我見虛空轉四方上下迴山地如陶輪樹亦空中去象足不曾移猶如騰空去觀前山走來後山無不動須勒象令住極打令其怕象王既未調死生今在即爾時調象師白王曰我誦大仙所說呪并以鐵鉤鉤極打誦呪鉤打唯加急所用之法皆無益無索無鉤能禁制王知無物何能止貪欲入心無調者欲在心中如掘釘此欲發時甚廣大無有能為止息者爾時調象師作種種法不能止息而令象迴又白王言其象走困願王攀取樹枝放象隨意即逢一樹王及象師攀枝而住喻如從死而得再生王告象師曰汝不調此象成就便即將來與我乘騎白王曰我調成就然為彼象聞雌象氣貪欲醉故不受言教其象雖去思憶本處至第七日必還來到所以者何由見母象共行欲已思憶象坊至第七日其象還還來時調象人速詣白王王曰汝教此象未好成就其人白王我調象已責曰云何調伏白言請王驗試即知虛實其調象人即燒大鐵丸色赤如火令象取食象即詣前欲取吞食其教象人復白王言象若食之象必不活時王告象師曰如斯調伏當時為迷亂我先白王我但調伏其身不能調心王曰汝頗見有能調心者象師白王言有唯佛世尊能調身心一切有情欲調其心由不能調而皆却退有諸外道修行苦行貪欲叢林在心而不能拔亦有捨境離欲貪處而不堅持復還退失阿素落等及以天人師子雜獸龍蛇鳩鴿乃至飛鵝雜類等一切含識皆被欲縛無始已來如輪迴轉少年容貌乃至於老調伏其心種種苦行或有仙人飡風食菓皆不調心心雖無相誰有天人能得自在言大王者有大威力諸鬪戰中最能殊勝亦不調心唯佛世尊無有貪欲心得自在爾時大王聞佛世尊有精進力廣行惠施修諸福業即發無上菩提之願說伽他曰修無量福求佛果得成善逝自在尊若未能度彼岸者我當誓度令至岸聞佛離欲發菩提復行惠施正法化願我當來得成佛利益有情貪欲滅佛告大王於意云何彼時名光明王者豈異人乎即我身是我於爾時初發無上菩提之意爾時勝光王復白世尊曰最初於誰行施得證無上菩提佛告大王乃往古昔無量劫時有城名曰毘訶彼地其城有一陶輪工師有佛出世號曰釋迦牟尼證無上正真等正覺十號具足亦有聲聞弟子名舍利弗大目乾連及侍者阿難陀時釋迦牟尼佛正真等正覺共無量苾芻眾俱遊行人間至彼城中爾時彼佛忽有風患即告阿難陀曰汝可往彼陶輪家乞酥油蜜漿爾時阿難陀聞佛教勅即往詣陶輪家在門外立白言長者世尊患風強病今須酥油蜜漿時陶輪師聞具壽阿難陀所說即將酥油蜜等長者共兒相隨俱往佛所以酥蜜等遍塗佛身溫水沐浴持沙糖水奉上世尊為療病故即得痊愈爾時陶師長跪發願說伽他曰我以蘇蜜施如來願獲廣大功德利種族名號聲聞眾悉如今日釋迦尊善能調伏有情類遠離眾苦歸圓寂其陶輪子亦發是言願我當來如佛侍者佛告大王我於爾時初施釋迦如來得證無上菩提其子者即阿難陀是王復問世尊曰從初乃至成佛供養幾許諸佛而證無上菩提佛告大王我從釋迦如來最初阿僧企耶乃至護世佛時以清淨心如是供養七萬五千佛於爾許時供養不曾心異唯求無上正等菩提大王第二僧企耶我初供養燃燈佛乃至寶髻佛以清淨心如是供養七萬六千佛我雖經歷多生心無有異常以清信供養諸佛大王第三阿僧企耶初供養寶髻佛乃至安隱佛如是供養七萬七千佛如是又至迦攝波佛我雖供養無有異心常以淨信供養諸佛為菩薩時如是供養皆蒙諸佛為我受記當證無上正等菩提滿我所願思求正覺堅固釋持慈攝一切有情故爾時勝光王聞佛說已心大歡喜頂禮雙足奉辭而去時具壽阿難陀即以伽陀請世尊曰唯願世間尊為我分別說何處初發意為求大菩提更願無上士為說本事緣曾供養幾佛復經幾許時爾時世尊以頌答曰無上兩足尊慈愍有情者於彼發菩提誓度三有海聞佛心離欲廣說醉象緣厭離貪欲習因發菩提心堅固發誓願惠施如河沙光明王世時專求正覺等初見釋迦佛我作陶輪師酥油蜜漿等最初為供養亦曾為上女正信三寶尊我見憍陳佛以燈油奉施無勝佛世時我曾作三藏共大眾相競惡罵僧為女由斯口惡業變我身為女却迴心淨已還變為丈夫乃往過去世曾為王子時寶髻佛兄弟我以燈明施三月曾供養安隱佛世尊佛滅度之後以舍利起塔曾作富長者三月供養佛世尊滅度後建塔九十肘後見有勝佛梵志中為最舉手合掌敬供養人中尊昔時作梵志書論悉明解我逢利益佛施座奉如來往修苦行時曾住仙人法見憍陳世尊捉身欲山下我曾作仙人遇逢樂見佛諸佛至居處以根菓供養往昔作仙人見善眼世尊以著樹皮衣持施覆其身昔曾作人王供養勒叉佛頓捨四兵眾求無上菩提從初釋迦佛至於護世佛七萬五千佛我皆盡供養此是一僧祇如是行供養一心無異別恒發菩提願次見燃燈佛多聞甚可愛以七青蓮花作梵志持供我曾作國王見佛名有相於佛修行處供養此如來我曾作國王有佛名住修以妙色珍寶音聲而供養我曾作國王佛號超師子我以寶幡蓋供養此如來我曾作國王佛名安隱日王有一千城皆令修供養我曾作國王有佛名梵志以浴室香湯依時沐浴佛我昔作國王城中而供養三千梵志佛及一尸棄佛我曾作長者於財增城中供二十五佛修行於梵行我曾作長者於彼大城中供養尸棄佛建立寺舍塔其寺供七佛奉施珍寶具及以奴婢等莊宅花園林曾作王信敬於尸棄佛所復在彼城中唯求正等覺昔曾作梵志有佛名歡喜為求菩提故以果先供養曾作長者時有佛名善眼我以摩尼寶供養此如來亦曾作商主有佛名善生坐於菩提樹以餅先供養於千商人中曾作千商主見佛坐菩提號名善意佛香泥塗佛上復以扇招涼佛邊坐聽法聞法心開悟昔作商人主有佛名釋迦我以眾寶花以花散佛上昔作商人主有佛名高登以幡花音樂供養如是佛我曾作國王有佛名最上超越諸有海當施眾車輅我曾作國王有佛名最尊佛行百里內地散諸妙花我於過去世聞佛欲來過遠將勝幡蓋并四兵圍遶有佛欲渡河我當作舡師見佛心歡喜渡佛到彼岸我曾作商主有佛名賢車為佛造橋梁令佛安隱渡我曾作國王有佛名大梵牛頭香造寺以供養於尊著僧伽胝衣以覆如來上儉世檀香浴降雨人歸佛我曾作國王有佛名淨月國有多疾疫供佛疫皆除我昔作王時有佛名調帝請佛說妙法為求菩提道我昔作王時有佛名梵尊施佛僧伽胝用覆如來上當時國中儉我以旃檀湯沐浴如來體豐樂人歸佛我昔作王時有佛名帝釋其國有災起王發慈止息我昔作王時供養調帝佛用諸百萬寶造食獻如來昔為梵志信見佛名悉達以百千頌讚供養天人師昔為梵志時佛名帝釋幢合掌以正信當來願如佛始從燃燈佛至於帝釋幢七萬六千佛我皆盡供養滿二阿僧祇供養於諸佛不曾心有異志願菩提處第三阿僧祇亦為王供養佛名安隱日滅度而起塔我昔為國王種種供養佛滿足皆隨意起塔名法王昔為大商主見佛名悉供我以眾金花散佛呈供養昔為商人時見佛名寶髻為佛作金網以覆大師上昔為商人時佛名上蓮花作銀花供養散布如來上昔為商人時見佛名上稱我以上妙室供養於如來昔為大國王佛號名勝論正證菩提日我以四兵護昔為商人時見佛名無垢造塔并浴室及以燃燈明我昔作王時見佛名合覺坐石而入定音樂以供養昔為商人時見佛名修行降怨度人眾掃地令佛過昔為商人時聞佛名淨住欲來造寺舍園苑毘訶羅昔為大國王有佛名相師摩尼寶供養我時為菩薩昔為大國王有佛名繫都我造法王塔繒幡以供養昔為大國王有佛名捨重我以瓶杖施起塔并設會我昔為商主有佛名見義以金寶真珠種種香供養我為大國王佛名諸兵義佛遊於人間四兵迎供養我為大國王佛名他利見欲入於城內設樂香花供我昔為商主有佛名底沙以諸莖木香根香散供佛我昔曾為大仙人見晨宿佛在寶龕但一伽他而讚佛超過九劫修苦行昔為梵志名最上見佛名曰毘婆尸兩手持苣發菩提歡喜布散如來上菩薩昔為商主時見佛世尊名尸棄并有弟子聲聞眾三月衣食而供給昔為商人深正信於彼毘婆尸佛所并諸弟子聲聞眾三月衣食而供給昔為商人深正信佛名迦留村陀佛請佛家資盡布施隨佛出家持梵行昔為商人深正信見佛迦耶迦牟尼先造立寺生恭敬後乃方隨佛出家昔為梵志名最勝於兩足尊迦葉佛由聞喜護所說語乃得出家修淨意菩薩昔作國王時於彌勒仙修供養入定見我當作佛時仙却來供養我從安隱佛至迦葉供養七萬七千佛一切如來皆奉侍乃能數滿三僧祇皆悉歡喜而供事未曾少許心別異皆發無上菩提願為菩薩時供養佛一切示現而授記對眾咸言當作佛我先求願皆滿足如先所願今思忖此願皆令得滿足彼佛世尊諸大德授我無上菩提記我昔曾作尸毘王復為一切施主時并及尾濫大王身捨身捨寶行檀度昔為商主入大海持戒專求趣彼岸能害自身令眾樂皆令得度於苦海往昔曾作仙人時常行忍辱波羅蜜身體手足被支解由行忍辱心無退如緊那羅本生說我曾欲竭於大海以滿精進波羅蜜皆由口業真實語昔名藥物大臣時牛出梵志共論義當滿般若波羅蜜諸天擊鼓而助喜昔為梵志名生然勤修勝禪波羅蜜頭上鳥生男女卵定中不起鳥能飛修行滿六波羅蜜慈心常有思念處我廣心求尊重願發願願求皆滿足彼諸大德一切佛我皆供養天人師三有苦海諸眾生一切皆歸涅槃路我為菩薩修供養從彼光明王身後乃至帝幢佛世尊度得一千俱胝眾況復成佛度無邊世間之尊大導師已度未度人天眾我已置立橋船筏堅固度於諸有情我若入於圓寂後由能濟度無邊人諸有能修福德者當來皆入涅槃城我若入於圓寂後而能修集於佛事少許供養於形像即得生天無量樂我若入於圓寂後遺留法寶甘露味如若有情聞此者皆能修習出離去已上諸佛名爾時世尊是無上福田恭敬尊重能令國王及諸臣佐婆羅門居士商人商主天龍藥叉阿素羅迦樓羅揵達婆緊那落莫呼洛伽乃至傍蘇畢舍遮等以諸衣服臥具湯藥諸療病物供給世尊及苾芻僧伽爾時佛在室羅筏城給孤獨園時諸外道共集講堂皆相謂言仁者知不我等比來於此得諸國王群臣居士婆羅門等尊重供養供給衣服臥具醫藥等物今有沙門喬答摩人間出現所有尊重恭敬供養供給醫藥衣服臥具等皆悉施彼我等斷絕無有利養今復云何共設何計其中一人作如是言仁者應知若持梵行者作非梵行時諸外道答曰如是復有一外道云何得之說曰我等法中有一女人形貌端正人所樂見教彼女言喬答摩沙門共為私事眾皆問曰是誰端正答曰彼氈遮外道女眾人即使令喚至已告曰小妹須知我等往日所有利養皆被斷絕今時所有利養衣服醫藥臥具等悉皆尊重供養喬答摩沙門汝不助我耶棄却我等耶其女問曰仁者使我便欲作何計答曰汝是我眷屬家小妹可能作是言沙門喬答摩共我私行非梵行事若能如是名為捍敵世人即皆尊重供養我等如昔無異其女告曰我不能謗沙門喬答摩彼天人師王臣敬重威德無量誰能輒信時諸外道報曰妹子汝若不能謗沙門喬答摩不依我等言者我等大眾不共汝言談話說不得入我等家中共擯棄汝令汝至死後墮地獄女人身少智性遂便問曰仁者教我欲作何事時諸外道告曰汝可時時往逝多林其女依教每日往逝多林乃至後時其女腹上覆一鉢盂詣如來所爾時世尊為無量百千大眾前後圍遶說微妙法然而此女來入會中世尊既見外道女來作是念曰我昔曾作此業積集成就由如暴流其外道魔女面前而住說伽他曰聲響令人愛美言清巧語染我懷妊胎而今復說法爾時世尊以頌告曰若人為妄語當墮於地獄外道女答曰若作云不作彼當墮地獄世尊告曰二人皆墮於地獄墮與不墮自心知謗法之者來生苦爾時天帝釋作是思惟彼外道女垢穢大聖及苾芻僧伽作是念已即以神變解鉢令墮是時魔女大生羞恥速即歸去時諸眾首苾芻白佛言世尊云何勝軍大王佛為說法初即授記於此正真等正覺又復我等今欲往無熱池邊於如來前各自說本事佛即默然而受其請諸佛常法出現於世未入涅槃教化有情必作十事云何為十一者久植善根法王太子灌頂授記二者未曾發心有情令彼發起無上菩提之心三者建立三寶四者結界五者命壽五分之中要捨一分六者於室羅伐城現大神通七者於平林聚落現從天下八者於父母所令見真諦九者於無熱池中共諸苾芻說業報因緣由此義故世尊共諸苾芻於無熱池中說昔本業報事告諸苾芻等可往無熱池邊各說自本業事時諸苾芻聞佛教勅咸皆依命佛共四百九十九苾芻眾於室羅伐城沒無熱池邊出往詣野猛藥叉遊行之處其處花果甚可悅意然而此池流注四海一名弶伽河二名新度河三名縛叉河四名呬多河其處嶮峻非得通人而不能往佛與大眾俱到彼已爾時世尊起世俗心作此心時乃至蟲蟻皆知佛意難陀鄔波難陀龍王知如來意云何世尊起世間心見佛欲於無熱池中共諸苾芻各說往昔因業即於池中化出大蓮花其花千葉猶如車輪色如天金寶莖花蘂金剛所作無量千花周匝圍遶爾時世尊坐此花上及諸苾芻各坐一蓮花于時具壽舍利弗在王舍城祇利跋窶山上縫僧伽胝衣佛告大目揵連往喚取汝同侶舍利弗來白言如是時具壽大目揵連從無熱池沒於祇利跋窶山現到舍利弗前告言具壽舍利弗今時世尊共九百九十九苾芻眾於無熱池住我承佛勅故來相喚即可同行答曰具壽大目連汝可待我縫僧伽胝了方得相隨告曰我共相助縫不任意時大目連以神變力五指為針助縫其舍利弗告目連曰汝應前去我即後來大目連曰仁若不去我強力將行時具壽舍利弗即舒戶鉤告目連曰汝神通為最且取此戶鉤然後將我時大目連即挽戶鉤然舍利弗又作是念彼大威德若挽戶鉤并我將去便以神通以身繫著祇闍崛山其山即動并贍部洲地俱時皆動難陀鄔波難陀龍王并無熱大池之中諸大德等咸悉總動時諸苾芻白佛言此是難陀鄔波難陀龍王令動地耶佛告諸苾芻此非難陀鄔波難陀龍王動此地也此是大聲聞現神通也其舍利弗復作是念我若繫著須彌山者彼亦將去我今以心繫著無熱池中如來所坐大蓮花已即不能動時大目連告舍利弗曰具壽捔神通訖可往世尊所舍利弗曰汝且前去我在後來其大目連去已未至佛所舍利弗先到禮佛雙足於蓮花上坐已目連方至尊者問曰汝於先來何大遲之時諸苾芻皆生疑惑唯佛能斷白佛言世尊比見大目乾連神通第一今乃不如佛告諸苾芻汝等諦聽非但今時乃往古昔於中天國有一畫師其人因事往詣餘國至已還向畫師家停然而主人作一轉關木女彩色莊嚴令其供給看侍對前而住客便喚曰來於此眠臥其木女默然而立斯人念曰主人發遣此女看侍於我即以手挽其索即斷身手俱散極生羞恥便作是念今者被其私裏辱我我應對眾而為恥辱斯人即於當門牆上畫自己身猶如自絞入門扇後隱身而住主人怪晚日高不起即往看之開門乃見自絞而死便作是念彼人何故自勒咽喉復見木人聚在地上緣我勝彼由斯致死其國立法有人死者先奏王知然後殯葬主人急告王曰中天竺國有一畫師來居我家我作轉關木女供給彼為是人手挽索斷斯人羞恥自懸而死願王檢看我願殯葬王即勅使往看使者告曰汝且斫索令斷然後檢看為是自懸而死為是主人勒殺是時主人即以斧斫唯加斫壁客便告曰為死活耶既對王臣深懷愧恥佛告諸苾芻於意云何爾時畫師者即舍利弗是作機關木女者即大目乾連是於彼時中由有工巧而能勝彼今用神通還復得勝復次苾芻汝等諦聽乃往古昔別於一方聚落之中有二畫師共鬪技能皆稱我好明解工巧俱詣王所白言云我明圖畫第二亦云我能圖畫時王即令壁上各畫一面畫已能知我不信說其一畫師時經六月乃畫一面其第二者但唯摩飾壁面其畫了者即白王言我畫牆了王共群臣來觀畫彩告曰大端正第二畫師白王看我畫作由前壁畫光影現斯以薄衣覆王見此事甚大怪之云更勝彼其人禮王足已白言此非我畫由彼壁畫於此影現大王為復畫者端妙為復此處端正王言如汝作者甚為端正佛告諸苾芻汝意云何爾時六月磨作畫師者即舍利弗是時經六月畫師者即大目連是也於彼時中由其工巧而能得勝今復神通而還獲勝復次苾芻汝等諦聽非但今時神通得勝古昔於波羅痆斯城不遠有二仙人一名勝佉二名利棄多彼於後時天降大雨地面多泥其勝佉仙人膝脚跌倒地被打瓶破仙人呪誓於十二年中天更不雨其梵授王及波羅痆斯人眾皆聞仙人呪誓令十二年天不降雨王及國人同往彼仙所白言大仙莫作如是仙人告曰我不忍之令十二年不得下雨梵授王等別向利棄多仙人所以事白言此仙作實語應時天降大雨佛告諸苾芻等爾時名勝佉仙人者即大目連是利棄多仙人者即舍利弗是也廣說如上復次苾芻彼二仙人有少惱緣其利棄多仙人即於勝佉邊求而懺摩正禮足時其勝佉乃以脚蹋利棄多頭髻之上被蹋之時即作呪誓願明日日出之時汝頭破裂勝佉還即呪誓願日莫出日既不出世間黑闇諸婆羅門城中人眾皆來白勝佉仙人曰莫作是事彼仙答曰若令日出頭決破裂其利棄多告勝佉曰汝可作一土頭其仙即作土頭戴之其日即出土頭便破佛告諸苾芻莫作異見時勝佉仙人者即大目揵連是利棄多仙人者舍利弗苾芻是於彼時中而已勝彼今時亦勝佛告諸苾芻汝等復聽我今為汝說昔中天竺有一巧人善解牙作遂持象牙刻為粳米一斗以充道糧往波斯國既至彼國詣一巧師家中暫寄欲住斯人不在但有其妻既見妻已報言將此一斗白粳米為我作飯其巧工妻答曰此米留著汝當且去其人留米即去彼便為煮柴薪俱盡米仍不熟夫主來至家中問其妻曰賢首汝今作何物耶妻即具說夫便看米乃知是象牙為米夫以誑心告曰此水為有灰故米不能熟汝用淨甜水煮米當即熟後時留米人來其妻報曰汝宜取淨甜水來其人持瓦瓶取水預前速至畫作水池於其池中畫作一死狗其形脹爛其取水人至彼池已乃見此狗一手掩鼻一手下瓶以眼視狗遂打瓶破瓶既破已便自羞恥佛言汝等苾芻勿作異念其昔巧工作象牙米者大目乾連是畫作水池者今舍利弗是也汝諸苾芻如來所得之定諸聖獨覺名亦不知諸獨覺所得之定舍利子大目連名亦不知舍利子所得之定餘聲聞眾名亦不知舍利子苾芻具大威德勝大目連然而由彼多現神通密作是說大目乾連神通第一復次大迦葉波自說其業而說頌曰迦葉往詣於眾前具說前生修行法捨施少分諸功德獲斯無量勝福田猶如世間師子王無畏遊於諸山藪今大迦葉亦復然演說昔法心無畏我昔曾施升秕食當於無漏獨覺所住最無垢三昧定我今信受亦復然於佛教中發大願常聞如是最勝法由是因緣獲果報千度生於北欝單其國長壽無彼我漸獲尊貴無闕少由斯一業獲果報千度得生忉利天彼天受妙香瓔珞色相殊好以嚴身彼壽報盡命既終還復天中獲安樂由於一業發大願多饒財寶不貪著不求五欲受諸樂便捨出家學佛道我昔不遇大明師亦不逢彼聲聞眾見服袈裟染衣者便即頂禮求出家我見如是出家時在於佛前眾中坐從眾而起頂禮佛說佛是我親教師于時世尊出是言汝是弟子我為師若求出離諸苦難宜應聽受淨妙法世尊為我說妙法發大慈悲於我處四禪十力及六根八支聖道令修學我今獲致如斯法便以漏盡不復生今我最後受此身與諸賢聖為同侶如來常說真實法持淨戒者願隨心我所發願今得隨更不受生最後有我生及貪今已盡斷諸有結更不縛我於法中為長子由法王力離眾苦佛已記我為第一於杜多中最為上已見實諦證真法我今惑盡獲不動對聖尊前說本業在於阿耨大池中大聖慈尊加被我安坐蓮花說斯事爾時耆宿聲聞諸大苾芻問具壽舍利子言汝昔曾作何業由彼業故得大智慧辯才無礙爾時舍利弗以頌答曰我昔山林見隱人是其獨覺寂靜者依止空閑修淨行身被垢弊破袈裟我時見彼心歡悅即便取衣為浣染更以針線好縫治殷勤頂禮申恭敬彼便於我生哀愍舉身湧在大空中為現種種變神通於是搖颺騰空去時我覩斯神變已合掌慇心發弘願願我生生常智慧有大勢力饒財寶於彼榮豪族姓中常得出家捨五欲由斯願力得出家五百生中離俗網此是最後身得生於人間親事大導師無上等正覺我今得出家於釋師子教以獲安隱法去熱得清涼我於半月間讀誦達彼岸對親教大師於僧眾宣示而為我授記大慧最尊者隨順轉法輪令眾生悟解舍利子大慧於僧大眾中自記宿業報無熱池中說爾時耆宿聲聞諸大苾芻告具壽大目連曰其舍利子已說宿業次至仁說本業報緣作是語時大目連即以伽陀告諸耆宿而說頌曰我昔為隱士處在於山藪時有一人來求我欲出家即與剃鬚髮并沐浴染衣授與令披著斯人於屏處端身結加坐證得緣覺果搖颺騰空去是時我歡喜恭敬而合掌由斯發弘願今獲大神通我願得斯通如是大仙者由斯善根力生處常獲福此是最後身得生於人道親事大導師無上等正覺於釋師子教而我得出家已獲阿羅漢去熱得清涼世尊記別我神通為第一緣於施少分今招大果報昔時殘惡業我說仁善聽往因大國中而生豪貴族初為童子時出門庭遊戲入家欲飲食遇父與母交既見生羞恥便以杖打我為此懷嫌恨發言願長大摧其身如𥯤當發斯惡願生黑繩地獄受諸極苦已得生於人中此是最後身由有餘殘罪遭斯外道難命根幾欲盡最後罪報盡不復更有餘於慈父母邊是故發清信所有諸群生而墮於惡趣由心懷惡事常見苦無樂目連對耆德說是宿業報阿耨大池中安坐花臺上爾時耆宿聲聞諸大苾芻於具壽善妙苾芻作如是說具壽目連已說宿業竟次至仁說本業報緣作是語已其時善妙即以伽他而說頌曰我昔入寺中見地有塵穢即便持掃󰆠除糞及塗治因發清信心掃洒令清淨由斯善根故生處端正身父母與立名名為妙善來於眷屬等前時好美名稱眾人常樂見見者生歡喜親侍大導師無上等正覺我獲阿羅漢去熱得清涼我昔作斯願惱盡成無漏於贍部等洲以繒綵掃地若有人能掃離欲經行處彼人能掃除此地并諸地若有人能掃四方僧住處塔地好如掌大如安鉢許斯人福增長亦能自覺悟是故汝當知應正等妙覺有大功德聚宜勤供養塔獲斯大果報皆由往昔時所修眾善業方獲斯安樂所以於佛塔志心興供養無上大福田淨心應布施若於佛正覺或佛聲聞處施少獲福多由持戒淨故善妙大眾前自說宿業報無熱池安住安坐妙蓮臺爾時耆宿聲聞諸大苾芻告具壽妙意曰善妙已說本業果報次至於仁說其本業爾時妙意便以伽陀而說頌曰我昔為童子共諸同伴侶耳安蘇秣那同往花林處見佛毘鉢尸大窣覩波塔諸天人眾等咸興大供養並以清淨心手持頂耳鬘懸在高塔上各發斯誓願我見彼施花即於大眾前持其耳上花懸佛大塔上由斯善根力生於六欲天常得大果報我捨一花枝一百俱胝歲天中受妙樂最後證無生大德今應知正覺多福德勤修勝供養第一世間尊佛塔應恭敬大師并弟子淨心施少分獲福果無邊我念過去世作斯微善業由斯福業故常受諸天樂親覲天尊師無上等正覺已獲阿羅漢去熱得清涼此是最後身不得受後有由此因緣故名為蘇末那解脫諸苦蘊已度於有海蘇摩那苾芻對眾而宣說昔時因業報無熱大池中安坐花臺上爾時耆宿聲聞告具壽俱胝苾芻曰其具壽蘇末那苾芻已說自業次至仁說昔作何業由何業故佛記於汝精進之中最為第一爾時具壽俱胝苾芻以頌告曰昔於親慧城造一毘訶羅淨心修已畢奉施四方僧於斯寺院內繒綵而敷地歡喜心調暢發斯弘誓願常願親事佛獲得無上果證第一涅槃永離諸煩惱我緣此福故於九十劫中常受人天身快樂恒無畏彼有餘殘業受此最後身生於高族家唯有我一子十月滿已誕心生大歡喜父時給財物數有二百萬我足有金毛長短向四寸微妙絕柔軟喻若兜羅綿已經九十劫足常不躡地以福因緣故親侍大導師無上等正覺得受人天樂既證阿羅漢去熱得清涼世尊已記我精進中第一諸漏並已盡而獲無垢處我俱胝二十對眾耆宿前說其宿業報無熱大池中爾時耆宿聲聞諸大苾芻告具壽妙音曰其具壽二十俱胝苾芻已說本業次至仁說爾時具壽妙音以頌告曰我先種善業經於九十劫不墮三惡趣而得天人身我未識三寶唯見是佛塔佛名毘鉢尸而興大供養復以三金錢用買塗香等安於佛塔上一心無退轉由斯福力故多受人天樂今獲阿羅漢去熱得清涼我於佛塔前廣發微妙願以斯少供養受於無量果大眾今應知等覺有大福塔前呈少供獲果報無邊世尊受我記於彼伽陀中廣宣妙辯才多聞中第一於斯大眾前并及諸耆宿已說宿業事無熱大池中爾時耆宿聲聞諸大苾芻告具壽賓頭盧頗羅墮闍而作是言具壽妙音已說本業次至仁說爾時具壽賓頭盧以頌告曰我昔生貴家父母邊自在父令知庫藏侍衛於父母心常為慳悋於姊妹兄弟及以奴婢類不給於衣食我母亦索食慳悋而不與口復出惡言可食諸瓦石由斯惡業力墮於大地獄大熱及黑繩於斯受眾苦地獄受苦已方得生人間由斯惡業力我常食瓦石若得飲食時食常不知足飢渴甚逼惱由斯恒受苦此是最後身人中生出家親事大導師無上等正覺我以得出家於釋師子教獲得阿羅漢去熱得清涼世尊為我記煩惱漏已除於師子吼中最名為第一今雖得神通由常服瓦石假令經百劫所作業不亡耆宿今應知我念往惡業已受種種苦餘業今應盡我名賓頭盧今在大眾前說自宿業報無熱大池中爾時耆宿聲聞諸大苾芻告具壽善來作如是言具壽賓頭盧已說宿業次至仁說作何業報爾時善來苾芻以頌告曰我念過去世親意大城中生於貴族家有無量倉庫王名隨眾意諸臣亦復然端嚴人樂見色相好容儀于時我乘輅大眾咸恭敬同詣勝園林共受五欲樂於彼芳林見沙門調六根身披垢弊衣寂然而宴坐我既見斯人心生大歡喜雖見著弊服而心不生厭罵此出家人惡想不樂見身著大癩病食時常變吐由斯業報故口出於惡言於人命終後生於地獄中常為飢渴逼恒受於眾苦厥名為遠來復名為眾棄身色甚大惡受地獄苦已方得生人聞身著大癩病食常為變吐手抱人髑髏竹葉為衣服用草而為壁常居此舍中入聚落乞食恒被他驅擯或復被杖打或不聽入舍常被他嫌賤五百生中然不順諸人心人天神所捨于時我見佛僧伽眾圍遶欲於此眾心志誠當說悔遙見大眾已便速奔馳走即發如是言常願足飲食我身并大眾佛前而聽法無人施我食失望而欲去牟尼大導師慈悲為我說眾中遙命我善來汝應坐我聞心極喜曲躬虔合掌禮佛雙足已退坐於一面世尊大慈悲應憐愍我故為我說妙法聞法見真諦啼泣淚交流而即請出家世尊許出家我名為善來親事大導師世尊受我記處界中第一我今大眾前自說宿業事安坐蓮華內無熱大池中爾時諸大聲聞耆宿苾芻告具壽有喜曰具壽善來已說本業次至仁說昔作何業爾時具壽有喜說伽陀曰昔於王舍城身受大富貴其時遭亢旱我設仙人食後有一仙來容儀甚端正此是緣覺性漏盡心自在為我心慳悋遂起斯惡念誰能於此人七年供給食以馬尿煮飯令彼仙人食仙人既食已由此命便終為斯作惡業久在地獄受眾合及大叫焰熱并大熱地獄受苦已方始得人身多病不自在死受於劇苦展轉五百生生生恒受苦重病常不離不免眾苦迫此是最後身得生於人間親侍大導師無上等正覺我得出家已釋師子教中證得阿羅漢去熱獲清涼我入耆宿位獲得通無漏隨順眾病人皆令病消殄我苾芻有喜對諸耆宿前自說昔業報無熱大池中爾時諸大聲聞耆宿苾芻告具壽名稱曰具壽有喜苾芻說本業已次至仁說爾時名稱苾芻於大眾中說伽他曰昔為隱士居蘭若為乞食故入村中見一死女在道傍青泡膿流并糞尿我即如理善觀察對此跏趺正憶念于時我觀不淨行一心想念不散亂我坐不久觀斯事然此死屍肚坼裂當見肚裂流膿血糞尿臭穢皆充滿遍體膿流肉壞爛無量蠅蛆皆唼食我時從定起即詣空寂處更不行乞食亦不思飡噉若入聚落時但緣求飲食諸女甚端正觀此不忍食一切有情身皆由四大合滿中多糞尿臭穢血膿流如是正觀已便得離慾想住於四梵行無量善觀察從彼命終後生於大梵天梵天中壽終生波羅痆斯最尊富貴族長者家作子一切皆具足晝夜常受樂夜內眠臥時忽然驚覺見諸綵美女等脫去瓔珞衣身形皆裸露更相架枕眠我由昔業力想彼舊寒林念女皆不淨心便厭離欲發聲稱苦哉遍告無人應即從高樓下天眾為開門出此大城中至一河南岸見佛在北岸高聲而喚佛我今被損害聖者哀救護大師聞我聲便以善言答汝來施無畏我聞速度河遺一寶莊履既至大悲所正覺無上士世尊知我渴種種說妙法聞法心開悟剃髮而出家得見真諦理世尊加被我精進不放逸後夜明星出漏盡得清涼我於耆宿前名稱說本業安坐蓮花內無熱大池中爾時諸大聲聞耆宿苾芻告具壽財益曰具壽苾芻名稱已說本業次至仁說爾時具壽財益即說業報以頌答曰昔於波羅痆斯城國王名曰吉基羅迦葉世尊滅度已為佛造立窣覩波我為彼王之長子其王名稱遍諸方於此寶塔我居先建立殊勝妙傘蓋由作如是勝善業人天常得最勝福所生之處常富貴為大施主多倉庫我於五百生捨施無能數諸來求乞者沙門婆羅門各各無違逆悉令充滿足及諸緣覺等離欲無漏者有五百緣覺清淨心供養由是善根力得此最後身而生富貴家生已即能語云我家中有倉庫今欲捨施諸貧士施諸貧士無厭足一切飲食并資具諸賢善士今應知為我速答此有無諸人見我說斯語各各驚怪皆逃走汝為當是人為天物藥叉汝當為我說速答如斯事母今聽善說我是慈母子非藥叉鬼神但由宿命智常為長者恒布施母聞斯語甚歡喜我之慈母說是言愛子無畏常行施母作是言已親眷養育我諸人咸愛樂見者生歡喜始從生已來常增益倉庫金銀及僕從由纔生能言眾為立名字因生增益財立我名財益彼時能施財令求者充滿今侍等正覺捨家而學道我不為避難而求於出家已獲六神通清淨求出離諸王常供養臣等並尊貴為是豐衣食我財益苾芻對諸耆宿前說昔業報事爾時諸大聲聞耆宿苾芻告具壽薄俱羅曰具壽財益已說本業次至仁說本業因緣爾時薄俱羅苾芻以頌說曰昔於親惠城而為賣藥人毘鉢尸住世諸佛及僧伽施諸療病藥來者求皆與根莖葉花藥合以施眾僧三月夏安居隨食而供給於諸苾芻眾人施一訶梨九十一劫中不墮三惡趣由其施藥報獲斯殊大果雖施少分藥受樂轉無窮施一訶梨勒生天受天樂有殘餘業報復得生人中生在有學家不受信心食於三日夜中解了三藏教服著垢弊衣但唯求糞掃常樂居閑靜不愛俗喧林我年百六十不曾身有病我憶施少分多受天人樂薄俱羅眾前自說昔業報安坐蓮花內無熱大池中爾時諸大聲聞耆宿苾芻告具壽尊者苾芻曰具壽薄俱羅已說昔業報次至仁說爾時具壽尊者即以伽他而說頌曰昔作治皮人憶念前生事當時逢儉歲煮皮而用食以此為存命後有一沙門從遠來求食我當發清信皮食施沙門獨覺尊食已對面昇虛空我發清淨心合掌申供敬見斯神變已更起慇重心願我當生處常遇如是聖所獲殊勝果一如今聖者所施體無色亦無香美味見者心清淨當施如是食因雖施少分獲果乃無量多引生天樂復得勝人身此是最後身得生於人趣親侍大導師無上等正覺我先所發願願證無上果已獲阿羅漢除熱得清涼我名大尊者今對斯聖眾自說昔業報無熱大池中爾時諸大聲聞耆宿苾芻告具壽優樓頻螺迦葉那提迦葉伽耶迦葉等作如是言具壽尊者已說昔業報次至仁等當說爾時三人共以伽他而說頌曰我等昔為三商主與諸兄弟同遊戲遇見迦葉佛滅塔破壞摧落無多在我等共勸商人眾營造此塔復令新三人於此佛塔上各懸寶蓋同崇建由斯殊勝善業故得生天上受歡娛天上福盡生人趣獲得富貴常安樂今逢世尊等正覺於佛教中而出家世尊在彼尼連側現大神變運神通我等皆蒙示正法得入無上涅槃宮斯由敬重大師教又於佛塔懸妙傘由斯差別種善根能除熱惱清涼樂優樓頻螺迦葉等於諸耆宿尊者前自說往昔業因緣無熱池中處蓮坐爾時諸大聲聞耆宿苾芻告具壽名稱作如是言優樓頻螺迦葉那提迦葉伽耶迦葉等各說本業次至仁說爾時具壽名稱即以伽他而說頌曰我昔曾作賣香人於諸藥性善分別時有婦人將女來買香及藥至我所彼之少女美顏容見者皆令貪欲染我見是女容儀已不覺起心生愛著即執女手同遊戲由斯惡業生惡趣後得人身常手枯經於五百生受苦我今親事佛世尊隨佛出家而學道今已證獲阿羅漢能除熱惱得清涼大德我思先惡業已經百劫業不亡今已得神通由有餘殘報我之左臂手不如右手臂若男若女人侵妻及奪夫常墮地獄中恒受斯劇苦樂遠離他妻猶如踊火炎猶斯諸智者與自妻歡娛汝等當審觀貪染他妻妾恒於地獄受長夜無休息我由作是罪隨所在生身已受如斯報捺落迦中生今此最後身得入無上位解脫一切苦去熱得清涼欲求安樂處不得婬他婦解脫諸煩惱受於妙喜樂我名稱苾芻今於尊宿前說自昔業報無熱大池中爾時諸大聲聞耆宿苾芻告具壽火生曰具壽名稱已說昔業次至仁說爾時具壽火生以頌答曰我昔曾於親惠城有佛正覺號毘鉢我時名為無所著於眾人中最尊貴佛有六十二萬眾聲聞弟子共圍繞我屈毘鉢尸世尊并諸弟子三月請于時親惠城國王亦請世尊并弟子是時我與彼城王隔日設食呈微供至時我倍加供養佛及苾芻聲聞眾三月供養事已畢我更共王同供養當時最後設會日親惠城王宮自辦廣設百味妙飲食衣服臥具及諸珍既辦如斯上妙物復於王苑敷高座其座價直百千金飲食衣服同斯量一一苾芻所施物算數計分不能知所有象馬皆嚴飾縷金線網莊嚴身各各僧前持傘蓋依座次第布周圓宮內婇女莊嚴身以次旃檀塗瑩體各執金瓶盛德水苾芻僧處遣祇承於是最後興斯供王自供養佛僧伽我當見是王供養一心正念作思惟上妙飲食皆能辦寶座嚴飾實難為乍可辦餘上妙具如王象馬無由得既作如斯言念已帝釋天主應時來于時天帝報我言善哉助汝興供養天帝既述斯言已便化最勝大園林其園芳麗甚超絕諸天妙座遍莊嚴并持上妙天衣服奉施佛及苾芻僧先請毘鉢尸世尊并諸弟子聲聞眾于時天帝及諸天第一寶象而來應各各執持天寶蓋於僧頂上在空中齎持天飲食供養真聖眾復以天衣覆得受人天樂九十一劫中不墮三惡趣由斯先世善感得柔軟身為大仙興供大德毘鉢尸今此最後身生於王舍城影勝王宮內最尊豪族家王及大夫人敬戀恩養育諸臣咸愛我及所有國人常受於天上諸天五欲樂既得是人身反受諸天樂無上大導師正覺牟尼主調伏人天故而來王舍城我當聞佛來大師微妙覺聞已生歡喜即詣如來所既見世間燈能持流炬者從輅投身下足步至尊前頂禮佛雙足深心極喜悅退坐於一面瞻仰大慈尊無量人天類恭敬而圍遶世尊如是告汝斷諸纏縛無上天尊師慈悲故來此為說四諦法聞者能開悟我聞如是請唯正覺世尊願許我出家近住成圓具無上大慈父無有等等者哀愍命善來言下成圓具精進不放逸苦行而修習即證無生位得入涅槃宮親侍大導師無上等正覺證得阿羅漢除熱得清涼能脫三有海漂流生死河一切憂悲苦由斯永得除火生之苾芻對斯真聖眾說自昔作業無熱大池中安坐蓮花臺爾時諸大聲聞耆宿苾芻告具壽護國曰具壽火生已說本業次至仁說爾時護國苾芻即說頌言昔有王名吉基利迦尸國主饒益人我身是王最小子為佛造大窣覩波父王令其最小子躬持傘蓋奉如來我聞王勅心歡喜安置寶蓋窣覩波既安蓋已便發願由斯善業因緣故天上人間招快樂常有最勝大光明今生最後於人趣降誕倉庫大城中既生最勝豪族舍世間尊貴而第一見者歡喜常恭敬一切國人皆慶悅殊勝果報隨身現色相端嚴心安靜人間受用悉充足一切所須無乏少護國苾芻對尊宿說自昔報業因緣爾時諸大聲聞耆宿苾芻告具壽娑底曰具壽護國已說業報次至仁說爾時具壽娑底即說頌曰昔於王舍城王臣大富貴五百仙人至皆令共供養當時我宣教普令先造食家中種種飯給五百仙人次第分與我我既為尊首最初仙供養我家恒營辦作飯百杓餘於彼出家人將此飯供給既施飯食已生貪作是念我姊妹兄弟妻男女親族尚不施飯食此仙三月坐當有用度多況於五百數我須彼沙門令其得命終若得彼身死我即無用度無過殺於彼及生罪心已煎煮其馬尿和食與彼飡當喫此食已乃即有病患便即腸肚出其時知死已彼仙得道人于時龍神等皆共大聲語大罪是商人無過枉殺仙得自在獨覺寂靜無漏者諸親皆瞋我皆於當觀察能生多罪業為殺彼仙故聞親說語已我即起愁悲請餘諸仙人極生悔其過對諸佛懺悔現過心悔已飯供五百仙珍重令充足懺其彼罪業懺過於諸仙以食供養已即當發誓願當來願如是供養此大德如所得解脫願我亦離縛生生離貧家莫在貧窮處忽常起慳貪令心發其惡捐彼獨覺人作業即愁悲死後墮地獄久住千年歲常受其苦痛後得生人身還受短命報當有多財物供養於諸人常患腸肚出因此即命終即生遇大聖乃獲出家體依教而成住一切貪悉捨無熱蓮花座說本業因緣爾時具壽耆宿苾芻告具壽膝多迦攝波曰具壽娑底已說業報次至具壽說于時膝多迦攝波即說頌曰往請苾芻眾不闕於七年於其聚落內時世為饑饉我所得分者心調意寂靜是獨覺所尊無惱甚清涼我先有要誓乞者而不與縱是子及親非營作不濟如是發此意遂為罪惡業苾芻既不作何故而與食即將此苾芻經行於田處然始至家中方與其飲食由斯惡業熟遂墮於地獄眾活炎熱中而受諸楚苦地獄業報盡所生流轉趣鄙賤常憂苦飡糧甚難得此是我最後而獲於人身不虧調御士正覺無上尊淨信而出家蠲除諸有漏證得六神通至於羅漢果諸德當知我雖證大神通經行甚難苦方獲而飲食遊歷極遠處遂有而少獲命將欲斷絕時可得其食我姓膝迦攝名為耳大威無熱蓮花坐言斯先業緣爾時諸耆宿苾芻告具壽周離槃陀迦曰具壽膝迦攝波已說業報次至具壽說于時槃陀迦即說頌曰我於前生中而為養猪者繫其猪口已將渡至河邊既到河中心欲至於彼岸諸猪氣不通因此皆命過我隨水漂沒荒迷無所為河邊有仙住哀愍所救濟出我溺憂苦而為與出家以無相三昧教化令調順既於此滅已得生於天上天上纔捨命下生於人趣虔恭等正覺捨俗為出家頑愚極暗鈍示敬不能持於其三月內方能誦一偈既明一句義煩惱欲悉除我先所造業如是思憶念經於無量時輪迴生死海對於世間父於此無熱池我周利槃馱說斯黑白業爾時諸耆宿苾芻告具壽蛇僕具壽周利槃陀迦已說業報次至具壽說于時蛇僕即說頌曰迦攝佛滅度最後為聲聞多聞備三藏於法甚慳悋不為諸苾芻諷誦而解說恐餘諸苾芻而有勝於我苾芻詣我所欲求問少義我為懷惡色訶詰而不理時諸苾芻來諫責我斯見何不治法化作斯非理事我於臨終時情生極追悔所閑真妙法不為他顯示命唯有七日時轉不久停宜集出家士悔謝諸過咎我既悔罪已息其慳法心即於大眾中七日常說法既聞善說法隨我皆聽受互相為解釋咸共而談論我緣臨終時七日說妙法而得生天上諸欲悉具足天上捨報盡下生於人趣而生劫比羅釋迦王族中資財大富貴容儀甚可樂人眾皆敬愛資產無有乏種族諸男女捨俗而出家我為惱欲纏而無欣樂意無比大丈夫為欲哀愍故頻至於我所誨勸令出家我即稽調御無上等正覺唯願七年中哀愍受壇施若見受其施七年將過已即隨大慧所方可為出家告我命危脆不暫豈七年宜當急捨施出入息難保佛語深尊重豈敢而棄捨白言七日內哀愍與出家即於七日中隨意皆資給於其城內外諸親咸守擁最上大光明遍耀於城墎不思議人眾得出於城外於佛法教中淨信為出家於二十五年心無有正悟遂即罪心起不欲依此住莫能至甘露宜退且還家既生此怯懼深懷大羞恥諸親及家眷定為譏誚我所念非相類審知不善事我宜以刀害何用此殘活即持極利刀跏趺而端坐安刀於頭上心即得解脫心既得蠲除口口而稱讚奇哉佛法僧有斯勝善法我先有思想凡夫便捨壽不顧其性命證得無上寂我於先有中󰝬惰極慳法由斯果報故艱難得解脫又我於臨終為說淨妙法由斯業成熟超除諸財欲法根釋迦子蛇奴大威德於其無熱池說斯先業報爾時諸耆宿苾芻又告具壽阿泥盧馱曰具壽蛇奴已說業報次至具壽于時阿泥盧馱即說頌曰我先無攝錄貧窮負草活歸投備名稱奉覲大沙門今生釋迦種名阿泥嚧馱善閑歌舞伎能於諸妙曲希逢大導師無畏等正覺見已心清淨捨俗而出家得聞所說教樂住大師處情無暫放逸常自勤策勇三明具獲已大師教已作觀知於宿命所曾之事業於三十三天七返而受生七返生人趣亦為作人主灌頂剎帝利獨化於贍部彼七此亦七輪迴十四返曾住受用處咸皆知其所此類諸果報無有而不悉我於所生處情極甚歡喜觀知諸有情生死輪迴趣此變於餘現一心繫思念五趣輪迴事天眼皆明了已獲安詳道天眼甚明淨世間無上師知我念所念佛身意神通而來於我所我所有思念而能增上說大師無過咎所說亦無非我聞彼所說依教而淨住心生極精勤常修不放逸三明已通達所應作已作於生無有喜於死亦無憂唯知待時至正念住威儀廣嚴竹林村命當於彼過於其竹林下而欲取歸化我先施食故獲此殊妙果虔恭大導師無比等正覺證得阿羅漢清涼寂靜處諸見者記我大福中為最此阿泥盧馱對佛苾芻僧於無熱河中說斯先業報爾時諸耆宿苾芻又告具壽師子王迦羅苾芻具壽阿泥盧馱已說業報次至具壽說于時迦羅即說頌曰我先押甘蔗至於煎糖室時有病獨覺徐行來我所於其七日內糖油常奉侍於其七日後獨覺昇空去我緣出不在奴便啟我言有斯勝福田比受家中供我既聞斯說情生極淨信速往昇空處深為欽敬仰往因發淨心又緣施油糖天上人間趣具福心明朗此為最後生亦得作人身虔恭大導師無比等正覺於大釋師教希得為出家證獲阿羅漢清涼寂靜處我今極獲安利養甚豐多衣食及臥具湯藥無所乏我以少緣事要須四團糖欲施縫衣者糖將興供養諸天知我念即告影勝王宜速施迦羅沙糖清涼漿由斯施漿故王獲大勝利宜使侍縛迦齎菴羅及糖即遣四大象馱齎真美味影勝大福王令送於我所王既令使送我得此甘糖供給千二百五十苾芻僧迦羅阿羅漢具六大神通於無熱河中說斯先業報爾時諸耆宿苾芻又告具壽羅怙羅曰具壽迦羅已說業報次至具壽于時羅怙羅即說頌曰我作先國王在於廣嚴都發朝依正化令眾皆安益時有一仙來威德甚雄猛詣至於我所便發如是言我今是盜賊不與水而飲請王准賊法依教科罰我我即報彼言仙若法德備泉井河江水許隨意而飲我所懷疑惑不能悉蠲除願見王罰罪我即無思慮即告彼仙曰宜入芳園中六日不應食已後任隨去我所作此業實無有惡意黑繩炎熱中六十年受苦業報盡後身六年在母胎此實無心造亦無身口業由此因緣故而受諸苦果耆宿眾前說當知業不亡此是羅怙羅對於諸尊者於無熱惱池說斯先惡業爾時諸耆宿苾芻又告具壽難陀曰具壽羅怙羅已說業報次至具壽于時難陀即說頌曰毘鉢尸佛教時我設香湯洗浴苾芻僧便發如是語願我當來世及諸如是眾清淨無瑕垢煩惱漏皆除容儀得端正顏色過蓮花其時命既過得生於天上天上甚超絕人趣亦殊妙隨所生流處恒安常富貴後持獨覺身起塔鮮白淨嚴飾塗香已黃色而覆上䠒跪合掌言當願諸根具身相如金色善持而不變由此善根故生波羅痆斯與迦陀國王而為第二子又見迦攝塔虔恭生淨意於其此塔中而懸一傘蓋由先浴眾僧塗塔黃色因施塔傘蓋故多獲諸安樂由斯餘福業於其最後身生釋迦王族與如來為弟我今於此身具備大丈夫三十殊妙相而無欠闕者釋迦師子教而我得出家證極阿羅漢除熱獲清涼蒙佛記於我端嚴甚可樂我生皆已盡至於無上處此善者難陀對佛苾芻眾於無熱惱池說斯先業報爾時諸耆宿苾芻告具壽實力子曰具壽難陀已說業報次至具壽于時實力子即說頌曰我於前身時名捕魚商旅因興易進發有仙來伴去是真大獨覺漏盡心無礙我相見中間常請受微供隨其至宿處為敷諸臥具洗足奉油塗及與為然燈同比共為伴虔心常供侍徐徐既前進得至於海際既至於海際我即前跪曰大德有何緣故來於此處我等皆欲纏不辭諸苦惱入於險難處無涯大海聚彼言我除惱願汝常安樂生生備大福多財無所乏我即以上衣齎持而奉施頭面禮敬足虔心而右繞彼哀愍我故受我所奉衣諸旅咸瞻仰便昇於虛空諸旅覩神通我即懷悲惱虔躬遙合掌作如是發願如是大尊德願我常相遇其所得妙法願我亦證悟當來得值佛而得為出家供養僧伽眾發起大神通由此善根故天上常歡樂亦生於人趣多受諸安泰凡是諸生處多財大富貴天上及人間福德恒明朗從初受果報此為最後身於拘尸那城得為壯士子端正極可樂顏容無有比人眾皆敬愛得超大富際希遇釋師子無上等正覺見已心清淨捨俗而出家依於竹林內及處於山間聲聞眾來集而惱苾芻僧敷設臥具故與苾芻說過或惱或譏誚頻頻相呵責具此諸梵行我即起悲心時有我生盡當為供侍者而自常勤策於教恒修習證得阿羅漢具備六神通詣於大師所曲躬頭面禮合掌前恭敬從無上乞願願見聽於我供給苾芻僧不隨愛瞋癡慈心皆平等大師知我意默然受我請即令住寺內對諸苾芻僧身為慈悲業口意亦復然供給苾芻眾低心常敬重來去諸苾芻及諸道行者我見甚歡喜安慰而問訊五指放光明如然大明炬敷設諸臥具顯現大神通我所有神變苾芻欲見故時極將幽暗方來於我所次復續後來慈心悉敬重為敷其臥具不生恚念心我先有思慮我所有誓願清淨悉成辦今皆得圓備此實力聖子漏盡心自在於無熱惱池說斯先業報爾時諸耆宿苾芻告具壽近將曰具壽實力子說業報已次至具壽說于時近將即說頌曰我於往昔時為獵者遊藪為求害麞鹿持弓及毒箭尋山登峻險夙夜常無倦若逢禽獸時情起殺害心彎弓放毒箭射斷其命根時我持弓箭遊行於林藪見一大獨覺住在於樹下我覩彼沙門情生大忿恚彼無犯調寂我以毒箭射既遭毒箭苦甚受諸楚痛即於其樹下捨有歸寂滅我由斯惡業命終墮地獄經無量千歲具受諸楚痛地獄命既終復受傍生趣山中遭害死還墮於地獄生生恒怖畏步步皆驚恐夙夜飢困苦羸瘦甚憔悴而常逢獵師懷害雄猛者即以利毒箭射我應時倒彼見我墮地命在身搖動後以利刀截分割肉將去如是五百生多受諸苦惱又於某方處為求諸食故乃於其山下見多大仙眾具修諸苦行有大神威德我既覩仙眾情便生慈念漸漸心以慶觀其大仙眾由此發清淨得生於人趣遂見大獨覺而來乞求食我即常奉請就家受微供供養彼德已合掌而發願願我當來世常逢此尊師見佛生恭敬而為作出家得生無所畏斷除諸有漏由此善根故得生於天上又生於人趣大富具多財虔奉此大師無比等正覺既見大牟尼捨俗歸出家淨心既出家深樂大師教我證阿羅漢具六大神通大德而我今斷除諸結縛當入於山窟方欲而受終當有磣毒蛇來墮我身上此時我歸寂是為證涅槃諸德我思惟先身所造業受無量果報所作業不亡此近將苾芻對大僧伽眾於無熱惱池說斯先業報爾時諸耆宿苾芻告具壽賢子曰具壽近將已說業報次至具壽說于時賢子即說頌曰昔時極飢儉大怖皆幽闇時有五百人求乞而濟活我為眾中首而與作導師彼乞得食已咸來奉於我或精或麁食常濟供承我不懷諸惡意依我教而住時有人在市持煎餅而賣我即強奪取走出於市外衝突向前走餅主隨後逐我便迅疾去莫能擒得我急渡於大河一邊而安住四面遙顧望不見有人來欲飡其煎餅多膩甚精味我作如是念今日應飽滿時有大威仙急來於我所是大獨覺尊諸根甚寂靜我便作是念貧苦最為楚由先不修福今獲飢窮報今宜精味餅奉施此沙門寧可受飢死不用貧苦活便發志誠心深生清淨意即持其煎餅奉上勝福田大師受我施對我前而食欲哀愍我故便昇於虛空我即合掌禮願我無窮報當生大豪族顏色得端嚴如是大德類願常得相遇彼所證獲法我亦當開悟由此善根故多受諸快樂天上及人趣端嚴甚光悅天上及人間受勝大王報由斯施業故不曾生惡趣復由殘業報今於最後有得生大豪族釋迦種望城於此後生中而處於人身虔奉釋師子無上等正覺大德佛世尊來過親族時我與諸親眷捨俗而出家我先所有願今皆已圓滿證獲阿羅漢寂靜清涼處王種而出家是其佛種族於無熱惱池說斯先業報爾時諸耆宿苾芻告具壽賢鹽曰具壽賢子已說業報次至具壽說于時賢鹽即說頌曰拘留孫佛時有造彼佛塔時我為傭力常與他雇作作此塔之時我頻出惡語何用斯大塔豈有得成期塔宜微小作不應廣費損省功無憂惱而得速成就由斯口業故說此麁惡言臨終既命過墮於地獄中地獄業報盡於其所生處顏色極醜陋人眾皆棄賤迦攝波佛時為雄拘羅鳥依波羅痆斯半道大林中其世大明燈苾芻眾圍遶我出和雅音於上右飛遶我凡見佛眾而行乞食時出時及入時常與右飛遶由斯善根故得生於人趣虔奉調御士無上等正覺釋迦師子法而得為出家證悟阿羅漢至寂清涼處於諸妙教中佛記我為最多聞持法則善音常演暢四眾來我所聽聞我說法天及諸有情無不皆欽仰先作善業少為惡業極甚今獲其果報當知業不亡此賢鹽苾芻對大僧伽眾於無熱惱池說斯先業報爾時諸耆宿苾芻告具壽蜜性曰具壽賢鹽已說業報次至具壽說于時蜜性即說頌曰昔於廣嚴側我為猴中主見多鉢在彼我便持佛鉢諸苾芻見喝世尊即告曰汝等諸苾芻勿喝不損鉢即持大師鉢將昇於大樹滿盛白淨蜜徐徐從樹下捧持淨蜜鉢奉獻大導師其中有虫故大師不為受我即詣一邊觀見而有虫揀擇其虫已還持奉大師雖至如來所世尊亦不受由未作淨故善逝不納持我即以清水點淨其蜜上以大至誠心奉施等正覺佛舒百福臂無比無等手持我獻蜜鉢與聲聞眾飲情懷大欣慶虔躬而合掌對此法王前舞蹈禮已去我願捨命後得生於人趣常遇大導師恒持真妙法由此善根故遂獲得人身敬奉事調御無上等正覺於釋師子教得為作出家證獲阿羅漢至寂清涼處備六大神通而此諸苾芻猶呼我蜜性名稱福遠聞常受尊敬重恒來供養我與諸苾芻眾遊行於人間至於曠野處大眾咸遭渴我便心起念願令獲淨蜜四方非人類知我心所願各持大蜜器咸來施與我我見即便受乃至隨意足充滿苾芻眾皆發勝上心我於猴生中為王供養故纔捨傍生趣得踐甘露地我先所有念及曾發深願虔心奉大師所作皆成辦此是我所念先為善業因今受其果報微妙極受樂此蜜性苾芻對大僧伽眾於無熱惱池說斯先業報爾時諸耆宿苾芻告具壽因緣曰具壽蜜性已說業報訖次至具壽說于時因緣即說頌曰九十一劫時我在親慧城見毘鉢尸佛欲入大都郭我既見大悲妙花散於上花開莖卓竪佛頂上為蓋淨心投佛足虔恭頭面禮十指端合掌敬重右圍遶不聞彼佛法亦不受三歸但發清淨心隨善逝而去我於毘鉢尸作斯善業故經九十一劫不曾生惡趣常受大天身恒受勝天樂多生於人趣大富多財寶此是最後受今得為人身生大淨行族大富具多財披其祕典趣文義及占相章句皆通了及大人相好於其淨行林教授五百人婆羅門眾圍出城歸林藪時我見世尊苾芻眾圍遶精進甚勇猛來入摩揭陀既見大悲士情便生淨信由斯因緣故得知其勝相既出見世父備足諸妙相三十二端嚴八十諸好飾見此端嚴相虔誠頂禮足恭敬合掌立讚歎大導師相論所言者唯仁得具備必定是大師世間無與等勝梵過帝釋更無有雙者超日越地神十方界無比不見過佛者豈能相比類天上及人間為大摧魔將無怙中為依無導中為導我願作聲聞我希依奉教赫奕金色臂百福莊嚴相世父舒垂下摩我於頂上蒙告汝心淨多獲諸勝利能發淨心施其福無邊限於無上福田能生淨妙意良田下種已摩納婆皆辦永斷無利趣不有惡道怖得開甘露門所愛悉成就必若樂出家隨意而來作急宜棄鬚髮可置婆羅門既聞佛法音遍告諸門徒門徒啟告我為禿沙門耶云何捨白淨而取於黑處棄其勝妙族欲習卑賤類婆羅門種類世間最超越梵王從胸口化出婆羅門汝等無開覺汝等無所知汝所習學教唯我善能詠如我所明解文義說無窮我隨解應作汝等隨緣散若無有所須各隨其意樂我更不為師亦不復教示時此諸門徒泣淚向前來悲涕皆憂惱隨便四散去大悲靜寂士善言慰告我可來善苾芻我即具近圓發正清淨心捨俗而出家備諸大神通所作已成辦我今觀先業天眼悉明淨知生及死相所曾受身處證神通竟者竭有漏際者於無熱惱池說斯先業報爾時諸耆宿苾芻告尊者憍陳如言具壽因緣已說業報竟次至尊者說于時憍陳如即說頌曰乃往過去世迦攝佛滅後見諸聲聞眾共集作是議大悲迦攝波應為後涅槃出家者甚少正法不彰明我等所聞法互相而教示精進不放逸於佛教勤修共登於山上布草以為座各要漏不斷不從座而起由懷精進故不惜其身命六人證神通便入於涅槃我第七根劣不能斷諸漏有法相應心處凡而命過由法相應住不捨精進念便得生天上於覩史多宮遂見釋師子牟尼大菩薩與諸天說法致令得開覺我聞彼說法一心而聽受深樂其正法無心暫捨離天上業報盡下生劫比羅為憍陳如姓淨行豪族中淨飯大王子備名稱菩薩信心捨國出苦行於林藪最君大淨飯勅我如是語可去而出家供承其太子我以清淨心即供承菩薩將非證聖道厭捨而方去釋迦大牟尼正轉法輪時於此諸妙法最初我證悟迦攝波佛教出家修梵行今得逢正覺證獲於無漏憍陳如苾芻對大僧伽眾於無熱惱池說斯先業報爾時諸耆宿苾芻復告具壽鄔波離曰尊者憍陳如已說業報次至具壽說于時鄔波離即說頌曰乃於往昔時波羅痆斯都有王名梵授我為常供承淨飾王髭髮種種使端嚴衣服皆相類熏香而奉持懷悲敬重心奉事於大王含喜於王處說未曾聞頌欲是極少味而為罪根本憂苦皆緣此安樂無由得若出家捨欲得聞未曾聞臣今情慕極願王聽捨俗時王告我曰卿若能決定出家後見我即許卿捨俗我啟大王言審知決定意願王悉臣心出家後來見既蒙王聽許便詣於林藪懷直不諂心捨俗而出家隨其力出家得至於離欲修習四靜慮勤念不放逸此王在世時我名殑波羅具大尊貴德人眾咸恭敬又以正直心詣師所頂禮一邊而胡跪合掌如是白親教師存念證我有未聞須往梵授處現身令正見師告我聽詣波羅痆斯城可存決定信勿得招虛妄我今聽許汝汝當隨我語令其王中最興發清淨心蒙師正直許我即右旋遶奉辭隨漸進詣波羅痆斯梵授王聞至親來於我處及由王威德諸天亦隨來王從車而下敬心頂禮我虔仰極尊重合掌一邊坐我即為說法令其斷諸欲王聞深欽敬頓捨諸欲事便發猛利心復作如是言我今求出家不樂諸欲事我告王可來詣於淨林藪親近大仙所而為作出家王便冊長子紹繼其國位此大最勝王捨國歸出家王與妃宮婇臣佐及宗親大眾皆圍遶詣求出家處王以正直心頂禮諸仙足合掌求請遍願與為出家與王剃鬚髮身披袈裟服無量百千眾皆捨俗出家我求正直心演說清妙法令使諸聞者得生四靜慮我以懷慈念恭敬大王故命盡臨終時生無邊光天於彼天捨報生來於此處凡所生生處大富多財寶天上及人間常受勝妙樂此為最後時斯是最後身生劫比羅城釋迦豪族中常知所進趣恒為侍釋迦聲聞釋迦子我為作承事由大王威德而得為出家我與剃鬚髮作如是白言聖者不相濟我當云何活所有嚴瓔珞及諸上妙服告言今與汝用充為活命我見多珍寶心生大追悔宜皆盡捨置樂求為出家我今貧困苦持此多珍寶若有知聞者必來而害我可留已調度及此諸珍寶即掛於樹上亦求為出家釋迦諸王子聞我如是說令我先出家悉皆禮我足佛哀愍我故告善來苾芻我既出家後然度諸王族彼眾禮我足頓摧於我慢既調為出家證得六神通六通阿羅漢超際於彼岸蒙佛記於我持律為第一鄔波離苾芻對諸僧伽眾於無熱惱池說斯先業報于時大導師告尊者為光可說先業報曾受諸善惡彼聞佛音告即憶先業事白言對佛前今說諸果報昔在蓮花上救世最勝尊有塔在曠林多饒諸惡獸無人能往彼恭敬申供養在彼側近人不知罪福報我即詣塔所淨除諸草木持㨹遍灑掃悉使周嚴飾虔恭禮八方敬重已便迴由斯善根故得生於天上於三十三天受諸勝欲樂經三十六返而得為天王我所住天宮常為金赫耀廣有三十六長六十繕那我復有希奇嚴淨佛塔故下生於人趣七返為人主我復有希奇嚴淨佛塔故曾所受生處身有金光耀我復有希奇嚴淨佛塔故恒生婆羅門剎帝利豪族我復有希奇嚴淨佛塔故隨意乘車輿象馬不步行我復有希奇嚴淨佛塔故若踐荊棘林自然皆屏息我復有希奇嚴淨佛塔故不曾遭疾患亦無諸撗惱我復有希奇嚴淨佛塔故凡所遊行處吉祥相皆現我復有希奇嚴淨佛塔故常得尊勝貴敬事如大天我復有希奇嚴淨佛塔故不曾身有苦及餘諸少惱佛法無瑕穢如是不思議淨心獲大果亦復不思議若求勝妙樂盡除生死者應敬如來塔奉事無上尊大德是我念先世為善業得受其果報甚深有愛樂此為光苾芻對大僧伽眾於無熱惱池說斯先業報爾時諸耆宿苾芻告具壽奎宿曰具壽為光已說業報訖次至具壽說于時奎宿即說頌曰大德我思念過去俱胝劫於一切超佛而為善品業時佛無上尊無邊百千億聲聞眾圍遶欲入大王都我從餘村落緣事至其處遂見等正覺具三十二相如月與日照如火電冥光映蔽諸光輝佛光最超耀我常未覩此如然大火聚又見彼佛前有一婆羅門我即諮問彼報言佛導師人天無倫匹無與等正覺既聞佛音告心生淨欣樂深愛其顏儀遍體得安樂復聞天樂音非人讚頌聲天雨末香花雨此上勝城有散青蓮花有雨贍博迦或以旃檀末或有但合掌諸天在空中虔恭上旋繞情生深愛仰遍禮喜盈溢為求香鬘故四散而馳覓我於此時中遍遊無一花去我而不遠遂見賣蓋者手持白妙傘鮮明如淨貝速詣手捧持諮請暫獻佛見許將佛所誠心持蓋立蓋從手而去自往佛頂上大師行即動大師住即住不捨調寂身自然於空中我與諸大眾覩斯大神變虔恭皆合掌誠心咸頂禮見等正覺相聲聞眾儀式至家為事業繫心常思念快哉獲善果見佛有所懷我由奉佛蓋無上福田處由此善根故七寶常嚴備後於臨終時生三十三天得為天中王諸天皆敬重復生於人趣名為自力王大富多勤勇餘王咸奉事由斯作善品流轉所生處善根不斷絕復續諸妙因於彼勝福田淨心而奉蓋因此善業故不墮於惡趣此為最後身生在於人趣虔恭調御士無上等正覺釋迦師子教而得為出家證獲阿羅漢寂滅清涼處魔變身如山高一踰膳那作大恐怖形如空中黑雲告言是何物敢為而惱亂察知是其魔故來相逼惱報言魔波旬隨意而現身頭可如須彌方來於我處已證阿羅漢具三明聲聞佛所示誨法得為安樂住受他一揣食在定於七日悟解脫意樂是我所修習大德我思念先世作善業多受其果報可樂甚精妙此奎宿苾芻對大僧伽眾於無熱惱池說斯先業報爾時諸耆宿苾芻各各自說先世業已白世尊言我等已說先世業報唯願世尊開演先業大德世尊先作何業成正覺後山石摧下轥傷足指佛告諸苾芻如來往昔生在異類自作斯業必須自受增長熟時緣變現前如影隨形必定感報無餘代受汝諸苾芻若人所作善惡之業不於外界地水火風令其受報皆於自身蘊界處中而招異熟即說頌曰假令經百劫所作業不亡因緣會遇時果報還自受又告諸苾芻乃往古昔於聚落中有一長者娶妻未久遂誕一男年漸長大母便命過其父長者娶後母來不久有娠復生一子後與長兒納娶妻房多生兒女後於異時後母身死弟投兄處㛐問夫言曰此是誰兒報曰是弟妻言聖子當與其弟家財分不夫曰當合停分妻曰聖子彼是一身我等多人云何停分夫曰賢首世法如是妻言聖子可宜殺却夫曰賢首豈容為財殺害親弟妻復頻言染欲心者無惡不造夫詣一邊作如是念若於村落而殺害之人眾咸知可將闌若無人之處即命弟曰汝持器皿可共往於闌若採花白言如教遂即共詣至一山坂推弟墮坎以石打殺汝等苾芻於意云何乃往昔時長者太子而殺弟者豈異人乎我今即是由於往昔為財利故將別母弟於闌若處推墮山坎以石打殺由斯業報於多年歲於多百歲於多千歲多百千歲墮於地獄受諸楚苦殘業力故成正覺後山石摧下傷我足指時諸苾芻復白佛言大德世尊先作何業成正覺後紫橿木槍刺佛足傷佛告諸苾芻如來往昔自作斯業今還自受廣說乃至頌曰假令經百劫所作業不亡因緣會遇時果報還自受復告諸苾芻乃往古昔有一大城於此城中有二商主善能興易縛持舶已為求寶故入於海際因順風力至其寶洲一籌量載寶一不籌量貪心滿舶後入海內不籌量者其舶欲沒告伴商主言願仁救濟容我上舶其人斟酌隨力量寶安於舶內牽取其手令使在舶其溺舶者作如是念我與共彼同至寶洲我所採者舶沒皆失豈容其人將寶歸家穿舶為孔令寶散失作是念已竊在一邊持杖穿舶商主遂見告言仁者勿為是事非但財寶散失我等俱亡彼內懷嫉妬心熾盛竟不納諫同前欲穿其伴商主見不從諫即持利槍刺之令死汝等苾芻於意云何往昔之時刺殺他者豈異人乎我今即是由斯業故經於多歲百歲千歲中墮地獄中受諸楚毒殘業報故成正覺後紫橿木槍刺我足傷爾時諸苾芻復白佛言大德世尊先作何業成正覺後入沙羅聚落乞食不獲空鉢而還佛言汝諸苾芻如來往昔自作斯業廣說如前乃至說頌果報還自受復告諸苾芻乃往古昔波羅痆斯大城之中有一摩納婆佛不在世即有獨覺哀愍貧窮住閑靜處世間唯有此一福田于時有一獨覺名曰樂寂出現世間在波羅痆斯施鹿林中仙人墮處晨朝著衣持鉢入城乞食于時摩納婆亦於城中長者家乞空無所獲其時樂寂獨覺亦來入此長者家乞其摩納婆念曰可少伺察觀彼出家有何所獲即隨後入屏立門側時長者妻見其獨覺身心端寂情生淨信即持種種精妙飲食滿鉢持行奉施獨覺受此食已而欲出門其摩納婆報言出家者我欲樂觀仁所得食然而獨覺常法如是若不觀察不知前意即以鉢食令其觀見由彼懷嫉起憎妬心以手打鉢鉢便落地飲食傾棄復以脚踏獨覺問曰賢首何意散壞此食仁若須之我當奉與其摩納婆復出種種麁惡言詞而住一邊時此大人而不得食以自調順詣鹿林中汝等苾芻於意云何往古昔時摩納婆者豈異人乎我今即是我因懷嫉妬之心令其獨覺不得飲食由斯業報經於多歲百歲千歲百千歲中常生地獄受諸楚苦殘業報力雖成正覺後入娑羅村乞食空鉢而還時諸苾芻復白佛言大德世尊先作何業婬女媚容外道梵志之所教誨來謗世尊佛言諸苾芻如來往昔自作斯業廣說乃至頌曰果報還自受復告諸苾芻乃往古昔人壽八萬歲時有佛世尊號毘鉢尸如來應正等覺出現於世其佛有二弟一名皤私瑟吒二名跋羅陀皤闍其皤私瑟吒於佛教誨專勤修習而不放逸證阿羅漢果其跋羅陀皤闍受持三藏諷誦通利為大法師後於異時有一長者於法師處深生淨信為其法師建一住處所須資具悉皆嚴備時法師啟請皤私瑟吒羅漢願來同住彼聞即至長者見其身心寂然儀容挺特倍加淨信嚴辦種種香美飲食而以供養持上妙衣用為奉施弟生嫉妬作如是念我與長者久為門師往還來去未曾施我如是上衣暫見我兄敬心奉服作是念已即於兄處求其長短兄覺弟心有異繫念觀察知弟嫉妬即將上衣而與其弟雖得其衣亦於兄處更求瑕隙後於異時長者使女於寺中為女工作法師告曰賢首汝能為我作不女曰聖者欲何所遣法師報曰可著此衣歸家作業長者若問從誰得衣報言聖者皤私瑟吒復若問言因何事與答言男子之意緣女人與女著衣歸家人問答一一同前長者聞已於羅漢處生不淨心大人之法深慮輕慢因從此去汝等苾芻於意云何往昔法師者豈異人乎我身是也由懷憎嫉出言輕謗由斯業故經於多歲百歲千歲多百千歲生地獄中受諸楚苦殘業力故成正覺後外道梵志令婬女媚容謗讟於我時諸苾芻復白言大德世尊先作何業成正覺後被嘴端摩納婆女誹謗世尊佛告諸苾芻如來往昔自作斯業廣說如前乃往古昔波羅痆斯大都城中有一婆羅門學該明典五百童兒從彼受教其波羅痆斯側近人眾咸皆尊重恭敬供養猶如真阿羅漢時有五通仙遊行人間至波羅痆斯城內人民見彼仙人身心寂然容顏調順皆生淨信所與福業咸詣仙處恭敬供養其婆羅門無人敬仰利養寡薄於仙人處心懷嫉妬作惡思念告諸學童而此仙人深懷貪欲諸學童兒各各亦言誠如師說仙實懷欲而此諸童所去之處咸告諸親及餘長者婆羅門等而彼仙人深懷貪欲人眾聞已心生異念賢仙之類多慮輕慢捨之而去汝等苾芻往昔之時婆羅門者豈異人乎我今即是其五百童兒者今此五百苾芻是由我嫉妬於仙人處說貪欲語由斯業故經於無量百千歲中墮在地獄受諸苦惱殘業報力成正覺後與五百苾芻俱嘴端摩納婆女而來誹謗佛復告諸苾芻乃往古昔波羅痆斯大都城中有王名曰梵授以法治化人民熾盛豐樂安穩於此城內有一婬女名曰賢首衒色濟命時有丈夫名曰為偶志懷惡性其人遂送衣服瓔珞奉彼婬女意求交歡賢首著衣欲詣偶處出門遂逢別有一人持五百金錢命言賢首可來同歡女作是念我今若往何能獲此五百金錢交來資儭不應棄捨宜可還家共為歡會念已便命使女往告為偶願仁少待容我梳洗莊嚴身首使女往報持錢其人有多營務共彼暫歡捨之而去女復作念時將稍過我若往彼能稱意不念已又告使女曰汝可更往詣為偶處報言聖子梳洗已畢於何芳園而來共戲女往報已彼便問曰或言未嚴或言已畢是何言說使女來往情生忿恚所有私竊具向彼陳著仁衣瓔與別男子共為交歡所以使我有斯言說其人聞已欲情頓息起殺害心起忿怒心作如是報可來於某芳園之中使女既報婬女即至其為偶告曰著我衣瓔共他交會為用耶婬女曰聖子此是我咎非仁之過女人之類生多過惡願仁容恕為偶懷瞋以毒害心拔刀斬首時從使女見已高聲唱叫禍哉殺我大家殺我大家人眾聞聲咸悉疾來時有獨覺名曰極樂在此園林樹下住定其人恐怖速將血刀置獨覺前疾走一邊入人眾內人眾來觀見血污刀在獨覺前咸言殺者必是此人即共周圍以瞋恚心各作是言咄哉出家者仁被法服大仙幢相作斯惡業獨覺告曰我何所為人眾報曰共賢首婬女而相歡合便以刀殺獨覺答曰我懷寂靜豈容作惡雖有實陳皆不信受以繩反縛送於王所啟陳上事王不推尋便出勅曰既為斯過可宜早殺赤鬘絞頸青衣膾子手執利刀威仗嚴圍遍告城中及四衢路而此出家為殺賢女王勅嚴法即將獨覺於彼芳園而欲殺之為偶見已作如是念苦哉出家持戒德行無辜枉遭此是我過虛令遣他至於死處事不應為作是念已速詣王所啟言大王向出家人無辜枉被奉勅依法此是我過願王鑑知具陳上事望恩容恕汝等苾芻於意云何往古昔時名為偶者豈異人乎我身是也由斯業故經百千歲常在地獄受諸苦惱餘殘業報成正覺後他來傍我時諸苾芻復白佛言大德世尊先作何業成正覺後與四百九十八苾芻於邊界城而食馬麥舍利子大目乾連受天供養佛言諸苾芻如來往昔自作斯業乃至果報還自受汝等諦聽乃往古昔人壽八萬歲時有佛世尊名毘鉢尸如來等正覺十號具足出現於世與八萬苾芻前後圍遶往親慧王都于時城中有一婆羅門教五百童兒婆羅門法人眾尊重恭敬供養事同羅漢佛及僧伽至王都已其婆羅門無人敬重供給資濟於佛僧處深生嫉妬是時眾多有學無學苾芻晨朝著衣持鉢入城乞食獲諸精妙上饌香食滿鉢而出婆羅門見問言咄哉苾芻云何獲食我欲觀見苾芻懷直便示其食彼增嫉妬告諸弟子汝等當知此禿沙門不應供養如此上饌應須施與渾麁大麥彼諸弟子聞師此語亦各咸言誠如師說應合食麥於其眾中有二摩納婆情懷敬信作如是言報親教師勿作是語此諸沙門應供天饌非但人食何意說言應合喫麥汝等苾芻於意云何往昔之時婆羅門者豈異人乎我身是也由於彼佛聲聞弟子處懷嫉妬心出麁惡語經於無量百千歲中常食麁麥餘業報故成正覺後與此四百九十八苾芻尚食馬麥其二摩納婆者即舍利子大目連是時諸苾芻復白佛言大德世尊先作何業六年苦行佛告諸苾芻如來昔時自作斯業廣說如前乃至頌曰假令經百劫所作業不亡因緣會遇時果報還自受汝等諦聽乃往古昔於無比聚落有一陶師名曰喜護廣如中阿笈摩王法相應品中說汝等苾芻於意云何往昔之時無上摩納婆者豈異人乎我身是也由我昔於迦攝波佛處說云苦行未證具智由斯業力六年苦行不能證成無上等覺我若當時於彼佛所而不追悔願求當來等正覺者縱更經三無數大劫修諸善品猶未成佛時諸苾芻復白佛言大德世尊先作何業成正覺後身現痛疾佛言汝諸苾芻如來往昔生在異類自作斯業廣如上說汝等苾芻乃往古昔有一聚落於聚落中而有醫師時有長者男因有患請醫令療醫與方藥病即得損長者將少財賄奉醫後於異時長者三度身遭患病醫亦與差長者竟無別贈恩報醫懷忿恚作如是念彼人三度遭極苦患我與除損不能酬恩更若遭疾當與某藥令彼愚人內情斷絕後於異時長者子復宿疾發動同前請醫醫以惡心與不宜藥致令病者腸絕段段汝等苾芻於意云何往古昔時善醫師者豈異人乎我身即是由我惡心令長者子服其毒藥由斯業故經於無量百千歲中墮在地獄受諸苦惱餘殘業報成正覺後身患背痛時諸苾芻復白佛言大德世尊先作何業成正覺後他誅釋種世尊頭痛佛言汝諸苾芻如來往昔自作斯業還自受報廣如餘說汝等苾芻乃往古昔流惠河邊有五百人捕魚為業時大海內忽有二大魚流入彼河諸人捕獲共作是議若斷魚命肉便臭爛無人頓易宜可繩繫有須買者續截秤賣庶得精新作是議已以繩繫縛有人買者割截續與當割之時魚遭大苦踠轉血流河水變赤時有小兒見河血色情懷喜笑而為暢適汝等苾芻於意云何其捕魚師小兒者豈異人乎我身即是由於往昔當殺魚時我心暢適由斯業故經於無量百千歲中當患頭痛餘殘業報成正覺後誅釋種時我頭苦痛時諸苾芻復白佛言大德世尊先作何業成正覺後尚遭背患風痛佛言諸苾芻如來往昔生在異類自作斯業今還自受廣如餘說汝等苾芻乃往古昔有一壯士遊歷邦國至一王都其王復有一大壯士力無敵對二士相知為欲賭當衣服故即共相撲壯士常法相共執手即知強弱其外來者執王壯士手已知彼力士不能得勝王都壯士報外來者仁今當知我族在此長居王都積代有名知仁有力勿撲於我使族不誚我有妙女當嫁與君彼聞此說默自取弱三度如是竟不與女情生不忍至第四度相撲之時方便高擎以瞋恚力擲著地上撲王壯士脊骨折死汝等苾芻於意云何往古昔時外來壯士撲王壯士脊骨折死者豈異人乎我身即是由斯惡業經於無量百千歲中墮在地獄受諸苦報餘業報故成正覺後尚遭背痛以是義故我常宣說黑業黑報白業白報雜業雜報汝等應當捨黑雜業常修白業如是應學爾時世尊與五百阿羅漢於無熱惱池說先業報已便即隱沒於室羅伐城東鹿子母園所住處現彼聞佛至速詣佛所頂禮佛足為說妙法示教利喜默然而住時鹿子母從坐而起偏袒右肩合掌向佛白言世尊唯願慈悲與五百聖眾明日就宅受我微供佛便默然知佛受已奉辭還家嚴辦種種上妙香饌令使白佛廣說乃至知眾飽已收鉢洗畢為聽法故取一卑席對佛而坐佛為說微妙法示教利喜從坐而起至於住處就座坐已告諸苾芻其鹿子母而自忘失請佛僧伽就家供養不請世尊說施伽他
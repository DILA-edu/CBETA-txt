或人問孔子曰人有遷家而忘其妻者有諸孔子曰又有甚焉桀紂則忘其身若以道眼觀之今人皆忘其身矣何則自早晨開目離寢至夜間就寢閉目無非塵勞未甞暫省吾身是皆忘其身也且人之於身以日言之莫大於飢渴必為飲食之備以歲言之莫大於寒暑必為裘葛之備以終身言之莫大於死生而不為淨土之備何哉且若人有百斤之金猝有大難不能負挈以行必捨而去之若抱金而與之俱死世必謂之大愚是皆知此身重於百斤之金也然平日則區區趨名競利雖百錢之物亦不肯棄捨而不自愛其身何哉或責以盜竊或呵以禽畜則怫然而怒有至於終身怨憾而不可解者有至於毆擊而成獄訟者彼盜竊禽畜之名無損於吾身乃惡之如是是徒惜吾身之名以不知惜吾身之實何哉且吾身之實非他強名曰死而實未甞死者是也人徒見其捨此敗軀而去乃謂之死不知捨此則往彼矣然其所往之處豈可不預備哉故西方之說誠不可廢人生時父母妻子屋宅田園牛羊車馬以至臺凳器皿衣服帶索等物不問大小或祖父以傳於己或自己營造而得或子孫或他人為己緝累而得色色無非己物且如窓紙雖微被人扯破猶有怒心一針雖微被人將去猶有吝心倉庫既盈心猶未足金帛已多營猶未止舉眼動步無非愛著一宿在外已念其家一僕未歸已憂其失種種事務無非掛懷一旦大限到來盡皆拋去雖我此身猶是棄物況身外者乎靜心思之恍如一夢故莊子曰且有大覺然後知此其大夢也古人有言一日無常到方知夢裡人萬般將不去唯有業隨身妙哉此言也予故用此後兩句添以兩句而成一偈云萬般將不去唯有業隨身但念阿彌陀定生極樂國蓋業者謂善業惡業此皆將得去者豈可不以淨土為業乎有了明長老為眾普說指此身而言曰此為死物其內鱍鱍地者為活物莫於死物上作活計宜於活物上作活計余深愛此語故常為人言之凡貪種種外物以奉其身者皆是死物上作活計也世人雖未能免此當於營生奉身之中挪頃刻之暇迴光自照以留心於淨土乃活物上作活計也且如汲汲營生雖致富如石崇貴極一品終有數盡之期豈若淨土之無盡也人初未甞死而死之名乃自此身體上得之何則以神之來而託於此其形由是而長故謂之生以神之去而離於此其形由是而壞故謂之死是神者我也形者我所舍也我有去來故舍有成壞然則生者非生也以神之來而形成耳死者非死也以神之去而形壞耳世之人不識其神徒見其形乃悅生而惡死可不為悲乎且神之來也何自而來哉蓋隨業緣而來神之去也何自而去也蓋隨業緣而去業者何哉其所作者人間之業神則隨之而生於人間所作者天上之業神則隨之而生於天上若作阿脩羅之業神則隨之生於阿脩羅若作三惡道之業神則隨之生於三惡道是輪迴六趣無有出期然則神者自無始以來投胎易殼不得久留於一所所以然者何哉以吾所造之業非久而不盡者故神之舍於業也業盡則形壞形壞則神無所舍又隨吾今世所造之業而往矣譬如人造屋宇必居其中人飲食必享其味故造如是業必受如是之報蓋自然之理也然則吾今世所為豈可以不慎哉欲直脫輪迴求離苦惱者無如西方淨土故不可以不修也此世界中人生皆如水泡生滅不常或一歲二歲或一十二十幸而至四十五十亦難矣雖有至七十者古來猶稀人只見眼前老者不思不待老而去者多矣況世間無非是苦但不思省故不覺知不稱意時固為苦矣如或稱意亦無多時父母妻兒姻親眷屬或疾病死或殺傷離散或自己大限忽然而至平生罪惡豈得全無且以目前言之起一不正念說一不正語視一不正色聽一不正聲為一不正事無非過惡況所食者眾生之肉所衣者亦殺眾生而得又況所有過惡不止於食肉人繇不思則已思之誠可畏也自少至老自生至死積累既多纏綿堅固無由解脫閉眼之後不免隨業緣去杳杳冥冥不知在何處或墜地獄受諸苦極或為畜生受人宰殺或生餓鬼飢火燒身或入修羅嗔恨所迫雖有善業得生天上人間受盡福報依舊輪迴漂流汩沒無有出期唯有西方淨土最為超脫輪迴之捷徑色身難得趁康健時辦此大事當常作念云吾曾自無始以來輪迴六道不曾知此法門故不得出離今日知之豈可不即時下手年高者固當勉力年少者亦不可因循命終徑生極樂世界迴視死入陰府見閻王受恐怖者不可同年而語矣譬如人入大城中必先覓安下處却出幹事抵暮昏黑則有投宿之地先覓安下處者修淨土之謂也抵暮昏黑者大限到來之謂也有投宿之地者生蓮花中不落惡趣之謂也又如春月遠行先須備雨具驟雨忽至則無淋灕狼狽之患先備雨具者修淨土之謂驟雨忽至者大命將盡之謂也無淋灕狼狽之患者不至沈淪惡趣受諸苦惱之謂也且先覓安下處者不害其幹事先備雨具者不害其行遠塗是修淨土者皆不妨一切世務人何為而不修乎予一相識平生多殺魚之罪晚年得疾有似中風予憐其罪惡疾苦乃往見之勸念阿彌陀佛堅不肯念但與予說雜豈非無惡業所障疾病所昏已不能迴心念善閉眼之後將奈之何故修此者宜急早回首也世間晝必有夜寒必有暑人所共知不可隱者若曰生必有死人乃諱之不肯說出何大蔽也蓋不知所謂我者初不曾死唯業緣盡而去耳故不可不修淨土以求蓮華中生而受清靈之身無極之壽以脫一切生死苦惱也下品下生者乃臨終時地獄形相已現能至心十念南謨阿彌陀佛則變地獄形相為蓮華亦生淨土此佛慈悲至深威力至大故能如此是所謂十念者乃生前自念十聲念阿彌陀佛非謂身後請人念也生前自念者臨命終時佛與菩薩自來迎接故必生淨土身後請人念者未可知也經云身後人為作功果七分得一生前自作者得千百倍報人何苦不於生前每日十聲念佛必待死而請人念乎又云譬如銕石雖重賴舟船力可以渡江一針雖輕不賴舟船江不可渡蓋謂人有重罪仗佛力者可生淨土罪惡雖輕不仗佛力亦不得生又如平生為惡一日招安遂為良民仗佛力而消罪惡者亦復如是又如蟣蟲萬死萬生不能一里若附人身千里可至仗佛力而生淨土者亦復如是切勿疑也有罪惡念佛而不可以往生但起見佛得道還度一切冤親之心則無不生也或云人平生為惡殺害眾生苦虐人民臨死念佛亦得往生其所殺所苦之眾生懷冤枉之心何時而可解乎答云生淨土得道之後皆度脫一切冤親豈不勝冤冤相報彼此無出期者乎予為此淨土說欲勸一切見者聞者廣大其心以佛之心為心使人人知之而盡生淨土當起念云此法門人若知之如己知之豈不快哉人若不知如己不知豈不痛哉若止於自修則是聲聞之徒名為小乘蓋如車乘之小者僅得自濟已而此佛所謂斷佛種也能廣勸人者名為大乘菩薩蓋如車乘之大者人我兼濟之謂此獲無量福報所以能至佛地也十方恒河沙數諸佛皆共讚歎阿彌陀佛功德不可思議謂不可以心思不可以言議也其功德如此可謂至矣何所施而不可故能勸一人修淨土以此善緣消釋罪惡可也增崇福壽可也莊嚴往生功德可也追薦亡者亦可也然必至誠呪願無不獲其功果觀房翥傳可見其略矣況勸一人以上至五人十人乎又況使其受勸者轉以相勸遞相繼續而不已乎如是則西方之說可遍天下苦海眾生可盡生淨土矣勸人善道名為法施此淨土法門為法施之大者遂超出輪迴非其他法施之比故其福報不可窮盡故大慈菩薩勸修西方偈云能勸二人修比自己精進勸至十餘人福德已無量如勸百與千名為真菩薩又能過萬數即是阿彌陀觀此則知西方之說者豈可不廣大其心而使人人共知此道以積無量福報乎且若人苦飢者與之一食苦寒者與之一衣已為大慧況彼沈淪六道無有出期我指示以此法門使直脫輪迴受無窮無極之壽樂其慧豈可窮盡哉金剛經云若人以恒河沙等身布施如是無量百千萬億劫不如有人聞此經典信心不退其福勝彼蓋以布施者不免受世間福報有時而盡若信此經典則有悟真性之漸其為福則無時而盡所以勝於彼也以予勸之豈唯信金剛經者如此若勸人以淨土其福報亦然何則淨土更無輪迴已不退轉直至成佛而後已生於彼者雖未成佛乃成佛之楷梯是勸一人修淨土乃成就一眾生作佛也凡作佛者必度無量之眾生彼所度之眾生皆由我而始則其福報豈不勝於以恒河沙等身布施無量百千萬億劫乎凡受師友之訓誨恩地之提挈交遊之禮遇悉皆告以淨土而為之報以至與一切人或有一飯一茶之恩或一言一坐之接下至僕隷有事我之勞凡吾受用處一切致力者皆以此告之使脫離苦海非唯此耳凡一切知與不知識與不識皆欲以是化之使共生淨土又非唯此耳釋迦佛在世時有一國難化佛言與目連有緣使往化之其國人皆從化人問佛云與目連有何因緣佛言往昔世目連嘗為樵人於山間驚起一群蜂子目連乃發善言云我得道後盡度此蜂子今此一城人者乃當時蜂子也目連發此善言故為有緣由此觀之非徒於一切人當勸修淨土一切飛禽走獸下至蜎飛蠕動之類凡有形相可見者吾因見之皆當為阿彌陀佛數聲發善願云願汝等盡生極樂世界我得道後盡度汝等非徒於有形相可見者如是其形相不可見者吾亦當作是念作是言如此則吾善念甚熟於一切眾生皆為有緣吾上品上生必矣他時化度無不樂從者也
阿彌陀佛四十八願中有一願云我作佛時十方眾生至心信樂欲生我國十聲念我名號而不生者我不作佛是此佛自有誓願度人唯假人之十念以表歸依之心每日早晨合掌向西頂禮念南謨阿彌陀十聲復頂禮念大慈菩薩發願偈一遍云願同念佛人共生極樂國見佛了生死如佛度一切復頂禮而退至誠如此無不往生但恐九品中不高耳如不識字人教念此偈得大福報每日早晨合掌向西頂禮念南謨阿彌陀佛南謨觀世音菩薩南謨大勢至菩薩南謨一切菩薩聲聞諸上善人各十聲復頂禮念大慈菩薩讚佛懺罪迴向發願全偈一遍云十方三世佛阿彌陀第一九品受眾生威德無窮極我今大歸依懺悔三業罪凡有諸福善至心用迴向願同念佛人感應隨時現臨終西方境分明在目前見聞皆精進共生極樂國見佛了生死如佛度一切復頂禮而退此偈有大威力能滅一切罪長一切福凡頂禮時燒香作拜尤佳每日如是必中品生如教人念此偈得大福報一一念誦如前唯念佛時心想身淨土佛前合掌恭敬念佛念菩薩時亦如此念一切菩薩聲聞諸上善人時則心想身在淨土其念誦聲遍於一切菩薩聲聞諸上善人前作拜時亦以想在淨土作拜念偈時亦想在淨土佛前合掌恭敬念偈唯有佛菩薩像時則不須如此然須想其像如佛與菩薩現身在此受我禮拜聽我念誦專志如此其往生品第必高早晨先面西然香禮拜祝云弟子某謹為盡虛空界一切眾生然香敬禮盡虛空界一切諸佛一切正法一切諸大菩薩緣覺聲聞聖眾過去然燈佛本師釋迦牟尼佛文殊師利菩薩普賢菩薩釋迦佛會下一切菩薩緣覺聲聞聖眾過去世自在王如來現在西方極樂世界三十六萬億一十一萬九千五百同名同號阿彌陀佛觀世音菩薩大勢至菩薩阿彌陀佛剎中一切菩薩緣覺聲聞聖眾上自諸天天帝天人日月星辰南斗北斗司中司命風師雨師一切主造化靈神下自地祇大嶽溟海群山眾水一切主造化靈神中及人間一切掌禍福靈神普同敬禮乞成就一切善願以濟度無量無邊眾生先願某見今處世無一切疾病災難等事臨命終時一月預知其期化佛菩薩來迎西方境界盡現空中遲遲而久眾人皆見某即如入禪定安然化去遂見阿彌陀佛證無生法忍了六神通不出此間一歲即來此間教化眾生漸漸變此南閻浮提盡世界以至十方無量世界皆為清淨極樂世界禮拜又祝云弟子某謹為盡虛空界一切眾生敬禮盡虛空界三世諸佛仰惟如來大慈大悲憫念眾生沈淪苦海無有出期在涅槃者盡出涅槃救度眾生無窮無已見在世者勤轉法輪開覺群迷無窮無已其未來者入萬類中廣種善根無窮無已度盡眾生而後已緣覺聲聞之眾亦復如是禮拜又祝云弟子某謹為盡虛空界一切善人念佛說長壽偈七遍願增延此等善人壽數廣化眾生咸超苦海我慈諸龍王天上及世間以我此慈心得滅諸毒恚我以智慧聚用心殺此毒味毒無味毒破滅入地去禮拜佛言早晨清淨念此七遍令人長壽今為盡虛空界一切善人念誦則功德甚大矣又祝云弟子某至心敬禮日月光明世尊火光如來觀世音菩薩乞念某每日持誦如來菩薩聖號各一百八遍仰惟大慈大悲各以願力令某早悟真性增崇福力無一切疾病災難等事以上三者為救度眾生故禮拜又祝云弟子某謹為此南閻浮提無巨無細一切眾生敬禮諸天天帝天人日月星辰南斗北斗司中司命風師雨師一切主造化靈神諸地靈祇大嶽溟海群山眾水一切主造化靈神人間一切掌禍福靈神普同敬禮以為此等眾生謝覆載照臨生成養育衛護之恩某謹為此等眾生念南謨釋迦牟尼佛一百八遍以種無上善根念南謨阿彌陀佛一百八遍以結無上善緣願此等眾生常沐洪恩歡喜相向不相爭相殺不相食相陵修進佛法脫離苦海即變此南閻浮提為極樂世界禮拜又祝云弟子某感謝天地覆載日月星辰照臨造化生成神靈衛祐父母產育君臣庇護師尊教誨恩地提挈及衣食來處及受用處及使令處及行住坐處一切有恩力於己者悉皆感謝謹為念南謨釋迦牟尼佛一百八遍以種無上善根念南謨阿彌陀佛一百八遍以結無上善緣一切有情在者早證菩提正果在下者盡生極樂世界禮拜修此六段畢然後面西修淨土早晨面西然香禮拜祝云弟子某謹為虛空界一切眾生敬禮西方聖眾十稱念四聖號仰惟聖眾大慈大悲特展威神一如此等眾生各各自十稱念盡拔濟生於極樂世界乃念四聖號各十聲禮拜又祝云弟子某謹為盡虛空界一切眾生讚阿彌陀佛懺罪迴向發願敬禮仰惟如來大慈大悲特展威神一如此等眾生各各自讚佛懺罪迴向發願敬禮盡拔濟生於極樂世界乃念大慈菩薩全偈一遍禮拜又祝云弟子某謹為盡虛空界一切眾生敬禮西方極樂世界觀世音菩薩大勢至菩薩一切菩薩聲聞諸上善人仰惟大慈大悲憫念眾生沈淪苦海無有出期特展威神遞相勸勉分身於此震旦國為卿相群臣共佐吾君治教眾生使不相爭相殺不相食相陵變世醇和共躋仁壽及於此南閻浮提盡此娑婆世界及十方濁惡世界身為國王大臣百僚庶尹以此有位之臣教化眾生同修佛道脫離苦海即變吾國以至十方濁惡世界皆為清淨極樂世界禮拜如不食肉此為大善如有疾病不免食三淨肉即祝云弟子某為身在世網宿業深重之故腑臟身體怯弱不免有時食三淨肉謹為昨日所食之肉之眾生念誦南謨西方極樂世界三十六萬億一十一萬九千五百同名同號阿彌陀佛七七遍仰惟如來大慈大悲特展威神一如此眾生自捨身命以與念誦者乞為念誦資薦其身定拔濟生於極樂世界某誓願所食之肉所資氣力所為善業願與此等眾生共之願此等眾生先生極樂世界俟某生極樂世界見佛聞法證六神通來此南閻浮提化度眾生之時此等眾生皆隨逐而來共化眾生同升佛道禮拜如不食肉則為平生所衣之衣為絲為綿蠶及與己交加之綿帛所為之蠶念誦如前又祝云弟子某謹為此南閻浮提今日所殺所食之眾生念誦南無西方極樂世界三十六萬億一十一萬九千五百同名同號阿彌陀佛聖號一百二十遍仰惟如來大慈大悲以某念誦如來名號一聲一如來度一眾生盡其念誦之數亦復如是盡度生極樂世界禮拜釋迦佛在世時有翁婆二人用穀一斗記數念阿彌陀佛願生西方佛云我別有方法令汝念佛一聲得多穀之數乃教以念南謨西方極樂世界三十六萬億一十一萬九千五百同名同號阿彌陀佛出寶王論甞以秈穀校之一合千八百粒此數乃二千石之數佛自以此教二老人則其功德甚大可知矣若愚人不能念者且單念亦可教人全念得大福報或兼持誦小阿彌陀經或大阿彌陀經或其他佛經隨數多少迴向願生西方皆可拔一切業根本往生淨土真言南謨阿彌多婆夜掇拕茄多夜掇逮夜多阿彌里都婆毘阿彌里掇悉耽婆毘阿彌里掇毘加蘭帝阿彌里掇毘加蘭掇加彌膩茄茄那止多加戾娑婆訶真言字本非佛國字乃譯經者所用人多以其字難識而不讀佛初說時止有聲音今存其聲音用易識之字代之不失佛之本意更不須疑又世間點句多差今用藏經兩處點句一同亦不須疑誦此呪者阿彌陀佛常住其頂不令冤家為害現世安穩命終任意往生若滿二十萬遍即菩提芽生三十萬遍非久面見阿彌陀佛晉時遠法師誦此呪有神人從西持白銀臺來云法師壽終當乘此往生阿彌陀佛國眾人聞空中如奏音樂異香數日不歇佛問阿難云汝欲見地獄人否阿難云欲見佛云身行惡口言惡意念惡此地獄人也蓋謂人生善惡不過身口意三業今三業俱惡是為純黑業所以入地獄若三業俱善則為純白業乃生天堂若三業中有一業善則為雜業亦不入地獄故身意雖惡而口念佛名亦一業善遠勝於三業俱惡況口念佛時又能心想佛像則意業善端正其身而手提數珠則身業善常能善此三業以修淨土必上品生予甞於鎮江聞賣蝦者叫蝦一聲而知其三業俱惡何則身荷蝦擔則身業惡意欲賣蝦則意業惡口叫賣蝦則口業惡是知叫蝦一聲而三業俱惡此佛所謂地獄人也以此觀之則目前所謂地獄人者多矣可不畏哉眾生以愚癡不知因果陷於罪惡深可憐憫知其說者為開導化諭此名法施法施為布施之大者其為福報豈易量耶或曰人誦佛名一向稱誦正如呼一人一向呼之其人必怒故一向誦佛名者未足為善也是不然眾生自無始以來口業口業過惡積如山海多誦佛名以滌蕩之猶懼不足豈可以稱呼常人之名為比也況諸佛自開此念誦法門所以誘掖眾生善其口業以漸其身意故謂一向誦佛名未足為善者世俗之言非諸佛誘掖眾生之言無足取焉全持齊戒又禮佛念佛讀誦大乘經典解第一義以此迴向願生西方必上品上生所謂齊者何哉不食肉不飲酒不婬欲不食五辛所謂戒者何哉殺生偷盜邪婬是為身三業妄言綺語兩舌惡口是為口四惡貪欲嗔恨邪見是為意三業總為十戒能持而不犯是為十善若犯而不持是為十惡全持十戒乃生天上持前四戒加以不飲酒是為五戒能持此五戒常不失人身若修淨土者不在此限也若全持十戒加以如上文所言功德固上品上生矣若止持五戒而修淨土亦不失中品上生或上品下生也若又不能持五戒豈可以不戒殺生乎殺生為五戒之首亦為十戒之首亦為比丘五百五十戒之首是不殺則為大善殺則為大惡故曰凡欲殺生者但將自己看自身不可殺物命無兩般所以不殺得長壽報殺則短命報蓋謂己欲其命長物亦欲其命長乃殺物命而欲己之命長烏有是理故殺生不可不戒也凡殺生以資口腹則口腹之欲何厭放箸之後滋味已空而殺業俱在若殺生以待賓賓則以平日不殺人亦無可言者況其罪已自當之經云來而獨自來去而獨自去輪迴獨自行果報獨自受觀此則豈可為人而殺生也若殺生以祭先祖豈無素食清羞孔子曰雖蔬食菜羹瓜祭必齊如也如是何有不可哉若然香誦經仗佛力以為薦拔必遂超生故皆不在殺生也若止能持此不殺之一戒以修淨土已不在下品生矣齊戒潔己清心靜慮面西安坐閉目默然觀想阿彌陀佛真金色身在西方七寶池中大蓮花上坐其身長丈六兩眉中間向上有白毫一條八稜中空右旋轉五匝光明照曜金色面與金色身次停心注想於白毫更不得妄有分毫他念當令閉眼開眼悉皆見之蓋欲念念不忘也如此久久念心成熟自然感應見佛全身此法最為上謂心想佛時此心即是佛又過於口念也身後必上品上生唐啟芳圓果二人作觀想法只五月自覺身到淨土見佛聞法載在第五卷所謂十六觀經者詳說諸觀想法又不止此而已想阿彌陀佛身極高徹天所坐蓮華亦相稱及注想眉間白毫一一如前篇所言之法此法最為上以心想佛時此心即是佛其想極大則其念極大故也若未能如此且想小像亦可唯要專精不得散亂據觀經云觀想阿彌陀佛身相光明如百千萬億閻浮檀金色佛身高六十萬億那由他恒河沙由旬眉間白毫如五須彌山佛眼如四大海水青白分明以無緣慈攝取眾生閻浮檀金者極大極美之金也那由他者萬億也由旬者六十里也據此所說豈可窮盡只一恒河沙由旬其大已不可言矣況六十萬億之萬億恒河沙由旬乎兼觀想觀世音菩薩身長八十萬億那由他由旬身紫金色手掌作五百億雜蓮華色有八萬四千光其光柔軟以此寶手接引眾生次觀想大勢至菩薩身長八十萬億那由他由旬舉身光明作紫金色有緣眾生皆悉得見次想自身生於西方極樂世界於蓮華中結加趺坐作蓮華合想開想見佛菩薩滿虛空中發救度眾生心發至誠心發堅固心發深心加以禮拜念佛如此則現世蒙佛加祐身後必上品上生救度眾生心者願生淨土見佛得道後救度苦海眾生非獨度其身也至誠心者至誠歸向無苟且也堅固心者堅固修進更不退轉也深心用心深至直透淨土如探海底珠三世諸佛與法界眾生皆由心造吾心如是焉得不上品上生齋僧供佛燒香獻華懸幡建塔念佛禮懺種種三寶上崇奉以此功德迴向願生西方亦可或為世間種種利益方便善事若為子而孝養父母為兄而友愛昆弟為弟而欽順其兄閨門之內無不盡善宗族之間無不和睦鄉黨隣里姻親相接以禮相與以恩以至事君則赤心為國為官則仁慈利民為長善以安眾為下則勤以事上或教導愚迷或扶助孤弱或濟急難或惠貧窮或修橋砌井或施藥散食或減己奉養以利他人或臨財饒人以自省約或人以善或讚善止惡隨力隨所作世間一切善以此回向願生西方亦可或為世間一切利益不拘大小不拘多少若止以一錢與人或以一盃水與人下至如毫芒之善亦必起念云以此善緣回向願生西方常使一念不斷念念在彼必上品生佛言欲生淨土當修三福一者孝養父母奉事師長慈心不殺修十善業二者受持三歸具足眾戒不犯威儀三者發菩提心深信因果讀誦大乘勸進行者此三世諸佛淨業正因三歸謂歸依佛法僧也予遍覽藏經即無陰府寄庫之說奉勸世人以寄庫所費請僧為西方之供一心西方則必得往生若不為此而為陰府寄庫則是志在陰府死必入陰府矣譬如有人不為君子之行以交結賢人君子乃寄錢於司理院獄子處待其下獄則用錢免罪豈不謬哉楞伽經云有無量因緣不當食肉眾生肉本非所食之物以耳聞目見慣熟不知其非如能斷去固為上也如不能斷且食三淨肉而減省所謂不見殺不聞殺不疑為己殺是也如食兼味且去其一如兩飡皆肉且一飡以素人生祿料無數若此自可延壽次日可為此眾生念誦資薦庶可釋冤滅罪據閻羅王告鄭隣之言則至誠為念彼佛必得往生按藏經諸佛菩薩手足六根皆常端正故云八端觀世音菩薩本結跏趺坐其神通變化自在故云觀自在今人作翹足搭手坐謂自在觀音者訛也
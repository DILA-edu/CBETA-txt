金剛頂經瑜伽有十萬偈十八會初會名一切如來真實攝教王有四大品一名金剛界二名降三世三名遍調伏四名一切義成就表四智印於初品中有六曼茶羅所謂金剛界大曼茶羅并說毘盧遮那佛受用身以五相現成等正覺成佛後以金剛三摩地現發生三十七智廣說曼荼羅儀則為弟子受速證菩薩地佛地法第二說陀羅尼曼茶羅具三十七此中聖眾皆住波羅蜜形廣說入曼茶羅儀軌為弟子受四種眼說敬愛鉤召降伏息災等儀軌第三說微細金剛曼茶羅亦具三十七聖眾於金剛杵中畫各持定印廣說入曼茶羅儀軌為弟子令心堪任令心調柔令心自在說微細金剛三摩地修四靜慮法修四無量心及三解脫門第四說一切如來廣大供養羯磨曼茶羅亦具三十七彼中聖眾各持本幖幟供養而住廣說入曼茶羅法為弟子說受十六大供養法說四種祕密供養法第五說四印曼茶羅法弟子受四種速成就法以此曼茶羅求悉地成就像如上四曼茶羅中所求悉地於此像前求成就第六說一印曼茶羅若持毘盧遮那真言及金剛薩埵菩薩具十七尊餘皆具十三亦說入曼茶羅儀與弟子受先行法修集本尊三摩地次說降三世大品有六曼茶羅如來成等正覺已於須彌盧頂轉金剛界輪已與諸菩薩名號受職已摩醯首羅等剛強難化不可以寂靜法而受化盡虛空遍法界一切如來異口同音請以一百八名讚禮金剛薩埵如是諸天不可以寂靜法而受化時金剛手菩薩受一切如來請已即入悲怒金剛三摩地現大威德身以種種方便調伏乃至命終摩醯首羅死已自見於下方過六十二恒河沙世界名灰莊嚴彼世界中成等正覺名為怖畏自在王如來執金剛菩薩以脚按之誦金剛壽命真言復得蘇既受化已金剛薩埵則說大曼茶羅引入諸天受金剛名號諸天有五類居上界天王摩醯首羅等無量諸天及后第二遊虛空諸天日天子等無量諸天及后第三居虛空天魔王等無量諸天及后第四地居天主藏天等無量諸天及后第五地下嚩囉呬天等無量諸天及后悉皆引入已勅諸天建立諸曼茶羅汝等赴會所求一切悉地皆與成辦此等皆是外金剛部第一說大曼茶羅儀則皆具三十七說降伏法及修神通法第二說祕密曼茶羅具三十七說引弟子儀此中諸音聲及金剛歌舞第三說法曼茶羅具三十七說引入弟子儀此中說以慈悲喜捨作阿毘遮嚕迦法微細金剛調心儀軌第四說羯磨曼茶羅具三十七說入曼茶羅儀令弟子學護摩儀軌於無量佛菩薩所成廣大供養速得悉地現前說二十五種護摩爐隨類所求法第五說四印曼茶羅具二十一成就諸藥法等已上四曼茶羅中成就法於此曼茶羅中成就法於此曼茶羅像前求第六說一印曼茶羅具十七說引入弟子及先行法次為外金剛部眾說四種曼茶羅各說本真言本印契獻佛佛為說教勅大曼茶羅具三十七說引入弟子儀說為弟子使役外金剛部軌則此中說大佛頂及光聚佛頂真言及契亦通一字頂輪法次說第二教勅三昧耶曼茶羅彼諸天后等各獻本真言佛為說曼茶羅具三十七說為弟子說修藥叉藥叉女法廣說諸儀軌次第三說教勅法曼茶羅諸天說真言獻佛佛為彼等說曼茶羅具三十七說引入弟子儀為弟子說諸天之法印已由此印不違越本誓次第四說教勅羯磨曼茶羅具三十七說引入弟子儀彼等諸天各說本真言佛為說曼茶羅說諸天舞儀說成就諸事業速疾法次說遍調伏大品有六種曼茶羅第一大曼茶羅具三十七皆觀自在菩薩變現說引入弟子儀此中說十六種成就速疾神通三摩地儀第二說三昧耶曼茶羅具三十七皆觀自在菩薩變現說引入弟子儀此中說鉤召敬愛十六種三摩地第三說法曼茶羅具三十七皆觀自在菩薩變現說引入弟子儀此中說修心及求智慧辯才法十六種第四說羯磨曼茶羅具三十七皆觀自在菩薩變現說引入弟子儀此中說蓮花部供養儀及轉罪障報障蓋纏業障法第五說蓮花部四印曼茶羅具二十一皆觀自在菩薩變現說引入弟子儀此中說成就先行法及成就先行如上四種曼茶羅法第六說蓮花部中一印曼茶羅具十三皆觀自在菩薩變現說引入弟子儀此中說修本尊法通修世間出世間法次說一切義成就大品中有六曼茶羅第一大曼茶羅具三十七此中說引入弟子儀由入此曼茶羅除貧匱業說求豐財求佛菩薩位及世間榮位第二祕密三昧耶曼茶羅具三十七此中說引入弟子儀說求伏藏法速滿檀波羅蜜福德聚法第三法曼茶羅具三十七此中說引入弟子儀說寶部中修三摩地法令心安住令心堪任令心調柔令心自在見虛空藏菩薩法第四羯磨曼茶羅具三十七此中說引入弟子儀說加持掘伏藏事業法并說寶部中廣大供養諸佛儀第五四印曼茶羅具二十一說引入弟子儀說修先行法及說四曼茶羅中悉地法第六一印曼茶羅具十三說引入弟子儀說修一尊法及修諸藥等三摩地皆是則彼婆伽梵執金剛虛空藏變化次都說如前一一曼茶羅中祕密助成方便散誦次後示釋迦牟尼佛降於閻浮提變化身八相成道皆是普賢菩薩幻化一切如來還以一百八名讚揚金剛薩埵如是第一會次說第二會名一切如來祕密王瑜伽於色究竟天說具四大品廣說微細實相理及廣說降摩醯首羅摩醯首羅天以偈與金剛菩薩酬答次說第三會名一切教集瑜伽於法界宮殿說一切如來異口同音問金剛薩埵菩薩一百八問金剛薩埵菩薩一一答此經中說大曼茶羅五部一一部中五曼茶羅各具三十七都成一大曼茶羅一一尊各各說四印所謂大印三昧耶印法印羯磨印各說成就法此經中說一百二十五種護摩爐一一爐所求各異次說第四會名降三世金剛瑜伽於須彌盧頂說金剛藏等八大菩薩一一尊各說四種曼茶羅初會說降伏摩醯首羅及諸天入曼茶羅授職位授名號四種曼茶羅所謂大曼茶羅三昧耶曼茶羅法曼茶羅羯磨曼茶羅及一一尊說引入弟子儀及成就法後都說諸尊三昧耶結印次第及說祕密禁戒及祕密修行第五會名世間出世間金剛瑜伽於波羅奈國空界中略說五佛曼茶羅及諸菩薩諸外金剛部曼茶羅一一曼茶羅具四種各說引入弟子儀及求悉地法第六會名大安樂不空三昧耶真實瑜伽於他化自在天宮說此經中說普賢菩薩曼茶羅次說毘盧遮那曼茶羅次後說金剛藏等至金剛拳菩薩及外金剛部說般若理趣一一尊具說四種曼茶羅各說引入弟子儀授理趣般若波羅蜜多法及受四種印法品中各說求世間出世間悉地法第七會名普賢瑜伽於普賢菩薩宮殿中說此經中說普賢菩薩等至金剛拳菩薩及外金剛部一一尊各說四種曼茶羅說引入弟子儀說受四種印修世間出世間悉地此經中說修行人無時無方不依世間禁戒以菩提心為先無為戒為本第八會名勝初瑜伽於普賢宮殿說普賢菩薩等至外金剛部各各說四種曼茶羅說實相理及分別諸曼茶羅儀則稍廣於第七會說大略同第九會名一切佛集會拏吉尼戒網瑜伽於真言宮殿說此中說立自身為本尊瑜伽訶身外主形像瑜伽者廣說實相理并說五部根源并說瑜伽法具九味所謂華麗勇健大悲喜笑瞋怒恐怖厭患奇特寂靜說普賢菩薩等至金剛拳各說四種曼茶羅及引入弟子儀及受四種印并說五部中歌讚舞儀第十會名大三昧耶瑜伽於法界宮殿說普賢菩薩等至金剛拳菩薩十六大菩薩各各說四種曼茶羅說引入弟子儀受四種印法此中說偈云愚童覆無智不知此理趣餘處而求佛不悟此處有十方世界中餘處不可得心自為等覺餘處不說佛第十一會名大乘現證瑜伽於阿迦尼吒天說毘盧遮那佛等至金剛毘首羯磨菩薩及八大供養四攝出生同真實攝瑜伽一一尊具四種曼茶羅四種印廣說實相理心建立曼茶羅儀則第十二會名三昧耶最勝瑜伽於空界菩提場說毘盧遮那等四部中上首菩薩金剛拳等八菩薩及外金剛部各各說四種曼荼羅四印等八此經中於自身上建立曼荼羅說自身本尊瑜伽廣說阿字門通達於染淨有為無為無礙第十三會名大三昧耶真實瑜伽於金剛界曼荼羅道場說十方一切佛異口同音請金剛薩埵唯願說三昧耶真實教法我等先已受訖唯願金剛薩埵為諸菩薩既授請已說普賢菩薩十七字真言說適悅不空曼荼羅具十七亦說四種曼荼羅說一百八道契說通求世間出世間悉地隨此諸菩薩及外金剛部各各說本曼荼羅本真言本契印竟普賢菩薩說祕密中曼荼羅十七尊支分各復入本尊身共成五尊同居一蓮花臺說一字真言從眼口及一切支分變異即成印但住大印結羯磨印不待先行不籍結護加持亦不假迎請宿業罪障不能陵逼亦不障礙速疾成就第十四會名如來三昧耶真實瑜伽此經中普賢菩薩十六大菩薩四攝成一身說四種曼荼羅四印廣說五部互圓融如來部即金剛蓮花部即寶部互相涉入法界即真如般若即實際於假施設有異於本即一體次普賢後諸菩薩及外金剛部各各說本真言本曼荼羅本印契第十五會名祕密集會瑜伽於祕密處說所謂喻師婆伽處說號般若波羅蜜宮此中說教法壇印契真言住禁戒似如世間貪染相應語會中除蓋障菩薩等從座而起禮佛白言世尊大人不應出麁言雜染相應語佛言汝等清淨相應語有何相狀我之此語加持文字應化緣方便引入佛道亦無相狀成大利益汝等不應生疑從此廣說實相三摩地諸菩薩各各說四種曼荼羅四印第十六會名無二平等瑜伽於法界宮說毘盧遮那佛及諸菩薩并外金剛部等各各說四種曼荼羅具四印此中說生死涅槃世間出世間自他平等無二種心舉目聲香味觸雜染思慮住亂心無二同真如法界皆成一切佛身第十七會名如虛空瑜伽住實際宮殿說毘盧遮那佛普賢菩薩及外金剛部一一說四種曼荼羅具四種印此中修行者與一一尊相應皆量同虛空法身相應離一切萬物法體光明量同虛空無來無去此經中說虛空三摩地相應法第十八會名金剛寶冠瑜伽於第四靜慮天金剛薩埵菩薩請佛為大梵天娑訶世界主說五部瑜伽曼荼羅引入弟子儀具三十七亦說四種曼荼羅具四印下至外金剛部為弟子受學心念誦於月輪上右旋列真言字注心於一一字實相理相應周而復始亦通成就世間出世間悉地不假持珠遍數以為劑限但證理門心不散動住本尊瑜伽為限此經中微細說不成就二十種相及說隣近悉地多種相瑜伽教十八會或四千頌或五千頌或七千頌都成十萬頌具五部四種曼荼羅四印具三十七尊一一部具三十七乃至一尊成三十七亦具四曼荼羅四印互相涉入如帝釋網珠光明交映展轉無限修行者善達此瑜伽中大意如遍照佛一一身分一一毛孔一一相一一隨形好一一福德資糧一一智慧資糧住於果位演說瑜伽二乘不共佛法說曼荼羅三昧耶法門事業量同虛空證者如上所說各各分劑各不雜亂圓證四身所謂自性身受用身變化身等流身是能頓作利樂一切有情諸菩薩聲聞緣覺及諸外道名瑜伽金剛乘教法
如是我聞一時佛在舍衛國祇樹給孤獨園與諸比丘圍遶說法於晨朝時尊者阿難著衣持鉢入城乞食分衛已訖還祇洹林於其路次有一大池聚落人眾遊集其上池側有女栴陀羅種執持瓶器始來取水長老阿難往到其所語言姊妹今我渴乏甚欲須飲見惠少水真是時施女言大德我無所悋但吾身是栴陀羅女若相施者恐非所宜阿難言姊我名沙門其心平等豪貴下劣觀無異相但時見施不宜久留時彼女人即以淨水授與阿難阿難飲訖還其所止其去已後此女便取阿難容貌音聲語言威儀等相深生染著欲心猛盛作是念言若使我得向去比丘以為夫者不亦善乎復作是念我母善呪或能令彼來為吾夫我當向母具宣斯事時此女人持水還家詣其母所而作是言阿難比丘是佛弟子我甚愛樂欲得為夫如母力者能辦斯事唯願哀愍必滿我願母語女言有二種人雖加呪術無如之何何者為二一者斷欲二是死人自餘之者吾能調伏沙門瞿曇威德高遠波斯匿王極生信敬若脫知我將阿難來栴陀羅輩皆被殘滅且復瞿曇煩惱已盡及其眷屬咸離欲穢我昔曾聞斷生死者宜加恭敬如何於彼反起惡業女聞是已悲泣而言若母不得阿難來者我必定當棄捨身命假令瞿曇而違我願亦復不能久留於世設得之者眾願滿足母聞斯言慘然不悅而告之曰莫便捨命我必能令阿難至此爾時女母於自舍內牛糞塗地布以白茅於此場中燃大猛火百有八枚妙遏迦花誦呪一周輒以一莖投之火中其呪言曰阿磨利毘磨利鳩鳩彌三磨禰移那婆頭賜頻頭彌車養提菩跋利沙提毘地踰多提揭闍提毘三磨耶磨羅闍三磨提跋陀夷闍若天若魔若乾闥婆火神地神聞我是呪及吾祠祀宜應急令阿難至此作是語已尊者阿難心即迷亂不自覺知便行往詣栴陀羅舍爾時女母遙見阿難安詳而來告其女曰阿難比丘已來近此汝今應當敷置茵褥燒香散花極令嚴淨女聞母言歡喜踊悅莊飾堂閣安置寶座淨治灑掃散眾名花爾時阿難既到其舍悲咽哽塞泣淚而言我何薄祐遇斯苦難大悲世尊寧不垂愍加威護念令無嬈害爾時如來以淨天眼觀見阿難為彼女人之所惑亂為擁護故即說呪曰悉挮帝阿朱帝阿尼帝於是世尊說此呪已而作是言吾以斯呪安隱一切怖畏眾生亦欲利安諸苦惱者若有眾生無歸依處我當為作真實歸依爾時世尊復說偈曰戒池清涼淨無垢能浴眾生煩惱熱若有智者入此池無明闇障永滅盡是故三世諸賢聖咸皆頂戴共稱歎若我真實浴此流當令侍者速還返爾時阿難以佛神力及善根力栴陀羅呪無所能為即出其舍還祇洹林時彼女人見阿難歸白其母言比丘去矣母告之曰沙門瞿曇必以威力而護念之是故能令吾呪斷壞女白母言沙門瞿曇其神德力能勝母耶母語女言沙門瞿曇其德淵廣非是吾力所可為比假令一切世間眾生所有呪術彼若發念皆悉斷滅永無遺餘其有所作無能障礙以是因緣當知彼力為無有上爾時阿難往詣佛所頭面禮足在一面立佛告阿難有六句呪其力殊勝悉能擁護一切眾生能滅邪道斷諸災患汝今宜可受持讀誦用自利益亦安樂人若比丘比丘尼優婆塞優婆夷欲利安己饒益眾生皆當受持六句神呪阿難此呪皆為過去六佛所共宣說今我釋迦牟尼三藐三佛陀亦說是呪大梵天王釋提桓因四天王等皆悉恭敬受持讀誦是故汝今宜加修習讚歎供養無令忘失即說呪曰耶頭多安茶利槃茶利抧由利他彌曷賜帝薩羅結利毘槃頭摩帝大羅毘沙脂利彌利婆膩隣陀耶陀三跋兜羅布羅波底迦談必羅耶佛告阿難若有眾生受持如是六句神呪臨應刑戮以呪力故輕被鞭撻而得免脫若當鞭撻此呪因緣呵責得免若應呵責由此神呪威德力故永無呵毀坦然安樂阿難我不見沙門婆羅門若天魔梵人及非人受持此呪而被嬈害唯除定業無如之何時栴陀羅女於夜過已沐浴其身著新淨衣首戴花鬘塗香嚴飾金銀環珮瓔珞其體徐步安詳向舍衛國到城門已住待阿難阿難晨朝入城乞食女見其來深生歡喜隨之而行終不捨離進止出入恒隨逐之尊者阿難見如是事極懷慚愧憂慘不悅還出城外至祇洹林頂禮佛足却坐一面白佛言世尊栴陀羅女極嬈逼我行住進止而不捨離唯願世尊慈加擁護佛告阿難汝莫愁惱吾當令爾得免斯難爾時世尊告女人曰汝用阿難以為夫耶女言瞿曇實如聖教佛言善女婚姻之法須白父母汝今為問所尊未耶答曰瞿曇父母聽我故來至此佛言若汝父母已相聽許可使自來躬見付授女聞斯言禮佛而退向父母所修敬已畢却住一面白父母言我欲阿難以用為夫唯願垂愍與我俱往親自付之於是父母往詣佛所頂禮佛足在一面坐女言瞿曇吾親已至爾時世尊即問之曰汝實以女與阿難耶答言世尊誠如聖教佛言汝今便可還歸所止時女父母禮佛而退於是如來告女人曰若汝欲得阿難比丘以為夫者宜應出家學其容飾答曰唯然敬承尊教佛言善來便成沙門鬢髮自落法衣在身即為說法示教利喜所謂施論戒論生天之論欲為不淨出要最善又此欲者眾苦積聚其味至少過患甚多譬如飛蛾為愚癡故投身猛焰而自燒害凡夫顛倒妄生染著為渴愛所逼如逐焰之蛾是故智者捨而遠之未曾暫起愛樂之想時比丘尼聞說是已心憙悅豫意轉調伏爾時世尊知比丘尼心意柔軟離諸惱障即為廣說四真諦法所謂是苦是苦習是苦滅是苦滅道時比丘尼豁然意解悟四聖諦譬如新淨白㲲易受染色即於座上得羅漢道更不退轉不隨他教頂禮佛足白佛言世尊我先愚癡欲酒所醉擾亂賢聖造不善業唯願世尊聽我懺悔佛言我已受汝懺悔汝今當知佛世難遇人身難得解脫生死得阿羅漢亦為甚難如斯難事汝已得之於佛法中獲真實果所謂生死已盡梵行已立所作已辦不受後有是故汝今宜應精進慎莫放逸爾時城中諸婆羅門長者居士聞佛度於栴陀羅女出家為道咸生嫌忿而作是言此下賤種云何當與諸四部眾同修梵行云何當入諸豪貴家受於供養如是展轉共議斯事乃至聞於波斯匿王王聞是已極大驚愕即便嚴駕眷屬圍遶前後導從詣祇洹林下車去蓋徐步而進頂禮佛足退坐一面佛知眾會心之所念欲決所疑告諸比丘汝等欲聞本性比丘尼往昔緣不諸比丘言唯然欲聞汝今諦聽當為汝說諸比丘乃往過去阿僧祇劫於恒河側有園名曰阿提目多花果繁茂池流具足園中有王名帝勝伽是栴陀羅摩登伽種與百千萬栴陀羅眾共住此園諸比丘彼帝勝伽有大智慧高才勇猛自識宿命世所為事無不通達我當略說其五功德一者博練四圍陀典祕密之要無不了達二者善解詩書文頌字句長短三者悉知諸論經紀度聲彼岸四者能解世俗祠祀呪術醫藥五善分別大丈夫相如是智慧不可窮盡其王有子名師子耳顏容端正戒行清潔其心調柔仁慈和順眾德具瞻見者歡喜摩登伽王廣教其子經書呪術己所知者悉教授之故師子耳知見深遠亦如其父等無有異帝勝伽王於夜臥中忽生是念我子色貌最為殊勝眾德具足人所宗仰年漸長大宜為娉妻必當選擇端正良匹才德超絕類如吾子然後乃當而為求之當是時也有婆羅門名蓮花實宗族高美父母真正七世以來淨而無雜通四圍陀才藝寡匹時有國王名曰大與總領天下威力自在以一聚落封蓮花實令其統領其土豐盛人民殷富彼蓮花實女名本性德貌殊勝猶師子耳帝勝伽王作是念言唯蓮花實其女殊妙吾當為子而求娉之作是念已至明清旦乘大寶車駕駟白馬栴陀羅眾前後圍遶出家北行往趣其國時蓮花實所住處南有一園苑名曰悅樂花果滋茂樹木敷榮泉流浴池淨水盈滿異類眾鳥遊戲其上哀音相和聞者歡悅其園廣博甚可愛樂猶如諸天難陀之園摩登伽王往彼園中待蓮花實時婆羅門亦於晨朝駕駟白馬及與五百婆羅門俱導從圍遶至園遊觀彼婆羅門於其路次教授弟子技藝等事且行誦習而來詣園帝勝伽王見蓮花實安詳而來威德殊特心生歡喜以偈讚曰如日初出光明照曜大士威德亦復如是如雪山藥眾藥中勝仁者高遠更無能比德力深妙極為嚴顯猶如秋月眾星中最如梵天王智慧超勝悉為諸天所共瞻仰如天帝釋一切恭敬端嚴殊絕更無能喻我但略讚汝之功德若廣說者不可窮盡說是偈已即起奉迎更相慰問然後就坐蓮花實言汝栴陀羅下劣之甚而來至此欲何所為答言仁者世有四事宜應修習何等為四一者本所為事憶而不忘二者應當利安於己三者饒益一切眾生四者務修婚姻之事是以我今故來相造吾有一子名師子耳顏容瓌瑋智慧微妙欲為娉妻仁女賢勝意甚相貪欲託姻媛幸能垂意而見許可時蓮花實聞是語已瞋毒熾盛極生忿恚顏容慘結色貌顰蹙而語之言摩登伽種人所輕賤甚可猥惡如毒如火我今身是婆羅門姓豪勝尊貴更無過者通達圍陀智慧無比汝今云何欲來毀辱如空中月螢燭光明有目之士咸知其異栴陀羅種比婆羅門尊貴卑劣亦復如是今汝愚癡不識貴賤不可求處生心悕望汝栴陀羅自有種類何故欲染清勝之人且婆羅門戒行不具不能通達圍陀妙典諸婆羅門不與交遊況汝凡賤乃生是意急可速去不宜久留莫使外人聞斯異言時帝勝伽聞是事已語言仁者金玉珍異土木弊惡貴賤異相一切悉知我今不見諸婆羅門與栴陀羅而有差別何以故汝婆羅門不從空出栴陀羅種獨因地生婆羅門者從胎而有栴陀羅種亦復如是而言殊勝是事不可婆羅門死人所畏惡栴陀羅終亦無欲見若言貴賤而有相異何故生死而無差別汝意當謂栴陀羅者造作惡事兇暴殘害欺誑眾生無慈愍心以是因緣名為卑賤我今當說汝婆羅門所有惡業虛妄之事起於諍訟擾亂賢善造為妖怪占星觀月和合軍陣殺害眾生舉要言之一切惡事皆婆羅門之所為作汝婆羅門性嗜美味而作是言若祠祀者呪羊殺之羊必生天若使呪之便生天者汝今何故不自呪身殺以祠祀求生天耶何故不呪父母知識妻子眷屬而盡屠害使之生天不滅己身但殺羊者當知皆是諸婆羅門欲食肉故妄為是說虛誑之人而言尊勝於理不可婆羅門法犯四種罪名為極惡非婆羅門何等為四一者殺害諸婆羅門二婬師妻三者盜金四者飲酒唯此四惡名之為罪自餘殺害都無果報而汝法中得殺罪者由斷他命若殺餘人亦名斷命何故殺之而獨無罪乃至飲酒亦復如是當知汝等愚癡無智橫生妄想不可以此名為豪貴又婆羅門犯前四罪至心懺悔還可得滅手持床足著弊壞衣以人髑髏懸其首上如是懺悔滿十二年戒還具足成婆羅門如是愚癡隨逐邪見而生憍慢自謂尊豪由是觀之姓皆平等可以仁女見與吾子時蓮花實聞是語已倍增瞋恚語帝勝伽汝不思惟妄作是語汝為王者應知三法一國土法二貴賤法三貢稅法世有四姓皆從梵生婆羅門者從梵口生剎利肩生毘舍臍生首陀足生以是義故婆羅門者最為尊貴得畜四妻剎利三妻毘舍二妻首陀一妻如是分別種姓各異汝自卑賤乃至不入是四姓中而言諸姓無有異相違返聖教欲擾亂我可宜速還莫得復語帝勝伽言仁者若說世四姓者皆從梵生而婆羅門獨從口出是以最尊更無過者諸婆羅門何故亦有手足支節及四威儀音聲語言以此因緣知無異相假令異者應當分別譬如蓮花有種種異所謂水陸生花優鉢羅花瞻蔔香花目多伽花蘇蔓那花如是等花其色差別香氣亦異而汝四姓不見異相當知皆是妄想分別譬如小兒於路遊戲收聚沙土以為城舍或復名曰是金是銀酥酪米麥而是沙土不以小兒名因緣故便成珍寶汝亦如是愚癡蔽心起貢高想尊貴下賤不由汝言即便成就又婆羅門梵口生者應當慈忍仁愛眾生云何殺害呪咀瞋忿假令四姓皆從梵生即為兄弟云何共為婚姻之事濁禮違理禽獸無別一切眾生隨業善惡而受果報所謂端正醜陋貧賤富貴壽命終夭愚癡智慧如此等事從業而有若梵天生皆應同等何因緣故如是差別又汝法中自在天者造於世界頭以為天足成為地目為日月腹為虛空髮為草木流淚成河眾骨為山大小便利盡成於海斯等皆是汝婆羅門妄為此說夫世界者由眾生業而得成立何有梵天能辦斯事汝等癡弊橫生妄想而言尊勝人無信受又婆羅門命終已後獨得生天餘不生者是則為勝而汝經中修行善業皆生天上若修善業便生天者一切眾生悉能行善皆當生天何故餘人而獨卑劣大婆羅門譬如有人生育四子各為立字一名安樂二曰長壽三名無憂四名歡喜雖一父所生皆同一姓而有四名差別之異世間四姓亦復如是雖同業報煩惱性欲而有四名言婆羅門乃至剎利毘舍首陀名雖不同體無貴賤諸婆羅門學圍陀典恭敬尊重恃生憍慢而復因之以為定性我今當說此圍陀典無有實義易可離散昔者有人名為梵天修習禪道有大知見造一圍陀流布教化其後有仙名曰白淨出興于世造四圍陀一者讚誦二者祭祀三者歌詠四者禳災次復更有一婆羅門名曰弗沙其弟子眾二十有五於一圍陀廣分別之即便復為二十五分次復更有一婆羅門名曰鸚鵡變一圍陀為十八分次復更有一婆羅門名為善道其弟子眾二十有一亦變圍陀為二十一分次復更有一婆羅門名曰鳩求變一圍陀以為二分二變為四四變為八八變為十如是展轉凡千二百十有六種是故當知圍陀經典易可變易大婆羅門此圍陀典當分散時婆羅門性為隨散壞當猶存耶若今猶存則不應言諸婆羅門因圍陀故性得決定設隨散壞汝云何言婆羅門性真實不變是故汝說我獨尊貴餘人卑劣是事不然又婆羅門自恃智慧善能呪術輕蔑他人生豪貴想然今汝等所能知者餘人學習亦得通達當知一切皆悉尊貴何故獨稱婆羅門耶過去有仙名婆私吒其妻即是栴陀羅女產生二子長名為純二名為飲皆獲仙道五通具足變圍陀典作宅圖法汝能誹謗此二聖人言非仙耶而汝先言栴陀羅種卑賤下劣何故其息名為仙乎昔捕魚師捕得一魚剖腹而觀見有一女其色正黑波羅勢仙與共交會生育一子名提婆延五通自在威德具足如斯等比豈非仙耶過去久遠有剎利種名曰毘摩亦獲仙道神力殊勝智慧深遠善於言辭悉能教授諸婆羅門若斯之人寧當下賤有剎利女名曰微塵從婆羅門讇婆持尼生育一子名曰羅摩有大神力通諸經論於盛夏月共母遊行日光炎熾大地斯熱爆其母足不能前進羅摩白言上我肩上然後可去母於爾時不納其語小復前行猶患地熱羅摩誓曰若我真實仁和孝敬當令此日自然隱沒作是語已日尋不現母後採花花皆合閉母告之曰汝今日沒故花不敷即復誓言若我仁孝日當復出立語已訖日尋顯曜如是等仙非婆羅門神力變化不可限量豈可名為下劣人耶以是因緣諸姓平等可以汝女用妻吾子財幣珍異恣意相與爾時帝勝伽王語蓮華實仁者善聽我當為汝斷邪見網開真實路淨菩提道起人天行就汝法中有五祠法言斯祠者是涅槃因能生天上何者為五一殺害人取脂用祭二者刑馬亦以脂祭三廣大祭四普開祭五隨所欲祭此皆虛妄無有真實徒自疲勞長眾惡趣有八善法是真利益必得生天獲眾善報何等為八一者正信二者修戒三廣行施四樂智慧五常恭敬同梵行者六好多聞七者防護身口意業八常親近諸善知識如斯八事是清淨法一切眾生皆應修習前七法者悉皆從於善知識所而得聞之是故汝今應當與我共為婚姻就吾修學如斯妙法勿生憍慢失此善利今我復當更為汝說諸姓所起本末次第汝聞是已宜除貢高劫初成時諸眾生類悉能飛行光明殊勝餚饍美味嚴身之具自然而有無造作者其後福盡眾事消滅是時眾生便修種植疆界分別生我人想或復自恃田稼滋多輕蔑餘人自言豪富由是緣故眾皆名之為剎利種復有眾生不樂居家入於山林修學禪法著弊壞衣乞食濟命清身潔己奉修祠祀由斯因緣咸皆謂為婆羅門種耕種墾植田獵漁捕行如此者名曰毘舍劫盜販賣無悲忍心如斯之等名首陀羅時復有人於路遊行其車破壞因便修治名摩登伽唯為農作名曰田夫往來市肆名商估者如是分別為百千種而其所趣實真無異但假施設為立名字為欲記別諸姓不同就婆羅門亦復分別所謂瞿曇牘子憍蹉憍尸迦婆私吒迦葉蔓茶毘如是七姓復各分別皆出十種第八名煙更無異姓汝婆羅門雖名一相而得分別劫初眾生亦復如是根本無異別為多姓是故汝今應諦觀察為法利故為斷虛妄求真實故宜以貴女用妻吾子欲有所求必相滿願可速為婚不宜久留時蓮華實聞是語已生大歡喜得未曾有語帝勝伽善哉仁者所說誠諦汝於往昔曾為何等智慧言辭乃能若是修習何行作何功德唯願為我廣宣分別帝勝伽言我念過去曾為梵王或為帝釋亦復曾為淨蓋仙人為婆羅門變一圍陀以為四分於百千劫作轉輪聖王如是生處尊豪富貴於爾所時修習慈悲禪定智慧廣化眾生施作佛事蓮華實言仁者豈讀婆毘多羅神呪不耶答言曾讀汝今善聽吾當廣說此呪本末過去久遠阿僧祇劫我為仙人名曰婆藪五通具足自在無礙善修禪定智慧殊勝時有龍王名為德叉其王有女字曰黃頭容色姿美人相具足我見彼女起愛著心生此心故便失神通及禪定法深自悔責即說此呪而此呪者凡有三章二十一句復有三章唯有八句汝今善聽吾當宣說旦提他菴浮婆蘇婆旦娑婆鬪婆利茹被瞿提婆斯提麼提由那婆羅提那此即名為婆羅門呪菴闍致囉多波藪浮埵伽呵男婆那摩失多幹毘羅旦多羅毘利多婆豔提婆婆失利尸絺緘薩闍男憂波男婆羅陀斯磨此即名為剎利神呪菴質多羅摩醯帝毘舍斤若阿他娑斤若遏陀多婆羅毘那此即名為毘舍神呪菴阿多波婆羅多波示毘陀貪婆利沙賒耽波貰陀貪菴羅此即名為首陀神呪菴有形必有欲有欲必有苦若能離此欲定得梵天處此即名為大梵天王婆毘羅呪蓮華實言汝姓何等曰姓三無又問仁者汝原何出答曰原從水生汝師是誰答言吾師名迦藍延汝宗族中誰為勇健答曰我門族中凡有三人最為雄猛一名為獨二曰為屢三者名曰婆羅陀闍汝同師者為是何人答曰讚詠又問讚詠為有幾變答言六種汝母何姓答曰吾母姓婆羅設如是仁者吾之德行其事若此故我先說一切眾生貴賤不定雖有尊貴而為惡者猶名下賤若卑賤人能為善事便名豪勝是故一切稱尊貴者由修善業不以種族名為勝人汝既知已當除憍慢爾時蓮華實問帝勝伽仁者豈知占星事不帝勝伽言大婆羅門過此祕要吾尚通達況斯小事而不知耶汝當善聽吾今宣說星紀雖多要者其唯二十有八一名昴宿二名為畢三名為觜四名為參五名為井六名為鬼七名為柳八名為星九名為張第十名翼十一名軫十二名角十三名亢十四名氐十五名房十六名心十七名尾十八名箕十九名斗二十名牛二十一女二十二虛二十三危二十四室二十五壁二十六奎二十七婁二十八胃如是名為二十八宿蓮華實言如此宿者為有幾星形貌何類為復幾時與月共俱其所祭祀為用何等何神主之有何等姓唯願仁者重為分別帝勝伽言若欲聞者諦聽當說昴有六星形如散花於十二時與月俱行祭則用酪火神主之姓毘舍延畢有五星形如飛雁於一日半與月共行麋肉以祭屬於梵王姓婆羅婆觜有三星形如鹿首於一日中與月共俱以果為祭屬於月神即姓鹿氏參有一星一日及月須酥以祭係在日神姓則安氏井有二星形如人步唯於一日與月而俱祭必用蜜屬乎歲星亦姓安氏鬼有三星形如畫瓶一日與月而共同遊祭以桃花屬乎歲星姓烏波若柳宿一星半日共月不相捨離祭之用乳屬於龍神因姓龍氏有此七宿在於東方其七星者五則顯現二星隱沒形如河曲一日及月胡麻祭之屬於鬼神姓賓伽羅張宿二星亦如人步於一日中與月俱行以果用祭其姓善氏即屬善神翼有二星形如人步於一日半共月而行鮫魚祭之屬婆伽神姓憍尸迦軫宿五星形如人手一日一夜共月俱行稗穀祭之姓奢摩延屬咀吒神角有一星一日及月以花為祭屬咀吒神姓質多延亢宿一星酥麥󰉓祭之一日及月屬咀吒神姓曰赤氏氐宿二星形如羊角於一日半共月俱行以花用祭屬乎火神姓桑遮延有此七宿在於南方房宿四星形類珠貫一日一夜與月共俱酒肉為祭係於親神姓阿藍婆心宿三星其形如鳥一日及月粳米祭之屬天地神姓迦旃延尾有七星其形如蝎一日一夜與月共俱果以祭之屬沙陀神姓迦旃延箕宿四星形如牛步一日一夜而與月俱尼俱陀果以用為祭屬於水神姓迦旃延斗有四星形如象步於一日半與月同行桃花祭之屬凶惡神姓伽羅延牛宿三星形如牛首一時與月而共同行不須祭祀屬於梵天姓於梵氏女有三星形如穬麥一日一夜共月而行鳥肉用祀屬毘紐神姓迦旃延有斯七宿在於西方虛有四星形如飛鳥一日一夜共月而俱豆糜為祭屬婆藪神姓憍陳如危宿一星一日及月粳米為祭屬于水神姓單茶延室有二星形如人步一日一夜與月共行血肉祠祀其宿屬在富單那神姓闍罽那壁宿二星形如人步一日一夜及月而行以肉祭之屬於善神姓陀闍延奎一大星自餘小者為之輔翼形如半珪一日一夜共月而行酪飯以祭屬富沙神姓八姝氏婁宿二星形如馬首一日一夜共月俱行乳糜用祭胃有三星形如鼎足一日一夜共月而俱胡麻為祭屬於閻神其姓拔伽有此七星在於北方大婆羅門我已廣說二十八宿然此宿中右於六宿二日一夜共月俱行所謂畢井氐翼斗壁之等復有五宿但於一日共月而俱一參二柳三箕四心五者名危唯有牛宿半日及月自餘盡皆一日一夜共月而行東方七宿初起於昴南方七宿初起七星西方七宿初起於房北方七宿初起於虛又此宿中七宿最勝張室氐箕房井及亢三宿凶惡參柳與胃四宿和善翼斗壁畢五宿柔弱女虛危心第五名尾五宿常定一觜二角三名七星四者為柳五者名牛四宿速疾昴觜婁鬼而此諸宿共月合行凡有三種一在月前二在月後三共月俱今當為汝復說七曜日月熒惑歲星鎮星太白辰星是名為七羅睺彗星通則為九如是等名占星等事汝宜應當深諦觀察帝勝伽言仁者善聽吾當更說星紀所行善惡之相月離昴宿是日生者有大名稱人所恭敬月離於畢者所生豪貴眾共讚歎月離於觜是日生者喜多忿諍含毒害心月離參星其日孕育多恣飲食美味具足月離於井其日生者倉廩盈溢牛羊殷多月離鬼星生者修善月離柳星生者多欲月離七星生者尊貴月離張星生者短命月離翼星生者持戒月離軫星生者奸盜月離角星其日生者善知音樂能造瓔珞月離亢星生善算數月離氐星生為臣相月離房星生者能御及善販賣月離心星生者愚癡其命短促月離尾星生多係胤大有名譽月離箕星生者好定月離斗星生者富貴月離牛星生有名稱月離女星生多榮寵月離虛星生則鬪亂月離危星生者為將月離室星生為盜賊主月離壁星生者多能和合馨香月離奎星生多卑賤月離婁星生能市牛馬月離胃星生多屠殺大婆羅門我已廣說月離於星生者善惡今當復說月離諸星置立城邑善惡之相月離昴星所立城邑甚有威神多饒財寶或為大火之所燒害月離畢星所立城邑其中人民悉修善業多饒財物習誦經典少於貪欲月離觜星所立城邑婦女繁多牛羊無數香華瓔珞具足而有月離參星所立城邑多有美味及豐財寶其中人民皆悉愚癡月離井星所立城邑甚有威神多有財寶飯食穀麥不久亦當而自磨滅月離鬼星所立城邑雖有惡人於後必善仁孝修慈延年長壽多有風神五穀少味月離柳星所立城邑其中人民悲怨者眾好生鬪諍多有臭穢月離七星所立城邑其中人民皆有智慧及多財物修戒行施孝敬貞潔月離張星所立城邑多有女人香華美味具足而有藥穀並茂人民安隱月離翼星所立城邑多饒財寶人皆愚癡為諸婦人之所欺陵城邑長久不可傾移月離軫星所立城邑其中人民多好諍訟饒有牛馬月離角星所立城邑其中人民盡為婦人之所陵逼雖有財寶為火焚燒月離亢星所立城邑多有財物人民殷多貪殘諂曲月離氐星所立城邑多有威神其中人民善能祭祀其後為兵之所殘滅月離房星所立城邑其中人民仁孝貞和恭敬父兄誦習經典勤能祭祀月離心星所立城邑豐饒財寶所有人民勤習經術豪強熾盛月離尾星所立城邑多饒財寶及以美味其中人民性多暴惡其後為土之所傷害月離箕星所立城邑多有財寶其中人民貪欲愚癡月離斗星所立城邑多饒財寶五穀豐熟其中人民勤於習誦唯好鬪諍月離女星所立城邑多饒財寶無有粟麥其中人民少有疾病善能和順月離虛星所立城邑其中人民隨順婦人多有衣服嚴身瓔珞男女寡欲月離危星所立城邑其中人民意多諂曲貪欲無厭其後為水之所㵱流月離室星所立城邑其中人民皆悉安樂性多姤嫉好卑賤業月離壁星所立城邑其中人民漸漸增益多饒財穀好於布施月離奎星所立城邑其中人民豐饒牛馬財寶無量月離婁星所立城邑其中人民安樂無疾男女端正月離胃星所立城邑其中人民臭惡不淨多喜諍訟受諸苦惱大婆羅門今我所說置立城邑盡依星圖善惡必應宜觀察而習學之大婆羅門月離於星置立城邑如上所說吾今更宣月在諸宿天雨之想夏月在昴若有天雨必多周遍地上水深二尺八寸多即陰雨十日乃止夏月在女及在室星若有雨者秋必多澤火勢猛盛夏月在畢若有天雨二尺一寸宜種下田賊盜並起唯有二疾患眼與腹秋獲果實夏月在觜若天有雨二尺八寸秋水勢盛無有攻伐行路清淨皆無所畏人民安樂夏月在參天雨八寸宜種下田所有財物當密藏隱其年饒賊應嚴兵仗及有三疾身熱上氣咽喉疼痛幼者多死夏月在井天雨四尺於其年中雲雨極多雨十四日中間不息兵刀連起殺害滋多夏月在鬼若天有雨一尺五寸宜種下田雨澤以時秋稼成熟貴賤交諍禽獸暴亂及有三疾一瘡二癰三者患疥夏月在柳上天降雨二尺一寸宜種下田惡風猛盛隣國諍訟諸稼成熟夏月在七星注雨九寸秋多苗實胎者傷夭死亡者眾夏月在張若天降雨二尺七寸其年秋實為他所食人民多疾胎者安全夏月在翼有雨善惡如在張說夏月在軫若天有雨九尺二寸其年諸稼為禽鳥所害雨澤尠少秋不成實夏月在角若天有雨二尺三寸夏雨尠少秋則滋多兵少止息人民安樂夏月在亢若天有雨二尺一寸盜賊並起高卑無異夏月在氐有雨四尺高下皆成兵火俱盛禽獸殞傷夏月在房有雨二尺秋苗成熟人民相禍仁義都棄夏月在心若天降雨一尺六寸其年多疾不宜騎乘象馬之人及與刀兵夏月在尾天若有雨一尺八寸秋禾成熟四方賊暴有三疾起一者患眼二者患癰三者患脇花果繁茂兵戈不興夏月在箕有雨二尺前旱後澇秋則成熟有二種疾患腹與目夏月在斗有雨七尺宜種高田水極暴盛其年藥穀悉皆成熟有三疾起如在鬼說夏月在女有雨三尺水雨不時秋水盛長依水居者皆多死亡刀兵流行夏月在虛上天降雨一尺七寸宜種下田有癰疾生刀兵亂起夏月在危有雨五寸宜種下田秋則成熟內外兵亂在城邑者携將妻子逃走他方夏月在室有雨三尺初旱後澇花果凋落秋食不登盜賊暴起橫病流行婦人多死夏月在壁若天有雨四尺五寸水雨流溢牆壁崩倒有四種疾患下目痛咳嗽身熱幼死者眾宜種高田花果敷茂夏月在奎若天有雨三尺二寸宜種下田秋稼成熟兵戈不起夏月在婁若天有雨一尺二寸宜種下田兵盜並起夏月在胃有雨四尺宜種高田其年荒儉刀兵必起父違子逆兄弟相害如此皆名雨相善惡時帝勝伽語蓮花實言大婆羅門今我更說日月薄蝕吉凶之相汝今應當善諦著心月在昴宿若有蝕者中國多災禍難必起月在畢宿而有蝕者普遭患難災亂頻興若在觜蝕大臣誅戮乃至參井亦復如是若在柳宿依山住者皆當災患及與龍蛇無不殘滅月在七宿若有蝕者種甘蔗人當被毀害在張蝕者怨賊降伏在翼而蝕近陂澤者亦悉衰落若軫蝕者守護城邑及防衛者皆悉亡壞在角蝕者飛鳥毀滅在亢蝕者畜妻男子亦當惱害在氐而蝕近水住者皆有災難月在房蝕商估之人及以御者一切皆當無利益事在心蝕者如在嘴說在尾蝕者行人多死在箕蝕者乘騎象馬若斯之人亦當墜落在斗蝕者亦復如是牛星蝕者出家之人及南方者禍患滋多在女蝕者怨賊消滅牧馬之人皆當殘毀在虛蝕者北方之人並悉破壞在危蝕者敢能呪術祠祀之人皆當傷害在室蝕者為香瓔人亦皆毀壞在壁而蝕知樂者衰若在奎蝕諸乘船者亦不利益在婁而蝕市馬者死在胃而蝕田夫亡壞此則名為薄蝕之相如其體性我已分別帝勝伽言仁者當聽我今復說月在眾星所應為事月在昴宿應為祭祀受於爵位葺蓋屋宅買眾雜畜調習牛馬作金石器造為溫室宜殖彤花建立牆壁遷居洗浴著新淨衣不宜織總諍訟繫閉應修道路宜為金銀銅鐵之器其日若雨必不周遍是日生者性多躁急武技長壽懃於祭祀月在畢日宜應耕墾婚姻蓋宅出財調獸裁衣等事不宜責斂鬪戰造酒其日雨吉生者慈悲多欲貪味豐有財物壽命延長月在嘴日宜為市會遣使塗舍植樹造蓋建殿治路著弊故衣瑩飾瓔珞宜祭神祇其日有雨普皆周遍生者怯弱好眠多欲聰慧有智月在參日宜應責斂治井河渠買於牸牛壓脂造酒及笮甘蔗甚忌凶事其日雨者水必流溢生者好田性甘肉味月在井日宜造瓶器剃髮受戒移處異居不應進藥其日雨吉若有生者多欲少食好為眾事月在鬼日宜服妙藥著新淨衣洗浴祭祀置立臣位貫身瓔珞剃髮造蓋此日生者為人賢善壽命延長月在柳宿宜建凶事造牆市肆堰水立橋其日若雨多有蚊虻後雨減少此日生者性多弊惡好睡短壽月在七星宜植雜穀立倉和怨種芸造犁祭祀尊靈其日有雨秋必成實若有生者愛親好欲長命多食鬪戰必勝不宜凶事月在張宿宜造瓔珞著新淨衣種植果木造立市肆宜為善事葺宅雇人此日生者少髮端正其日有雨秋多成實月在翼日一切事吉是日生者端嚴殊特聰慧強識亡失還得其日有雨秋稼成熟月在軫宿一切皆吉宜調象馬授官造池不利竊盜其日有雨必當流溢生者勇健盜而多智長壽少病月在角宿宜當裁衣造於瓔珞閱軍布陣撿藏倉庫服藥器習船乘作妓樂營素畫其日有雨必不周遍此日生者聰明多智善能瞻相恒好田獵性多輕躁壽命長久情好貪欲月在亢宿宜調象馬造於樂器婚娉嫁娶不宜出外追逐怨惡其日有雨後必多風此日生者聰明多疾性剛武勇月在氐日宜為種植果及稻麻造舍洗浴不宜植豆其日若雨於後少水此日生者端正多智少於繼嗣躁性貪味喜樂善人月在房宿日宜出財物亡者易獲其日生者多贍親戚樂行福業此日有雨必當瀑漲月在心宿宜登天位建立城邑官事通易亡者難獲其日生者必為長子多智長壽通達經論調伏象馬宜立宰守被傷者死不宜凶事其日雨吉月在尾宿宜種果菜責斂祭祀療治眾病身服瓔珞餘者皆凶宜造酒蘖其日生者多有繼嗣豐財長壽所失難得其日雨善月在箕宿宜治河渠種植花果建立園圃宜出家人自餘皆凶所失難獲在日生者長壽端正孝順慈仁月在斗宿不宜忿諍不服新衣收斂祭祀其日生者孝敬寡言博練眾典失者易得其日雨善月在牛宿如斗星說月在女宿宜誦經籍立臣祭祀閱軍出師是日生者少疾多智聰明孝順其日雨吉所失悉獲月在虛宿眾事皆善此日生者聰慧多識饒財柔善所失難得其日有雨於後少水月在危宿宜應進藥祭祀神祇出財市易宜種麻麥不應遣使置位植藥所失易得其日生者性多躁急月在室宿宜為凶事傷失難得其日所生豪貴和睦其性暴急此日雨吉月在壁宿不宜南行餘事不吉其日生者尊貴長壽名稱高遠此日有雨所亡滋多月在奎宿宜出金銀穀麥財物立倉造酒不宜營橋造蘗治路和合香藥著新淨衣其日生者出家修福憐愍眾生拯救窮乏和協親族其日宜雨所失還得宜造馬厩月在婁宿宜造溫室置立馬厩調伏車馬出入財賄宜植禾稼當進妙藥療治眾病其日生者聰明端正終獲榮寵少病剛武其日宜雨所失易得月在胃宿宜造凶事班位雇人不宜嫁娶其日生者強取財貨多偽少實無量雜惡貪欲諂曲皆集其身所失難得病難除愈不宜出遊乃至降雨宜祭神祇大婆羅門吾今更說地動之相汝應善聽凡地動者必多兵起其一地動三大亦然三月地動不過一旬當有兵起四月地動者亦如上說五月地動二十五日便有兵起六月地動七十五日便有兵起七月地動不過百日便有兵起八月地動至六十日便有兵起九月地動至九十日便有兵起十月地動五十五日便有兵起十一月地動不過百日便有兵起臘月動者如上所說正月地動至九十日便有兵起二月地動至三十日便有兵起一歲之中月月地動地動之處城邑空曠逃走他國或依曠野經十五年而還其家我今復說月在眾宿地動之相月在昴宿而地動者火勢熾盛焚燒城邑金銀工作悉皆衰滅生者盡死月在畢宿而地動者懷孕婦人胎多夭殤諸果凋落飢饉疾疫兵刀相害死者甚眾及諸國王亦當衰損月在嘴宿若有地動藥木不茂隱山學士懃祭之人皆當死滅月在參宿有地動者草木萎死苗稼毀落行人小王盜賊等死月在井宿而有地動依山住者工作之人皆悉凋弊月在鬼宿而地動者商主軍師遠行估客近山諸王皆當亡滅多於災雹傷害苗稼月在柳宿而地動者龍蛇蟄蟲飛鳥走獸和合毒者當被傷害月在七星有地動者諸王有災祭祀斷絕豪姓大智作樂者衰月在張宿而地動者四時調和稅奪人物修戒者衰月在翼宿而地動者諸商價人依山住者并大臣衰月在軫宿而地動者凡師醫人軍主善算如斯之等皆當殘毀月在角宿而地動者如軫所說月在亢宿而地動者諸有盜賊樂人屠者行客象馬依山住人皆當衰滅月在氐宿而有地動山崩木落惡風暴起雹傷禾稼月在房宿而地動者盜賊多死諂媚人衰父違子逆不相隨順月在心宿而地動者大王有災烏鳥走獸勇健者衰月在尾宿而地動者二足四足在山穴者皆當衰殄其年荒儉乳者乾枯山石崩倒月在箕宿而有地動在水諸獸豪姓大富有智慧者悉皆衰滅月在斗宿而地動者銅鐵鉛錫造作之者及諸貧賤皆當衰盡村營移徙月在女宿而地動者王人誦人小國王等皆當衰滅月在虛宿而地動者聚落分散富人射人長者等衰月在危宿而地動者象馬諸畜多有疫死乘御人衰月在室宿而地動者畜養猪豕屠殺雜類依恃山河凶惡人衰月在壁宿而地動者修福之人及依水者皆悉衰滅月在奎宿而地動者刀兵大起損害國土客強主弱月在婁宿而地動者兄弟相害胎者夭殤三災流行大惡雲集月在胃宿而地動者盜賊多死果木不成餘如前說三大之相今當分別地動之後於七日中若有赤雲日月無光流星飛行是名火動非是災怪於七日後若有大雨宜多種植其年豐實無有災惡若地動後七日之中雲東西行形似魚鼈其色正黑隱蔽日月是名水動其年多水宜植高田其餘災異如星所說若七日後有大風起日月光赤是名風動其年兵興不宜出師火甚熾盛焚燒傷害卯時地動害諸國王象馬車乘午時動者害諸大臣未時動者害眾雜畜及種田者酉時動者害諸盜賊及諸僕使子時動者害貧賤者及與婦人月初旬動害於商人中旬動者害豪勝人及童幼者下旬地動為災尠少大婆羅門我今更說晝夜分數長短時節汝當善聽冬十一月其日最短晝夜分別有三十分晝十二分夜十八分五月夏至日晝十八分夜十二分八月二月晝夜停等自從五月日退夜進至十一月夜退日進至於五月日夜進退亦一分進亦一分退月朔起於初月一日其月起於二月一日節氣起春我當復說剎那分數婦人紡綖得長一尋是則名為剎那時也六十剎那名一羅婆三十羅婆名為一時此一時者日一分也凡三十分為一日夜此三十分各有名字日初出分名曰四月二月一日日初出時人影長於九十六尋第二影長六十尋第三名富影長十二尋第四名屋影長六尋五名大富影長五尋六名三圍影長四尋七名對面影長三尋第八名共於日正中影共人等第九名尺影長三尋第十名勢影長四尋十一名勝影長五尋十二大堅影長六尋十三婆修影十二尋十四端正影六十尋十五凶惡影九十六尋此是一日十五分名日沒名惡二名星現三名快攝四名安隱五名無邊第六名忽七名羅剎第八名眠第九名梵第十名地提十一鳥鳴十二名才十三名火十四影足十五近聚此是晝夜三十分名是三十分名一晝夜三十晝夜名為一月此十二月名為一歲也大婆羅門今復說漏刻之法如人瞬頃名一羅婆此四羅婆名一迦啅四十迦啅名一迦羅三十迦羅則名一刻如是二刻名為一分一刻用水盈滿五升圓筩四寸以承瓶下黃金六銖以為此筩漏水五升是名一刻如是時法我已分別今說里數由旬之法七微塵名一細七細名一塵七塵為一兔毛七兔毛名一羊毛七羊毛名一牛毛七牛毛名曰一蟣七蟣名一虱七虱名一麥七麥名一指十二指名毘多悉提二毘多悉提名一肘四肘名一弓千弓名一聲四聲名一由旬我今復說斤兩輕重十二麥名一大豆十六大豆名修跋那重十二銖二十四銖名為一兩十六兩名為一斤二兩名一婆羅二婆羅名一撮二撮名一掬六掬名鉢悉他二十四婆羅名摩伽陀鉢悉他如是廣說斤兩數法大婆羅門我今復說月在眾宿病者輕重宜應善聽月在昴宿有得病者酪飯祭火四日乃愈月在畢宿其得病者以香祭火五日後愈月在嘴宿有得病者豆糜祭月八日方愈月在參宿有得病者當以乳糜祭四道神十日得愈月在井宿其得病者香花祭日八日得愈月在鬼宿有得病者花祭歲星五日除愈月在柳宿得病多死不宜療治月在七星病者至困以胡麻糜祭其先人八日乃愈月在張宿其得病者香花祭神七日乃愈月在翼宿至惡難差月在軫宿其得病者香花祭神五日除愈月在角宿其得病者豆糜祭神八日得愈月在亢宿其得病者極惡難治二十五日乃可得愈宜花祭神月在氐宿有病者重經十九日乃可除愈宜花祭神月在房宿其有病者經十五日以酥祭神乃可得愈月在心宿有得病者經十二日極重難治宜以香花祭天帝釋乃可得愈月在尾宿其得病者經三十日胡麻祭神乃可除差月在箕宿病經八日應以麻糜祭於水神月在斗宿病經七日宜以乳糜用祭諸神月在女宿病至難治經十二日花祭山神乃可除愈月在虛宿經十三日宜以酥糜香花祭神月在危宿病十三日宜酥乳糜用祭水神月在室宿病者難治月在壁宿病經七日花祭竈神然後可愈月在奎宿病者必經二十八日宜以香花祭於神祇月在婁宿病者必經二十五日麥粥祭神後可除愈月在胃宿病者難治是則名為月在眾宿病輕重相大婆羅門我今復說月在諸宿被囚執者解脫遲速月在昴宿被囚執者三日必免畢宿亦然嘴星被執二十一日然後得免參十五日井宿七日鬼宿三日柳三十日七星十六日張宿十日翼宿七日軫宿五日角宿七日亢宿十日氐二十六日房十九日心十八日尾三十六日箕十四日斗牛女虛危室壁奎宿皆十四日而後得免婁宿三日胃宿被執難可得免是則名為月在眾宿繫閉遲速我今復說黑子之相婦人項上有黶紫色夫必為王其色若黑乳間有報夫為將軍眉間有黑報黶在頸經歷五夫衣食不乏頰上有黑報黶在背孤寡歷年夫難可得耳上黑者報黶在腰強記博識上脣有黑報黶在手為人欺誑下脣有黑報黶在下性多婬泆不乏飲食頤上黑者在下有報自然餚饍無所乏少大婆羅門我今復說月會諸宿六月中旬月在女宿未在七星其一月中晝十七分夜十三分爾時當樹十二寸表量日中影長於五寸七月中旬月在室宿未在於翼晝十六分夜十四分影長八寸八月中旬月在婁宿未在於亢影十三寸晝夜各分為十五分九月中旬月在昴宿未在於房影十五寸晝十四分夜十六分十月中旬月在嘴宿未在於箕影十八寸晝十三分夜十七分十一月中旬月在鬼宿未在於女中影則有二十一寸晝十二分夜十八分臘月中旬月在七星未在於危影十八寸晝十三分夜十七分正月中旬月在翼宿未在於奎影十五寸晝十四分夜十六分二月中旬月在角宿未在於胃影十三寸晝夜十五為三十分三月中旬月在氐宿未在於畢中影十寸晝十六分夜十四分四月中旬月在心宿未在於參中影七寸晝十七分夜十三分五月中旬月在箕宿未在於鬼中影四寸晝十八分夜十二分如是等名月會宿法我今更說出閏之要於十九年凡有七閏五年再閏其日五月至於十月盡皆南行夜增一分日減一分從十一月至盡四月皆俱北行晝加一分夜減一分月形增損由日遠近日月熒惑辰星歲星太白鎮星是為七曜其歲星者於十二歲始一周天其鎮星者二十八歲乃一周天太白歲半始一周天熒惑二歲始一周天辰星一歲乃一周天凡歲三百六十五日日一周天月三十日乃一周天此是七曜周天數法我今更說二十八宿所主之者昴主帝王畢主天下嘴主曠野并及大臣參井亦然柳主龍蛇依山住者七星主於種甘蔗人張主盜賊翼主坐人軫星主於城內居士角主飛鳥亢主出家修福之者氐主水人及與蟲獸房主商價及以御人心星所主如昂嘴說尾主行人箕主乘騎斗如上說牛主南方赤衣盜賊及戲笑者虛主中土危主醫筮合塗香者壁星惟主能作樂者奎主乘船婁當市馬胃主耕種如是分別星紀所屬是時蓮華實聞是語已讚摩登伽善者仁者所言誠諦今以吾女用妻卿子不須財物可為婚姻諸婆羅門聞是語已咸生瞋恚而作是言云何以女與此下賤時蓮華實告弟子言法無二相悉皆同等汝今勿生憍慢之心語帝勝伽汝可受水當與卿女時摩登伽成婚姻已歡喜而去諸比丘時摩登伽我身是也蓮華實者舍利弗是師子耳者阿難是也爾時女者今性比丘尼是以於往昔日曾為夫妻愛心未息今故隨逐說是經時六十比丘遠塵離垢得阿羅漢諸婆羅門得法眼淨佛說是經已波斯匿王及四部眾歡喜奉行
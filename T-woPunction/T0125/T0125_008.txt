聞如是一時佛在舍衛國祇樹給孤獨園爾時世尊告諸比丘二人出現於世甚為難得云何為二人所謂如來至真等正覺出現於世甚為難得轉輪聖王出現於世甚為難得此二人出現於世間甚為難得爾時諸比丘聞佛所說歡喜奉行聞如是一時佛在舍衛國祇樹給孤獨園爾時世尊告諸比丘二人出現於世甚為難得云何為二人所謂辟支佛出現世間甚為難得如來弟子漏盡阿羅漢出現世間甚為難得是謂比丘此二人者出現於世甚為難得爾時諸比丘聞佛所說歡喜奉行聞如是一時佛在舍衛國祇樹給孤獨園爾時世尊告諸比丘有此二法在於世間甚為煩惱云何為二法所謂作眾惡本起諸怨嫌復不造善行諸德之本是謂比丘二法甚為煩惱是故諸比丘當覺知此煩惱法亦當覺知不煩惱法諸煩惱之法當念斷除不煩惱之法當念修行如是諸比丘當作是學爾時諸比丘聞佛所說歡喜奉行聞如是一時佛在舍衛國祇樹給孤獨園爾時世尊告諸比丘邪見眾生所念所趣及餘諸行一切無可貴者世間人民所不貪樂所以然者以其邪見不善故也猶如有諸苦菓之子所謂苦菓苦蔘子葶藶子畢地槃持子及諸餘苦子便於良地種此諸子然後生苗猶復故苦所以然者以其子本苦故此邪見眾生亦復如是所作身行口行意行所趣所念及諸惡行一切無可貴者世間人民所不貪樂所以然者以其邪見惡不善故是故諸比丘當除邪見習行正見如是諸比丘當作是學爾時諸比丘聞佛所說歡喜奉行聞如是一時佛在舍衛國祇樹給孤獨園爾時世尊告諸比丘正見眾生所念所趣及諸餘行一切盡可貴敬世間人民所可貪樂所以者何以其正見妙故猶如有諸甜菓若甘蔗若蒲桃菓及諸一切甘美之菓有人修治良地而取種之然後生子皆悉甘美人所貪樂所以然者以其菓子本甘美故此正見眾生亦復如是所念所趣及諸餘行一切皆可貪樂世間人民無不喜者所以者何以其正見妙故是故諸比丘當習行正見如是諸比丘當作是學爾時諸比丘聞佛所說歡喜奉行聞如是一時佛在舍衛國祇樹給孤獨園爾時尊者阿難在閑靜之處獨自思惟便生是念諸有生民興愛欲想便生欲愛晝夜習之無有厭足爾時尊者阿難向暮即從坐起著衣正服便往至世尊所到已頭面禮足在一面坐爾時尊者阿難白世尊曰向在靜閑之處便生此念諸有眾生興欲愛想便生欲愛長夜習之無有厭足世尊告曰如是阿難如汝所言諸有人民興欲愛想便增欲想長夜習之無有厭足所以者何昔者阿難過去世時有轉輪聖王名曰頂生以法治化無有奸罔七寶成就所謂七寶者輪寶象寶馬寶珠寶玉女寶居士寶典兵寶是謂七寶復有千子勇猛強壯能降伏諸惡統領四天下不加刀杖阿難當知爾時頂生聖王便生此念我今有此閻浮提地人民熾盛多諸珍寶我亦曾從耆年長老邊聞西有瞿耶尼土人民熾盛多諸珍寶我今當往統彼國土爾時阿難頂生適生斯念將四部兵從此閻浮地沒便往至瞿耶尼土爾時彼土人民見聖王來皆悉前迎禮跪問訊善來大王今此瞿耶尼國人民熾盛唯願聖王當於此治化諸人民使從法教爾時阿難聖王頂生即於瞿耶尼統領人民乃經數百千年是時聖王頂生復於餘時便生此念我有閻浮提人民熾盛多諸珍寶亦雨七寶乃至于膝今亦復有此瞿耶尼人民熾盛多諸珍寶我亦曾從長年許聞復有弗于逮人民熾盛多諸珍寶我今當往統彼國土以法治化爾時阿難頂生聖王適生斯念將四部兵從瞿耶尼沒便往至弗于逮爾時彼土人民見聖王來皆悉前迎禮跪問訊異口同響而作是語善來大王今此弗于逮人民熾盛多諸珍寶唯願大王當於此治化諸人民使從法教爾時阿難頂生聖王即於弗于逮統領人民乃經百千萬歲是時聖王頂生復於餘時便生此念我於閻浮提人民熾盛多諸珍寶亦雨七寶乃至于膝今亦復有此瞿耶尼人民熾盛多諸珍寶今亦復有此弗于逮國人民熾盛多諸珍寶我亦曾從耆年長老邊聞復有欝單越人民熾盛多諸珍寶所為自由無固守者壽不中夭正壽千歲在彼壽終必生天上不墮餘趣著劫波育衣食自然粳米我今當往統領彼國土以法治化爾時阿難頂生聖王適生斯念將四部兵從弗于逮沒便往至欝單越遙見彼土欝然青色見已便問左右臣曰汝等普見此土欝然青色不乎對曰唯然見之王告群臣曰此是柔軟之草軟若天衣而無有異此等諸賢當於斯坐小復前行遙見彼土晃然黃色便告諸臣曰汝等普見此土晃然黃色不乎對曰皆悉見之大王曰此名自然粳米此等諸賢恒食此食如今卿等亦當食此粳米爾時聖王小復前行復見彼土普悉平正遙見高臺顯望殊特復告諸臣汝等頗見此土普地平正乎對曰如是皆悉見之大王報曰此名劫波育樹衣汝等亦復當著此樹衣爾時阿難彼土人民見大王來皆起前迎禮跪問訊異音同響而作是說善來聖王此欝單越人民熾盛多諸珍寶唯願大王當於此治化諸人民使從法教爾時阿難頂生聖王即於欝單越統領人民乃經百千萬歲是時頂生聖王復於餘時便生此念我今有閻浮地人民熾盛多諸珍寶亦雨七寶乃至于膝今亦復有此瞿耶尼弗于逮及此欝單越人民熾盛多諸珍寶我亦曾從耆年長老邊聞有三十三天快樂無比壽命極長衣食自然玉女營從不可稱計我今當往領彼天宮以法治化爾時阿難頂生聖王適生斯念將四部兵從欝單越沒便往至三十三天上爾時天帝釋遙見頂生聖王來便作是說善來大王可就此坐爾時阿難頂生聖王即共釋提桓因一處坐二人共坐不可分別顏貌舉動言語聲響一而不異爾時阿難頂生聖王在彼乃經數千百歲已便生此念我今有此閻浮地人民熾盛多諸珍寶亦雨七寶乃至于膝亦有瞿耶尼亦復有弗于逮亦復有欝單越人民熾盛多諸珍寶我今至此三十三天我今宜可害此天帝釋便於此間獨王諸天爾時阿難頂生聖王適生此念即於座上而自退墮至閻浮里地及四部兵皆悉落墮爾時亦失輪寶莫知所在象寶馬寶同時命終珠寶自滅玉女寶居士寶典兵寶斯皆命終爾時頂生聖王身得重病諸宗族親屬普悉運集問訊王病云何大王若使大王命終之後有人來問此義頂生大王臨命終時有何言教設有此問當何以報之頂生聖王報曰若使我命終命終之後有人問者以此報之頂生王者領此四天下而無厭足復至三十三天在彼經數百千歲意猶生貪欲害天帝便自墮落即取命終汝今阿難勿懷狐疑爾時頂生王者豈異人乎莫作是觀所以然者時頂生王者即我身是爾時我領此四天下及至三十三天於五欲中無有厭足阿難當以此方便證知所趣興貪欲心倍增其想於愛欲中而無厭足欲求厭足當從聖賢智慧中求爾時世尊於大眾中便說此偈貪婬如時雨於欲無厭足樂少而苦多智者所屏棄正使受天欲五樂而自娛不如斷愛心正覺之弟子貪欲延億劫福盡還入獄受樂詎幾時輒受地獄痛是故阿難當以此方便知於欲而去欲永不興其想當作是學爾時阿難聞佛所說歡喜奉行聞如是一時佛在舍衛國祇樹給孤獨園爾時生漏婆羅門便往至世尊所共相問訊在一面坐是時生漏婆羅門白世尊曰當云何觀惡知識人世尊告曰當觀如觀月婆羅門曰當云何觀善知識世尊告曰當觀如觀月婆羅門曰沙門瞿曇今所說者略說其要未解廣義唯願瞿曇廣普說義使未解者解世尊告曰婆羅門諦聽諦聽善思念之吾當與汝廣演其義婆羅門對曰如是瞿曇生漏婆羅門從佛受教世尊告曰猶如婆羅門月末之月晝夜周旋但有其損未有其盈彼以減損或復有時而月不現無有見者此亦如是婆羅門若惡知識經歷晝夜漸無有信無有戒無有聞無有施無有智慧彼以無有信戒聞施智慧是時彼惡知識身壞命終入地獄中是故婆羅門我今說是惡知識者猶如月末之月猶如婆羅門月初生時隨所經過日夜光明漸增稍稍盛滿便於十五日具足盛滿一切眾生靡不見者如是婆羅門若善知識經歷日夜增益信戒聞施智慧彼以增益信戒施聞智慧爾時善知識身壞命終生天上善處是故婆羅門我今說此善知識所趣猶月盛滿爾時世尊便說此偈若人有貪欲瞋恚癡不盡於善漸有減猶如月向盡若人無貪欲瞋恚癡亦盡於善漸有增猶如月盛滿是故婆羅門當學如月初爾時生漏婆羅門白世尊曰善哉瞿曇猶如屈者得伸冥者見明迷者見路於闇冥然明此亦如是沙門瞿曇無數方便為我說法我今自歸世尊及法眾僧自今以往聽我為優婆塞盡形壽不殺生爾時生漏聞佛所說歡喜奉行聞如是一時佛在舍衛國祇樹給孤獨園爾時世尊告諸比丘我今當說善知識法亦當說惡知識法諦聽諦聽善思念之諸比丘對曰如是世尊爾時諸比丘從佛受教世尊告曰彼云何名為惡知識法於是比丘惡知識人便生此念我於豪族出家學道餘比丘者卑賤家出家依己姓望毀訾餘人是謂名為惡知識法復次惡知識人便生此念我極精進奉諸正法餘比丘者不精進持戒復以此義毀呰他人而自貢高是謂為惡知識法復次惡知識者復作是念我三昧成就餘比丘者無有三昧心意錯亂而不一定彼依此三昧常自貢高毀呰他人是謂名為惡知識法復次惡知識復作是念我智慧第一此餘比丘無有智慧彼依此智慧而自貢高毀呰他人是謂名為惡知識法復次惡知識人復作是念我今常得飯食床褥臥具病瘦醫藥此餘比丘不能得此供養之具彼依此利養之物而自貢高毀呰他人是謂名為惡知識法是謂比丘惡知識人行此邪業彼云何為善知識之法於是比丘善知識人不作是念我豪族家生此餘比丘不是豪族家己身與彼而無有異是謂名為善知識法復次善知識人不作是念我今持戒此餘比丘不持戒行己身與彼無有增減彼依此戒不自貢高不毀他人是謂比丘名為善知識法復次比丘善知識人復不作是念我三昧成就此餘比丘意亂不定己身與彼亦無增減彼依此三昧不自貢高亦不毀呰他人是謂比丘名為善知識法復次比丘善知識人不作是念我智慧成就此餘比丘無有智慧己身與彼亦無增減彼依此智慧不自貢高亦不毀他人是謂比丘名為善知識法復次比丘善知識人不作是念我能得衣被飯食床褥臥具疾病醫藥此餘比丘不能得衣被飯食床褥臥具疾病醫藥己身與彼亦無增減彼依此利養不自貢高亦不毀他人是謂比丘名為善知識法爾時世尊告諸比丘我今與汝分別惡知識法亦復與汝說善知識法是故諸比丘惡知識法當共遠離善知識法念共修行如是諸比丘當作是學爾時諸比丘聞佛所說歡喜奉行聞如是一時佛在釋翅尼拘留園與大比丘眾五百人俱爾時國中豪貴諸大釋種五百餘人欲有所論集普義講堂爾時世典婆羅門便往詣彼釋種所語彼釋種言云何諸君此中頗有沙門婆羅門及世俗人能與吾共論議乎爾時眾多釋報世典婆羅門曰此中今有二人高才博學居在迦毘羅越國云何為二人一名周利槃特比丘二名瞿曇釋種如來至真等正覺眾中少知無聞亦無智慧言語醜陋不別去就如此槃特之比又此迦維羅越一國之中無知無聞亦無黠慧為人醜陋多諸穢惡如此瞿曇之比汝今可與彼論議設婆羅門能與彼二人論議得勝者我等五百餘人便當供養隨時所須亦當相惠千鎰純金爾時婆羅門便生此心此迦毘羅越釋種悉皆聰明多諸技術姦宄虛偽無有正行設吾與彼二人論議而得勝者何足為奇或復彼人得吾便者便為愚者所伏思此二理吾不堪與彼論議也作是語已便退而去是時周利槃特到時持鉢入迦毘羅越乞食時世典婆羅門遙見周利槃特來便作是念我今當往問彼人義時世典婆羅門便往至比丘所語周利槃特曰沙門為字何等周利槃特曰止婆羅門何須問字所以來此欲問義者時可問之婆羅門言沙門能與吾共論議乎周利槃特言我今尚能與梵天論議何況與汝盲無目人乎婆羅門言盲者即非無目人乎無目則非盲耶此是一義豈非煩重是時周利槃特便騰逝空中作十八變爾時婆羅門便作是念此沙門止有神足不解論議設當與吾解此義者身便當與作弟子是時尊者舍利弗以天耳聽聞有是語周利槃特與世典婆羅門作此論議是時尊者舍利弗即變身作槃特形隱槃特形使不復現語婆羅門曰汝婆羅門若作是念此沙門止有神足不堪論議者汝今諦聽吾當說之報汝向議依此論本當更引喻汝今婆羅門名字何等婆羅門曰吾名梵天周利槃特問曰汝是丈夫乎婆羅門曰吾是丈夫復問是人乎婆羅門報曰是人周利槃特問曰云何婆羅門丈夫亦是人人亦是丈夫此亦是一義豈非煩重乎然婆羅門盲與無目此義不同婆羅門曰云何沙門名之為盲周利槃特曰猶如不見今世後世生者滅者善色惡色若好若醜眾生所造善惡之行如實而不知永無所覩故稱之為盲婆羅門曰云何為無眼者乎周利槃特曰眼者無上智慧之眼彼人無此智慧之眼故稱之為無目也婆羅門言止止沙門捨此雜論我今欲問深義云何沙門頗不依法得涅槃乎周利報曰不依五盛陰而得涅槃婆羅門曰云何沙門此五盛陰有緣生耶無緣生乎周利槃特對曰此五盛陰有緣生非無緣也婆羅門曰何等是五盛陰緣比丘曰愛是緣也婆羅門曰何者是愛比丘報曰生者是也婆羅門曰何者名為生比丘曰即愛是也婆羅門曰愛有何道沙門曰賢聖八品道是所謂正見正業正語正命正行正方便正念正定是謂名為賢聖八品道爾時周利槃特廣為說法已婆羅門從比丘聞如此教已諸塵垢盡得法眼淨即於其處身中刀風起而命終是時尊者舍利弗還復其形飛在空中還詣所止是時尊者周利槃特比丘往至普集講堂眾多釋種所到已語彼釋言汝等速辦蘇油薪柴往耶維世典婆羅門是時釋種即辦蘇油往耶維世典婆羅門於四道頭起鍮婆各各相率便往至尊者周利槃特比丘所到已頭面禮足在一面坐時諸釋種以此偈向尊者周利槃特說曰耶維起鍮婆不違尊者教我等獲大利得遇此福祐是時尊者周利槃特便以此偈而報釋曰今轉尊法輪降伏諸外道智慧如大海此來降梵志所作善惡行去來今現在億劫不忘失是故當作福是時尊者周利槃特廣與彼諸釋種說法已諸釋白周利槃特言若尊者須衣被飲食床褥臥具病瘦醫藥我等盡當事事供給唯願受請勿拒微情時尊者周利槃特默然可之爾時諸釋種聞尊者周利槃特所說歡喜奉行聞如是一時佛在羅閱城迦蘭陀竹園所與大比丘五百人俱爾時提婆達兜惡人便往至婆羅留支王子所告王子言昔者民氓壽命極長如今人壽不過百年王子當知人命無常備不登位中命終者不亦痛哉王子時可斷父王命統領國人我今當殺沙門瞿曇作無上至真等正覺於摩竭國界新王新佛不亦快哉如日貫雲靡所不照如月雲消眾星中明爾時婆羅留支王子即收父王著鐵牢中更立臣佐統領人民爾時有眾多比丘入羅閱城乞食便聞提婆達兜教王子收父王著鐵牢中更立臣佐是時眾多比丘乞食還歸所在攝舉衣鉢往至世尊所頭面禮足白世尊曰朝入城乞食聞提婆達兜愚人教王子使收父王閉著牢獄更立臣佐復勅王子言汝殺父王我害如來於此摩竭國界新王新佛不亦快哉爾時臣佐亦行非法臣佐已行非法爾時王太子亦行非法太子已行非法爾時群臣長吏亦行非法群臣長吏已行非法爾時國界人民亦行非法國界人民已行非法爾時人眾兵馬亦行非法兵眾已行非法爾時日月倒錯運度失時日月已失時便無年歲已無年歲日差月錯無復精光日月已無精光爾時星宿現怪星宿已現變怪便有暴風起已有暴風起神祇瞋恚神祇已瞋恚爾時風雨不時爾時穀子在地者便不長大人民之類蜎飛蠕動顏色改變壽命極短若復有時王法治正爾時群臣亦行正法群臣已行正法時王太子亦行正法王太子已行正法爾時長吏亦行正法長吏已行正法國界人民亦行正法日月順常風雨以時災怪不現神祇歡喜五穀熾盛君臣和穆相視如兄如弟終無增損有形之類顏色光潤食自消化無有災害壽命極長人所愛敬爾時世尊便說此偈猶如牛渡水導者而不正一切皆不正斯由本導故眾生亦如是眾中必有導導者行非法況復下細人萠類盡受苦由王法不正以知非法行一切民亦然猶如牛渡水導者而行正從者亦皆正斯由本導故眾生亦如是眾中必有導導者行正法況復下庶人萠類盡受樂由王法教正以知正法行一切民亦然是故諸比丘當捨非法而行正法如是諸比丘當作是學爾時諸比丘聞佛所說歡喜奉行
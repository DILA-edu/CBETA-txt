聞如是一時佛在舍衛國祇樹給孤獨園爾時世尊告諸比丘其有眾生修行殺生廣布殺生種地獄罪餓鬼畜生行若生人中壽命極短所以然者由害他命若有眾生盜他物者種三惡道之罪若生人中恒遭貧匱食不充口衣不蓋形皆由盜故劫奪物者即斷他命根若有眾生好喜貪泆種三惡道若生人中門不貞良竊盜淫泆若有眾生妄語者種地獄罪若生人中為人所輕言不信受為人所賤所以然者皆由前世妄語所致若有眾生兩舌者種三惡道之罪設生人中心恒不定常懷愁憂所以然者由彼人兩頭傳虛言故若有眾生麁言者種三惡道之罪若生人中為人醜弊常喜罵呼所以然者由彼人言不專正之所致也若有眾生鬪亂彼此種三惡道之罪設生人中多諸怨憎親親離散所以然者皆由前世鬪亂之所致也若有眾生嫉妬者種三惡道若生人中乏諸衣裳所以然者由彼人起貪嫉故若有眾生起害意種三惡道設生人中恒多虛妄不解至理心亂不定所以然者皆由前世恚怒所致也無有慈仁若有眾生行邪見者種三惡道若生人中乃在邊地不生中國不覩三尊道法之義或復聾盲瘖瘂身形不正不解善法惡法之趣所以然者皆由前世無信根故亦不信沙門婆羅門父母兄弟比丘知之由此十惡之報致此殃舋是故比丘當離十惡修行正見如是比丘當作是學爾時諸比丘聞佛所說歡喜奉行聞如是一時佛在舍衛國祇樹給孤獨園爾時世尊十五日說戒時將諸比丘前後圍遶往詣普會講堂爾時世尊默然觀察諸聖眾寂寞不語是時阿難白佛言今日聖眾盡集講堂唯然世尊當與諸比丘說禁戒爾時世尊亦復默然不語是時阿難須臾復白佛言今正是時宜說禁戒初夜欲盡爾時世尊復默不語爾時阿難須臾復白佛言中夜欲竟眾僧勞頓唯願世尊以時說戒爾時世尊復默然不語是時阿難須臾復白佛言後夜欲盡唯願世尊以時說戒佛告阿難眾中不淨者故不說戒今聽上座使說禁戒若僧上座不堪任說戒者聽持律說禁戒若無持律者其能誦戒通利者當唱之使說戒自今已後如來更不說戒眾中不淨如來於中說戒彼人頭破為七分如彼酬羅果無異是時阿難悲泣交集並作是說聖眾今日便為孤窮如來正法去何速疾不淨之人出何速疾是時大目乾連便作是念此眾中何等毀法之人在此眾中乃令如來不說禁戒是時大目乾連入三昧定遍觀聖眾心中瑕穢爾時目連見馬師滿宿二比丘在眾會中是時目連即從座起至彼比丘所而告之曰汝等速起離此座中如來見譏由卿等故如來不說禁戒爾時二比丘默然不語是時目連復再三告曰汝等速起不須住此是時彼比丘默然不對是時目連即前捉手將至門外還取門閉前白佛言不淨比丘已將在外唯然世尊時說禁戒佛告目連止止目連如來更不與比丘說戒如來所說言不有二還詣座所是時目連復白佛言今此眾中已生瑕穢我不堪任行維那法唯願世尊更差餘人爾時世尊默然可之是時目連頭面禮世尊足還就本座是時阿難白世尊言毘婆尸如來出現世時聖眾多少為經幾時乃生瑕穢乃至迦葉弟子多少云何說戒佛告阿難九十一劫有佛出世名毘婆尸如來至真等正覺出現世間爾時三會聖眾初一會時比丘有百千六萬八千聖眾第二會時十六萬聖眾第三會時十萬聖眾皆是阿羅漢彼佛壽八萬四千歲百歲之中聖眾清淨彼佛恒以一偈為禁戒忍辱為第一佛說無為最不以剃鬚髮害他為沙門是時彼佛以此一偈百歲之中而為禁戒已生瑕穢便立禁戒復於三十一劫中有佛名試詰如來至真等正覺出現於世爾時亦復三會聖眾初一會時有十六萬聖眾第二會時十四萬聖眾第三會時十萬聖眾彼佛爾時八十年中清淨無瑕穢亦說一偈若眼見非邪慧者護不著棄捐於眾惡在世為黠慧爾時彼佛八十年中說此一偈後有瑕穢更立禁戒爾時試詰佛壽七萬歲於彼劫中復有佛出現世間名曰毘舍羅婆亦三會聖眾初會之時十萬聖眾盡是羅漢第二會時八萬羅漢第三會時七萬羅漢諸漏已盡毘舍羅婆如來七十年中無瑕穢爾時復以一偈半為禁戒不害亦不非奉行於大戒於食知止足床座亦復然執志為專一是則諸佛教七十年中以此一偈為禁戒後有瑕穢更立禁戒毘舍羅婆如來壽七萬歲於此賢劫中有佛出世名曰拘樓孫如來出現世間爾時二會聖眾初會之時七萬聖眾皆是阿羅漢第二會時六萬阿羅漢彼佛爾時六十年中無有瑕穢彼佛爾時以二偈以為禁戒譬如蜂採華其色甚香潔以味惠施他道士遊聚落不誹謗於人亦不觀是非但自觀身行諦觀正不正六十年中說此二偈以為禁戒自此已來以有瑕穢便立禁戒彼佛壽六萬歲於此賢劫中有佛出世名曰拘那含牟尼如來至真等正覺爾時二會聖眾初會之時六十萬聖眾皆是阿羅漢第二會時四十萬聖眾皆是阿羅漢爾時彼佛四十年中無有瑕穢以一偈為禁戒執志莫輕戲當學尊寂道賢者無愁憂常滅志所念四十年中說此一偈以為禁戒自此已來便有瑕穢更立禁戒彼佛壽四萬歲於此賢劫有佛名為迦葉出現世間爾時彼佛亦二會聖眾初會之時四十萬眾第二會時三十萬眾皆是阿羅漢二十年中無有瑕穢恒以一偈以為禁戒一切惡莫作當奉行其善自淨其志意是則諸佛教二十年中說此一偈以為禁戒犯禁之後更立制限爾時迦葉佛壽二萬歲我今如來出現於世一會聖眾千二百五十人十二年中無有瑕穢亦以一偈為禁戒護口意清淨身行亦清淨淨此三行跡修行仙人道十二年中說此一偈以為禁戒以生犯律之人轉有二百五十戒自今已後眾僧集會啟白如律諸賢咸聽今十五日說戒今僧忍者眾僧和合說禁戒以啟此已設有比丘有所說者不應說戒各共默然若無語者應為說戒乃至說戒序後復當問諸賢誰不清淨如是再三誰不清淨清淨者默然持之然今人壽命極短盡壽不過百年是故阿難善受持之爾時阿難白世尊言過去久遠諸佛世尊壽命極長犯律者少無有瑕穢然今人民壽命為短少不過十十過去諸佛滅度之後有遺法住世為經幾時佛告阿難過去諸佛滅度之後法不久存阿難白佛言設如來滅度之後正法存世當經幾時佛告阿難曰我滅度之後法當久存迦葉佛滅度後遺法住七日中汝今阿難如來弟子為少莫作是觀東方弟子無數億千南方弟子無數億千是故阿難當建此意我釋迦文佛壽命極長所以然者肉身雖取滅度法身存在此是其義當念奉行爾時阿難及諸比丘聞佛所說歡喜奉行聞如是一時佛在舍衛國祇樹給孤獨園與大比丘眾五百人俱爾時阿難偏露右肩右膝著地白世尊言如來玄鑒無事不察當來過去現在三世皆悉明了諸過去諸佛姓字名號弟子菩薩翼從多少皆悉知之一劫百劫若無數劫悉觀察知亦復知國王大臣人民姓字斯能分別如今現在國界若干亦復明了將來久遠彌勒出現至真等正覺欲聞其變弟子翼從佛境豐樂為經幾時佛告阿難汝還就座聽我所說彌勒出現國土豐樂弟子多少善思念之執在心懷是時阿難從佛受教即還就座爾時世尊告阿難曰將來久遠於此國界當有城郭名曰雞頭東西十二由旬南北七由旬土地豐熟人民熾盛街巷成行爾時城中有龍王名曰水光夜雨澤香晝則清和是時雞頭城中有羅剎鬼名曰葉華所行順法不違正教伺人民寢寐之後除去穢惡諸不淨者又以香汁而灑其地極為香淨阿難當知爾時閻浮地東西南北十萬由旬諸山河石壁皆自消滅四大海水各據一方時閻浮地極為平整如鏡清明舉閻浮地內穀食豐賤人民熾盛多諸珍寶諸村落相近雞鳴相接是時弊花果樹枯竭穢惡亦自消滅其餘甘美果樹香氣殊好者皆生乎地爾時時氣和適四時順節人身之中無有百八之患貪欲瞋恚愚癡不大殷勤人心平均皆同一意相見歡悅善言相向言辭一類無有差別如彼欝單曰人而無有異是時閻浮地內人民大小皆同一嚮無若干之差別也彼時男女之類意欲大小便地自然開事訖之後地復還合爾時閻浮地內自然生粳米亦無皮裹極為香美食無患苦所謂金銀珍寶車𤦲瑪瑙真珠虎珀各散在地無人省錄是時人民手執此寶自相謂言昔者之人由此寶故各相傷害繫閉牢獄更無數苦惱如今此寶與瓦石同流無人守護爾時法王出現名曰蠰佉正法治化七寶成就所謂七寶者輪寶象寶馬寶珠寶玉女寶典兵寶守藏之寶是謂七寶領此閻浮地內不以刀杖自然靡伏如今阿難四珍之藏乾陀越國伊羅鉢寶藏多諸珍琦異物不可稱計第二彌梯羅國般綢大藏亦多珍寶第三須賴吒大國有寶藏亦多珍寶第四婆羅㮈蠰佉有大藏多諸珍寶不可稱計此四大藏自然應現諸守藏人各來白王唯願大王以此寶藏之物惠施貧窮爾時蠰佉大王得此寶已亦復不省錄之意無財物之想時閻浮地內自然樹上生衣極細柔軟人取著之如今欝單曰人自然樹上生衣而無有異爾時彼王有大臣名曰修梵摩是王少小同好王甚愛敬又且顏貌端正不長不短不肥不瘦不白不黑不老不少是時修梵摩有妻名曰梵摩越玉女中最極為殊妙如天帝妃口作優鉢蓮花香身作栴檀香諸婦人八十四態永無復有亦無疾病亂想之念爾時彌勒菩薩於兜率天觀察父母不老不少便降神下應從右脅生如我今日右脅生無異彌勒菩薩亦復如是兜率諸天各各唱令彌勒菩薩已降神下是時修梵摩即與子立字名曰彌勒有三十二相八十種好莊嚴其身身黃金色爾時人壽極長無有諸患皆壽八萬四千歲女人年五百歲然後出適爾時彌勒在家未經幾時便當出家學道爾時去雞頭城不遠有道樹名曰龍華高一由旬廣五百步時彌勒菩薩坐彼樹下成無上道果當其夜半彌勒出家即其夜成無上道時三千大千剎土六變震動地神各各相告曰今彌勒已成佛轉至聞四天王宮彌勒已成佛道轉轉聞徹三十三天焰天兜率天化自在天他化自在天聲展轉乃至梵天彌勒已成佛道爾時魔名大將以法治化聞如來名教音響之聲歡喜踊躍不能自勝七日七夜不眠不寐是時魔王將欲界無數天人至彌勒佛所恭敬禮拜彌勒聖尊與諸天漸漸說法微妙之論所謂論者施論戒論生天之論欲不淨想出要為妙爾時彌勒見諸人民已發心歡喜諸佛世尊常所說法苦習盡道悉與諸天人廣分別其義爾時座上八萬四千天子諸塵垢盡得法眼淨爾時大將魔王告彼界人民之類曰汝等速出家所以然者彌勒今日已度彼岸亦當度汝等使至彼岸爾時雞頭城中長者名曰善財聞魔王教令又聞佛音響將八萬四千眾至彌勒佛所頭面禮足在一面坐爾時彌勒漸與說法微妙之論所謂論者施論戒論生天之論欲不淨想出要為妙爾時彌勒見諸人民心開意解如諸佛世尊常所說法苦習盡道與諸人民廣分別義爾時座上八萬四千人諸塵垢盡得法眼淨是時善財與八萬四千人等即前白佛求索出家善修梵行盡成阿羅漢道爾時彌勒初會八萬四千阿羅漢是時蠰佉王聞彌勒已成佛道便往至佛所欲得聞法時彌勒與說法初善中善竟善義理深邃爾時大王復於異時立太子賜剃頭師珍寶復以雜寶與諸梵志將八萬四千眾生往至佛所求作沙門盡成道果得阿羅漢是時修梵摩大長者聞彌勒已成佛道將八萬四千梵志之眾往至佛所求作沙門得阿羅漢唯修梵摩一人斷三結使必盡苦際是時佛母梵摩越復將八萬四千婇女之眾往至佛所求作沙門是時諸女人盡得羅漢唯有梵摩越一人斷三結使成須陀洹爾時諸剎利婦聞彌勒如來出現世間成等正覺數千萬眾往至佛所頭面禮足在一面坐各各生心求作沙門出家學道或有越次取證或有不取證者爾時阿難其不越次取證者盡是奉法之人患厭一切世間不可樂想爾時彌勒當說三乘之教如我今日弟子之中大迦葉者行十二頭陀過去諸佛所善修梵行此人常佐彌勒勸化人民爾時迦葉去如來不遠結加趺坐正身正意繫念在前爾時世尊告迦葉曰吾今年已衰耗年向八十餘然今如來有四大聲聞堪任遊化智慧無盡眾德具足云何為四所謂大迦葉比丘君屠鉢漢比丘賓頭盧比丘羅云比丘汝等四大聲聞要不般涅槃須吾法沒盡然後乃當般涅槃大迦葉亦不應般涅槃要須彌勒出現世間所以然者彌勒所化弟子盡是釋迦文佛弟子由我遺化得盡有漏摩竭國界毘提村中大迦葉於彼山中住又彌勒如來將無數千人眾前後圍遶往至此山中遂蒙佛恩諸鬼神當與開門使得見迦葉禪窟是時彌勒伸右手指示迦葉告諸人民過去久遠釋迦文佛弟子名曰迦葉今日現在頭陀苦行最為第一是時諸人民見已歎未曾有無數百千眾生諸塵垢盡得法眼淨或復有眾生見迦葉身已此名為最初之會九十六億人皆得阿羅漢斯等之人皆是我弟子所以然者悉由受我教訓之所致也亦由四事因緣惠施仁愛利人等利爾時阿難彌勒如來當取迦葉僧伽梨著之是時迦葉身體奄然星散是時彌勒復取種種香華供養迦葉所以然者諸佛世尊有恭敬心於正法故彌勒亦由我所受正法化得成無上正真之道阿難當知彌勒佛第二會時有九十四億人皆是阿羅漢亦復是我遺教弟子行四事供養之所致也又彌勒第三之會九十二億人皆是阿羅漢亦復是我遺教弟子爾時比丘姓號皆名慈氏弟子如我今日諸聲聞皆稱釋迦弟子爾時彌勒與諸弟子說法汝等比丘當思惟無常之想樂有苦想計我無我想實有空想色變之想青瘀之想腹脹之想食不消想血想一切世間不可樂想所以然者比丘當知此十想者皆是過去釋迦文佛與汝等說令得盡有漏心得解脫若復此眾中釋迦文佛弟子過去時修於梵行來至我所或於釋迦文佛所奉持其法來至我所或復於釋迦文佛所供養三寶來至我所或於釋迦文佛所彈指之頃修於善本來至此間或於釋迦文佛所行四等心來至此者或於釋迦文佛所受持五戒三自歸來至我所或於釋迦文佛所起神寺廟來至我所或於釋迦文佛所補治故寺來至我所或於釋迦文佛所受八關齋法來至我所或於釋迦文佛所香花供養來至此者或復於彼聞佛法悲泣墮淚來至我所或復於釋迦文佛專意聽法來至我所復盡形壽善修梵行來至我所或復書讀諷誦來至我所者承事供養來至我所者是時彌勒便說此偈增益戒聞德禪及思惟業善修於梵行而來至我所勸施發歡心修行心原本意無若干想皆來至我所或發平等心承事於諸佛飯食於聖眾皆來至我所或誦戒契經善習與人說熾然於法本今來至我所釋種善能化供養諸舍利承事法供養今來至我所若有書寫經頒宣於素上其有供養經皆來至我所繒綵及眾物供養於神寺自稱南無佛皆來至我所供養於現在諸佛過去者禪定正平等亦無有增減是故於佛法承事於聖眾專心事三寶必至無為處阿難當知彌勒如來在彼眾中當說此偈爾時眾中諸天人民思惟此十想十一姟人諸塵垢盡得法眼淨彌勒如來千歲之中眾僧無有瑕穢爾時恒以一偈以為禁戒口意不行惡身亦無所犯當除此三行速脫生死淵過千歲之後當有犯戒之人遂復立戒彌勒如來當壽八萬四千歲般涅槃後遺法當存八萬四千歲所以然者爾時眾生皆是利根其有善男子善女人欲得見彌勒佛及三會聲聞眾及鷄頭城及見蠰佉王并四大藏珍寶者欲食自然粳米并著自然衣裳身壞命終生天上者彼善男子善女人當勤加精進無生懈怠亦當供養諸法師承事名華㨶香種種供養無令有失如是阿難當作是學爾時阿難及諸大會聞佛所說歡喜奉行
阿含經中略集出歎大福田諸僧寶大梵天王及帝釋以大梵音讚僧寶如地堅牢諸神等讚歎一切僧寶眾我末法中出家人常住僧寶常住僧僧寶僧共興佛法志求菩提微妙果於濁苦惡世界中常在如來清淨眾僧中或有求四果或以證果在僧中此等八輩諸上人和合僧中常不斷或有頭陀常乞食或有山間樂寂靜乃至於微細戒中不犯如來嚴命教或有深廣學智慧或有息慮習諸禪并皆集在僧眾中猶如百川歸大海殊勝妙寶大德僧長養眾生功德種能與人天勝果者無過佛法僧寶眾善心僧中施掬水獲福多於大海量微塵尚可有算期僧中施寶無有盡若人當來求遠離越於生死貧窮河應當速疾志誠心於僧寶中樹因果於此最妙良福田若有種植功德子當來收獲無邊畔猶如雲中含大雨施者不籌量度者平等奉施無二心是人方可能堪任受人天中勝如果無量功德具莊嚴大悲世尊弟子眾凡人肉眼難分別猶如灰覆於火上或有外現犯戒相內祕無量諸功德應當信順崇重之賢聖愚凡不可測或有外現具威儀或示未能捨其欲外相人觀謂凡夫不妨內即是其聖內如四種菴羅果生熟難分不可別如來弟子亦如是有戒無戒亦難辨是故殷勤勸諸人不聽毀罵僧寶眾若欲不沈淪苦海常當敬重植良田常欲人中受樂者亦當供養苾芻僧勿以凡夫下劣心分別如來弟子眾若有清信士女等能於十念生信心平等供養苾芻僧是人獲得無量報若於僧中起邪見當來定墮三惡道世尊親自以梵音金口弘宣誠不妄寧以利刀割其舌或以捻杵碎其身不應一念嗔恚心謗毀如來淨僧眾寧以吞大熱鐵丸寧便口中出猛焰不應戲論以一言毀罵出家清淨眾寧以利刀自屠割殘害支節毀肌膚不應戲笑調凡愚何呪打罵苾芻眾寧以自手挑兩目寧於多劫受生盲其於習行離欲人不應惡眼而瞻視寧毀精舍及制多寧焚七寶舍利塔勿於僧中出惡言誹謗如來清淨眾毀塔之人自墮落經無量劫受諸苦好說眾僧短長者自墮亦引無量眾是故智者善思量勿於僧中起輕慢善自防護口業非莫談此持彼犯戒若一惡言毀沙門當墮泥犁受極苦從地獄出得人身即招聾盲瘖瘂報世間多有愚劣人談說僧尼諸過惡因茲墮落惡道中永劫沈淪沒苦海大悲世尊禮大眾尊敬和合大德僧諸佛尚自致慇懃何況凡夫輕慢眾世間多有信心人崇重世尊弟子者聞說三寶短長時怨於僧中起邪見因此退敗諸善人毀壞如來清淨眾不見賢劫千世尊是故智者應思忖昔有俱迦離苾芻以一惡言罵僧眾猶落鉢頭磨地獄舌被犁耕數萬段亦有迦葉佛弟子謗毀無量世間人承斯惡業捨殘形還受耕舌地獄苦沙門懷忿毀諸人尚招無量口業報何況無戒白衣人罵僧免墮惡道者是故智人不應罵乃至草木塼瓦等況毀清淨出家人習行離欲善法者縱使慾火熾燒心點污尸羅清淨戒不久速能自懺除還入如來聖眾位如人暫迷失其道有目還能尋本路苾芻雖犯世尊禁雖然暫犯還能滅如人平地蹶脚時有足還能而速起苾芻雖暫缺尸羅雖犯不久還能補猶如世間金寶器雖破其價一種貴木器縱然全不漏不可比於破寶器破禁苾芻雖無戒初心出家功德勝百千萬億白衣人功德縱多不及彼出家弟子能堪任繼嗣如來末代法萬德無量在俗人不能須臾弘聖教最下犯禁破戒僧供養由獲萬億報是故世尊讚勝因天上人中受尊貴是故殷勤勸諸人勿毀如來僧寶眾今生習惡因緣故當來業成亦毀佛緣茲身口意業支永斷世間人天種當墮三塗惡道中億劫沈淪無休息若於清眾起正信無有毀謗名僧罪常能防護口業過不談如來僧寶眾若人於僧有罵罪應須志誠速求懺於僧勿起憍慢心來生受苦必當悔如僧剎那有功德其福不容於大地何況經月累歲年堅持如來嚴禁戒是人持戒功德報佛於一劫說不盡況餘凡俗知其邊福等虛空無有量當知功德廣莊嚴釋迦如來僧寶眾是故不聽在家者毀辱打罵出家僧縱見沙門犯戒時當寬其意勿嫌毀如入芳叢採妙花不應摘選枯枝葉廣大清淨佛法海多有持戒精修者其中縱有犯威儀白衣不應生毀謗譬如田中新苗稼於中亦有稗莠草應可一種敬良田不應揀選生分別是以世尊制諸人不聽毀謗沙門眾唯當尊重生敬心同此受勝諸天報佛日滅沒雖久遠僧寶連暉傳法燈猶如龍王降甘雨大地萠芽普洽潤和合僧寶亦如是雨於如來妙法雨滋潤枯渴諸群生長養善牙功德種於多劫中宿植田得為如來弟子眾處在賢聖法海中飲妙解脫甘露味傳持世尊末代教流化十方諸國土利益一切諸眾生令佛法輪恒不絕佛法久後滅沒時伽藍精舍毀成聚龕塔尊像併荒涼設欲供養難可得壁畫僧形不可見何況得聞於正法人身難得生人中佛法難逢今已遇如何於妙良福田不種當來功德種冥路懸遠不可達當辦資糧備前所善福田中不種植當來嶮路之資糧是故諸人應善思聞經僧中應惠施依經我略讚僧寶功德無量遍虛空迴施一切諸群生願共當來值彌勒
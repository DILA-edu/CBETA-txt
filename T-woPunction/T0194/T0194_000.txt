爾時菩薩始行時愍世間故發趣於道彼出家故行忍不相應故心三昧斷無知故行金剛智慧除捨調戲行真諦故除棄意垢為直行故為苦行慈孝父母故心堅牢固不捨誓願離欲故為聞饒已念報恩求解脫故著袈裟欲應息住林間故不觀行者求知親故知己身縛口行無欺故一切苦本意無所念不捨有故若復菩薩行智慧之時以所知故名曰智慧數數於彼行中及諸眾生不解深義長夜勸勵分別決了智慧此深此淺清淨其利此惡此醜親近善知識彼法不亂無量無限亦無增損猶如劍戟所截皆斷彼智慧者亦復如是現第一義故有共慧明已意闇閉故開彼見明與共相應以諸行故根門具足無怯弱故現其威力欲斷不善財業現其有財業以珍寶不可得故如是現珍寶也以斷命現其壽命斷諸結使故是力觀察遠事與彼分別皆使決了救彼脆命以彼愁憂故起歡喜之心息意不起故去離惡法而成就善法去邪就正以是之故成其智慧力以生死故欲斷望見至出要處猶步世間故遊一切境界究竟一切智原使至無為善住不移動無有生死畏即逮不還處消滅三界趣百劫所造行欲淨眾生類無有三世想爾能無悕望是菩薩行諦之時彼名諦者心無有虛妄言無有二常娛樂其中亦無彼此數數樂彼寤寐之中未曾調戲亦不妄語又聞昔有王名須陀摩於王宮生統領四域法鼓遠振羣臣人民無不聞者生如此有德人往詣池水浴洗乘羽寶之車欲出城門時有婆羅門顏色端政聰明智慧欲來乞寶婆羅門即白王自稱姓名舉手乞言是時王聞乞匃言聲便懷歡喜即報言止止尊者須我還國當相救濟夫王之法言無有二即詣彼池浴洗洗已竟便欲還國是時有翅飛鬼名羯摩沙波羅現其恐怖手執王身是時彼王即自涕零是時彼鬼觀彼王意云何大王何為啼哭有此愁憂之心時菩薩報言我無有此身想唯我許婆羅門財寶以是之故便懷愁憂是時彼鬼即報王言我未曾聞此甚奇甚特之事世所希聞為彼人民故來相試若今設放王去當復還不時王甚懷喜悅是時彼鬼身有兩翅飛在虛空觀其所說即放使去是時菩薩還國歡喜以財與彼婆羅門實無有虛施不有悔有是審諦之言是時國王即詣彼鬼所自稱姓名今已到此是時彼鬼見王形貌即便驚怖有是實言王顏色不變除去瞋怒無殺害意便作是語甚奇甚特未曾所聞說此偈言我堪飲惡毒洋銅灌口中利刀割其體誰敢害法王宿福生王族觀德無有比勇猛實不虛應相為國主我今當尊敬從王不復殺改往修善行眾生隨所樂是時菩薩行柔和之時彼心柔和有此名聲言不卒暴欲求法故常護彼意未曾起怨惡不生悕望口不吐惡言為愚癡故現其智慧除心垢故皆悉稱名無有若干吾我想不隨幻諸佛所擁護於此獲如是德亦無姦偽如是之穢皆悉避之於中得柔和之心善根本具足人所愛念不惜身命神仙所嘆譽如是柔和觀彼善惡之報彼智功德具足如所說善本不斷貧窮之者施以金銀珍寶除去諸穢壽十歲時遭遇厄難所欲自在亦不殺生善身造業心所生財口所傳教行所造業除去穢惡所覆蓋者爾時諸比丘世間有身已得休息非己所有悉盡無餘如是已盡以是之故當去離染著前世所造者彼已盡更不復造已斷根本苦休壞敗如是說已作是法住於此深妙法中如手執輪六月不懈諸佛世尊皆悉覺知皆悉成就於是便說偈言不造諛諂意覺知邪法業本亦不造此當作如是觀勇猛意如海柔和不麤穬頭面稽首禮無著世希有是時菩薩慈孝於父母時性有報恩恭敬承事遠惡就善隨時供給夙起夜寐瞻父母意無事不辦所約教訓未曾違失有如是柔和之心以是之故有如是事心所修行常自觀察當辦何事所聞教誡尋即知之常懷歡喜一切愛敬念盡知父母之心常念欲報恩無麤穬言此無處所又聞昔者未成菩薩時為大象王端正無雙頭眼肌毛皆悉端正觀無厭足耳滿充備眾象中長牙瓜方政有娛樂之心脣齒純赤頭耳滿具形體方圓極大高廣猶高山峻行步庠序七處滿足猶青蓮花行步庠序無所罣礙龍女所生遊山澤中色如白雪便為獵者所獲將彼去時是時山野樹木皆悉屈申水自涌沸將至所止與種種甘饌飲食亦不肯食是時象師在前長跪叉手白彼象言便說此偈我本造善本降此神象來何為不肯食如有怨恨心是時彼神象便答偈言我母無有目羸瘦懷愁惱憶彼不能食是故願見恕於彼深山中不食飢渴必當命終甚痛甚苦毒各當共別離以是愁憂亦不能食亦不飲水無有果蓏與我母者二人俱當死作如是辛酸語已時獵師便懷歡喜放使去於彼拘薩羅國有一止住處隱學士名曰睒施行十善功德備具持瓶行取水是時拘薩羅國王出行遊獵追逐麋鹿於山中射著喚呼便憂父母猶如飛鳥無有兩翅父母年老目盲無所見今被毒箭俱亦當死父母修四等心便說此偈惟我父母老目冥無所覩父母生子時欲得蒙其力自覺而覺人一切同自相如彼色聲聞智者自息意最勝愍萌類皆至彼道場起者盡滅度是世最妙義最初發意名菩薩者有如是眾行消滅無明諸覆蓋者一切無明皆使至有明無有能除無明者欲現有明智慧所修行除其所覺者如是菩薩觀察是時於眾生類而行大慈愍世間故發趣於道皆是愛著亦不自任力勢除其所覺者如是菩薩觀察是時於眾生類而起大慈眾生為色所縛為欲愛縛著無能有解色者除其智者如是菩薩觀察是時於眾生類而發大慈眾生為陰怨憎二念相繫縛無有能覺此除其智者如是菩薩觀察是時於眾生類而起大慈眾生為苦重擔為苦所害無有能度此苦擔者除其智者如是菩薩觀察是時於眾生類而發大慈眾生類常懷恐懼百苦并至無有能除其恐畏者除其智者如是菩薩觀察是時於眾生類而起大慈眾生之類遭遇飢饉渴愛無厭無有能脫此飢饉者除其智者如是菩薩觀察是時於眾生類而起大慈眾生之類為因病所逼一病動百病增無有能脫此病者除其智者如是菩薩觀察是時於眾生類而起大慈眾生之類生老病死常自追身而厭患之無有能脫此生老病死使至無為者除其智者如是菩薩觀察是時於眾生類而起大慈眾生之類眾事總猥著有常想無有能除其總猥者除其智者如是菩薩觀察是時於眾生類而起大慈若眾生之類所為事不辦志性荒亂無有能究竟其事者除其智者如是菩薩觀察是時於眾生類而起大慈眾生之類貪著少味經歷眾苦無有能脫此苦惱者除其智者如是菩薩觀察是時於眾生類而起大慈眾生之類常懷猶豫悕望遠正就邪無有能斷其狐疑者除其智者如是菩薩觀察是時於眾生類而起大慈眾生之類有若干見趣無有能拔此見趣者除其智者如是菩薩觀察是時於眾生類而起大慈眾生之類塵垢著不度彼岸無能得度彼岸者除其智者如是菩薩觀察是時於眾生類而起大慈眾生之類三種火盛而為焚燒無有能脫此法者亦不能以法雨滅者除其智者如是菩薩觀察是時於眾生類而起大慈眾生之類輪轉生死無有休息亦無有能得度彼岸者除其智者如是菩薩觀察是時於眾生類而起大慈眾生之類行垢所染著增益生本無有能脫此生死者除其智者如是菩薩觀察是時於眾生類而起大慈眾生之類身處大嶮手攀脆繩無能脫此脆繩者除其智者如是菩薩觀察是時於眾生類而起大慈眾生之類猶如桑虫子為行所驅逼亦無有能脫此使流者除其智者如是菩薩觀察是時於眾生類而起大慈眾生之類發趣大生死常懷悕望亦無能使還止者除其智者如是菩薩觀察是時於眾生類而起大慈眾生之類發趣惡道常懷欲行想無有能安處正道者除其智者如是菩薩觀察是時於眾生類而起大慈眾生之類長夜自處幽冥無智之所由無有能脫此邪道使處正智者除其智者如是菩薩觀察是時於眾生類而發大慈眾生之類不照見究竟見賢聖諦無有能使見賢聖諦者除其智者如是菩薩觀察是時於眾生類而起大慈眾生之類長夜處流滯無有能脫此流滯者除其智者如是菩薩觀察是時於眾生類而起大慈眾生之類無有閑靜與種種趣相應無有能脫此閑靜處者除其智者如是菩薩觀察是時於眾生類而起大慈眾生之類貪著結使長夜染著無有能滅此結使者除其智者如是菩薩觀察是時於眾生類而起大慈眾生之類遭遇苦難志性荒亂無有能使至解脫處者除其智者如是菩薩觀察是時於眾生類而起大慈眾生之類謂欲為淨內盛臭處無有能脫此愛欲者除其智者如是菩薩觀察是時於眾生類而起大慈眾生之類謂欲為樂諸陰苦患無有能曉第一之義至涅槃者除其智者如是菩薩觀察是時於眾生類而起大慈眾生之類著有常想謂不移動無有能示涅槃之路者除其智者如是菩薩觀察是時於眾生類而起大慈眾生之類計吾我想不解法數無有能分別法者除其智者如是菩薩觀察是時於眾生類而起大慈眾生之類不得救護厭患於涅槃猶如大狗常守死屍馳走東西無有休息愚癡所為今亦如是與彼狗無異自無性行馳走東西不解涅槃義陰蓋所覆不悉觀察菩薩起勇猛意使至彼道便有是偈多有眾生類流轉生死淵觀此艱難苦安處至涅槃陰雲所覆蓋無光處幽冥智者皆現世除雲使光出爾時菩薩而行此檀最初始時興起法想甘饌香美饒益眾生隨時相應與第一義相應心無悕愛味成就充滿除去眾結亦無所遠離不逆乞者施已無變悔之心皆是曩昔施行功德使彼無結著為眾人荷負重擔皆棄結使如今日之施成其所願欲使眾生所欲皆獲從小已來無種種害意忍諸種種穢患施功德漸漸厚導引人民而作船師數數不廢於施常好惠施內自清淨外現穢相不達一切者謂一切眾生除去憍慢無懈惓心施心遂增顏色和悅無有怨恨不自稱譽亦不自下愛樂眾生一切所有皆悉惠施義所成辦合集人民數數惠施無變悔心心意喜悅嘆譽布施果報遠徹以金銀珍寶車𤦲馬瑙車乘男女城郭皆悉惠施內無慳嫉愛彼信施欲充滿彼悕望具足欲使彼施果皆悉牢固欲使彼乘船得度以彼施故具足此義觀察施果捐棄諸結眾生貪著除去使無邪見除去慳貪隨時生依法雨而雨是故歸命金銀珍寶施車𤦲馬瑙珠瞻彼無厭足今禮釋師子象馬及天金色最為第一能施和顏色歸命解脫者車寶為第一珍寶所瓔珞顏色皆和悅妻子及男女金鉢盛滿銀或盛滿碎金彼以歡喜施誰勝毘沙門和悅以自施如果茂盛好歡喜而惠施彼滿三世界男女極端政婦身及頭目為世而惠施誰與此施等檀施無過此天人所不及猶如彼上人意大海無底彼菩薩修行戒時於彼戒非為無戒及身口所行心所起甘露之法如彼花果擁護其根必生果實於彼而得皆是人所行猶如彼士殺生不與取婬逸及諸放恣菩薩不飲酒於諸戒智慧皆悉具足除去非戒於道場而常三昧遠離犯戒亦不有殺意物性皆清淨受彼信施數數厚味亦無所犯內無所缺去不就有亦不敷花依見不腐敗無穢不造新穢果所種有新善眠悟無愁彼眾生色最第一由彼功德故善香遠布受信施故意常牢固諸根具足故無所壞敗智慧住不移故無所不壞緣彼人故有所增益為彼人故擔負苦惱因善法故有其處所無愁惱亦無所染以形貌故有服飾為彼人故有其財寶無限無量無有窮盡從初發意未曾變悔況復菩薩禁戒成就於是便說此偈上下及四方諸有聞戒香皆悉等具足遠欲為最要親近善知識善者作功德善色無有比戒香第一福諸穢悉休息覺我無有我最勝後第七我今當自禮若復菩薩行精進時然彼心有所緣心亦無懈惓出家不可障斷為眾生故而出家不移動故有其力緣種種眾生有其精進不可勝故有其忍有所長益故示現於世有其功德故示現眾生攝其心意故彼意不移動為船師故得到彼岸以定故不亂發意躇步則有所度以彼眾生故成其所願欲成道故施象馬寶車是時菩薩於彼眾生有是精進其有聞精進名者發趣於道一身之中所作功德不可限量況復如來無數阿僧祇劫所作功德端坐道場時降伏外道經歷生死以精進意除去愁憂精進最第一歸命法王主於佛善自覺今歸命無等彼尊為第一法鼓聲遠布於覺覺自覺是故歸無著若復菩薩行忍時無畏無所懼無所染不觀彼果報有其力勢擁護眾生常遠離惡數志性剛強自省己過一切眾生皆懷恐怖使無恐怖示彼戒律亦為一切眾生降伏麤穬去不善語慈愍眾生彼無量無限依眾生語設有所聞及諸至道迹微妙第一猶如華果未常不敷華為風所吹動山巖處穴採取諸花香味種種色處所福德音響眾生之類皆悉喜聞猶如蜂王採諸花味以用作蜜及諸小蜂而作蜜者及諸泉源處處流溢及諸那陀園快樂無比有罵詈所為成辦諸求呪術為彼示慚愧眾生修行道者為厄難者而作救護名曰忍辱仙人是時迦藍浮王往入深山欲獵麋鹿適入山中見此忍辱仙人便前跪問在此深山為求何道忍答曰求忍是時大王不自觀察亦不觀察行欲有所試即時便作是說我今當截汝手脚即截彼仙人手脚復作是問汝今為求何道是時忍答言我求忍辱道即時嘆譽忍辱之德是時大王倍懷瞋恚欲傷害其命是時仙人已截手脚便作誓願言使我世世勿懷瞋恚亦不有瞋恚於彼大王解知諸法皆悉虛空復有異仙人往至彼仙人所而作是問云何神仙不起瞋恚於彼王耶若行此忍辱之時有此大忍辱之力當於爾時不起瞋恚之意觀此血色亦不變易是時護世四天王往詣彼仙人住處是時提頭賴吒頭面作禮便作是問我今欲殺迦藍浮王為可爾不作是語已是時仙人默然不對時第二天王復作是問我今當殺彼男女大小及城郭人民皆悉蕩盡作是語已是時仙人默然不對是時毘樓𦰽叉王復作是問我取彼境界國土所有人民盡取殺之願見聽許是時仙人默然不對是時毘沙門王復作是問我欲取彼境界國土移著他方願見聽許是時仙人歡喜歎譽忍辱之德便說此偈截頭目手足不起怨惡意所有盡施彼況當於世間是時護世天王復作是問云何仙人欲求何等道是時仙人答曰欲使彼王身無有惡行報彼王雖兇暴憂彼不自憂若菩薩修行三昧時設入彼三昧有所緣心未曾忘失亦不放逸專其一心若復不慇懃求方便亦不受諸行解諸法味不著於法於彼地中亦無結使彼三昧之中清淨無瑕穢伏外敵無怯弱一心解其氣味心無所著降伏志性未曾懈惓成其所行得三昧歡喜根精進不移念不錯亂一劫所修覺知道品念猗歡喜勇猛所獲皆依猗智漸漸得歡樂處然菩薩行於彼三昧行時起三昧善行已辦三昧善行若行若住未曾失之彼以有此行善法具足起諸善行諸所求皆悉現在前設心有愁憂漸降伏其意使不忘失思惟增益增益善若心放逸復思惟善法若心懷愁憂緣縛所繫即能思惟彼解脫善於己境界威儀悉善為人演說亂想穢病及餘種三昧諸功德具足三昧彼處彼處三昧行報之果實最為善行猶如青青樹木現淨解脫及餘青黃白黑皆隨彼三昧來往無所罣礙欲以三昧力火聚日光無所不照彼得天眼亦復如是晝夜徹照亦復得天耳徹聽有如是之力彼菩薩得是三昧無限無量不可稱計盡由三昧之力亦由思惟由不懈怠由智慧明知卷知舒亦由悕望三昧由去離惡相由逆順三昧力如是眾想是彼三昧所生彼彼總持門成三昧所適之處亦無疲惓求其方便不堅固三昧故而行三昧為一切欲故降伏心意善擁護思惟亦不錯亂隨意自在不說人過無量無限無有窮盡於今三昧斷諸狐疑放種種光明依一切善法諸結使淨數數習三昧依一切善法於是便說此偈獲此解脫心三昧無罣礙新頭趣大海駛流難可制若意有所欲心亦不移轉欲斷境界水皆是根門行我於百年中擔負父母行不充我所願能報父母恩已得將護彼指授父母處能覺知如是世之所悕有是時菩薩行堅固心時收攝解脫有如是方便彼有勇猛意所為無罣礙不為人所制持是故當方便求昔聞阿蘭迦蘭起諸禪定捨彼禪已更求三耶三佛無上道便往行南半由旬中詣彼空閑處作種種苦行噉果飲水著純黑皮衣在樹下結加趺坐或時飲水或時食果蓏或時服氣作如是苦行於草上臥或以灰自擁樂著於彼三宿之中顏色不變易九日之中禮跪祠火諸放逸者隨彼言教或時祠天頭目漸羸兩臂露現或翹一足身體僂曲亦不盜竊以法自樂於彼苦行求道亦不飲食皮骨相連身日日極身黑面色萎黃猶如箜篌內無有實肋脊悉現形有百變不可觀省少壯之貌永無復有猶如老象無所任施坐臥行步而無有力亦不能語雖復貪命不久在世當於爾時天使已至彼所住之處為設方便有如是若干變化彼為法故寤寐不失其節如是求解脫不顧其身於是便說偈言設我當融爛人身分為百又無瞋恚想眾生至無異彼意何可貪苦惱無數變有計吾我想眠與死何異是時菩薩多聞之時所謂聞名者自稱揚其德最為第一息心眾人所敬待志性不亂所聞能持聞持具足亦不忘失觀察其義除去憍慢有如是之業與智相應今悉聞知以智無懈惓恭敬於師長所願自在若飢虛者起大慈悲降伏大外道無所罣礙亦無塵垢於異剎土現其道行不為愛欲所染著起方便意為世人民欲使解脫爾時菩薩有如是慈心一切智所因皆是方便所起於是便說此偈彼聞若干響其色無有變牢固不久存況我今日身最初受此法有信於世尊便生大智慧除去諸結使爾時菩薩行恩之時識其恩德亦不忘失便有是智慧欲報其恩造少功德永以不忘失亦不永盡猶如種少穀子終身不忘失昔者菩薩欲求無上道時在一閑靜之處有鸚鵡菩薩常處彼樹爾時有風吹彼樹木相切磨磨便有火出火漸熾盛遂及山巖諸生青青樹木火悉焚燒有欝烟起色極自熾亦不時滅猶如日光塵烟俱起大小樹木皆悉被燒無有遺餘猶如天地融爛時須臾之間聞見者皆為恐怖所焚燒物隨時便盡諸樹木皆悉盡爾時菩薩為鸚鵡身一夜之中便作是思惟猶如飛鳥止此樹木當有返復之心與彼相應便起恩意況當我等長夜處其中亦不能得滅此火我今政是時現其威力往詣大海中以兩翅而取其水在彼火上而灑其火或以翅灑或以口灑東西馳奔是時有神便說此偈此火甚熾盛煙雲不可近雖有此善心亦不能得滅是時菩薩鸚鵡語彼天言我處此山中未曾失其恩云何當捨去使火燒此林今我有此力意欲滅此火不空居此山欲得報其恩爾時樹神復作是說此鳥有恩慈其色甚端正此是應人法世之所希有爾時天神作是思惟便語彼鸚鵡菩薩言知汝有恩慈為汝當滅火相愍有此心我當速滅火爾時有大雲愍彼鸚鵡故今當滅此火使彼願獲果況當成等正覺於是便說此偈如來在彼時有此恩慈心諸有發歡喜天人所供養以能到彼岸遠離生老病篤信已牢固統攝十方國爾時菩薩著袈裟時為世人軌則為眾生等變俗就道此是大幢蓋如是捨國王妻子出家學道以度諸狐疑是時菩薩著袈裟時有如是增益功德曾聞過去三耶三佛遊在園觀花果茂盛欲得出家於彼園中人民遊行有佛出世觀無厭足人民熾盛於彼園中無有眾音著袈裟三色清明耳嚮解脫聲音柔和壽有限齊一切自歸為一切苦故降伏瞋恚色如赤銅盡力喘息煙風起見色已便作是說然與我心相應起此心是我解脫是時護袈裟有眾功德捨彼瑕穢緣是之故便說此偈亦不自識名與彼而相應亦不善浴洗降伏故來此速降伏彼果割己無所惜口作善言教必當自壞敗雖復作此觀與我說是義我當惠施彼忍此苦惱業已自割己降伏其心便作是語而說此偈莫作苦惱患有如是慳嫉此果雖復小惡報無有限爾時菩薩樂閑居靜處於彼園觀清淨無眾亂亦無眾事行到彼者皆懷恐怖心所愛樂曾聞有仙人所居處極妙無比廣說如上仙人所住處彼所有眾事皆盡無餘遠此園觀去當於爾時未定阿惟三佛菩薩為兔身是時兔依仙人住時兔見仙人下山便以偈語仙人言人身處世間極妙無有比已得生人間應處山林園善哉此仙人善色面親近無有眾瑕惡心自能降伏殺害之所起自知齊限量能自降伏心無有境界想已捨境界可食我為出家故求解脫道心意決了莫捨甘露去彼悕望意功德同處山林有如是三昧意無眾亂已處此山林當樂此山林如夜月照明日照於晝能仁有恩慈應住此山林然仙人少壯時於彼山林中而居住今年已老何緣捨此去時是仙人便作是語自伏其心倍復歡喜而作是語若仙人去者誰當樂此住菩薩兔便說此偈我今無此豆粳米及餘穀心能自降伏願住此山林爾時成阿惟三佛遂住於彼照明於世間樂彼閑居以是之故當住彼山林便說此偈境界甚庠序山林行苦業常樂居閑靜當自思惟行解脫身功德心意常和悅智慧極微妙當親近山林爾時菩薩有此親友之心常懷慈心自省所生如實所生如所聞有山林中廣說如契經便作是念此山林無有眾果諸法解脫以忍法解脫是時菩薩長夜之中有此慈心諸法解脫於彼人民無所觸嬈於彼端坐思惟不移動鳥巢頂上覺知鳥在頂上乳恒恐懷怖懼卵墜落身不移動是時便觀察便捨身而行彼處不動善慇懃力生樂攝彼是時鳥已生翅已生翅未能飛終不捨去今行此慈竟有何奇亦不恐怖眾生亦未曾為如是自知便說此偈彼能辦此事故于人中大亦不觸嬈彼此德無有上是故彼世尊最為第一神故在道場處功德自備具是時菩薩行悲時自有力勢堪負重擔求一處所一切眾生我當度脫之增益功德於諸苦脫無力者除世愁憂無救護者為作救護無悕望者為作悕望無力勢者為作力勢諸疾病者為作醫王為老者示現少壯意為少者示現有力曾聞世尊行道之時無數比丘前後圍繞火焚燒園觀時比丘見大火煙起各馳走向世尊或有嘆譽世尊者於如來前住彼諸比丘住如來前觀者於是便說此偈如我無疇匹三世功德具以此至誠語使惡速休息說是偈已是火聚火即休息是時諸比丘嘆未曾有皆是世尊之恩力歡喜於如來各各嘆說此偈言未曾有世尊告曰諸比丘在一閑靜處種種境界若干種色當於爾時我未成於等正覺爾時我為桎梏羅瞿也從彼生已來年少自在好施於人求微妙行當於爾時褰荼國界人民熾盛土地豐熟多竹林葦樹木高峻時火所燒極熾盛漸及山澤有如是之變廣說如契經爾時有群鳥眾各各產乳翅羽未生或有翅始生者或有墮地者或有破頭尾者亦不堪任飛或有飢餓者見彼火熾盛各欲飛去我爾時見此火已亦不護身無數百千劫功德有如是護心我爾時於彼清淨便發此心使此眾生脫此大患爾時我便滅此火火即時滅我爾時於彼園滅此火行此悲心況我今日成大悲今日火當滅於是世尊便說此偈由少之所生本觀一切變一切皆悉壞慈哀於眾生彼火即得滅火滅未久以智慧明滅世人火爾時菩薩為生死故菩薩欲生時救濟眾生觀生苦本曾聞空靜山林之中有烏鹿鴿蛇在彼止於彼有仙人菩薩常處其中食果飲水爾時烏往詣彼仙人所在一面立便作是說世有何苦爾時烏便作是言飢為最苦由何因緣而生此苦我等各各自當陳說身體疲極煩熾諸根不定口不能言耳無所聞常懷思想是故飢最為苦此苦患身火所燒由此飢饉此病難療共相牽連皆有如是之苦是時鹿便作是語驚怖為苦所謂驚怖者身在獨處見獵師常懷驚怖身心之穢常恐無此身復畏獵師欲殺害己此身有何牢要住無常處馳走東西此驚怖者由何而生常有此念彼一切有是行捨離一切身我等有此身常懷驚怖須臾不寧皆是本所造壞敗之苦有如是驚怖以是之故驚怖為苦是時鴿便作是語欲最為苦更樂其中心境界淨思惟所處無脫此欲患此欲猶如火亦如脂酥著器然則熾狂有所說染著其心欲火亦復如是染著其心消盡其形增益諸縛無數劫為欲惑會合熾然燒人形體以是之故欲最為苦時蛇便作是語瞋恚最為苦所謂瞋恚者便傷害人命無有尊卑增諸罪根身體顏色常變易動有殺意顰蹙眼赤牙齒長利人所惡見搖頭動身長息吐毒身體肌皮純有瞋恚之火一切世人皆不喜見常伏空處飢亦瞋飽亦瞋眼視不善有如是之變彼猶如火焚燒山澤此瞋恚火亦復如是以是故瞋恚為苦爾時菩薩甚深之智思惟此已便說此偈一切皆悉苦親近其顏色生者必有苦聽我今所說猶如此大患苦惱無有限一切是生根是故生非真若有必成菩薩道者流轉生死以慈悲喜護愍一切眾生以捷疾之智無所罣礙有勇猛意修一切智無懈惓之心教化無有狐疑常懷等見志性牢固不可沮壞得彼氣味不失其志有力堪任分別諸法亦不毀漏彼成大智慧施意解脫無變悔心一切惠施如濕鞞國王常修淨行未曾懈惓如摩訶提披王忍力具足如忍神仙戒不缺漏如布賴多學士常樂出家顏色和悅若復於愛敬之中意無染著如大須達施那王遊化世俗瞿頻陀王愛樂於法如欝多羅摩納樂閑靜之處為伎樂聲響清徹如善覺菩薩在大眾中為師子吼皆得解脫至泥洹界諸功德具足必成於道倍益諸德成菩薩行於是便說此偈曰倍無傷害意菩薩功德淨已志性牢固如日放光明愛樂如是法福田無有穢愍彼世人民故說如是業是時菩薩不懷恐怖從兜術天降神觀有為行無常心無亂想常自觀察知所從生處亦復自知更不受胎有是真諦究竟其原心無染著降母胎中住彼處所亦無亂想於彼觀犯戒為惡行持戒為清淨亦無染著於胎之中無不淨行猶如蓮花不染著水於彼多起道意已有此智慧諸天子常衛護兜術諸天遞來宿衛現婬不淨行樂修梵行自從菩薩降母胎中夫人之身未曾有穢菩薩戒行極為清淨心無傷害之意施行立誓審諦至誠欲出於家大尊妙神天子皆悉扶持胎淨無惱若舉足行七步時懷出家意即觀四方今當向何方便無眾苦香汁浴洗自然有香池皆是前世功德所致天雨優鉢拘文羅花而供如來於是便說偈言無數世勞勤救彼眾生故轉輪無有量天人得安隱諸有天伎樂皆得歡喜心香輪在前轉降伏眾魔怨彼時菩薩從兜術天降神時梵天眾皆悉侍從若世尊人民天眾圍繞時此是第一相若菩薩從兜術天降神地為大動若世尊覺悟眾生塵勞無有雜穢此初瑞應地為大動彼眾生之類塵勞永不生最第一樂是初瑞應若菩薩從兜術天降神時有大光明照世間界是智慧光明相初瑞應諸幽冥之處皆悉見明亦是智慧之相若菩薩初生時舉足行七步此七覺意之瑞應是時菩薩觀察四方時此是四賢聖諦之瑞應是時菩薩大笑時現度人之瑞應是時菩薩夢見以此世界為床須彌山為机手脚垂四海之外此是世有常之想此是甘露法味之瑞應復夢緹隸迦樹生齊上覆三千世界此是道場之瑞應天人所尊敬夢見眾多飛鳥周匝圍繞皆同一色現眾成就之瑞應夢見蟲頭黑身白現優婆塞眾成就之瑞應復夢見山頂上行現得利不慳之瑞應於是便說偈曰瑞應未曾有彼有大功德起者必當滅苦樂之所更見彼皆歡喜必當有佛出如日除雲霧無復有眾塵是時菩薩志性不可迴轉如所說如月初出於幽冥處眾人所敬即從座起欲得出家是時便起此心此最後有斯三更樂是時菩薩從高床下爾時亦起是意此最是高廣之床如菩薩出城門時是時便作是念我不得道終不歸還猶如菩薩解瓔珞以授車匿爾時復作是念計此寶衣最是我後所有若復菩薩以馬授車匿是時亦作是念此是我後所乘馬是時菩薩右手執刀自剃頭髮是時菩薩復作是念最是我遺餘鬚髮是時菩薩以寶衣貿鹿皮用作袈裟是時菩薩復作是念最是我應所著衣若復菩薩在道場坐是時復作是念我不解加趺坐不逮一切智不起于座於是便說此偈積德從小起當獲無量福猶水渧漸涱必成大江河觀此若干類有為行所造應食甘露味消滅諸惡毒一切智成等正覺時觀世無常苦空彼已成等正覺無有眾惱所可因緣成等正覺起者皆悉歸滅知一切死者與彼生相應皆悉覺知是時分別眼識作如是覺知高下隨眾生所為境界所有智已辦無有狐疑於彼覺知本因緣等正覺無有邊幅爾時有眾智生覺知有道流布世間覺知道不可移動是時盡越一切苦一一分別境界若於一劫若百劫若百千劫意流轉不可移動無染著意亦不亂智慧無量亦不捨智慧意善分別遊境界裏求其方便果報無量智慧悉具足一切無有罣礙於是便說此偈覺一切物亦無有量來往周旋無所罣礙悉覺一切最勝所觀除三界苦當照世間誰能分別唯佛能解欲求微妙當求如來如來隨時與彼相應所當成就無有退轉爾時世尊獨遊無侶亦無有師功德無量欲訓誨眾生於佛法眾皆悉成一智成就成等正覺最尊微妙無等者覺知一切塵勞所趣根本一切皆悉成念不移動以智分別一切法度以一切結使微妙最為第一暢說一切行故曰一切智已有一切智專其一心解一切法斷一切結使故曰一切滅除去有無有愛亦無有伴侶一切功德智成就等擁護一切眾生如父母愛子展轉功德力成就無貪憍慢故曰最勝布現八賢聖道而轉法輪彼喻如影不在日前在闇前此亦如是一切結使不與道共相應是故而轉法輪於是便說此偈一一功德具彼不可限量況色不思議一切相具足猶如月光明而照幽冥中眾寶集于海釋種德亦爾觀諸緣起已智度十二因緣塵垢牢固起愛著之智意馳其心中或起有漏智造諸苦行而得出要道知欲滅諸結使故無有苦樂之想休息之想智以無我故得增益智與共相應識身心空智欲降伏少壯之意染著其心起依猗智自省決了滅諸結使起明慧智欲降伏結使起伏息智欲度彼岸故起輕舉智自稱其身覺眾生以諦挍授起滅盡智緣彼諦思惟有諸微妙禪以彼思惟故起度彼岸智彼心得悕望餘者亦得悕望悉同其迹意有所猗而逮智慧四大休止處思惟與相類趣到彼岸得天耳智等度彼境界同其一行已得等度彼岸得天鼻智依彼識欲有分別智知他人心智所念悉清淨有所修行欲化眾生故便得自識宿命智為彼善色故敷示四大便得天眼智心有所覺觀察戒清淨得誓願智大神仙功德彼三昧種子所生度諸三昧界欲長益彼故眾生歡喜便得究竟智於是便說此偈種種人思念親近現在前分別種種法以示大神仙當覺知彼業以捨諸塵蓋悉達觀察心善哉人中上彼如實而無有愛欲不與彼愛欲相應亦無瞋恚及殺害之意亦無愚癡覺知彼病亦無諛諂常懷柔和亦不自嘆譽語出善教亦無有想除去悕望之想亦無彼此之心不傷害彼人自得解脫無所適莫有慈哀心所為皆悉辦非為無慈心有悲心無雜穢想亦有護心欲等度護眾生故有空心禁戒具足有無願心智慧潤澤有無想心亦無所染亦無調戲為世人民不離調戲避諸惡業而說法教禁戒成就無所缺漏三昧成就定不移動智慧成就皆悉至彼岸十力具足無能勝者得四無所畏無怯弱心獨步三界於大眾中而師子吼於是便說此偈言猶如此大海廣博極微妙十力一切德智者之所觀猶如此大海瀾波搖動時有人立彼岸不究其功德爾時世尊云何分別生城所謂盡生無生斷塹度血岸及諸木柵愛欲所由牢固染著愚癡愚癡為城無慚無愧圍繞迹無缺漏五蓋為門覆蔽眾生種種愛欲充滿瞋恚車無數種種眾圍繞竪憍慢幢吹闇冥螺遊行東西種種邪見纏絡其身自受持相作如是諦思惟眾生種種園觀極微妙心娛樂其中樂到彼處或到飢饉處是所求樂商人所行已度境界行到彼處利養解脫後世有果盛熱寒暑風雨遭此苦厄生老病死有是苦惱當屬死生向一切趣猶如彼船隨水東西於彼中而作是意狐疑難可入不與共合亦不可與鬪爾時世尊以三昧觀如是力難可沮壞到彼境界彼死處悉滅盡一切吉利無有為行於是便說此偈生國有眾想已度拔濟河彼塹血滿中猶海深無底三世聞聲響愚城所圍繞世尊觀彼時以權智往壞爾時世尊云何降伏魔眾所謂於八解浴池洗善行無染著漸至解脫門善無上言教等與住止宿名稱遠聞著慚愧衣空無願無相以為寶冠忍力具足顏常和悅面滿充盈布現賢聖八道種種香熏著若干種衣本已覺結使為穢乘禁戒車等見導引前功德圍繞以智慧力御彼車專念不移以善覺悟彼眾生三界聞其教皆本行所追逮以意止為鎧手執法幢揮智慧刀以善想為拂以十力無畏吹彼法螺以神足之力於三千世而得自在善分別七財四辯才不可窮盡若結使起即能使滅惠施財業百千萬倍不可稱計猶如大象莊嚴其身攝取眾生安處善業師子奮迅意無怯弱而開法門或現驚怖或現剛強內無瞋恚獲大財寶猶羅剎鬼露現牙爪有如是形狀不別眷屬或現猫狐或現魔眾或師子頭虎身或七步蛇或跱立欲相傷害瞋火熾然或擔山吐火若干種變其中或有狗犬者懷憍慢或一身兩頭或弄舌張目或身長頸短或金翅鳥形手執刀杖或執輪杵或師子吼欲傷害人作如是變怪或犛牛形狀者鳩槃荼形手執大火炎皆著鎧眼赤光出擎大火炎求其方便欲相傷害彼羅剎者皆有兩翅種種鳴鼓聲若干種滿虛空中有如此鈴嬰頸猶如厭鬼或童子形手執鐵輪種種惡行若干種狀猶如海神手執日月以智慧刀降伏彼怨於是便說此偈結盡無恐畏長夜樂其中種種色形變種種色無窮起如是之變亦本所造業手執智慧刀即能降伏之是時世尊云何度灰河所謂度灰河時除去悕望及瞋恚思惟彼灰河皆悉不淨種種之想皆悉除捨緣彼若干種永盡無餘所觀察微妙時不可過渡生死海合會難度皆是古昔所造行意所愛樂伽捨救捨順水而流斷其悕望除去愁樹岸邊饒草如是身所造行樹木茂盛種種啼哭百千種不善行所造手執石亦是不善行所為猶彼海中有蟲復往求樂處為欲所迴轉傷害場界瞋恚熾盛眼如赤銅心修清淨欲想盈滿而成灰河及諸坑渠峻難色聲香味細滑皆是有漏劍戟悉布彼地有大幽冥亦無光澤依彼隨流上下如是之河爾時世尊菩薩無量生死中皆欲遠離便起是心此灰河甚為嶮難刺布其地極幽冥無有光明如此人眾順流於彼我今當斷其流作如是誓願已而求方便以法忍為世作軌倍復作方便等度禁戒地以此安處以四賢聖諦觀察四方分別決了以無漏等見山踞生死岸已踞彼生死岸至善業等業等方便娛樂三昧八賢聖道皆悉分別已欲至彼岸以神足之力五根亦無所畏以涅槃之處於彼止住解脫禪三昧眾華茂盛不出無為者覺知分別是時世尊為契經者錠光佛之印一切華無上毘婆施生彼種姓家堪任說法於是便說此偈有力無有限當懷恐懼心灰河深無底愚者樂遊彼爾時世尊力度彼沒溺者已到安隱處為人說其要大商人本誓願成就志性柔和依種種功德而自嚴身隨時適化為眾生類觀結使根本獲智慧降伏彼惡使就善隨時智成就善觀諸根法常微妙善依彼智善問智成就恭敬忍善說第一法彼義說法義辯善成就賢聖究竟智成就法辯成就所謂義辯者名身句身味身皆悉分別若干種聲彼辯才義善猶如此名身句身味身皆使趣善音嚮辯才善於此三辯才與共相應解脫三昧於道迴轉善知他心智成就彼有所授決亦不移動先問其義說無礙法使趣一智慧道彼皆成就授決成就無處智成就善趣一切諸法於是便說此偈有現智慧寶亦說諸義辯淡泊無佛等功德亦無雙本去心無來安使作淨慧以救世俗業為世開甘露爾時世尊云何說法所謂隨前所求皆悉充足為說解脫德義如實不虛味盡具足隨其時節漸漸與相應義中間皆悉分別前後與共相應種種若干界隨如意說應前人器諸法義有勇猛意有諸智變化有果實分別法界無有限量一切智所為起如是法亦無所猗除去悕望覺法行業亦不自稱譽與眾生說法解諸病本末三意止成就不懷悕望攝取彼眾嘆未曾有天人所供恭敬善住彼處於是便說此偈如彼永滅法最勝口所宣善說牢固行智慧等無量彼是甘露味外不受塵垢已練諸瑕穢亦無雜惡患彼無有穢惡除去愚癡意性清淨以捨外事當成佛眼意無所著亦無瘡痍以過心意不造過去彼以休息皆悉平正心不移動得第一義一身苦行彼行造若于身亦無眾想於聲聞中或以天耳聞聲彼無所持於世俗中起知他人心智種種有為行不以為勞以眾生故自識無數宿命之事如今娛樂一切色行或以天眼觀色眾想亦不移動諸結已滅已現非義以苦誓願故亦不造悕望休息清淨彼智不堅住識處欲已盡彼以般涅槃義流布世間內自依猗於是便說此偈意無有愚癡寂然無眾行佛所覺意業是故我歸命為彼人說法清淨無瑕穢遊彼園觀間及諸隱學處爾時世尊謂是福田依彼福田有所悕望猶如依麥謂麥田稻田彼佛世尊亦復如是依福田故故曰福田以是故號曰福若干百千行成就此福田智慧根所生思惟等業已度到彼岸依彼而說法無起滅之想亦無彼此心除去斷滅等見等志無彼等見想等志吐妙言身等善無惡嚮亦無有染污等成就身亦無疾患等見生等語成就命成就以歡喜果故彼一切時盡微妙無有上於眾會上最為第一於是便說此偈福為第一田無數劫清淨愚者不觀察彼則墮盲冥諸有好信者受施能消滅今以安處住必還安隱處說世最希有出現猶如優曇鉢甚奇甚特荷負眾勞嘆未曾有出現於世中間有如此勤勞有此未曾有出現於世甚奇無與等有大道生亦不依辟支佛等不等處有如是生猶如日出不擇坑渠悉照有如是大智慧而照極淨福田生如是增益天眾善行所致如是出世益眾生類布現教誡無明闇蔽永盡無餘欲布現道解脫生死各各相依倚猶彼眾生有形之類皆悉莊嚴是時眾生極被潤澤第一眾得成與解脫相應因道迹諸惡已息思眾生類與說法味作諸橋梁度彼人民於是便說此偈其有眾生類觀察如來者皆發歡喜心即得離世患第一微妙福娛樂親屬眾發趣涅槃道寂然得解脫爾時世尊有此解脫於彼愛欲諸蓋心不與相應故曰解脫也彼精進亦不懈怠所生根本數數修習清淨無瑕功德不可限量不斷解脫境分別因緣亦不起法想所願充滿亦無有嫉妬心諸垢永盡度諸塵結以智不處生死亦不捨之智慧解脫分別猶秋月照明幽冥處皆使有光猶如流水樹木皆悉潤澤隨時敷華猶彼水駛流沫隨水迴轉所生至到處皆悉充滿世尊亦復如是無餘涅槃解脫駛流於是便說此偈佛能滅眾惡解脫最為妙除闇現照曜如月星中明晝與夜無異常住不移動既得解脫法智慧照現彼爾時世尊有是盡智分別盡智我已知苦習已除以盡為證而修行道作如歎說本所造行療治彼疾婬怒憍慢究盡其原以等智滅婬欲此是涅槃之智如實不虛譬如有人受眾苦惱無能度彼人亦不可療治現病原本便作是念境界微妙如是所生皆悉修行除去陰蓋斷諸結使譬如有力之士種諸病根無能當者未起方便意彼亦不可療治有如是患婬怒癡以盡智使得歡喜猶如有人常畏嶮難之處彼有種種苦惱疹疾彼若見一浴池清淨無有塵垢挾池兩邊有清涼風起魚龍遊戲視水見底虛空清淨亦無雲曀優鉢拘文陀華悉滿其中枝葉華實皆悉在水中生有是種種微妙樹生其中若有見者皆懷歡喜心然此人於彼浴池除去苦惱亦無飢渴得是歡樂所為已辦於彼浴池底有微風起觀察是時若於彼若坐若臥彼世尊亦復如是本所造婬怒癡皆悉除盡於生死原現如是浴池何者於三界所生眾生拔濟苦惱皆悉成就以為橋梁復以等見猶彼清涼浴池等三昧清淨未曾有移動等志猶彼魚龍等解脫顏色無比等方便猶彼優鉢拘文陀華觀無有厭等念智慧猶彼重雲世俗三昧不以經心大眾圍繞若得彼浴池甚愛歡喜彼於法浴池中洗浴若飲所有婬怒癡永無有餘亦無眾患亦無飢渴成就如此法復以斯法惠施眾生至涅槃所所作已辦亦無恐畏到安隱解脫處念樂至無餘涅槃界復以善法使眾生共是時佛世尊坐不移動於是便說此偈日夜所造行欲使眾生安究竟懷歡喜無有若干苦況當長在世眾患常逼己不以苦盡智離俗至彼道爾時世尊有無生智所謂彼無生智者我以知苦更不復盡苦以盡習更不復除習以盡為證更不復作證以行修道更不復修道以是之故名曰無生智也是故無生智彼智大功德大事興滅本末猶如種穀子隨時溉灌與共相應稍稍長大隨時茂盛或時不生世尊亦復如是識子為智火所燒各各與相應除生死原識處無欲亦不常住諸行已盡於其中間所起心垢不可思議心所造更亦不造於是便說此偈諸起無生智諸佛所擁護覺知苦原本起諸苦惱患彼智無怯弱清淨而無瑕於彼坐道場無起無滅意爾時世尊布現於戒起諸村落城郭人民皆使奉持禁戒具足其有犯者不與彼相應消滅惡心與彼相應與十善行相應使淨眾生盡同功德如是眾德成就在眾有是功德無眾亂想於中力勤行前所誓願皆使獲果不歡喜者皆使歡喜前於諸佛所造功德得歡喜者重令修行未曾有出世降伏外道解脫功德為慚愧者皆安隱之已威儀禮節故於現法中而盡有漏斷其根本更盡餘漏而不復生與道相應作如是說使梵行久住天人得安隱彼教誡語皆悉受誦諸比丘隨其所犯皆悉避之作如是語已盡擁護猶如孔雀擁毛犛牛護尾於是便說此偈如來結禁戒為法而布現第一樂奉行猶好戴天冠設有住彼者得此三昧意無有犯此者如海不過際是時世尊有如是微妙之首牢堅無缺漏視之無厭不可沮壞猶如團蓋觀肉髻相無比無有能見其頂者無有能攝其相彼有微妙眉髮善生善分別者髮細青色極微妙於是便說此偈釋梵及世人盡集觀生時皆悉在其上無能見其頂本不起輕慢得為釋師子由此行報故得是頂上相爾時世尊有是微妙之髮善生在頂上各各軟細而生無有參差亦不亂錯各各齊等螺文右旋諸相具足善住如是色相極軟細韑耀光生其光徹照無與彼等者猶如藕莖絲極軟細無能度其上者亦不可沮壞其有眼見者皆獲安隱福最為第一善香種種熏皆是眾行具足有如是相滿行所行成無上等正覺於是便說此偈軟細無長短髮如紺青色如來顏清淨如夜清月現種種香遠布聞香悉分別細軟風吹香猶彼羅栴檀爾時世尊有如是額牢固如金剛極平正亦無有皺方正其有覩者皆懷歡喜而無厭足亦不點污亦無白黑處所充滿所行業不缺漏見者歡喜無害意眼淨無瑕眾人見者一切吉祥無數百千行所成辦然後得如來額爾時即說此偈微妙極清淨盡脫諸惡行佛額不思議如象牙在水彼所說言教如來額無比如虛空清淨人見皆歡喜是時如來有眉間相最明曜處面門中猶牛乳色極軟細猶如白縞練白雪色如日初出如拘文陀花色極白無比如秋時月極清明淨右旋亦不太高亦不太下一切無罣礙其有覩相無有眾病長與肘等極微妙色不思議放光已還復其處皆是本行所造猶如此面微妙於大眾中而說法教於是便說此偈種種百行造如來眉間相此是福良田亦是本行報不麤亦不細右旋色微妙出相與肘等三世無不見如來眉間相清淨無眾瑕猶如安明山於眾山第一於諸法自在能淨眾生類如是面滿相無過眉間相彼色行所造解脫無有比已滅意垢火眾生同其淨爾時世尊有如是微妙清淨之眼猶如彼百葉華色華葉各離無幽不照猶如虛空優鉢青文陀羅花色眼睫極白猶如鴈王而無有異極白無比最為第一觀四方剎皆悉見之於其中間皆悉見彼剎有形之類皆悉分別彼無有欲亦不卒暴無有瞋恚亦不與瞋恚相應觀彼剎土善惡之行所有微妙之事亦能觀察亦無恐懼驚怖之心修行慈得悲不邪視於一切眾生亦修喜無有厭足以守護諸善法一一分別法遍滿一切剎彼作如是知觀無有惡無懈怠於是便說此偈眼淨極微妙一切不可沮百福之所造然後成如來善法極清淨亦無有眾惱面色如天王是甘露出現法相亦具足亦無眾惱患亦如彼明鏡面像於中現觀彼眾生處視之無厭足然後成正覺演說甘露法是時世尊有如是微妙鼻本無數百千劫生中起是種種智慧皆悉分別於生死處拔情愛刺欲度到彼岸欲拔一切愛刺為世人民勤行如是苦行以惠施人或以戒而度脫人皆是本所造一切義具足無雜穢療治瘡痍猶如金聚色最第一明欲得到彼處者心所愛樂亦無欺詐於彼布現一切取要行所造於是便說此偈微妙無雜穢如來鼻第一猶如鸚鵡󰀯是故歸命之當在面門中眾生所宗仰彼鼻如是妙如賴頻陀花是時世尊有如是齒無缺漏平正無高下猶如白雪螺色亦如彼拘文陀羅花色有此微妙色極清淨行具足有光明悉脫諸惡行猶如金剛不可沮壞牢固如來齒四十上下各四牙齒上有千輻輪相於是便說此偈如來齒平正說法極微妙無缺無落墮猶彼提勒華眼淨極微妙善色無變易釋種種此德方齒四十具是時世尊有如是廣長舌未曾有虛善色不可壞如阿舒伽樹華猶蓮華葉極軟細滑亦無麤言獷語除去婬怒癡患生安詳處歡喜愛樂禁戒成就有所宣說無不得度者以法智濟拔貧窮於想味婬怒癡得解脫皆是本行所造如來舌相皆悉覆面甚奇甚特於是便說此偈百福所造行如來舌第一齒脣悉平正常吐甘露法若得若干味妙色及不妙悉能分別味次第不失序如來是時有如是言教說有漏行善音響無麤獷言辭功德等具足功德無量有常無常行志性無怯弱甚深無底色最第一所說言教終無有煩義義相應現本緣起善分別法方便隨時教化眾生無有瞋恚自莊嚴身息意為樂供養智者嘆譽名稱各與相類猶如鴻鳥樂彼淵池諸有遭百千苦惱者皆救濟之使眾生類悉得歡喜於生老病死度到彼岸無悕望想得最勝行心無眾結現諸善行得未曾有行以船渡水無有恐怖度一切生死嘆譽禪德功德微妙壽命滅心意至涅槃界得甘露法滅一切生死原指授善惡聞者不懷怖如光不可蔽於是便說此偈以法御示現供養佛所行以忍之力勢如彼華開敷飽食甘露味盲冥不度彼能食此甘露得度生死地爾時世尊有如是響所說功德亦無麤獷猶鶡鞞鳥音極微妙聲徹四方展轉聞教於眾生類有是力勢亦不出眾外皆悉聞淨聲悉是本行所作如梵音如哀鸞爾時聞有五種聲甚深無底所有言教降伏外眾猶如彼龍改本所習往古有如是色極妙無怯弱若以眼觀察而知之無所染著息心與味相應數數息心無厭足亦不相違不與瞋恚相應此皆行報功德所致故曰樂沙門有如是心依彼心有如是五種曾聞水流聲聞已歡喜況當今聞如來言教長益善根聞音響歡喜長益解脫於是便說此偈聲響柔和好佛音息心樂善勝來聽教功德無有量諸有聞音響本行之所生已能覺知彼降五百孔雀爾時世尊有如是面甚清淨無瑕穢極端正無比善眼觀無厭耳垂睡脣如朱火色如天真金齒極白微妙無極平滿無點污亦無瘡瘢亦無愁憂無有眾惱覩者皆歡喜其功德不可稱量有第一香本所造行猶如月滿極淨無瑕穢最尊第一若結加趺坐與大眾說法前後坐者皆見其面若從禪起先與眾說法於是便說此偈一切歡喜樂欲覩如來色以得見如來猶彼月盛滿得利第一樂無過如來眾三五月盛滿等說如來樂是時世尊有如是頭善生牢固極端政無比無有高下與自身相相稱色最第一猶彼那羅延天八臂力不可盡滅彼處所與金色相類彼相最微妙善色極妙一切無罣礙於是便說此偈滿足最微妙漸漸緣彼行如來有此頭釋種幢無比一切無能害發意於如來三界眾生類歎彼如來德爾時世尊有如是臂善生無比如彼須彌山肩亦微妙無與等者無高無下極軟細猶彼娑盧樹王軟細不可害如瞻匐華軟細不麤所生軟毛色極青各各右旋極軟細一切觀者皆獲歡喜極微妙申手降伏魔地證知我於是便說此偈猶世伽鳩樹降伏諸魔眾譬如金剛杵是故歸命佛為三界唱導為法所光照彼意無有量歸命最勝前是時世尊有如是手極自柔軟善生無比亦不壞敗無缺漏泄具足滿猶高山峻手有千輪相指間連膜爪極白淨如日放光如優鉢華皆悉敷華葉軟細若說法時眾生聞者無不得度言常隨時於本所造生處光明徹照手掌解脫若得慈悲尋光明來皆悉得度善分別眾生遠惡就善與眾生說法於本生處得慈悲喜護欲除不善行修諸善行告眾生曰一切皆苦莫受彼塵垢厭患生死眾生清淨使得悕望欲除彼幻惑若彼坐禪時一切魔眾皆趣彼所種種車乘騾驢駱駝象馬犛牛禽獸師子狗猪羊或作馬頭種種形狀帶刀張弓執箭或撞鐘鳴鼓盡作魔眾形欲來害三佛是時世尊以指按地此地太好山林城郭泉源浴池種種泉源皆有珍寶滿彼浴池或盛金鉢中有力人扣彼鉢便有聲出手撫法輪極妙無比於是拜手佛便說此偈第一清淨業轉無上法輪如來手微妙極妙無有上彼手應撫轉法輪處在一不見彼住處不見有試者若轉法輪時隨彼眾生義以轉此法輪眾生得安隱爾時世尊有如是身極方正無缺漏禁戒成就如師子臆功德纏絡上下相稱如優鉢華色亦不壞敗甚深行時右旋不高不下極軟微妙皮毛皆右旋倍微妙無比猶瞻匐迦極香亦不少亦不老無有不與彼相應不與瞋恚相應諸根具足世未曾有漸牢固極微妙不緩不急金剛之體善分別眾生其有見者皆發歡喜心觀無厭足圓光七尺猶安明山在大眾中猶若象王於象眾中最為第一猶那羅延王一切無能害者於是便說此偈於百劫造行得為人中上今得此色身今亦無與等以滅婬怒癡諸惡永以息是故今稽首使我後亦爾設起婬怒癡尋時能使滅今觀佛顏色身無眾惱患爾時世尊有是𦟛髀上下俱等善生微妙無比無不平處使人歡喜與身相應於是便說此偈𦟛髀清淨妙第一無有比其有覩見者無有諸瑕穢微妙生軟毛善住如金色更不受餘趣觀此最妙色爾時世尊有此𨄔腸如是生圓漸漸𦟛細與身相稱如鹿𨄔腸善光清淨無與等者於是便說此偈如來𨄔微妙色亦無有比當觀一切相一一難稱量當覺彼如是一切世所稱設當滅度後是故歸命󰈷爾時世尊有如是足行步安詳善住不移亦不搖動極微妙細足指長百福相具作如是苦行然後得之往詣道場為世人故欲度脫之其有聞音者猶彼龍王善眼不移動於彼三耶三佛所行功德功德百千倍瓔珞微妙光影無比從此以來有如是功德故拜手說偈愛念不可害今禮世尊足亦禮如來頂如來解脫眾其有得此信於彼最勝前白分極細滑是故歸命尊爾時世尊有如是輪極圓亦無雜穢亦無麤獷甚深有千輻輪其嚮柔和身具足滿諸根不缺造大行業以四方事聖轉輪相境界具足無怯弱心猶如須輪以手障月而無有光設放輪便有大光猶如春時無有塵埃虛空之中亦無雲塵爾時於夜半無有結使月放大光此亦如是轉輪聖王本無如來之相於是便說此偈人生壽百年常滅其時節有是聖輪相猶彼蓮花敷亦如安明山第一無有比種福之所致如來所修行於彼釋宮殿來告今已至諸天所嗟嘆如來應轉輪若能覺知此觀彼少處所各各有一心無有能過佛志性甚牢固放光悉徹照日輪所照處普度眾生類爾時世尊作如是遊步先舉右足蹈地不遲不疾行步平正亦不卒暴猶彼象王而無有異行步堅固世尊身不搖動猶那羅延天是時世尊諸有高者為下下者為高諸有小戶自然廣大如來身體未曾屈申皆是前世無憍慢心諸有樂器不鼓自鳴諸有蠕動之類皆獲安隱皆是前世修行慈心於是便說此偈彼有大神妙無畏有此德住處受善色破壞剛強者彼已捨憍慢最覺自所覺無愛欲微妙住處受行報爾時世尊有如是迹千輻相輪現極微妙諸根具足色甚奇無比於人中最第一生諸歡喜百千劫所作行福所致無麤獷除去婬怒癡本所作行無有偽諂無有眾惡不與癡相應不造癡行有如是名稱志性質直所作無悕望不懷狐疑意有所滅除去悕望行無缺漏心無彼此功德遍具足十力成就除一切患於是便說此偈最勝有此德種種行所作分別行地業如日出照明彼輪隱地現心意所觀察當自歸命佛如是以印地爾時世尊如是笑作如是因緣本行所造愍彼眾生故便現如是笑是時世尊笑時有是第一柔軟極淨微妙所聞經耳見佛笑無塵垢清淨無瑕本所修行亦無虛言猶如優鉢瞻伏華有種種香布現甘露語種種光第一微妙心能分別爾時世尊身作黃金色猶高山峻繞彼三匝生阿迦膩吒所於彼天宮諸得信者承受如來教誡無所違失展轉相告便歡喜於如來爾時世尊本所造行於是便說此偈青黃種種色口演禁戒光出要如來身天人所供養如來眉間相三因緣無比至阿迦膩吒來至如來所爾時世尊有如是光皆是本行所造身後有是光極妙善解脫光最第一身體有光見者歡喜種種光明瓔珞其身諸有塵煙羅睺阿須倫所不能障五結解脫除去愚癡爾時世尊現甘露使彼眾生得遇此味自然神足不可思議於是便說此偈身體善解脫無有能沮壞十力有此光愚者所不見如來有神足示現眾生等大光蔽日明是故歸命光爾時世尊有如是衣不高不下隨時著衣滅生死原草穢不著衣服境和悅所至到處皆悉歡喜有如是果實是故尊者難陀衣常鮮明及諸比丘在世尊側著僧伽梨無有能污如來衣者是時尊者難陀嘆未曾有往白世尊欲知著衣之法世尊告曰云何難陀本無如來長夜出世云何除眾生婬怒癡垢永盡無餘便隨彼教設當作是成就者隨藍風不能動此衣塵垢不染於是便說此偈如來所著衣自覆身形體蓮華不著垢此衣亦如是若隨藍風起力勢難可制欲動如來衣誰勝十力者爾時世尊如是乞求諸豪尊家不擇卑賤皆悉周遍無有邪命不俯食不瞻星宿卜問仰食不受信使往彼食不觀四方食不呪術幻惑食不田業依倚食所以乞者救濟彼故無希望意不染著食爾時世尊食無有更樂所有染著觀如是業而受彼食亦不貪著無婬怒癡亦無迷惑除迷惑心皆捨離染著心不與共俱以捨彼欲愛不可沮常愛樂彼以禪為食亦無我想苦皆悉捨離現非義此身必盡以知捨離三事清淨無婬怒癡今云何食欲現此身無牢固故長養其病使火不起皆悉除棄不生亂想布現甘露修梵行故痛壞敗不造新痛以是故世尊受彼信施食彼果身所造報欲使安隱擁護世人於是便說此偈處處家家乞欲使得正法於彼園觀處如六足食味不擇食好醜不生善惡意彼不可沮壞心欲味解脫爾時世尊有如是臥床山巖穴處露坐園觀水側泉源種種華果茂盛處快樂無比無人之處欲求解脫於彼止住解脫諸惡亦無陰蓋人所不到處無恐畏去離色著常樂寂靜與眾生說法廣說如契經於是便說此偈樹木生花果漫那花園觀分別樂閑靜青青花皆敷於彼求解脫是以依彼處若詣閑居時無聲無亂想是時世尊以草布地無有塵垢不著裝飾極細軟滑善生微妙若見彼影觀無厭足皆悉觀察不高不下作是思惟展轉相依名色六入現彼無有盡或以草布地有數降伏彼故布草而坐無有欲想以草為蓐亦無結使皆悉清淨古昔諸佛所造功德亦無所攝無貪著得證通多所迴轉亦無眾惱生諸結使草齊整亦不錯亂依彼眾生亦無陰蓋得三昧證通以右脇著地不久睡眠尋起經行而修行道以無覺三昧故右脇著地欲降怨敵故昇師子座著五細綵現色非真沙門色形無所染著而修梵行依彼眾生求解脫心於是便說此偈無根善眾生釋種之功德心所造善行心皆自覺知善哉大法義無能得勝者今於如來眾以草除欲愛爾時世尊云何覺知諸根所謂曩昔作如是根氣味與相應以道故生此根降伏顛倒欲使諸根順流與生死相應此諸根起不淨行而依餘緣此諸根貪著世間亦深著於樂此諸根起諸力勢一切結使熾盛此諸根驅逐身流轉不息此諸根不成就大義此諸根迷惑經歷諸境界此諸根猶彼劍刺傷害此諸根苦惱此諸根猶彼瘡痍漏諸結使此諸根猶如疾病無有力勢此無有厭足恒求不止此諸根不休息數數起結使此諸根猶如毒藥不斷苦本此諸根不被訓誨與諸惡相應此諸根不藏匿境界劍刺所縛此諸根無所護氣味不具足此諸根無有心流馳境界斯諸根不修行欲火所然境界長益此諸根有諸苦惱遊他境界一切身心有苦於是便說此偈根滿境界中為惡所將御彼心常熾然猶如熱鐵丸如來教善哉將至安隱處無有諸根患況當有境界爾時世尊云何覺知心所謂依境界生便長益此心亂想不定此心猶如疾風此心不疲厭緣惡招致殃此心遠馳猶如夢想此心貪著境界猶彼獼猴此心自然行種種貪著猶彼孔雀翅常自顧影此心馳走遠思惟財業此心起諸陰蓋亦如野馬疲厭不得此心難制御於境界不住此心猶如王常得自在於是便說此偈第一甚深妙心知無有根夜叉須揵沓三世不能覺彼得是自在自然有是念世間無有明我為作法光爾時世尊云何希現覺悟世間所謂世間無所恃怙貪著己身此世心無所依貪著境界此世惡業依種種邪見如是此世自然所造此世墮邪道流轉趣惡此世處惡趣猶如獼猴此世無有照明為五陰蓋所覆此世盲冥不起智慧眼此世飢渴渴愛無厭此世熾然種種結所縛此世少味猶蜂採華此世無所依便當壞敗此世遠遊乘輪而行此世繫縛而處生死此世眾惱生老病死至此世非妙必當壞敗此世無救護為痛所逼此世非己所作必捨之去此世機關展轉相依此世種種行將引惡處此世如幻化而現色像此世無益生彼壞敗器此世輕舉所依不成此世難覺悟無有境界於是便說此偈眾生遭苦惱觀世無有世以智慧求道當親近彼處漸漸從小益欲得愛其命此必當壞敗是故滅為樂云何於此生度泥塗猶彼池水蓮華子於其中間萌芽生漸漸長益此亦如是五味皆死以識處往生有為行所造圍繞為風火所成為憍慢水所溉受死於其中間生萌芽猶如彼萌芽生此亦如是萌芽生是故非斷滅常住猶如彼先觀萌芽此亦如是彼眾生縛著是故非斷滅有常猶如彼地為風所吹此亦如是四大牢固受諸苦惱此亦如是是故一切自然猶如自然不壞蓮華生萌芽是故一切非自然一義所習猶如彼外四大為風所吹更不復造此四大此亦如是是故一切當捨猶如於彼有生眾行此亦如是是故彼法猶如彼萌芽與子相似此亦如是大人之相不可毀壞如是性所造猶如蓮華子生萌芽是故此無數亦不有生者猶如彼萌芽生時無有來處此亦如是是故無來無去猶如彼去時無有住止處此亦如是是故無住處猶如彼萌芽俱長益漸漸敷花此亦如是無高無下猶如彼蓮華萌芽必當長益此亦如是本所造萌芽於胞胎中漸漸長益猶如彼蓮花茂葉甚可愛欲此亦如是所造眾行甚可愛敬猶彼當熟時此亦如是子欲熟時髮毛爪齒及五根皆當捨離六情衰耗意根解散捨此身猶如彼華必當大熟猶如日光色香甚微妙蜂王所遊行甚可愛敬此亦如是初生之時四大日光所照勇猛胎所覺與彼德相類是故憍慢皆共相依甚可愛敬飢渴生死謂欲為樂彼愚癡者有如是顛倒之想此亦如是一切時節不脫老死猶彼時節無有力勢為熱風所炙盡捨離之華實各離亦無所緣亦復無蜂亦無鮮色無樂彼者此亦如是漸漸耗減於此生中無有力勢誰有命存內外皆損減無少壯力皆當喪逝無有莖節無齒髮無見無聞無味無香無細滑亦無更樂身體壞敗所有憍慢皆除盡亦無味著無熾盛意已越色皮緩面皺無少壯力已有是老不愛種種色壞敗男女眾所害而愛著彼猶彼枯朽亦無有香各當散離此亦如是命根已盡當載向塜間猶如彼蓮華子熟後復生萌芽此相亦如是數數受有猶彼壞敗花莖想眾生類於是便說此偈是故當棄有亦當觀此華猶彼生胞胎慇懃當求滅欲求生萌芽知樂空無有欲得到彼處當從自意求世尊海者其義云何所謂第一度眾生到彼岸思惟無量增益功德清淨無瑕有大智慧解脫無怨恨心第一得解脫以善覺觀不離善根名聞遠布智慧普至種種香遠布猶樹茂盛七覺意寶分別無常苦空無我已度智慧百福具足常入三昧無有亂志勸助眾生使發善心能成辦一切種種三昧於學無學中最為第一悕現於法未曾懈惓等度平正語言柔和清淨無瑕無婬怒癡於大眾中功德第一普慈一切安樂休息教授境界常念恭敬功德無窮極當於爾時世尊九十一劫中漸成此德覺知一切甚深之業欲使一切群生同其一味說法不失時節常與彼相應十力珍寶具足一切眾寶依四無所畏止宿四大為彼眾生故不選擇尊卑已度世八法無增損之心於是便說此偈是故當求度慇懃於道船如來海無量是故拜手佛已度到彼處功德福無量已有此苦樂當求安隱處如來船者何者是所謂善造牢固果報習眾無所違失亦不缺漏眾行具足諸惡永盡第一甘露禁戒用纏絡身無斷滅有常想已住休息得住彼道常愛樂忍不起瞋恚分別五根等見無異想種種清淨解脫空無願無相三三昧具足常懷慚愧度彼猶豫禪四等無色三昧種種行悉分別無有限量觀污露不淨第一忍智常現在前婬有覺想皆悉不淨常念遠離金剛三昧而布現之無量方便欲度眾生覺意珍寶與智相應修行出要道無生老病死患更受胎欲度眾生於三世行具足不可沮壞不樂一切世俗觀一切相欲得捨離如是無增減心能度一切眾生以十力之船長夜度眾生使度彼岸常有此觀不為己身第一聲聞入遍觀三昧作種種觀承事供養繒幡花蓋以三三昧為佛印以冷栴檀塗身五通徹視種種香遠布以四無所畏為螺鐘皷具足無缺漏無常苦空無我欲得離生死海降伏魔眾皆使碎壞盡無為處分別法想一切不受不度者度得滅識處無苦樂至涅槃乘福車為四部眾皆使歡喜踊躍不自勝以善身口意十力船載眾生皆得至一切甘露涅槃處於是便說此偈無數劫苦行而造福德船善趣安隱處為三世救護彼歡喜之心疾度生死岸一切悉當終盡當有是樂爾時如來有如是日所謂禪四等具足之行無缺漏無穢行善將護為一切戒名稱遠布種種眾生類皆悉敬仰使得樂止處心得歡樂無數百千劫修行苦習盡道現第一義以智慧照明除愚癡冥消滅諸苦遊彼眾中皆悉成就十力無畏勇猛意於三千世皆悉破壞愍護不度者智不破壞爾時世尊於彼現日明無漏行具足乘大乘車等御無畏如風吹帆以念車皆與彼相應而現在前以等志於彼所有皆悉具足等三昧思惟一切眾生類彼於三世具足翼從悉承受其教意無欲怒癡憍慢捨諸結使天人眾以花供養無有五蓋以信財布現一切眾皆使覺知無有塵埃諸結使無礙如是世尊為日光明於是便說此偈百智已具足於彼眾無缺已現三世光是故拜手光無數百劫行滅愚盲冥癡已能度此岸當拜手慧日如來蓮花者為何像貌所謂第一功德所成於三有得度有信於眾生清淨等智普悉周遍以精進力得度彼岸消滅雲霧禪悅皆悉得度念解脫無眾想以觀息彼種種穢患亦無異意等見滿足悉成辦之皆悉覺知以戒之香香聞四遠以清淨光壞眾生類猶彼蜂眾嚮若干種悉分別了於三有等得解脫眾生皆得悕望種種方便欲安隱之甚妙觀無厭足一切根無缺漏於息心眾中婬怒癡憍慢之患更不熾盛極清淨柔軟而得度脫於是便說此偈清淨之所生供養花無比無數功德具微妙最第一欲得休息樂眾生得清淨已能覺知彼謂呼常有聲己之所嘆譽與世而相應微妙第一色善香最為妙人中為最上世人所嘆譽我今拜手禮無著大神仙爾時一切智有如是雲所謂九十一劫所造行思惟不淨神力所制所說無有異盡諸欲愛無有愁憂於諸三昧得到彼處以大慈悲為一切眾生使得功德百福具足使彼得休息心觀而觀彼於人民須輪鬼神之眾於三世而行慈皆使得清淨蔭涼得解脫門至要之處復以智慧光洗彼清淨人民之眾下至男女皆使得善於彼遊行得諸忍業得甚深法善眾生法而種善根眾生飢虛甘露之味憂彼不得度脫者以修行之法使彼覺一切有為行皆悉無常苦空一切法無我涅槃為第一樂等度此苦樂善悉分別言語具足於種種眾中稱揚善法種解脫根婬怒癡憍慢之法盡捨離之以無畏金剛之志度彼勤苦之患於他眾中使受正法有恐怖者一切智皆使愍一切一切惠施無所著是故拜手禮雨甘露於是說此偈功德出照明十力雲無比當發歡喜心說甘露除渴已得無所畏是一切智雲已有降伏外是故食甘露爾時世尊有如是火所謂彼求行人民之類皆求喜樂解脫得四等心所求已度第一義具足與智相應一切遍三昧有是神力種種名聞諸根力具足等至甚深已有此力無數百千種此根戒一切法得自在三世最尊以十力威神得無所畏是第一解脫得第一光明第一空寂有如是之德布現深法於彼眾生類訓誨使行忍度諸瞋恚言語柔和無所傷損滅一切結使於學無學於四部眾善已修行指授苦報如是彼功德極無量智成就發趣於涅槃門而得供養第一尊重潤及眾生是故拜手禮佛火於是便說此偈能焚燒草木火最無有崖佛火第一妙是故當拜手佛火以滅盡苦樂不復起猶有遺功德流布於世間爾時世尊有是園觀極柔軟禁戒成就於彼處所無有五蓋亦無石沙穢惡亦無屺山一切諸法根本皆悉得自在大慈悲清淨無有垢穢極自娛樂等度到彼有如是思惟功德諸行淳淑力勢所為成善根本亦不移動於法忍無狐疑等見八賢聖道悉具足得諸供養無數百行不可稱計戒三昧具足十力悉無有疑諸陰蓋解脫清淨誓願已果枝葉繁茂於彼生花實生若干百三昧林悉皆茂盛等見無邪見禪無色而自樂身慈悲喜護常加眾生於其中間分別七覺意息心第一果慚愧圍繞常念惠施求出要故有是清涼雲以力拔諸結使有此勇猛欲得解脫功德不可壞善覺集在彼除彼眾生婬怒癡得無所畏猶彼阿若拘隣舍利弗大目揵連迦葉迦栴延子阿那律難提金鞞羅難陀離越於彼聲聞園中為聲聞王功德無比浴池清淨一切布善三世所嘆是故拜手禮頂於是便說此偈善興三世護為彼萌類故覺意花飾身解脫果成就聲聞眾中王生功德無穢當求彼樂處必獲安樂處爾時世尊有如是空意同一色廣布無邊故曰為空斷諸欲愛一切無所住以智果報一切潤澤無有諸結亦無諸蓋以三昧愛度諸塵垢善出要以解脫清淨月善光以功德無量意專一生業修一生梵常懷歡喜智慧眼清淨而境界淨斷諸結使故無所著已得大慈故一切無處所分別意故種種得成就得供養故不染於結使依彼心故不以淨不淨染污其心依彼聲聞眾種種鳥圍繞止觀具足故極微妙不盡三昧林故星宿眾圍繞以正法降伏外敵故難以為疇匹當作是觀猶如有人得歡喜究竟其業必不有疑退轉本處於是便說此偈歡喜念愛樂無有結塵垢此有若干色復能悉分別一切得等意欲作是稱譽已到越彼岸無有喜樂心是時世尊有如是輪意止具足根力覺意無有缺漏皆自莊嚴四神足最第一四意斷善莊嚴身善口說教遠布七覺意等見而得解脫以止觀無有癡愛已度彼三昧得無所畏為師子吼無有恐畏辯才無礙得信歡喜精進無懈怠念境界得度彼智慧解脫遊彼魔境界無有欲愛功德具足消滅諸惡趣三乘果微妙第一善成就滅彼魔眾三欲永盡諸有愁憂苦惱永盡無餘亦無有愛亦無五蓋亦無瑕穢依彼身盡捨離除去狐疑無有愚癡有覺有觀亦無憍慢隨時興起亦無顛倒永除邪見有威力歡喜滅結使降伏魔眾於是便說此偈一切人供養救度眾生類無護為作護魔前轉法輪彼輪無有等天人所嘆譽已有此名稱彼最為第一是時世尊因何金剛降伏彼魔所謂爾時世尊乘禁戒車被弘誓鎧有諸忍力以大雲為清淨幢蓋以無結使執無欲擁執持等見緣四禪愛慢得解脫清淨等志等語皆悉清淨以辯才智神足莊嚴自專其意解脫牢固無婬怒癡以覺意解脫明熾然一切具足無有三愛度一切結力勢不可壞至涅槃海無世俗患以智慧金剛復以智業滅諸惡趣十力解脫四無所畏降伏本所修習行無敗壞一切種種色像皆悉成就滅諸魔眾亦無所著於是便說此偈種種來恐畏金剛精進意降伏彼魔眾及餘諸塵結諸有生有想結使皆永盡由是三昧行故歸牟尼士爾時世尊云何以法雨而雨之所謂轉不死法輪於八部眾中而嘆譽此法百劫所求善行修行於慈轉牢固清淨法如是賢聖牢固住於出家之觀大威神無著復以忍智之力皆悉牢固解脫門若干種珍寶瓔珞本願所追還有其方便住其東方微妙之處於彼貝多樹下極端政諸天塞虛空向東方坐觀察是時佛為妙亦有中間作如是歡喜之散花而嘆觀察是時若須倫之眾聞如是之德及諸神仙昔佛所造最勝幢蓮花稱佛錠光佛隨葉佛於彼大眾心得第一自在爾時世尊釋迦文一切智諸天眾歡喜皆是本佛所造彼猶如轉輪聖王於境界而得自在世尊亦復如是於己無漏法中而得自在猶轉輪聖王自在境界眾生之類共鬪諍者悉能斷絕佛世尊亦復如是於聲聞中其有眾生之類有狐疑於法者皆悉能斷猶如彼轉輪聖王無財寶者皆悉能施佛亦如是諸乏賢聖寶者便以七財而惠施之猶如轉輪聖王外道眾生以示正法佛世尊亦復如是指授眾生至涅槃道猶如轉輪聖王出現於世諸閉在牢獄者皆悉脫之佛世尊亦復如是出現於世時於生死牢獄便悉脫之於是便說此偈法王為第一眾尊無過佛愍彼眾生類三界佛覆護可事可恭敬欲度不度者如是功德者佛覺不覺者爾時世尊有何城所謂四賢聖智慧正觀於彼戒定地善相無為行以智慧為城郭以三三昧為却敵以解脫門為閨以等見為街巷以念為牆以意止為壍以五根為堂以禪為室以慚愧自障屏指授彼道以神足遊行不可障蔽以覺意華自嚴飾以諦果為行以賢聖第一而自娛樂極安隱教授彼眾皆悉濟度舍利弗目揵連有無數眾善想常遊教化善滿具足所覺皆成就於彼浴池洗以戒為塗香辯才黠慧以為法服嚴莊其身以三三昧為食以法味為漿七寶具足時世尊為大眾學無學皆悉圍繞欲使彼眾到涅槃至無畏處亦不退轉無欲於眾生得無所畏法力具足諸陰入成就不著於塵垢於是便說此偈諸惡已休息大神仙所制使彼得清淨十力之所說於彼釋城郭常畏生老病不至涅槃處皆由眾生苦爾時世尊云何說道迹於彼說道迹時猶如王大路謂之王路星宿謂星宿路此迹亦如是至涅槃者謂至涅槃路彼是等見處所等志等語等命無有差違等方便不缺漏等念無量等三昧色不變易緣彼若干色無有婬欲亦無塵垢結使永使不起無有色愛著亦無眾刺欲滅愛故亦無有泥欲除邪見故等見具足等滅結使故永不復起彼微妙果故現種種義欲除悕望故無有眾想欲求出要樂故若干果成就無著要故等度彼名色於彼遊行故謂是道一無有二皆得至彼第一義處所為緣一往者自心誓願謂一入爾時世尊以第一辯而知道以能自覺知則不壞敗所為業勝無有亂想果報已獲得諸善根能覺寤彼眾生便說是道使至無為於是便說此偈所興眾生類有道甘露法佛有是功德於世最第一我於今自得清淨禁戒具為人須倫說是故我拜手爾時世尊知鴦崛鬘今應受化當於爾時無惡知識言論覺已便往彼道唯有一人存在血流盈路人皆證知飛烏鷲鳥處處噉食時鴦崛鬘行如疾風若舉足時群鹿飛鳥皆悉驚怖馳走是時鴦崛鬘在闍梨園中左右顧視無所覩見唯見世尊端正無比紫磨金色方便所為腰不傾曲身體極軟細行步庠序盡其力勢走逐如來後是時世尊不改舊行亦不能及爾時世尊便化此地使作坑渠荊棘以是之故不能得及或有作是說以脚躡地以是之故不能及世尊或有作是說化無色四大眼識不可持或作是說佛功德不可思議然彼鴦崛鬘力如暴象無能當者然佛威力不可思議猶彼神龍那羅延億百千數亦不能得近如來是時鴦崛鬘便作是嘆曰見此未曾有便白世尊此意甚奇甚特便無瞋恚害意作是思惟此是誰恩德此必是神人猶如此惡世我還此美猶如飢饉有利亦如生愛念然我不能得及此必是善知識今我疲極住遙語世尊言當為我身故世所希見聞今亦自見德願當小留住世尊告曰汝自不住方言我住於是鴦崛鬘白世尊言沙門自不住我住言不住云何我不住願世尊具說是時世尊告曰無惡則是住持戒護人長如迦葉弟子是故汝不住彼本行少諸惡永盡流血污體便解劍捨著一面白世尊言師今是我護遭遇此聖師求為作弟子不違師禁戒爾時世尊作是故告曰善來比丘便說此偈猶彼大海水亦生烟火炎未受降伏者今應受我化亦有善降伏清淨而得度亦為我弟子如是不受有覩者皆怖畏及諸妖鬼神是諸鬼神處最勝便入彼是時阿羅婆鬼聞彼褐陀披鬼語瞋恚熾盛顏色變異瞋恚火起眼如赤銅聲響雷振無數瞋恚熾盛搖頭齧脣振動身體便作是語我於世間亦不見人民之類能來至我住處者懷如是狐疑何故彼人來至我所諸彼鬼神名婆多者梨醯摩披陀為首使語彼大鬼神言莫作是語佛世尊未降伏者能降伏之能安處眾生獲無上道皆使擁護有形之類如是不相應福田汝今麤言惡語不與相應時瞋恚大盛倍於前是時阿羅披鬼喘息氣猶如火炎視瞻極惡便捨彼鬼界瞋恚所纏絡身體極黑顏色變易不與常同口出四牙髮黃如金上下相叉人血污其形皆濕不乾著師子皮著象皮著犛牛皮大華鬘如大火炎手執刀劍撞地而行皆破山岳移山林拔樹或起大雲曀覆大光明以水灑虛空聲如雷震便自到住處欲得傷害世尊種種樹木皆悉焚燒色變易手執輪雷電霹靂如是瞋恚觀察如來作若干變化求如來便時佛說此偈眾生有畏想我志不移動今得解脫法無有恐怖心處火不畏火亦復不畏水諸懷惡念者何能傷害我爾時阿羅披鬼聞世尊言便自息心不能得壞彼處恐畏人所不至便降雹雨於如來上盡不墮地各散在餘處或復有墮如來身者皆作化曼陀羅華是時鬼神王見此力勢嘆未曾有便發歡喜意於如來所便作是言速出沙門世尊便出彼鬼爾時欲試世尊便作是語還入沙門然世尊無怨恨心即入彼處如是至三廣說如契經於是世尊便說此偈釋及諸梵天無能動一毛況復汝今力堪任傷害吾汝今捨瞋恚有疑便時問汝所有猶豫我當事事解爾時彼鬼便作是問人何者為上廣說如契經爾時於現法中便於如來所發歡喜心而說此偈未曾見有是如此沙門者誰能捨大海而就牛跡水當為我身故便作如是說誰不服此味當捨甘露去如彼有力士為水所漂溺已拔厄難處安處無為岸善色無有比智者之所觀所有彼義者能皆說此法自今歸命佛三寶最是尊所以求願者一切得濟度如是閻摩竭國界五地大神於羅閱城而止大勢羅他擁護人民車乘熾盛土地豐熟賢聖人民皆處其中無與等者食如甘露三事微妙亦無眾惱猶如彼難陀洹園諸天中第一爾時佛世尊最為無比時調達於世尊所常懷瞋恚未曾休息所行非法以是瞋恚故上耆闍崛山園觀熾盛樹木繁茂泉源清淨手執石欲擲如來即便放石是時彼石無有情念猶自能持漸漸墮地彼調達有是非義種種鬼神輩持石欲使不墮金毘羅鬼在耆闍崛山住以己之力彼石欲墮時便生是心此雖惡業然我等夜叉以此之身當辦是事亦使世尊受百千樂若我能為此事者便說此偈心清淨無瑕起於若干義我今沒此身無得害最勝爾時調達便以石放如來上時於山上彼鬼即以手接石有一碎石墮如來上受此報對脚指血出調達受無量罪緣是果報當入地獄是時石墮地時三十三天散華供養以空解脫爾時散華側塞虛空於彼受化講堂三十三天晝度樹佛光明遠照無憍慢慈愍眾生時波羅墮時梵志以五百事呵罵世尊舍利弗朋肌奢等比丘嘆如來是時如來若被毀辱不以為慼若復讚嘆不以為喜爾時便說此偈受苦心不移猶安明不動息意甚牢固故拜手神仙為他眾生故功德無有量如父愛其子誰不拜手者曾聞如是世尊在摩竭國界是時世尊無量功德具足到時著衣持鉢大眾圍繞諸根具足觀察己身亦無眾亂行步庠序亦不卒暴持諸無數比丘眾欲往詣彼當於爾時摩竭國王有象名檀那波羅形貌極端政頭生三󶐲聲響清徹意欲所至難可制持若聞異聲便懷瞋恚若自顧見影亦懷瞋恚無能當前者隨意所欲若彼戰鬪亦不毀其力亦不減少爾時世尊便入彼城却敵樓櫓埤堄皆悉具足人民熾盛或有愁者或有歡喜者恐害如來欲得親近如來是時提婆達兜飲象子使醉而放彼象是時調達放象已便說此偈自稱有大力及身十種力今日已集會盡當於此滅爾時世尊無所畏懼便說此偈伊羅鉢有千無能勝我者況當此小蟲欲害人中上我於爾時無所思想便說此偈無欲之力勢眾生有欲心以除此欲報亦不懷亂想復次說此偈我今雖破壞大象甚牢固我今降伏彼一切世無上爾時檀陀波羅熟視如來形顏色極黑見彼象翹尾身體方正覩者皆懷恐怖奔走向如來爾時諸比丘蒙如來恩力順如來教誡當避此惡象各自馳走遠如來所唯尊者阿難在如來後無數生常與如來共并既自不惜身命亦不捨如來是時檀那波羅象瞋恚熾盛火纏絡其身欲害如來是時瞋恚之火漸漸休息廣說如契經是時以手輪相甚微妙無有比爾時如來舉手著象頭上以慈悲心無瞋恚之心聞如來語即便涕零頭面著如來足上以舌舐足亦不可移動是時彼象便懷此恐懼形體無有力勢不覺便利然後世尊以此賢聖便說此偈無有欲憍慢世尊無此塵時發慈悲心必當生天處爾時世尊以此音響倍懷歡喜和顏悅色於如來所以額鼻著如來足還入本國人民眾多見此未曾有象以降伏歡喜無恐懼之心皆有信樂於如來爾時便說此偈如山不可動況當勝瞋恚以勝彼怨敵猶伊羅末龍有如是之德力勢無有等人中雄師子盡當來拜手如是眾生類無有愚癡心三界伏其名覺意無與等如是眾生類亦有瞋恚患志性皆休息牢固稱遠布智慧而瓔珞心淨無所著十力悉具足是故當拜手是時王猶如月虛空無有眾塵息心事皆辦七神仙皆為瓔珞亦無有塵垢星自瓔珞猶如伊羅鉢所至處雲隨其後種種瓔珞莊嚴其身於彼聞已猶彼神象遊行珍寶亦無狐疑四部之兵人民自圍繞於彼象上舉火象鼻攝持爾時世尊在羅閱祇城欲得見如來便往至世尊所是時世尊見王斯須出頃無數眾圍繞王便作是念從遠來我宜當自護便生是念已便告耆婆見已便作是語汝不活我耶是時王須臾間顏色端政無比出人之上花果茂盛亦無眾塵三部具足猶蜂王音響不善生於彼園觀比丘僧前後圍繞遠來欲見如來見已數數顧視耆婆告耆婆曰處其中者為是何物時耆婆奏彼王言此名肉髻時王復問此自然耶為非自然耆婆白王言行果所種非今所造王報言復以何果成於菩薩於本所生於本受胎本所造行本所造身廣說如契經時王便說是頌猶彼日明光或有若干種頂髻無有上況復及餘相顏貌已和悅能仁無怯弱已出此光明照徹十方剎時王便至佛所佛告耆婆曰云何當作是說耆婆白王言於是天王能降伏憍慢者便得豪貴處憍慢者便生卑處是時王便自息思惟是言便作是語此是福田我當行此業耶如我豪尊云何當向彼禮拜彼無服飾我今著王服天冠彼人雖端正心以休息眾相具足無有醜陋彼相甚微妙猶如山不可移動便往至門生歡喜心衣毛皆竪以出要心故無欲之相頭面禮世尊足便作是說猶如世尊有如是色心意得正皆悉成就佛及比丘僧使我優陀耶波陀羅太子亦復如是便問是義歡喜如是語亦說此偈如海無有邊風吹水則動聖尊不可移今觀人中上帝釋來拜手及諸梵天眾我今當尊敬自歸命世尊是時闍提蘇尼梵志猶如純白華乘馬車弟子眾圍繞出舍衛國欲得試如來乃至車行處便乘車往即下車步入園中共如來漸漸論義在一面坐是時世尊所居之處不見有所有見如來顏色甚微妙無與等者亦無怯弱有轉輪聖王相見此身體眼觀知如是法如世尊法甚深微妙梵行亦無處所有如是大功德智者所嘆譽而說愛欲無有牢要亦無虛妄是時梵志便作是問云何尊自知行梵行耶為非行梵行為竪立諸根自爾知難可量是時世尊告曰若作是等說者亦不缺漏非不有力亦無眾行極清淨無瑕穢修梵行若有人語我等說作是說此義云何廣說如契經是時闍提舒尼梵志復問世尊云何為缺云何為漏云何為行云何非不有力云何眾行極清淨無比有是梵行是時世尊告曰於是婆羅門當行是求愛欲更樂若有梵行者而自覺知苦樂觀眼色如是梵行如是初當求梵行設起想著彼名曰缺計彼眾數者名曰漏意所覺知者是謂非不有力無有塵垢意流馳於中起不淨意是梵行垢故故曰梵行廣說如契經婆羅門於我所觀皮所覆中不淨聚選擇見其身我色愛已盡復當於眼而觀眼色耶然婆羅門我觀更樂亦無有行豈當有更樂耶欲染著於更樂受此細滑然婆羅門我觀一切無常豈欲不盡有染著之意耶若婆羅門於此諸法我亦不觀此若男若女皆悉分別云何當起女欲想流馳著彼若復婆羅門彼無男欲想復不與女想相應直而起欲想耶猶如婆羅門彼有限齊得出要樂何當憶本所造行耶然後婆羅門諸非義生欲拔濟苦惱出家學道以此誓願而修梵行有七事故不與梵行相應無缺漏亦無眾行廣說如契經若復婆羅門眾生有亂想著不離愛欲於彼眾生類云何當作是觀諸有淨想著於此身內盛臭處欲皆盡猶如婆羅門以水和乳猶如有此乳此合會愛欲亦復如是當作是察筋骨相連內盛臭穢有何可貪猶如婆羅門嬰孩小兒先與甘味著口後飲以苦此亦如是合會起欲想能忍欲苦相種種若干百類猶如新死犢子觀其皮乳得多此亦如是諸死境界等越度彼觀其相貌便起染著之意猶如婆羅門飢渴之人夢食甘饌飲食便歡喜踊躍然彼人亦無所食此亦如是諸愚癡人貪著於欲猶彼夢無異合會生其念然彼人實無趣善行若男女若有眾變易於是便說此偈此是非真法欲怒何可貪梵志當善觀苦本難可拔親近道最要當斷愛欲意賢聖八品道爾乃至善處是時五人逢見如來見已便相告言彼人向此來本所為事今亦不辦廣所見聞隨意所念無有忌難種種勤苦行迷惑未成道術廣說如契經爾時世尊便作是念愍此愚惑人自作制限彼制限者無有恭恪心於如來所爾時世尊已至彼人所即於淨地坐縛由何生欲療治病爾時佛語五人云何汝等而作是語更互乞食與說深法是時五人不受教誡此法甚苦覺知是時語世尊言汝本六年勤苦學道日食一麻一米猶不得道況今隨心口自恣言得道耶食甘饌飲食被珍寶衣隨意所欲自養其身是時世尊告曰云何汝等比丘觀如來顏色有變易耶諸根心寂顏貌端正如今顏像與本容色豈不異乎彼境界過去彼答曰如今端正而無有比世尊告曰若本不得是甘露者誰當於此三千世而得甘露亦聞天阿須輪於大海中須彌山底而得甘露此亦如是於此三千世以勇猛意得智甘露味此甚奇甚特世未曾有百千劫所造行息心最為妙遠離名色解脫自在甘露味甚深為彼眾生故而說其法忍甚勤勞未曾辭憚為一切結使故不起塵勞欲開心智故處母胎以此生死故而究竟其原無滅故不可盡有常故法無寡無憂慼故樂也欲滅結故更不造新大神仙眾所嘆譽己眾成就然我所行勤苦為一切萌類故今當說法時世尊圓光七尺顏色如安明山三世所宗重一切智所說無所罣礙如是比丘是謂為苦本成就阿維三佛廣說如契經天人所嘆光明無有盡是時日曀不現復以此人或以身著微妙衣裳至如來所或著天衣至如來所皆垂天冠種種色不同或瓔珞而墮地者飢虛於世尊甘露是時便說此偈世尊亦無生饒益天人眾如食甘露味終無飢渴患今日十種力生時世稱嘆當飲深法味已至解脫界爾時如是眾行觀察苦賢聖諦最初受胎之苦為從何生永處幽冥不見燈明以是之故生為最苦觀此苦相生為長苦無所堪任長為業苦當筋力成辦有所悕望苦意無厭足欲有所求不獲為苦不充悕望所護為苦起若干方便欲使不失以護漸漸磨滅為苦若干眾惱悉至已得度彼岸難有內外人共諍苦親族錢財皆散憶彼難忘苦不離愛欲諸結使苦欲最為苦以未滅故瞋恚為苦罪行不滅故癡最為苦無照明故憍慢為苦由意熾盛自大為苦無尊卑意朋友為苦心不分離故愛最為苦味著無厭貪嫉為苦心不開解無戒為苦由變悔故所見為苦不見真諦故然有一切結自色為苦無所恃怙為苦求果報苦諸樹草木及四大所成共相繫著起諸因緣內四大苦若干變怪諸陰持苦由自然故諸入為苦所依不離境界為苦招致外色苦痛為苦燒形體故樂痛為苦由苦而生無苦無樂為苦由境界生想最為苦由眾生有行識最為苦緣彼而生老則為諸根羸劣病最為苦四大不隨死最為苦更受異形怨憎會為苦共親近心所欲不得此最為苦亦甚苦取要言之五盛陰苦常負重擔於彼所趣處地獄為苦燒炙身形畜生為苦各相食噉餓鬼為苦飢渴逼形人身為苦種種非行天為苦福盡必落隨彼界墮三惡趣欲界為苦愛欲纏絡色界無色界亦無有智皆悉為苦如是為三苦逼皆悉攝持爾時以身意行故或以一行而造苦所造行皆悉為苦如是眾苦無有休息因緣不盡當覺知色如是愚者之所為然須陀洹究盡其源斯陀含少有不盡毛髮之餘阿那含當除至阿羅漢永盡無餘為世現照明爾時世尊三耶三佛為眾生類作大覆護便說此偈無數百眾行常造苦惱業以懷此色難現在有此證彼實是無常解本皆悉空自然法所立常當自覺知是時云何復生此苦所謂自相境界五根具足若彼自相境界相應知迴轉是故極清淨愚者所不覺不與智慧相應復有利根愚者謂之盲冥世尊與諸聲聞本所造行智慧善根自相合會相如所修苦賢聖諦皆悉觀察云何當觀此生死苦知有苦賢聖諦悉無常牢持而不捨皆悉同一起如是心於苦而觀苦彼最為妙於苦觀空最初微妙等度彼處苦觀空時彼皆是分散之法自然觀察如是於苦觀無我彼智信所成最初有是頂法善長益數數求方便等智功德無所悕望三昧林不缺漏外塵永盡亦無所著以想思惟故除去塵埃一切境界苦無所敗壞除去有愛亦無所畏亦無暴亂顏色和悅自觀境界於彼現光於三世起大燈明欲害彼結拔濟惡趣為彼眾故無彼此心亦不懈怠得甘露味分別彼章等度生死故流轉四境界欲照明彼眾生故勤行苦行周窮一切亦無處所亦無顛倒除去顛倒者甚深難可測於是便說此偈若明有苦時清淨無量念無味極鮮明人之所嘆譽彼如是之智音響相娛樂觀佛十種力護世眾生類如有見禁戒如來所長益執志如金剛分別一切空若拔愛根本亦無眾苦惱當拜手息心最勝無有比當云何觀察世尊所謂有如是無漏智慧彼觀道場處所亦見力勢為世故觀世光明於其中間所修苦行皆悉觀察彼彼眾生觀慈悲心欲使安隱彼無量勤苦觀如是苦行於異境界而自觀察於大眾中觀如來說微妙法令分布義觀其握法若法眼清淨亦觀彼法身無有眾生想若復作是觀亦不言禁戒曾聞尊者名優波斯有弟子名鉢摩迦往詣摩鍮羅境界於彼止宿彼到時著衣持鉢廣說如契經人未曾見不解彼威儀便入婬女村中彼婬女見此比丘年少端正身無塵埃見懷歡喜欲意熾盛時彼比丘便入婬舍觀如是結使不欲造結如是穢解脫法速得此法果是時比丘便作是語而說此偈欲如彼毒藥欲為不淨行欲為壞婬色墮人入惡趣作是說已便退而去彼人婬意熾盛為彼比丘故便結旃陀梨呪術語彼旃陀梨如是之義是時旃陀梨莊嚴此女人化作村落之處致比丘來汝觀察此處猶彼釋提桓因宮殿無異夏堂高廣亦無有比莊嚴臥具無數眾色在彼夏堂上所臥之處文繡綩蠕觀此地處種種華香而散其上一一周匝種種青蓮芳蘭而生其邊作如是觀便作是結呪語比丘言此極微妙可共娛樂時鉢默比丘報言我盡觀此亦當觀餘旃陀梨言餘何者是鉢默報言我今觀果實欲最第一苦終當入地獄受彼鑊湯惱是時旃陀梨報言止止比丘莫語我作是言鉢默比丘報言此語是愚癡欲幻惑我我不與爾同彼旃陀梨見已便作大火坑無有塵曀時鉢默比丘報言我已見此火坑旃陀梨報言若不欲親近女者不如入此火坑死是時彼比丘便作是思惟此火雖恐懼避火親近欲者然欲熾於大火設犯欲者後受罪無量寧今日入此火坑不犯此欲然我師神通無比云何當違師教以是之故當入火坑而死不犯欲而生今俱捨二事云何於三世如來立禁戒今我當犯以是之故入火坑而死如是思惟已欲持僧迦梨鉢以施彼人時旃陀梨報言用是衣鉢為鉢默比丘報言今此諸梵行持我衣鉢施諸有集聚者持我語告彼比丘名鉢默遭此厄難處今投火坑死不受彼欲愛乃至彼二人俱出家學道廣說如契經是時復說此偈世修善雖少思惟憶不忘亦不受彼欲欲度眾生故況復開甘露世尊一切妙云何造功德彼智隨時興爾時世尊云何周旋來往覺知生本所謂於此等語有二種風形體功德心意所覺是謂二風彼形體風者生諸愛念意所覺者猶如華敷鮮明淨潔猶如彼風觀見解脫所為事勝猶雪成水此心雪亦復如是攝持內外境界有清涼風起覺知彼意彼持無量不破壞有六境機關外為四大所使四大根力所繫彼有軟風起漸漸有智生亦如彼舉足時皆是本行之德不失本所為之相𨄔骨所行來往皆有火起於一切骨屈申卷舒筋脈漸緩有所悕望若復視瞻開目閉目內身根更樂漸漸熾然隨彼來往若復食噉屈申卷舒皆由形所造及餘心所造行依煖風除去顛倒風亦吹落脣齒聲響本意所造一切種子法然彼風處所有勝皆有此語有如是聲響彼作是說不為福云何不為繫縛我作是說有此機關外有壞敗內有眾行不作是時便有盡便有長養猶如智車於此見載緣如是豪貴法緣依彼時想顛倒於是便說此偈此甚奇甚特覺知空無智展轉相依倚機關最為要亦不觸彼意身意所依倚有如是眾事幻惑為微細是時世尊為梵行云何梵不亂不從彼學獨遊無侶於人中功德威儀最為微妙無著於一切眾生所為之業無能及者眾生無有量依倚一切微妙之法法自然故一切智不可壞成大要道所欲成就必果無疑諸功德具聲聞圍繞生一切德一切微妙爾時世尊於彼眾妙形體最第一眾德成就除幽冥世無所著三世無著棄諸結使得大慈悲心無亂想已度彼憂畏之處至安隱處長夜降伏其心自得授彼於是便說此偈梵行最為妙慈功德成就若彼聞此教天人皆拜手於正法無二彼樂亦無二必當成賢聖是故拜手聖爾時佛世尊三耶三佛忍地最為微妙除諸結使亦無所著火所不燒所悟事勝風亦復勝功德無畏大眾成就為眾重擔甚深相應不可思議猶如師子無怯弱心顏色和悅為彼外學故已修無著猶如蓮華無所染污自依眾故自破壞意所悕望亦復能辦拔諸結使故眾最為妙倍種種相生受取為妙若自求於一切生為妙當拜手最福田所擁護人民王最第一不作是觀彼義甚深捨眾穢法月最為勝分別諸法毘沙門為第一聲響清徹師子吼最第一欲種良福田有增上學捨一切田業釋提桓因為第一一切世間功德為第一示現涅槃道亦為勝愍護一切眾生解一切縛為妙於是便說此偈如來之功德一切普悉備止住釋種家猶海集眾寶及餘佛法眾充滿三世界欲求往彼岸當從如來取是時世尊為人中師子雄悕望於一切智色和悅咽喉功德無比佛法功德有四神足甚安詳去離麤獷之言直身正意眾智具足眼為清淨根萌芽分別眾法稱揚其德未知智猶雨甘露難可沮壞十力具足勇猛超彼覺知一切所趣而往救濟大慈悲禪解脫四等未曾缺亦無愛欲味觀食而食得無所畏降伏彼眾彼猶如師子鹿王鳴吼之時其聞聲者皆馳走四趣止谷趣谷止穴趣穴鳥飛虛空此亦如是若聞無常聲此凡夫人及長壽皆懷恐怖於身見皆馳走而去猶如彼龍象聞師子聲不覺便利或絕韁靽走諸有長壽色界諸天亦復如是聞無常之教味著所樂各有此戀愛心爾時世尊為師子鹿王意悉無恐懼成其道果亦不退轉觀者皆歡喜止觀微妙知彼功德無有愚惑於是便說此偈猶彼師子吼聞者皆驚愕以智分別法種種有別名於生死恐懼佛德不可議是故拜師子師子王中王是時世尊為人中雄象一切智慧皆悉具足所有支節與首相稱所謂是智慧首因智慧有念念為頭依彼止觀為腹以休息解脫亦無師學自然辦具以信根為妙法以信力而縛有如是之力護清淨以為牙除惡趣慚愧為營從身妙以為耳佛法身滿亦無害意而修梵行究竟其原求其方便勇猛不退一切世微妙無有能過此功德者猶如安明山習修於禪如彼利刀覺意自在七處安詳無常苦空行一切法皆悉無我涅槃為滅淨所持如甘露十力有力勢觀者皆歡喜以破壞憍慢行解脫果報所緣依彼甘露不校計所著本意所造食解脫甘露果如甘露者得利養除諸穢濁以為食亦不藏貯於九十一劫善自降伏爾時便有是定心無有眾亂於是便說此偈和悅無眾亂極清淨意定拜手無量德人中雄象王彼眾生有德壞敗諸色想眼淨無瑕穢拜手覺最勝彼三耶三佛有如是功德如是自覺知如是甚深極微妙無比於中自覺諸法設復有人誹謗我言彼或有聲性與相應有如是有餘如有作是說有餘沙門出家若婆羅門聰明黠慧若天住止若欲界魔天若梵天色界妙者作如是而說法我亦不見彼相亦無因緣如彼所說若復不見其相云何不等正覺亦作是說見彼而說法逮安隱處而自娛樂為等正覺亦到無畏處及餘無著廣說如契經彼最為妙無著不搖動處無若干彼名當轉梵法輪彼梵世尊轉此法所謂賢聖八品道當於何處而轉或作是語於此眾轉為妙於此眾而師子吼亦不於空處而轉於此師子吼亦無恐畏復作是說欲降伏彼眾故此最初無所畏第二諸漏未盡此義云何所謂有漏障中有諸恐畏若復斷智具足此第二第三我所說道法此有何義所謂有如是實為彼故求彼作是說此造諸內入此第三第四有所縛彼有十事人所修行在眾無恐畏或無恭恪心彼如是無有威儀以是之故於大眾而懷恐怖雖復有恭恪心明黠如實有此威儀彼亦復有恐畏於眾雖復有恭恪之心於彼雖無畏彼義有愚癡雖復承事供養恭恪之心然不數數修行雖復修行亦不經歷久於中亦有恐懼之心於彼雖久修行意不捷疾於中故有恐懼雖有捷疾之意亦不親近於中故有恐懼之心彼雖親近亦不實依於中亦有恐懼之心意雖依善自無此善於彼眾中故有恐懼之心若復遍有此意然不有巧便彼於眾中故有恐懼之心彼世尊為菩薩時承事師眾三界牢要寶幢從錠光佛以來三耶三佛若干劫極淨無瑕穢一切無幽不照緣彼覺意有如是形類所為成就為彼道故九十一劫而造行爾時世尊得受名號起如是黠慧而成佛與智慧相應意悉覺悟依彼善意一切皆悉辦一切意無著彼第一無染污亦不懷恐懼心是故世尊如是常住恒入三昧於彼智有勝無數世有勝作是觀察其有難問者終不猶豫文字無缺於是便說此偈身如師子王欲度彼園觀群獸皆驚怖各奔走東西如是無所著大眾現勇猛不樂生死原以法度天人爾時世尊觀一切世間猶如草木所謂云何當試最初種有五行猶外草木於此有何五種復作是說云何彼樹展轉相猗耶生種種結苦諦所斷外亦有生有五種行觀彼苦地之所生皆依外而生於內云何生有作是說於內識處等有是觀如是外住隨種便生於中作是說如日月現無光此各各相依有所說依外亦生此義云何答曰於今而不相依食為水所漬為火所煮安處形體或為風所吹如地生樹隨風來往於中皆悉知之身風所觸耳有所聞時亦能識知彼曰細滑也堅依外彼非有智耶如是亂想若外果所生皆悉觀察外緣內於中作是說一切非思惟色相耶不作是觀如觀察四大如是境界皆悉觀之或觀一果眼識生若干果以識為首是故壞敗於中作是說外亦有作若干果猶彼色半青半黃猶如樹同一根生若干種果實秋則無有果或隨時生此生死樹亦復如是身最為本根為枝葉猶如三昧境界是故識施果為上如是而覺知以眼喻彼樹若彼眼識有所攝色其根今色云何得成所謂如所說觀觀便為妙彼如是現於是復現謂所生種子漸漸長益於彼生而成果如隨時萎彼果無所因等有是果所謂心垢所染於中作是說眼識皆悉知於中作是說不於中間猶如彼色緣彼果生如是緣意識有此生死樹彼眼識為首於中作是說猶如胎漸漸長於彼生眼識如是有眼識於中作是說不於眼識中間而死無有身根然眼根無所造此由何故或外不依根果本或同影果於此云何言等一切身根以過去不依無根草果根有壞敗復是所知外無有情然內有情於中作是說云何情想有果實耶猶如外花實此種果亦復如是以是故或有情或復共同情於中實有無礙云何當有念於中作是說此義云何或有作是說彼處所無有住處答曰猶如彼無處所便有是清淨外無壞敗便有是因緣於中作是說彼四大有增上如所依有果者是事不然此復是所知所作行業外不現猶如內所有不住名曰樹住者非樹於中作是說云何此地持無所壞敗耶此地亦有軟氣若依彼有是堅相為風所吹便可知之此亦如是然外有藥草樹木無常斷絕與壞敗相應當作是觀因緣無常苦空無我亦如是然外空無所有眾生亦如是猶如無我觀內亦如是況當內有所造懷內思想彼皆是外猶如濕木種時便生此亦如是根意所教猶如身心依法往來周旋此皆無所依猶如壽煖命識此亦如是無有終始觀彼志性趣外及樹木草實空無果實於法當分別彼已有壞敗身等即思惟壞彼塵勞結五根永以滅是時尊者大迦葉勤修苦行身體疲厭於彼園觀處而自娛樂事火無懈息已眾圍繞僧迦梨壞髮爪皆長諸根淳熟內降伏婬經行往來所觀察皆悉知之樂閑處名稱遠聞故得大慈悲無與彼尊德等者天人所供養是大福田加敬恭拜諸遭困厄者皆度脫之度彼生死布現法相布現歡樂擁護如事父無異所供養業如山不可動歡喜踊躍欲觀察如來欲獨一閑靜處往至世尊所歡樂異法故頭面禮世尊足在一面坐爾時世尊欲嘆譽少欲之德便告尊者大迦葉曰汝今迦葉年老形熟無復有少壯意長老身無所堪任漸漸衰耗盛意已盡更不與所著補納之衣極重計汝今身不堪勝此重衣汝年已邁諸有長者持衣施者便可納受是時尊者大迦葉諸法想其恭敬心於如來即從坐起長跪白世尊言生死長遠義皆不真受此樂痛心常愁憂諸有豪尊長者亦不樂至彼家已自阿練復嘆阿練之德自少欲復嘆少欲之德然世尊諸天證知我於今世果若有力無力皆能頂戴況我今日之身無婬怒癡憍慢皆悉盡清淨無瑕離世不與世相應皆悉得之今當云何捨此麤服是時世尊告曰此云何廣說如契經是時尊者大迦葉報言以二義故住閑居處或復有嘆閑居之德自於現法中欲得歡樂為後世人故作照明布現如是德以是修勤苦行是世尊告曰善哉善哉大迦葉常當樂閑居廣說如契經於是便說此偈彼得何自在弟子修苦行清淨無眾惱如月星中明如今無狐疑彼有是大德當牢持正法淨除一切穢是時尊者舍利弗自依甚深無有邊際所知如大海無有邊涯堪任與外學論議皆悉降伏稱揚善法不失彼意於愛欲得解脫意所覺知生死所趣皆盡原本便往至世尊所頭面禮足白世尊曰我起如是義皆悉牢固彼彼止住外道異學處今到此處欲服甘露除一切結縛意亦無所著於我處所世尊為我故說如是義當除惱患說如是義已諸凡夫人皆悉懷愁憂學者亦懷愁憂諸無狐疑者皆悉欲聞是時世尊須臾思惟告尊者舍利弗言此行皆是有為是時尊者舍利弗常樂空閑處好喜於法拜手於法繞三匝便直身觀如來形往詣那羅陀村中以草布地入師子奮迅三昧已入彼三昧如來所止之方便於彼而般涅槃是時均頭沙彌常與尊者舍利弗供給所當與轉尊法輪修行佛事最大聲聞一切世人莫不供養供養如來身所彼舍利及鉢三法衣與尊者阿難到已便作是語我所事師今已滅度尊者阿難問均頭沙彌汝師是誰為名何等我所事師名優鉢低舍今尊者已般涅槃此尊者舍利弗是時尊者阿難聞如是語便懷愁憂納愚癡城裏彼舍利心意迷惑無所覺知須臾愁煩而立便將均頭沙彌往至世尊所以是語具白世尊我今日身不如本故聞彼尊者舍利弗取般涅槃廣說如契經世尊告曰彼持戒身而去耶及我所覺法亦持去耶所謂四意止廣說如契經然復阿難行不可久保皆當壞敗阿難無常行無有常存者亦無不觀善行阿難行無所依怙阿難興起苦更樂懷顛倒之想阿難行無我不得自在阿難行難可捨常受有教阿難行有所害皆悉空寂阿難當遠離彼行起苦樂想是時世尊告均頭沙彌言汝授此舍利著我手中是時均頭沙彌即授與如來是時世尊申黃金臂極軟細而受之爾時世尊當受舍利時彼極清淨無瑕穢心意歡喜覩者皆歡喜著闇冥處是時世尊告諸比丘汝等比丘可禮此舍利弗舍利自嘆譽彼名聞遠布於聲聞中尊最妙唯有一存彼一切皆悉過去諸有萌類欲得是樂現神足去垢濁彼復有是明皆悉周遍設當有是色當拜手彼智慧彼有名稱一切世間悉能充滿此是彼舍利於三界身得自在善香所熏是故當拜手禮如是功德為世現明類眾多功德當學解脫至彼處所爾時世尊亦捨壽命是時地為大動四面雷電霹靂諸天側塞虛空作倡伎樂有大光明靡不照明雲霧覆蔽火無有光有如是語流布一切智當取滅度是時尊者阿難清旦從座起往詣世尊所頭面禮世尊足在一面住便問世尊言此是何因緣使地大動世尊意不移動便作是語阿難以八因緣故地為大動復語尊者阿難若第一聲聞取般涅槃如來取涅槃有如是之瑞應阿難白佛言今日世尊亦捨壽命耶世尊報曰如是阿難我亦捨壽命是時尊者阿難自投于地廣說如契經白世尊我面從如來聞受持諷誦諸有比丘所修四禪神足住劫若至無數劫廣說如契經是時世尊意不移動吐如此言教便作是說云何阿難我不再三告汝耶是時尊者阿難尊無二語便默然住猶如大海中船破壞無由得至彼岸白世尊言從隨葉世尊已來彼三耶三佛所有境界人民皆悉長壽成就今日如來境界所修行甚勤苦精進惠施無有限量如今日眾生壽命甚短教化未盡原本是時世尊告曰汝今云何世平豐熟無有恐畏苦難有法王出世轉輪聖王以法治化樹木藥草不可稱計諸有牢獄閉繫者皆使解脫或復有鼎沸之世如轉輪聖王諸有牢獄閉繫者皆使解脫不遭苦厄有恩慈於彼眾生彼云何有恩慈於眾生是時尊者阿難白世尊言第一法王出人之表者遭厄苦惱者能脫苦惱最為要猶如阿難太平之世有轉輪聖王隨葉佛處世時亦復如是猶如牢獄繫閉皆悉度脫之阿難如我今日壽命極短出現於世彼眾生猶刀劍劫生彼惡劫諸結使厚未能離結使依種種邪見有邪見結使以非法欲故有欲結使於彼眾生中間所生如是惡起時世惡故所教化少若於彼人勤修此行阿難我本未得道為獼猴時不惜身命使餘同類皆使得度無有不得度者本復為師子時度脫爾所商人趣彼惡道久修彼梵行爾時阿難所趣之處無不有潤澤眾生我是時阿難還復人身於摩竭界潤澤諸人復於青雀時度脫無數商人復為大仙人度脫無數梵天我年八歲時於此誓願意不退轉身被草衣勤修苦行住彼閑靜處所修行皆悉護持云何阿難我於此迷惑之世天下降雨時釋提桓因即使降雨是時阿難我未生時人民之類愛念一子若復阿難我為一眾生故一劫之中代受泥黎苦為彼眾生受如此苦惱若復阿難我今此身父母所生無有怨敵能害我者終無此義此金剛三昧分別種種三昧若我取滅度後彼若供養舍利如芥子等此功德無有限是時便說此偈從初發意來所作為第一得為人中上誰能與等者若父母妻子於世得自在雖有餘命存命盡當捨之汝今往阿難為如來故往詣彼雙樹間廣說如契經是時尊者阿難從佛受教便作是思惟今日世尊審涅槃耶便懷愁憂不違尊教即懷驚怖便往至彼間皆是宿命相追逮故勤苦所致欲有所陳復懷狐疑當云何陳此言便白世尊所為已辦是時世尊便往至彼所舉足蹈地時欲至彼處是時尊者阿難心意遂熾然復生是心此為幻夢耶為是審然如是猶豫思惟是已復還正其意此名曰無常眾生流轉不脫此患是時世尊漸至彼雙樹間於其中間有諸天側塞虛空或有作倡伎樂顏色變易或有啼哭涕零不可稱計諸須輪眾悕望於法恭敬於法是時便說此偈此尊第一妙為彼眾生類此法亦無上今當取滅度是時世尊便至雙樹間而坐是時雙樹間諸天展轉相告語言於彼亂世一切智當取滅度云何當捨人民類而取滅度於是便說此偈諸為深義故疾逮甘露味彼尊有是力今悉當過去如彼金剛輪人民所嘆譽彼輪或有敗此尊難可壞於彼中間盡修無常精進力不可沮壞諸有少壯皆悉無常諸佛世尊亦復滅度此患甚苦惱便說此偈於彼諦思惟色像有迴轉彼更樂所縛受諸苦惱患其中或有說此偈最始生為苦有此陰持名無生不有壞誰有脫此患其中或有作是說偈無常為所從生最初覺此時一切念悉成彼有如是色諸佛無常住我等今日當修何業今世尊最後說此法是故當慇懃聞心是福田亦不可持而發歡喜心是時娑羅園中諸天皆拜手於世尊雨若干種曼陀羅花皆啼泣涕零便說此偈其有覩如來晝夜無懈怠時欲取滅度捨此四大形勤苦成其德未曾違正法以度生死海今當捐陰入是時世尊臨欲般涅槃時告諸比丘汝等比丘有所狐疑便可時問乃至一切行無淨常云何尊者阿那律世尊般涅槃耶是密迹金剛力士立如來後觀如來顏色支節筋骨皆悉牢固堪任重任亦堪任說微妙之法即啼泣而作是說無垢無眾瑕世間失覆蓋猶彼紫磨金今當捨眾去猶如此世間年熟時已過釋種釋迦文無想永寂滅其中或有說者止止莫作是語是時彼懷此懊惱便作是說自念世尊從兜術天降神來生世間憶彼有數千萬天以己功德皆著青衣有威神之力力不可沮壞五百不退轉復有十二大鬼神見者皆懷恐怖欲來擁護如來斯須思惟復作是說攝如來支節皆放光明便告勅我等勅諸天有是語護世神遣使至此於彼處便作是語我等歡喜承事供養如處胎時夢寤之中常不遠離我等染著此世眾生牢固於此有苦樂想有父母想一切世微妙有無上想護世所造有兄弟想受微信施故有福田想心不傾邪有執御之想欲渡流故有船師想不可得故懷珍寶想得大慈故有護世想如我今日金剛之身不碎為百分或有說者此身必當獲果所以然者供養如來故是時密迹金剛力士便作是說此事云何是時太子乘馬車出城時彼馬還來七日不食生三十三天況當我等承事受如來教誡入耳者諷誦者一切皆悉學度眾生無有限量若復珍寶之海當廣求之是時密迹金剛力士有二賢聖論說此偈於彼神龍處金剛出於海云何當擁護如是師子吼是時思惟復作是說猶如彼深海力無能過者於世行精進大德無有邊如是世尊於波羅奈國而轉法輪初轉此法時多饒益眾生即於此夏坐有益於摩竭國王第二三於靈鷲頂山第五脾舒離第六摩拘羅山為母故第七於三十三天第八鬼神界第九拘苫毘國第十枝提山中第十一復鬼神界第十二摩伽陀閑居處第十三復還鬼神界第十四本佛所遊處於舍衛祇樹給孤獨園第十五迦維羅衛國釋種村中第十六還迦維羅衛國第十七羅閱城第十八復羅閱城第十九柘梨山中第二十夏坐在羅閱城第二十一還柘梨山中於鬼神界不經歷餘處連四夏坐十九年不經歷餘處於舍衛國夏坐如來如是最後夏坐時於󰍑祇境界毘將村中夏坐世尊已度愛淵如是曩昔諸佛所作惠施利根皆悉成就諸行普至志性柔和皆悉度已次度中根次度軟根漸漸使至須陀洹與外學演說世尊皆周遍爾時便取涅槃於是便說此偈欲度外學故大尊無與等自覺復度彼無有溺此淵經度種種樂漸漸有長益於是生歡喜皆悉度彼處如今清淨無瑕穢所生之處常值善處己行成就亦無眾慢緣諸功德皆悉成就為彼境界故相應成就以慇懃故生皆成就救濟拔苦至無為處如是得成就若生豪尊家居家成就色微妙故親屬成就所為已足無為處成就有限量故所為皆成斷種種結使故降伏成就所興行業誓願成就種諸功德未曾有所犯所為成就威儀成就諸功德戒律成就演四意止威儀成就分別言教境界成就興起智慧集眾成就已捨諸有諸戒具足戒律成就以智專心亦不依禪三昧成就如實分別彼界智慧成就斷諸結使故解脫成就斷諸愚癡故解脫見慧成就集諸功德一切成就已得滅寂止觀成就是故拜手十力是時便說此偈色不可思議佛之所覺悟三世稱揚名神仙至彼岸於世已休息永盡無起滅大智通第一一切得自在聞如來般涅槃百歲後一切智見布現於世間摩竭國界欺羅梨城有王名阿儵其德甚巍巍猶彼天帝無異有大威德聰明黠慧堪任與彼論議視民如子彼夜欲眠之時便作是思惟我今所願已果更無悕望當擁護人民今當設何方便為何業當興起何事使世人民皆蒙其德作是思惟已即夜睡瞑於夢中便聞此偈審諦甚微妙三世所敬事當廣布舍利最勝取滅度聞此語已彼王即驚覺時王已覺便作是嘆善哉彼眾生取滅度之後舍利天所傳我等當承事口傳耳所聞是時大王即召群臣集大眾以此義問彼言我當以何義恤化人民彼群臣人民各自陳言或言供養如來舍利或言祭祀神天是時王便作是說當以至誠語擁護其法我昨夜夢中便作是聞思惟此舍利甚善哉為此世故我等宜擁護世間人民自既獲福眾生得度已功德無有量當行威儀恩慈皆使見照明我於夢中聞如是語又說此偈若聞彼音響道場自覺知彼是釋師子應供養舍利是時王集諸比丘復以此義問彼曰諸比丘以法之教時王復語彼比丘言諸賢所說我於夢中所見則是我宿植德本是時王於八日受八關齋著純白衣撞鐘鳴鼓作倡伎樂彈琴鼓瑟吹螺燒種種香於羅閱城欲得舍利聞彼城裏有金券書已見金券有其形像前世以土惠施見彼相王須臾思惟便作是語此必當獲微妙果實我欲發開銅函見此中文即發開函見有金券亦見文字見此證驗即於眾生便讀此文字於摩竭國界有羅閱城有長者名波羅蜜多羅彼有子名脾闍耶蜜多羅第二家名波修波陀羅有子名波修達多彼二長者子在四徼道頭弄土戲當弄土戲時毘闍耶蜜多羅長者子便懷歡喜便掬土惠施復有助歡喜者如來百歲涅槃後毘闍耶蜜多羅當出現於世緣彼土功德有王名阿儵出沒邪種時王讀此文字便懷歡喜嘆未曾有復告群臣更讀此金券如上無異彼於此世界人民之類皆當統領然不嘆譽波修達多當為彼人臣時王便作是嘆善哉大福田作是少施獲大功德心得歡喜或有作是說我取七塔舍利分布廣度世界是時王善哉嘆未曾有之智歡喜取彼舍利虛空之中聞神聖聲而說此偈當發歡喜心善德不可稱當廣布功德遺舍利教化天王於彼舍利而雨若干種華是時王起八萬四千塔一日皆悉成是時王告彼群臣言彼有如是真諦言教世所稱譽為佛今已滅度分布舍利於世界亦無眾結身淨如金亦如白雪觀此地未曾起惡彼亦如是見此地已擁護之所教授智不可動在巖穴中極峻高空無有量況當統領一切一切地是福田十力觀眾生類所起塔寺無有增減是時世尊舍利為一種類各各作若干種論時王說曰猶此力無數金剛三昧碎骨而自得捨休息云何當度此
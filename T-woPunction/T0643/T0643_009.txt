佛告阿難如來有三十二大人相八十種隨形好金色光明一一光明無量化佛身諸毛孔一切變現及佛色身略中略者我今為此時會大眾及淨飯王略說相好佛生人間示同人事同人相故說三十二勝諸天故說八十好為諸菩薩說八萬四千諸妙相好佛實相好我初成道摩伽陀國寂滅道場為普賢賢首等諸大菩薩於雜華經已廣分別此尊法中所以略說為諸凡夫及四部弟子謗方等經作五逆罪犯四重禁偷僧祇物婬比丘尼破八戒齋作諸惡事種種邪見如是等人若能至心一日一夜係念在前觀佛如來一相好者諸惡罪障皆悉滅盡是故如來名婆伽婆名阿羅呵名三藐三佛陀名功德日名智滿月名清涼池名除罪珠名光明藏名智慧山名戒品河名迷衢導名邪見燈名破煩惱賊名一切眾生父母名大歸依處若有歸依佛世尊者若稱名者除百千劫煩惱重障何況正心修念佛定佛告阿難如來往昔無量無邊阿僧祇劫以智慧火燒煩惱薪修無相定不非時證是故獲得如是勝相一一相中無量化佛何況多相若能係心觀一毛孔是人名為行念佛定以念佛故十方諸佛常立其前為說正法此人即為能生三世諸如來種何況具足念佛色身如來亦有無量法身十力無畏三昧解脫諸神通事如此妙處非汝凡夫所學境界但當深心起隨喜想起是想已當復係念念佛功德念佛功德者所謂戒定智慧解脫解脫知見金色三十二相八十隨形好十力四無所畏十八不共法大悲三念處是若有眾生一聞佛身如上功德相好光明億億千劫不墮惡道不生邪見雜穢之處常得正見勤修不息但聞佛名獲如是福何況係念觀佛三昧爾時世尊說此語時於虛空中有七寶臺一一臺上有億寶蓋天雨寶華供養釋迦牟尼佛時文殊師利法王子結加趺坐坐寶臺中與十億菩薩住虛空中讚言善哉善哉釋迦牟尼大悲世尊說佛身相示佛威儀現佛光明顯諸化佛為未來世凡愚眾生不見佛者作見佛因善哉阿難慈悲法子汝名歡喜依名定實善持佛語慎勿忘失未來眾生聞汝說者即是見佛思此義者具足見佛微妙色身爾時文殊說此語已與諸菩薩眷屬大眾從空而下敬禮佛足繞佛七匝却住一面佛告文殊佛子汝今在座作此觀時地生蓮華縱廣正等滿一由旬文殊師利及諸菩薩坐蓮華上爾時文殊師利法王子既已坐竟白佛言世尊我今自欲說於往昔本生因緣唯願世尊加我威神佛告文殊速說勿疑文殊師利告諸大眾對尊者阿難阿難當知我念過去無量數劫復倍是數不可思算阿僧祇劫彼世有佛名寶威德如來應供正遍知明行足善逝世間解無上士調御丈夫天人師佛世尊彼佛出時眾生弊惡與今無異彼佛世尊亦長丈六身紫金色說三乘法如釋迦文爾時彼國有大長者名一切施長者有子名曰戒護在母胎時母信敬故豫為其子受三歸依子既生已年至八歲父母請佛於家供養童子見佛安行徐步足下生華有大光明見已歡喜為佛作禮禮已諦觀目不暫捨一見佛已即能除却百萬億那由他劫生死之罪從是已後恒得值遇百億那由他恒河沙佛於諸佛所殖眾德本是諸世尊皆說如是觀佛三昧亦讚白毫大人相光勸多眾生懺悔係念過是已後復得值佛名摩尼光多陀阿伽度阿羅呵三藐三佛陀摩尼光佛出現世時常放光明以作佛事度脫人民如是二萬佛皆同一號名摩尼光時諸世尊皆以化佛微妙光明誘接眾生次復有佛名栴檀摩尼光十號具足如是百億佛皆號摩尼光是諸世尊誓願力故正以眉間白毫相光覆護眾生除滅眾罪復有佛出名栴檀海如來應供正遍知如是百萬佛皆同一字名栴檀海是諸世尊以胸德字卍字印光化度眾生時彼童子親侍諸佛間無空缺禮拜供養合掌觀佛觀佛功德因緣力故復得值遇百萬阿僧祇佛彼諸世尊亦以身色化度眾生從是已後即得百千億念佛三昧得百萬阿僧祇旋陀羅尼既得此已諸佛現前說無相法須臾之間得首楞嚴三昧時彼童子受三歸依一禮佛故諦觀佛相心無疲厭由此因緣值無數佛何況係念具足思惟觀佛色身時彼童子豈異人乎今我身是爾時世尊讚文殊師利言善哉善哉文殊師利乃於昔時一禮佛故得值爾許無數諸佛何況未來我諸弟子勤觀佛者佛勅阿難汝持文殊師利語遍告大眾及未來世眾生若能禮拜者若能念佛者若能觀佛者當知此人與文殊師利等無有異捨身他世文殊師利等諸大菩薩為其和上說是語時菩薩眾中有一佛子名曰財首即從座起繞佛七匝恭敬禮拜亦禮文殊師利足以天曼陀羅華摩訶曼陀羅華曼殊沙華摩訶曼殊沙華而散佛上及散文殊師利上亦散尊者阿難是諸天華當於佛上化為華臺於華臺內有十方佛結加趺坐東方善德佛告大眾言汝等當知我念過去無量世時有佛世尊名寶威德上王如來應正遍知彼佛出時亦如今日說三乘法時彼佛世有一比丘有九弟子與諸弟子往詣佛塔禮拜佛像見一寶像嚴顯可觀既敬禮已目諦視之說偈讚歎隨壽脩短各自命終既命終已生於東方寶威德上王佛國土在大蓮華結加趺坐忽然化生從此已後恒得值遇無量諸佛於諸佛所淨修梵行得念佛三昧海既得此已諸佛現前即與授記於十方面隨意作佛東方善德佛者則我身是南方栴檀德佛西方無量明佛北方相德佛東南方無憂德佛西南方寶施佛西北方華德佛東北方三乘行佛上方廣眾德佛下方明德佛如是等十佛世尊因由禮㙮一讚偈故於十方面得成為佛豈異人乎我等十方佛是時十方佛從空而下放千光明顯現色身白毫相光各各皆坐釋迦佛床各伸右手摩阿難頂告言法子汝師和上釋迦牟尼百千苦行無數精進求佛智慧報得是身光明色相今為汝說汝持佛語為未來世天龍大眾比丘比丘尼優婆塞優婆夷廣說觀佛法及念佛三昧說是語已然後問訊釋迦文佛起居安隱既問訊已放大光明各還本國時會大眾見十方佛及諸菩薩國土大小如於明鏡見眾色像財首菩薩所散之華當文殊上即變化成四柱寶臺於其臺內有四世尊放身光明儼然而坐東方阿閦南方寶相西方無量壽北方微妙聲時四世尊以金蓮華散釋迦佛未至佛上化為華帳有萬億葉一一葉間百千化佛化佛放光光中復有無數化佛寶帳成已四佛世尊從空而下坐釋迦佛床讚言善哉善哉釋迦牟尼乃能為於未來之世濁惡眾生說三世佛白毫光相令諸眾生得滅罪咎所以者何我念昔曾空王佛所出家學道時四比丘共為同學習學三世諸佛正法煩惱覆心不能堅持佛法寶藏多不善業當墮惡道空中聲言汝四比丘空王如來雖復涅槃汝之所犯謂無救者汝等今當入塔觀佛與佛在世等無有異我從空聲入塔觀像眉間白毫相即作是念如來在世光明色身與此何異佛大人相願除我罪作是語已如大山崩五體投地懺悔諸罪觀佛眉間懺悔因緣從是已後八十億阿僧祇劫不墮惡道生生常見十方諸佛於諸佛所受持甚深念佛三昧得三昧已諸佛現前授我記別東方有國國名妙喜彼土有佛號曰阿閦即第一比丘是南方有國國名日歡喜佛號寶相即第二比丘是西方有國國名極樂佛號無量壽第三比丘是北方有國國名蓮華莊嚴佛號微妙聲第四比丘是時四如來各申右手摩阿難頂告言法王子汝持佛語廣為未來諸眾生說三說此已各放光明還歸本國財首菩薩所散諸華住阿難上者化成華雲遍滿十方一一雲間無數化佛各申右手摩阿難頂告言法王子諸佛如來所有化身亦如我等等無有異汝今親見當為未來一切眾生廣分別說令諸眾生修行念佛若念佛者得見化佛與今無異若有眾生聞汝所說則為見佛除無量罪爾時財首菩薩白佛言世尊我念過去無量世時有佛世尊亦名釋迦牟尼彼佛滅後有一王子名曰金幢憍慢邪見不信正法知識比丘名定自在告王子言世有佛像眾寶嚴飾極為可愛可暫入塔觀佛形像時彼王子隨善友語入塔觀像見像相好白言比丘佛像端嚴猶尚如此況佛真身作是語已比丘告言汝今見像若不能禮者當稱南無佛是時王子合掌恭敬稱南無佛還宮係念念塔中像即於後夜夢見佛像見佛像故心大歡喜捨離邪見歸依三寶隨壽命終由前入塔稱南無佛因緣功德恒得值遇九百萬億那由他佛於諸佛所常勤精進逮得甚深念佛三昧三昧力故諸佛現前為其授記從是以來百萬阿僧祇劫不墮惡道乃至今日獲得甚深首楞嚴三昧爾時王子今我財首是也如是等諸大菩薩其數無量各說本緣依念佛得如本生經說爾時世尊告諸大眾我念過去無數劫時爾時有佛號栴檀窟莊嚴如來應供正遍知明行足善逝世間解無上士調御丈夫天人師佛世尊十號具足在閻浮提諸德山中於彼山中出家學道足滿七劫成阿耨多羅三藐三菩提爾時彼世有二童子多聞無厭遊行國界問諸婆羅門時有一婆羅門名牢度叉伽告言童子世間有佛名栴檀窟汝等二人可詣彼所求論義法時二童子長者名為一切喜見第二童子名勇猛鎧共詣佛所各持天華共散如來爾時世尊寂然禪定入三昧王三昧身心不動普現一切諸佛色身光明無數如般若波羅蜜說時二童子見佛色身及見光明即時超越那由他恒河沙阿僧祇劫生死之罪恒得值遇無量無數百千諸佛於諸佛所修行甚深念佛三昧現前得見十方諸佛為其演說不退法輪爾時第一童子豈異人乎今彌勒菩薩是第二童子今我釋迦牟尼是我與賢劫諸菩薩曾於過去栴檀窟佛所聞是諸佛色身變化觀佛三昧海以是因緣功德力故超越九百萬億阿僧祇劫生死之罪於此賢劫次第成佛最後樓至如來亦於此處說觀佛三昧佛告阿難此觀佛三昧是一切眾生犯罪者藥破戒者護失道者導盲冥者眼愚癡者慧黑闇者燈煩惱賊中是勇健將諸佛世尊之所遊戲首楞嚴等諸大三昧始出生處佛告阿難汝今善持慎勿忘失過去未來三世諸佛是諸世尊皆說如是念佛三昧我與賢劫諸大菩薩因是念佛三昧力故得一切智威神自在如是十方無量諸佛皆由此法成三菩提爾時尊者阿難佛神力故自識宿命無數劫事白佛言世尊我念過去無數億劫有佛世尊名日月燈明十號具足我於彼世見佛如來放大光明其光遍照十方世界皆作金色一一光中有諸化佛我見是已身心歡喜稱南無佛從是以來常得值遇百千諸佛聞佛說法猶如瀉水置之異器憶持不忘是故我今得見世尊親自供侍作是語已說諸偈頌讚歎諸佛微妙色身爾時空中有無數佛皆現光明身身毛孔中所出化佛如釋迦文皆告阿難言法子汝今持是觀佛三昧廣為一切大眾分別令諸凡夫種見佛因說是語已化佛不現爾時世尊為囑累此事故住立空中威儀自在作十八變顯一切光告阿難言若有眾生欲觀佛者當如此觀佛說此語時十二億天子得念佛三昧現前受記爾時會中有菩薩摩訶薩名曰彌勒即從座起偏袒右肩頂禮佛足脫身瓔珞奉上如來以真珠華散佛世尊及文殊師利所散瓔珞自然踊住於虛空中化成八萬億寶臺一一臺中有百億釋迦文佛皆放光明普現色身山林河海一切眾生所有妙色星宿日月諸須彌山諸天龍神及諸宮殿亦於中現五通神仙百億呪術九十五種諸邪見道醫方技藝工巧文詠皆於一毛顯現此事世間邪見穢欲眾生所希見者亦於光明悉自踊出地獄畜生諸阿修羅八難四倒諸不祥事受報好醜亦於此相自得覺知所散珠華住佛上者化作百億白色光明住文殊上者化作百千億微妙色光此諸光明互相交絡如大龍王蟠身相向一一光中五億寶光如僧伽梨割截分明以金色光縫持令住縷出入處生四寶華一一華中賢劫菩薩結加趺坐十方諸佛及諸化佛坐寶蓮華為此賢劫諸大菩薩說般舟甚深三昧亦讚觀佛最初因緣惟無三昧念佛境界金剛譬定說是法已是諸如來各申右手摩阿難頂告言法子汝今應當善持佛語慎勿忘失爾時彌勒菩薩白佛言世尊惟願天尊大慈大悲憐愍一切未來世中多有眾生造不善業佛不現在何所依怙可除罪咎佛告彌勒阿逸多諦聽諦聽善思念之如來滅後多有眾生以不見佛作諸惡法如是等人當令觀像若觀像者與觀我身等無有異說是語時空中有華十方諸佛住立空中叉手合掌讚言善哉佛子善問此事惟釋迦文救世苦者為諸末後盲冥眾生說觀像法今正是時慎勿疑慮彌勒菩薩重更慇懃勸請世尊說觀像法爾時世尊放常光明照尼拘樓陀精舍及十方國皆作金色佛神力故令金色地分為二分一一分中五百億佛從下方界皆自踊出住立空中合掌讚歎彌勒菩薩摩訶薩言善哉佛子乃能憐愍未來眾生生末法者勸請世尊說觀像相時諸化佛說此語已踊身虛空作十八變釋迦文佛即自微笑笑時口中生大蓮華其華有光如合百億日月星宿眾宿月間百億化佛結加趺坐坐師子床爾時釋迦文佛告彌勒菩薩言諦聽諦聽善思念之如來今者為未來世五苦眾生犯禁比丘不善惡人五逆誹謗行十六種惡律儀者為如是等說除罪法爾時阿難白佛世尊佛涅槃後此等愚人無依無怙無歸依處云何如來說除罪法佛告阿難汝於佛法心未具解如我在世歸依我者名歸依佛名歸依法名歸依僧佛滅度後濁惡世中諸眾生等欲除罪咎欲於現世得須陀洹至阿羅漢欲發三菩提心欲解十二因緣當勤修習觀佛三昧阿難白佛言世尊如來在世眾生現見觀佛相好觀佛光明尚不了了況佛滅後佛不現在當云何觀佛告阿難佛滅度後現前無佛當觀佛像觀佛像者若比丘比丘尼優婆塞優婆夷天龍八部一切眾生欲觀像者先入佛塔以好香泥及諸瓦土塗地令淨隨其力能燒香散華供養佛像說己過惡禮佛懺悔如是伏心經一七日復至眾中塗掃僧地除諸糞穢向僧懺悔禮眾僧足復經七日如是供養心不疲厭若出家人應誦毘尼極令通利若在家人孝養父母恭敬師長調心令軟心若不軟當強折伏令心調順如調象馬不令失御心柔順已住於靖處燒眾名香禮釋迦文而作是言南無大德我大和上應正遍知大悲世尊願以慈雲覆護弟子作是語已五體投地泣淚像前從地而起齊整衣服結加趺坐繫念一處隨前眾生繫心鼻端繫心額上繫心足指如是種種隨意繫念專置一處勿令馳散使心動搖心若動搖舉舌拄腭閉口閉目叉手端坐一日至七日令身安隱身安隱已然後想像樂逆觀者從像足指次第仰觀初觀足指繫心令專緣佛足指經一七日閉目開目令了了見金像足指漸次復觀兩足趺上令了了見次觀鹿王𨄔心既專已次第至髻從髻觀面若不明了復更懺悔倍自苦策以戒淨故見佛像面如真金鏡了了分明作是觀已觀眉間毫如頗梨珠右旋宛轉此相現時見佛眉眼如天畫師之所畫作見是事已次觀頂光令分明了如是眾相名為逆觀順觀像者從頂上諸䗍文間一一䗍文繫心諦觀令心了了見佛䗍文猶如黑絲右旋宛轉次觀佛面觀佛面已具足觀身漸下至足如是往返凡十四遍諦觀一像極令了了觀一成已出定入定恒見立像在行者前見一了了復想二像見二像已次想三像乃至想十皆令了了見十像已想一室內滿中佛像間無空缺滿一室已復更精進燒香散華掃塔塗地澡浴眾僧為父母師長案摩調身洗浴身體上塗足油四方乞食得好美者先上師長分奉父母作是行已發大誓願我今觀佛以此功德不願人天聲聞緣覺正欲專求佛菩提道發是願已若實至心求大乘者當行懺悔行懺悔已次行請佛行請佛已次行隨喜行隨喜已次行迴向行迴向已次行發願行發願已正身端坐繫念在前觀佛境界令漸廣大一僧坊中滿中佛像方身丈六足下蓮華圓光一尋及通身光摩尼焰相及眾化佛化佛侍者光明眾色皆令了了一僧坊已令心復廣一頃地中滿中佛像此想成已心得安隱身體悅樂若行若止心想利故見一頃地滿中佛像香華供具及諸幢幡皆隨像行以心利故左右前後盡見像行心漸廣大見百頃地滿中佛像開目閉目皆令心想想想不絕心心相續如渴思飲此想成已見一由旬滿中佛像漸增廣遠滿百由旬見一切像三十二相八十隨形好皆悉炳然此想成已想一閻浮提八千由旬滿中佛像此想成已次想東方弗婆提界八千六十由旬滿中佛像此想成已復想西方瞿耶尼界廣八千九百由旬滿中佛像此想成已復觀北方欝單越界一萬六千由旬滿中佛像此想成已復更廣遠見百閻浮提滿中佛像此想成已見百億四天下滿中佛像此想成已唯除食時除便轉時一切時中恒見佛像虛空及地滿中佛像像像相次間無空缺念想成已身心歡喜倍加精進頂戴恭敬十二部經於說法者起大師想於佛法僧起父母想令心調柔不起瞋想設瞋恚時當於般若波羅蜜前五體投地誠心懺悔如上所說五法次第應行念想成已閉目叉手端坐正受更作遠想滿十方界見一切像身純金色放大光明若有犯戒作不善者先身犯戒及以今身見諸佛像或黑或白以懺悔故漸見紅色見紅色已漸見金色見金色已身心歡喜勸請諸像使放光明起此想時念想利故見一切像舉身毛孔皆放光明一一光明百億寶色一一色中無量雜色微妙境界悉自踊出此念想成名觀立像佛告阿難如是觀者名為正觀若異觀者名為邪觀餘相現者別境界出當疾除之作是觀者除却六十億劫生死之罪亦名見佛於未來世心想利故值遇賢劫千佛世尊為其和上於佛法中次第出家一一佛所見佛身相了了分明聞佛說法憶持不忘於星宿劫光明佛所現前受記麁心觀像尚得如是無量功德況復繫念觀佛眉間白毫相光說是語時大梵天王無量梵眾持諸天華奉散世尊脫身瓔珞以奉上佛其華如雲在空中住所上瓔珞變成金臺於金臺中有金色光其光變為七佛尊像端嚴微妙色相悉具䗍髻梵王長跪合掌勸請世尊而作是言如來大悲慈愍眾生願為來世盲冥眾生具足演說觀像相法令諸眾生依佛所說恒得值遇諸佛世尊得念佛三昧三昧力故令諸眾生遠離罪惡以罪滅故現見諸佛佛告梵王如是如是如汝所說爾時世尊復為來世諸眾生故更說觀像坐法觀像坐者至心繫念令前立像足下生華此華生時當起想念令此大地作黃金色作七寶色隨想而現一一寶色黃金為界一一界間生寶蓮華作此想時有寶蓮華千葉具足應想而現既見花已請諸想像令坐寶華眾像坐時大地自然出大白光如琉璃色白淨可愛眾白光間百億菩薩白如雪山從想像身毛孔中出一一菩薩身毛孔中出金色光其光如山百千金色閻浮檀金光明赫奕數不可知應想而現一一山頂有一想像高顯可觀閻浮檀金色其光大盛照十方界皆作金色見地及空亦作金色滿中金像金光金蓋金臺金華金幡見想菩薩純白玉色手執白拂有執白華當起想念極令鮮白若餘雜想異境界現當疾除滅若不除滅隨逐餘想隨他境界喜發風病此念佛想是大甘露利益眾生觀佛三昧如服良藥利益四大服此藥者不老不死佛告阿難若有眾生欲觀像坐當如是觀作是觀者名為正觀若他觀者名為邪觀若有眾生觀像坐者除五百億劫生死之罪未來值遇賢劫千佛過賢劫已星宿劫中值遇諸佛數滿十萬一一佛所受持佛語身心安隱終不謬亂一一世尊現前授記過算數劫得成為佛爾時世尊告阿難言若有眾生觀像坐已當觀像行觀像行者見十方界滿中像行虛空及地見一一像從座而起一一像起時五百億寶華一一華中有無數光一一光中無數化佛隨心想現坐像起立未起中間當動身時眉間白毫旋舒長短猶如真佛放白光明為百千色映飾金光眾白光間無數銀像身白銀色銀光銀華銀蓋銀幡銀臺悉皆是銀時眾金像與銀像俱動身欲起諸像臍中各生蓮華其蓮華中踊出無數百千化佛一一化佛放金色光照行者身是時行者入定之時自見己身三十六物惡露不淨不淨現時當疾除滅而作是念三世諸佛身心清淨我今學佛真淨法身此不淨觀從貪愛生虛偽不實用此觀為作是念已當自觀身使諸不淨變為白玉自見己身如白玉瓶內外俱空作是觀時宜服酥藥勿使身虛此想成時諸像皆起如前立住見像立時當作想念請像令行像既行已步步之中足下生華成蓮華臺見十方界滿中行像供具妓樂諸天大眾恭敬圍遶行像放光照諸大眾令作金色銀像放光照諸大眾皆作銀色白玉菩薩放白玉光令諸大眾作白玉色雜色諸像放雜色光映飾其間此想成已更起想念請諸行像皆令以手悉摩我頭爾時諸像各申右手摩行者頭是時眾像放大光明照行者身光照身時行者自見身黃金色此想成已出定歡喜復更至心禮敬諸佛修諸功德以是功德迴向菩提爾時復當更起想念我今想見眾多金像行坐隨意未見神通起心作想請諸行像及菩薩像作十八變應念即作十八種變見滿十方一切眾像踊身空中作十八變威神自在普現色身令行者見見已歡喜請一切像令轉法輪應念即時一一眾像異口同音讚歎持戒讚歎念佛想聞此已心大歡喜復加精進以精進故心想得成心想成時見十方界一切大地山河石壁皆悉變化為金剛地金剛地上踊出白光眾白光間無數化佛坐寶蓮華一一化佛放無數億百千光明一一光明復化無數百千化佛此想現時行者自見身諸毛孔出金色光遍照一切若餘境起當疾除滅如此心想疾於猛風須臾之頃見無數化佛行者心利如明眼人執頗梨鏡自觀面像行者觀像亦復如是此想成已當作是念諸佛世尊住大寂滅身心清淨無來無去如我身者四大五陰所共合成如芭蕉樹中無堅實如水上沫如水中月如鏡中像如熱時焰如野馬行如乾闥婆城作是想已諸像尋滅有金色光於金光間有金佛影如鏡中像行住坐臥四威儀中現一切色此想成時當念如來戒身念戒身時見諸佛影眉間光明猶如白絲空中清淨至行者前行者見已當作是念釋迦牟尼多陀阿伽度阿羅訶三藐三佛陀過去世時以大戒身而自莊嚴是故今日得戒定慧解脫解脫知見作此念時釋迦文佛坐琉璃窟身紫金色端嚴微妙與諸比丘菩薩大眾以為眷屬住行者前告言法子汝修觀佛三昧力故我以涅槃相力示汝色身令汝諦觀汝今坐禪不得多觀汝後世人多作諸惡但觀眉間白毫相光作此觀時所見境界如上所說爾時一念情無所著心大歡喜應時即得念佛三昧念佛三昧者見佛色身了了分明亦見佛心一切境界亦如上來觀佛心說亦見佛身一切光明亦如上觀佛身光說亦見佛身一切毛孔一一毛孔悉生八萬四千蓮華一一華中復有八萬四千化佛佛佛相次滿十方界爾時釋迦牟尼佛即申右手摩行者頂一切化佛亦申右手摩行者頂得此觀者名佛現前三昧亦名念佛三昧亦名觀佛色身三昧爾時諸佛異口同音各各皆為行者說法雖未得道見佛聞法總持不失此名凡夫念佛三昧得此三昧者剎那剎那頃恒見諸佛於念念頃聞佛說法所謂大乘方等經典一日一夜即得通利父母生身惱濁惡世以念佛故得聞總持捨身他世必得見佛於諸佛所得千萬億旋陀羅尼得陀羅尼已八十億佛各申右手摩行者頂一一諸佛皆說決言汝念佛故過星宿劫得成為佛身相光明與我無異說是語已八十億佛一時放光光中復有無量化佛一一化佛皆說是語佛告阿難如是眾法名觀像法若觀像時自當更有無量百千諸勝境界如是觀者名為正觀若異觀者名為邪觀
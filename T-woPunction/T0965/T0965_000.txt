如是我聞一時婆誐鑁尾嚕左曩如來在雞足山峰去地九十愈善那與九十殑誐沙俱胝那愈多十方諸佛同會此處於是如來以不可數俱胝殑誐沙劫本所修行積集萬行福智之所加持於虛空法界住大金剛三摩地生大金剛寶峰樓閣高無中邊諸大妙寶及妙寶雲間錯旋花交絡熾盛無量百千光明盤旋交映無量寶幢四面行列無量百千雜妙葉花紛敷嚴飾於是如來入妙金剛大甘露軍荼利焰鬘熾盛大三摩地盡虛空法界無有邊處成一甘露焰鬘又於百千俱胝世界微塵佛剎國土皆成普遍焰鬘十方諸佛各入無量百千旋轉大妙金剛大樂甘露軍拏利焰鬘熾盛大三摩地寂然而住爾時婆誐鍐尾嚕左曩如來復入甘露百千光聚神通遊戲妙頂轉輪大金剛甘露軍荼利熾盛大三摩地遍三千大千虛空法界成大八輻金剛焰輪爾時世尊不移此處在輪臍中復於一一輻間現大八色金剛焰輪遍照十方右旋而布盡於上際中際下際四無邊際出生甘露焰鬘各各旋轉如羂索輪鬘自在旋轉於是大日遍照如來入此三摩地以從定微開二目爾時十方殑誐沙世界微塵佛剎諸佛在虛空各以神通遊戲妙師子吼同聲讚大日遍照如來說四句妙伽陀南曰曩謨沒馱素沒度吠嚕左曩素沒曇捺捨儞始素沒地摩賀愈誐濕嚩囉楞毘悉帝說此偈已十方諸佛告言世尊今日欲說何法現如是相貌我於過去諸佛剎中未曾見此三摩地爾時大日遍照如來便以金剛身語意舒妙金色臂雙合二掌屈二頭指入掌以二大指押之以此大印安於心前從印發生無量百千俱胝雜色妙大寶光雜色寶雲雜巧葉花虛空中旋轉如大金輪又從印出現十殑誐沙俱胝佛剎各放大光遍照十方雨諸寶輪及妙寶花出大繖蓋鉤杵輪劍寶螺又出極妙音聲遠百千億俱胝等佛剎又從一一寶輪妙花大傘蓋鉤杵輪劍螺等各各現百千俱胝那愈多佛剎微塵數各出無量妙音聲振十方百億世界爾時世尊大日遍照如來以威猛神通焰鬘光手於虛空自頂上右旋九匝如羂索環勢盡攝虛空中諸佛悉入光中爾時九度旋轉光明不絕出現九殑誐沙俱胝佛剎各坐白蓮華而自圍遶放無量寶光爾時世尊身現作攝一切佛頂輪王之相手持八輻金輪處七師子座身放無量百千光明彼放火焰頂旋傘蓋上出現一俱胝佛身放大光明悉旋轉坐繖蓋中如是世尊以印又作八輻金輪八方八色輪中現八種花座持本標幟各以八殑誐沙俱胝佛身圍繞各放無量雜寶光焰還於繖蓋頂上現一俱胝佛放大光明一一旋轉即於東方如來面前赤色輪中現光聚佛頂輪王手執如來頂印放大光聚坐赤色蓮花於如來右隅黃色輪中現發生一切佛頂輪王手持黃蓮放黃色光明坐黃色蓮華於如來右邊白色輪中現白繖蓋佛頂輪王手持白傘放白色光坐大白蓮於後右隅中雜巧色輪現勝頂輪王手持利劍放雜巧色光明坐雜色蓮華於如來後紅色輪中現除一切蓋障佛頂輪王手持紅蓮華華上有鉤放紅色光明坐紅蓮華於後隅青色輪中現黃色佛頂輪王手持三股嚩日羅放青色光坐青蓮華於如來左邊綠色輪中現一字最勝頂輪王手持八輻金剛輪放綠色光焰坐綠色蓮華於如來前左隅紫色輪中現無邊音聲佛頂輪王手持白螺放紫色光焰坐紫色蓮華如上八方佛頂各各放本方色光明各以八殑誐沙俱胝佛圍繞各坐本方色蓮華各以一俱胝佛剎於頂上盤旋而作蓋形爾時一切佛頂輪王施八方坐位各現八種佛頂輪王相已時世尊復現七寶眷屬女寶馬寶主藏神寶輪寶象寶如意珠寶兵寶等周匝圍繞此大輪四面爾時世尊復入鉤召三摩地遍虛空法界盡為鉤召為欲安立一切有情速至無上菩提道故為令處生死便證佛身時十方俱胝諸佛聞攝一切佛頂輪王鉤召悉於定中出現神通雨諸寶雨寶花寶鬘寶香寶燈寶繒等俱到虛空法界大金剛寶峯樓閣於虛空中而集咸言世尊輪王何不說十字之法令一切有情現世速得佛身爾時攝一切佛頂王聞是語以為欲顯大神通威力故欲說根本諸佛所證修行故過去諸佛修行法故現在諸佛修行法故未來諸佛修行法故說令善男子善女人只於此生不轉肉身能成大佛事故為利益一切有情獲得成佛身故即說金剛熾盛光明佛頂輪王自在十字真言曰曩謨尾嚕左曩野曩謨婆誐嚩覩瑟尼灑野婀沒馱沒馱沒馱沒馱沒馱沒馱沒馱沒馱沒馱怛嚕𤙖沒馱沒馱沒馱沒馱沒馱沒馱沒馱沒馱沒馱吒嚕𤙖沒馱沒馱沒馱沒馱沒馱沒馱沒馱沒馱沒馱咄嚕𤙖沒馱沒馱沒馱沒馱沒馱沒馱沒馱沒馱沒馱訥嚕吽沒馱沒馱沒馱沒馱沒馱沒馱沒馱沒馱沒馱忽嚕𤙖沒馱沒馱沒馱沒馱沒馱沒馱沒馱沒馱沒馱室嚕𤙖沒馱沒馱沒馱沒馱沒馱沒馱沒馱沒馱沒馱素嚕𤙖沒馱沒馱沒馱沒馱沒馱沒馱沒馱沒馱沒馱勃嚕𤙖沒馱沒馱沒馱沒馱沒馱沒馱沒馱沒馱沒馱吽沒馱沒馱沒馱沒馱沒馱沒馱沒馱沒馱沒馱說此真言已遍三千大千世界佛剎微塵數諸佛土六種震動雨諸寶花寶雲天如意寶白拂繒蓋香花燈明音聲歌奏百千種樂供養如來又有十方俱胝一切諸佛聞是說已悉皆頭面禮足讚攝一切佛頂輪王如來作如是密言熾盛光明無等者勝妙吉祥自在智能調伏輪於生死速令有情成等覺爾時世尊輪王復說如是密言答十方俱胝如來等我今說此誠實言為利有情成等覺十方諸佛速加持令彼有情咸證我說此偈已爾時十方世界諸大菩薩所謂金剛手菩薩妙吉祥菩薩虛空藏菩薩慈氏尊菩薩觀自在菩薩地藏菩薩除蓋障菩薩普賢菩薩一時咸集至虛空法界寶峯樓閣世尊輪王前頭面禮足咸作是讚歎真言曰曩莫薩嚩吉孃野麼弩使抳薩嚩惹誐地怒使抳野捨悉尼寧袍部嚩怒迦晚馱󰺋薩麼薩多尼儞也地波作訖羅摩里寧曩謨悉都帝怛囉多哩作訖囉嚩喇底儞曩謨悉都帝說此語已爾時八大菩薩各各現光明輪各現作八大金剛明王以如來輪故爾時金剛手菩薩現作降三世金剛明王放青色光明口現二牙阿吒吒笑聲以右手擲五股金剛杵說八字心真言曰唵儞遜婆嚩日羅吽泮吒爾時妙吉祥菩薩現作六臂六頭六足金剛明王放青黑色光明齒咬下脣竪兩目及眉手持利劍說此三字心真言曰吽惡吽爾時虛空藏菩薩現大笑金剛明王放灰黑色光明口現大笑形二牙上出以左手柱一青棒右手把羂索說此十字心真言曰唵嚩日羅吒賀娑野吽泮吒爾時慈氏尊菩薩現作大輪金剛明王遍身黃色放大火右手持八輻金剛輪左手柱一獨股金剛杵說是六字心真言曰唵嚩日羅作訖囉吽爾時觀自在菩薩於頂上現作馬頭金剛明王碧色放赤色光明以右手高於頂上橫把一蓮華作打勢左手把軍持印說此十字心真言曰唵賀野仡哩嚩吽泮吒爾時地藏菩薩現作無能勝金剛明王遍身黃色放火光焰以右手擲一金剛杵左手作擬印向口說此十三字心真言曰唵戶盧戶盧讚拏里麼等儗薩嚩賀爾時除一切蓋障菩薩現作不動尊金剛明王遍身青色放火光焰以右手執劍左手把索左垂一髻說此十四字心真言曰唵阿左攞迦拏讚拏娑馳也吽洋吒爾時普賢菩薩現作步擲金剛明王以右手把一旋蓋左手把金剛杵遍身作虛空色放火光焰說此七字心真言曰唵紇哩𤙖矩嚕吽勃嚕𤙖素嚕𤙖惹嚕𤙖虐爾時八金剛明王佛即於如來前請受教勅我當奉行爾時世尊輪王告金剛明王佛等言若有善男子善女人持此十字心真言汝等常當於晝夜莫離是人無令不成就所有三世罪障速令消滅汝各以神力器杖碎彼三業令得清淨於觀行三摩地法令於現生如我無異我今更為汝說祕密一字心真言汝當善聽曩莫三滿多沒馱南婀說此心真言心已金剛手等諸大明王咸皆作禮言我於今日當聞此法常以身分荷負佛輪願佛慈悲更為我宣說修三摩地門速令一切有情疾證佛身爾時十方殑誐沙俱胝諸佛咸作是言更當為我宣說一字心密印及悉地等法云何令諸有情速於現生得無上道法云何得上中下成就密法云何得神通法云何修三摩地法願世尊慈悲為諸眾生廣作利益爾時世尊輪王告諸佛及金剛手佛等言諦聽更為汝廣說修三摩地門速令現生證無上道果處於生死不入涅槃令得身常得自在善男子我今為汝先說根本密印法以二手虛心合掌以二頭指入掌中以二大指押之是名心印一字之法結此印時十方諸俱胝數佛速至彼所加持彼身口心速獲清淨如處中不見身心而證大人位處與諸佛同位為未來諸佛之師亦為現在諸佛之師亦為過去諸佛傳之師若有善男子修行此法先於心中觀婀字白色成大月輪量遍法界無上中下際成大八輻金輪又於一一輻中右旋布八色金剛輪依前觀身為大我於輪臍中作頂輪王形即結成就一切事業佛頂諸佛心本三昧耶印以二手散開十指並二掌根即以此印指上散安十字真言一一字上散無量百千雜色寶光散射十方諸佛剎土光明熾盛三世無等即以印手右旋如羂索環勢一旋一佛一輪九佛九輪八十一億俱胝數諸佛如說色相花臺亦然如是本初輪印之時不令印光斷絕光焰此印名攝一切佛頂輪王本三昧耶發生無邊諸佛羯磨之印不假結護及供養門速成諸佛大三昧地使成佛身十地菩薩目觀不及耳聽不聞乃至同類之佛亦不見自身何況餘菩薩等若作此法經一百八遍現證佛身上根者得成就若經一千遍者中根必定成就若經一萬八千遍者下根必獲大成就法爾時世尊輪王復告十方諸佛及金剛手佛等我今更說木印法於檀木上刻一八輻金剛輪於輪臍中書勃嚕吽字輪四面放光火焰印背上刻八葉蓮華花上置月天變形作此印已誦婀一字心真言作二十一遍於清淨處以光明砂麝香塗之以印印心額喉頂兩肩上臍下兩膝上誦一字真言婀字心一印一誦如是萬遍即得神通至十方殑誐沙世界妙樂國土花藏佛剎及龍宮中無想天中一切三世之內隨意自在無有障閡諸菩薩天龍等無能知見此名神通法悉地又修三摩地門常於自心觀惡字而成佛形量盡虛空無有邊際迴然清淨得證佛身無有生死不轉肉身得無漏果常於十方世界教授諸二乘佛及一切有情隨意自在說一切愈誐隨機應化此名修三摩地法悉地又金剛手佛彼善男子欲成就之時十方諸佛悉用八輻大輪擲彼頂上彼當勿怖為滅除三業極重罪障及法執所知見分別障此輪從彼心出在彼足下乘彼佛身彼得如我常當一心作此成就無令散失爾時殑誐沙諸佛聞法已各各讚大日世尊以諸花香而散佛上以妙誐他讚已各歸本剎時金剛手佛等聞說已又復問言仁者此法與何等人當作成就爾時世尊大日如來言此法與質直心人無分別心人及於無所知見障人必獲我身成就決定時金剛手八大菩薩佛前而作此法一須臾間便與佛齊等八大菩薩佛還以佛花歌詠讚佛欲歸本國時世尊言汝等雖成佛身未報佛恩時八大菩薩白佛言云何是報佛恩佛言咸得成佛已須廣度有情不得住寂自受寂樂時佛菩薩等聞是說已即却變身還成菩薩禮佛雙足佛告金剛手言汝當以此法廣度有情速令成佛時金剛手等言我若不將此法不度有情令盡成佛我誓不取正覺時世尊復告金剛手言善男子我當為汝更說一字心中之心密中之密惡字一字門若善男子常住此一字門於生死中不生不滅不變肉身證得此法此一字門是過去三世現在三世未來三世諸佛常住此一字門若非此法而成就者無有是處時金剛手聞佛說已佛頂金輪其輪漸大廣無中邊相色俱無寂然法界時金剛手目覩不及以偈讚諸佛性無邊輪形體法界我等悟此法當廣度眾生云何世尊入住大寂三昧願為我出現不違本所誓爾時世尊輪王聞金剛手等請已亦不現身於虛空法界位有聲言金剛手諸佛性無邊色相俱自在聲色俱真實迷者有分別現色而無色本來空寂然汝恒持此法廣度諸有情時金剛手八大菩薩聞佛說已歡喜作禮信受奉行
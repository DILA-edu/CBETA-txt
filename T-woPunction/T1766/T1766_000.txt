此玄義即章安舊文既辭旨盡善故荊溪不更修治或曰下文有此中遺一章之語即知亦經再治今謂不爾遺章之語蓋後人籤注書者謬寫此乃鄙語常談豈是荊溪再治之例若再治者應書云四明不生不生下注闕字如梁氏刪止觀書三大章皆注闕字今以七義驗之知不再治一者疏文再治則於總題削大般二字今此備有知非再治二者題下無再治之人號故三者或謂闕逸借使闕逸治者之號則不合顯書疏主之名例下疏中只合云頂法師撰今既顯書名諱知非再治四者文中全無私謂之語知非再治五者準淨名部荊溪亦但刪略疏文而不再治玄義以此例彼知非再治六者疏文舊本再治二俱在世而此玄義唯有一本知非再治七者準下疏文釋義有闕則荊溪私加補助今既再治何故不生一章闕遺無釋然義非難見但恐後學穿鑿故此評之初題目二初標法題玄義者五章釋題妙盡經旨故稱玄義二顯作者沙門者此翻勤息謂勤勞息斷煩惱故瑞應經云息心達本源故號為沙門若乃息見思之妄心達真諦之本源藏通沙門也息塵沙之妄心達俗諦之本源別教沙門也息無明之妄心達中道之本源圓融沙門也又次第息三惑達三本者是別沙門一心中息三惑者是圓沙門今疏主即圓人也然沙門之名於諸教中復通因果今約疏主迹說乃住前因中沙門也灌頂即名諱華嚴第十法雲地名灌頂位菩薩也經云諸佛智水灌其頂故名為受職故名灌頂字法雲小字非凡蓋言十地之聖非三賢之凡也俗姓吳氏常州義興人祖避地東甌因而不返今為臨海章安人也父夭早亡母親鞠養生甫三月孩而欲名思審物類未知所目母夜稱佛法僧名師乃口効音句清辯時共驚異因告攝靜寺惠拯法師聞而笑曰此子非凡即以非凡為字及年七歲還為拯公弟子才業日新玄儒並騖弱冠之歲進具律儀洎拯師厭世沐道天台即陳至德元年時俗壽二十七也智者辯才雲行雨施能領能記唯師一人故方集奔隨為法上將後於隋大業十年十月廬于天台之南撰此疏文越五年於安洲絕筆即唐武德元年也常於章安攝靜寺講說此經值海賊抄掠道俗奔委師撾鐘就講顏無懾懼賊徒麾旛詣寺忽見兵旗曜日持弓執戟人皆丈餘雄悍奮發群賊驚散其感通有如是者事蹟見唐續高僧傳習禪科若乃撰疏之休徵為法之難苦則下文詳悉以唐貞觀六年八月七日終國清寺春秋七十二將終之際身現微疾室有異香命弟子曰彌勒經說佛入城日香煙若雲汝多燒香吾將去矣有同學智晞智者親度於貞觀元年卒臨終云吾生兜率矣見先師智者寶座行列皆悉有人唯一座獨空云却後六年灌頂法師陞此說法焚香驗意即慈氏降靈計歲論期審晞言不謬是故灌頂之名法雲之字豈有過實之畏哉撰者鳩集文義解釋之也本文二初總序玄旨二初標題大般涅槃經序者以此序是開題序王故別標之如法華玄別行經序亦標云序王或除削此題者非也二夫正下正序二初總歎三德宗歸二初嘆所詮宗極三初雙嘆事理二初正嘆事理融即二初嘆即事之理二嘆即理之事理即三千三諦之理生佛一貫因果無殊事即十界迷悟之事始終兩異新故有別然而即事而理波即水也即理而事水即波也故此事理是今經之所詮斯教之極致故於文首舉而嘆之初文者正道即妙理綺互其文正以簡邪道約能通謂涅槃佛性之理無二邊邪而遍通一切故名正道妙則不縱不橫理乃無所不統無始終之喧動故稱幽寂無新故之滯礙故稱虛玄又幽寂即妙理寂絕虛玄即正道虛通而言正道幽寂者蓋言正道即妙理故妙理虛玄者蓋言妙理即正道故雖有二名而無兩體然則約理乃無始終新故之異約事則始終新故宛然今談於理實不離事即始終而無始終即新故而無新故其猶指波即水也二無始下嘆即理之事即無始終而有始終即無新故而有新故其猶指水即波也波水融一理事誰分無明生死等者無明對種智為始終生死對涅槃為始終翻無明為種智即生死證涅槃故本自有之者無始本迷故修因方克者由緣了因得智斷果故二此經下結為今經所詮非始之始等者問向以無明生死為始今何故以佛性三因為始耶答無明生死體即三因二若佛下複疎釋成三初按定是則下釋上二句義如即理事也因理即果理故佛性非因果如下果理即因理故涅槃非果二若因下複釋上文既顯因果理同則非但極果所證之理非新非故下凡所具之理亦非新非故也文中反覆釋成故云因如不異果如果如不異因如大抵只顯因果理一耳問據前所釋乃以涅槃為新佛性為故此中合云非止涅槃之如非故何以却云非新耶答若因果對明誠如所責今雖分句釋義但顯因果理同並非新故耳故下結云是則佛性涅槃因果之如皆是非新非故也三是則下結成三非新下結歸三德以理事對一性二修共成三德一性是理以配法身雖理本具三今對修成一二修是事雖智斷俱冥於理今對性但二此即合性為一合修為二若約開說則修性各三理具三法身智即三般若斷即三解脫開雖成九九只是三三九互融展轉無礙下明體宗用三各各互具即此意也即理成解故曰非新而新即理成惑故曰非故而故既惑解即理故種智不發無明不斷而斷即一而三故非點水之縱即三而一故非烈火之橫不縱不橫如新伊字凡論修性進否非一顯性錄備明之二辨能詮興由二初通舉一化利鈍不同者一切眾生無不本具三德平等無殊但由熏習淺深故成利鈍差別利根者於華嚴座席即悟圓常故法華云始見我身聞我所說悉皆信受入如來慧其鈍根者如聾如啞全生如乳故須三味次第調熟來至今經方歸祕藏故法華云除先修習學小乘者如是之人我今亦令得聞是經入於佛慧其有不定根性則於三味得悟妙理對前名鈍對後名利由此根機不等故有五時之教差別故云是以大聖赴緣等也頓即華嚴漸即三味鹿苑漸始方等漸中般若漸終法華涅槃會前頓漸歸非頓非漸頓則下徵下經文證成其義忍草等者第二十五云雪山有草名曰忍辱牛若食者即得醍醐雪山譬佛忍草譬教牛譬機緣食譬修行得譬入位頓機扣佛說圓頓教聞教修行解發入住此證利根於華嚴會悟三德理彼雖兼別且約圓說漸則下第十三云從牛出乳譬從佛出十二部經即華嚴也從乳出酪譬從十二部出九部即阿含也從酪出生酥譬從九部出方等從生酥出熟酥譬從方等出般若從熟酥出醍醐譬從般若出大涅槃法華與涅槃開顯義同故經省之此證鈍根既於華嚴全生如乳故須歷三味漸次調熟至于今經方悟三德故云次第圓滿因前四味次第得至今經三德圓滿故云次第圓滿喻之下二十七云置毒乳中乳即殺人酪及二酥置毒亦爾宿習了因名為置毒藉今聞教毒發不同若昔於二酥下圓乘種故今再聞無明即滅名為殺人此證不定根性味味得入也皆是下總結也釋迦此云能仁妙窮權實者五時增減不出四教教教所詮豈離十界藏通詮六別圓詮十由即不即故分四殊今能仁究竟顯理十界唯心九權一實權實理等故云妙窮巧赴下亦由眾生理具權實故感如來施權實教權實雖異理常平等故不二門云由眾生理具非權非實為權實機佛亦果具非權非實為權實應罄盡也爽失也二今此下別彰此經開通往昔等者開諸權門顯今實義故法華云開方便門示真實相也密義者佛若不說偏小不知故名密義又已前顯施方便而密意在圓今談此意故云顯發如來方便密義也畢竟不入涅槃者偏小之機謂佛灰滅圓頓之機知佛常住二此經下別序五章玄義初序二初廣序釋名二初翻名釋義二初約三德釋二初通舉梵文二隨文翻譯二初釋別名三初翻對開章二依章正釋二種煩惱生死者界內見思煩惱感分段生死界外無明煩惱感變易生死免斯因果者因謂煩惱果謂生死通釋下包廣曰大三德圓融包括百界故俱受大名圓融故俱無二邊之喧動故皆稱寂滅圓融故俱超二死之暴流故悉名究竟三別通下結意顯題無上至極果者即約究竟所顯涅槃以立題也二指通名聖教之總名者大小偏圓總名經故事在別釋者如法華玄義中約有翻無翻各有五義也無翻五者以彼語多含此方單淺不可以單翻複應留本音既不可翻而含五義一法本二微發亦云顯示三涌泉四繩墨五結鬘有翻五者一翻為經二翻為契三翻法本四翻線五翻善語教昔佛法初度梵漢未明故有無翻之說乃是河西群學所傳晚人承用耳有翻之家雖具五義以經為正以此方先聖之語悉名經故以佛語為經此義翻也是以三藏中但有經藏十二部中但有經部而無線藏線部等名二若具下約三諦釋然三德三諦同體異名故前約三德次約三諦文分為二初重翻別名二再釋三字初約真俗中俱名大也初明真諦遍蕩相著故大故云大若虛空次明俗諦體具三千故大故云其性廣博後名中諦遮照不二故大故云又名不思議等不因小相者虛空絕待非對小名大也二約真俗中俱名滅也初約真諦自行名滅滅凡夫生死故云滅二十五有滅二乘涅槃故云及虛偽物次約俗諦化他明滅則隨類現形滅彼三惑故云得二十五三昧也二十五三昧如聖行品說後明中諦滅真滅俗故云生滅滅已生即是俗滅即是真二邊俱滅故云滅已是則中諦名寂滅樂三約真俗中俱名度者度以過越為義三諦無著悉是過越咸得度名不著於俗故云度於不度不著於真故云又度於度又度此彼下約中諦明度也不著雙照故云度此彼之彼岸不著雙遮故云亦度非彼非此等此即生死俗彼即涅槃真神龜者中華古今注云靈龜者玄文五色神龜之精也上隆法天下平法地能見存亡明於吉凶水陸俱度者譬中道度於二邊也水喻生死陸喻涅槃二總攬結歸三法等者哀嘆品云何等名為祕密之藏猶如伊字三點若並則不成伊縱亦不成如摩醯首羅面上三目乃得成伊我亦如是解脫之法亦非涅槃如來之身亦非涅槃摩訶般若亦非涅槃三法各異亦非涅槃故知即一而三即三而一方是涅槃也二金剛下略序餘四然釋名總論三法體宗用別論三法總既含別別不離總故體即是大宗即是度用即是滅教相分別總別之三法耳是故五章不出三法金剛寶藏等者二十一經云譬如寶藏多諸珍異種種具足佛道甚深奧藏亦復如是多諸奇異具足無缺名大涅槃二邊不壞故曰金剛含攝三千故名寶藏無二死遷變故曰恒安無三惑熱惱故曰清涼不老不死即常住不變也置毒佛性者毒喻佛性五味喻五道二十七經云譬如有人置毒乳中乃至醍醐皆悉有毒名字雖變毒性不失若服醍醐亦能殺人眾生佛性亦爾雖處五道受別異身而是佛性常一無變應以見性破惑名為殺人即是今經大力用也前引置毒喻五時教此引置毒喻五道機同引一文而用意各別毒鼓如第九經譬如有人以新毒塗鼓於眾人中擊雖無心欲聞聞之皆死唯除不橫死者是經亦爾於諸行眾中有聞聲者所有三毒悉皆滅盡雖無心思念是經力故能滅煩惱犯重造逆聞已亦作菩提因緣漸斷煩惱除不橫死一闡提輩八自在我者一一多示一身以為多身身數大小如微塵充滿十方如來身實非塵以自在故現微塵身二大小示一塵身滿大千界三輕重以滿大千之身輕舉飛空實無輕重四色心如來一心安住不動所可示化無量形類五根六根互用六得得一切法亦無得想七說演一偈經無量劫義亦不盡八見如來遍滿一切處如虛空不可得見具如第二十一經常住二字者壽命品云常當繫心修此二字佛是常住若有修此二字當知是人隨我所行至我至處四諦品云或聞常住二字音聲若一經耳即生天上無上醍醐者即經云從熟酥出醍醐如從摩訶般若出大涅槃也二名含下結極教之相也者聖人被下之言曰教分別同異曰相謂分別今經三德圓融異偏小縱橫也又望前諸部明圓雖同兼等則異今雖重施同知佛性故與兼等其義永殊天竺五處不同者五國咸名天竺而言音各異天竺或言身毒或言賢豆皆訛也正言印度印度月名月有千名斯一稱也良以彼土賢聖相繼開悟群生照臨如月因以名也奢切小殊者謂言音大同但奢緩親切小異如中國云摩訶東南稱摩醯也此間楚夏者此則言音大異如中國云般涅西北稱涅隷淮南曰楚中原曰夏楚即蠻夷也中原語正類彼中天淮楚語訛類彼西北春秋後語曰楚之先季連苗裔曰鬻熊其子事周文王早卒子熊任任生熊繹成王舉文武之勤而封於楚蠻也孔安國曰大國曰夏雙卷者自有二經一在王舍城鷂山中說名佛般泥洹經上下兩卷即西晉帛法祖譯一在毘舍離國大林中重閣講堂說名大般涅槃經亦上下兩卷即東晉釋法顯譯而此二本皆是小乘六卷名大般泥洹經亦法顯所譯大本即無讖所翻六卷乃是大本前分耳是義下斥古非也肇論下彼涅槃無名論云泥洹泥曰涅槃此三名前後異出蓋是楚夏不同耳涅槃者正也故今云為彼土正音如言大者下以此方大含多義以例涅槃不偏翻一切至於此者此即涅槃大品云一切法中涅槃為第一又大下名字功德品云所言大者名之為常神通者瓔珞經云神名天心通名慧性天心慧性究竟開發名之為大故曰極號常樂下總包四德故名為大故曰都名故不可翻也者以涅槃多含故存梵語是色聲之法者手書故屬色口說故屬聲不可下累書是色疊說是聲意云既書梵名不可更書華名也又一梵名具含多義不可累說由是不翻義豈可多者此師不許一名含多義也但一下正示己義還引此方息字為例問多訓與多義豈不同耶答不同如訓子息時但有子息一義故子息名下更無多義此皆人師情見如此蓋匪通方或訓長息者以生長訓息也暫時消息者此以調養為消息報示消息者此以音信為消息一名四實者先陀婆一名而有鹽器水馬之四實智臣善解者菩薩品云如是四物共同一名有智之臣善知此名若王洗時索先陀婆即便奉水若王食時索先陀婆即便奉鹽欲飲奉器欲行奉馬經喻如來密語唯大乘智臣應當善知四等者謂慈悲喜捨也亦曰四無量無量從境四等從心境雖無量我心常等以輕代重者以智慧翻般若也真丹者或云震旦旃丹指那指難皆梵音賖切也若準華嚴翻為漢地又婆沙論中有二音一云指那此云文物國即讚美此方是衣冠文物之地也二云指難此云邊鄙即貶挫此方非中國也西域記翻摩訶支那為大漢國或謂日出東隅其色如丹故云震旦真丹者此皆訛也竺道生者竺姓也道生名也本姓魏鉅鹿人幼而穎悟聰哲若神後值沙門竺法汰遂改俗受業因姓竺也言涅槃聖者初生遊長安從羅什請法關中僧眾咸謂神悟後還建康住青園寺寺即晉恭思皇后褚氏種青之處因以為名以六卷泥洹先至京都生剖析經理洞入幽微乃說闡提皆得成佛遂撰十四科其第十眾生有佛性義云經言闡提無者欲擊勵惡行之人非實無也以其見惡明無無惡必有抑揚當時誘物之妙豈可守文哉于時大本未傳孤明先發獨見忤眾於是舊學以為邪說譏憤滋甚遂顯大眾擯而遣之生於大眾中正容誓曰若我所說反於經義者請於現身即表癘疾若與實相不相違背者願捨壽之時踞師子座言竟拂衣而遊初投吳虎丘山旬日之中學徒數百其年夏雷震青園佛殿龍升于天光影西壁因改寺名龍光時人嘆曰龍既去已生必行矣俄而投迹廬山銷影巖岫之中僧眾咸共敬服後涅槃大本至于南京果稱闡提悉有佛性與前所說合若符契既獲斯經尋即講說以宋元嘉十一年冬十一月庚子於廬山精舍升于法座神色開明德音俊發論議數番窮理盡妙觀聽之眾莫不悟悅法席將畢忽見麈尾紛然而墜端坐正容隱几而卒顏色不異似若入定於是京邑諸僧內慚自疾追而信伏其人鑒之至徵瑞如此甞著涅槃記事跡委如梁傳第九其於涅槃獨見若此故時人美之為聖引下文引唱滅速滅即是譯人翻涅槃為滅也前家下今師判也前謂生公後指莊嚴唱滅速滅但約生身故云止滅於生復滅滅者亦滅涅槃也二邊俱滅故稱寂滅白馬引第二文長干引第十五文定林引第五文瘡疣即二死也梁武引二十三文因中用智名斷果上惑盡名不生叡師下叡公釋論序也秦言者秦有亡秦符秦姚秦乞伏秦今云秦者姚秦亦曰德秦以符秦為前秦也叡乃什公門人即姚秦時也方冊者即此土經籍也禮記中庸篇曰文武之政布在方冊鄭玄注云方版策簡也或曰一扎曰簡連編諸簡曰冊故左傳序曰大事書之於冊小事簡牘而已梵音不可變者謂不可翻也唐三藏明不可翻凡有五例一祕密如陀羅尼二多含如薄伽梵三此方無如閻浮樹四順古如阿耨菩提五生善如般若今涅槃不翻應在生善多含之例即時書之者即就也匠者謂師謂什公也受者謂資謂筆受之人也謹敬也四云下約所詮之理不可思議故雙非華梵又理難思故不可翻而摩訶亦可翻大故非不可翻滅據下法即五陰人即假名生死下滅生死妄法證涅槃真法轉凡夫因人為極聖果人以轉釋度義也滅名目無者目謂題目以滅名題目其無以度名題目其有也實法即第一義諦假人五陰俱不可得故云俱滅相續即世諦從因至果革凡成聖故去俱度三云下苦依身在名有餘身智俱滅名無餘而非永免者謂死已還生故但名滅佛於三界更不受生方得名度觀師下難開善初解也生死之人附何而度者且人之與法豈得相離由五陰實法有眾生假人如攬指成拳故無異體其法既已先滅其人附何而度此難彼釋滅義也若生下人既可轉例知法亦可轉以人法無異體故何得云生死法滅耶此難彼釋度義也今研下今師以四教望之次第破彼四解三果生死未併滅者初果雖滅四趣生死而有欲界人天七生二果尚有一生三果雖無欲界生死尚有色無色生死故前三果未併滅也凡法下約有餘解脫難子縛已斷名因滅苦依身在名果未滅若灰下約無餘難假法俱寂者謂假人寶法也寂則不論度者人既寂滅約誰論度又下下小教所談二乘取證無餘無作佛義凡法都不滅等者以三藏菩薩不斷惑故不論滅與不滅度與不度者以本自不生今則無滅若法若人俱如幻化故非但下滅偽法在十住滅真法在十行滅偽法故度凡人滅涅槃故度聖人言不涉真法者彼釋滅但云生死之法滅語不下釋度但云生死之人轉故云不涉真不論聖也滅之與度不縱不橫者滅即三解脫度即三般若而體同名異三一相即不縱不橫既非下小即三藏共即通教菩薩別教佛即圓教先聖法言唯茲四教彼既並非故不敢道受此有無猶是苦等者領受二見故逼迫為苦執此起惑故成集修行對治故是道斷常俱離故是滅此斥開善有無之義全同斷常言猶是滅諦者謂縱滅斷常未出三藏小乘意未涉大故云猶是滅諦之真下開善所說尚非小乘滅義云何釋今圓頓涅槃若以至目有者牒義若雙下按定雙目生死者謂以滅度俱約生死以說也生死本自下正難則無度法等者實法既無假人亦無故云亦無度者既不可下以生死本空如幻化故云何下生死尚不可何況涅槃耶疣贅者上音尤下之汭切說文曰疣贅也小曰疣大曰贅釋名云疣者丘也出於皮上如地有丘今以滅度之義如彼疣贅通真之理喻之虛空若以下約別教破且以初地中道為涅槃文中先邪次小約二邊次第縱破也縱非邪執乃是小義縱非小義乃是教道二邊定非中道涅槃以名召法等者以滅度名召有無法以有無法應滅度名名物尚存者物即法也能通拙者且據三藏二乘為破析色故拙所通偽者所證偏真非是真實故貧住化城者乏大乘財食猶如貧子止住草菴患佛道長遠譬之疲商權息化城法華開顯破草菴之滯情蕩化城之執教故云久已被棄云何下安用法華已棄之義用釋今經圓常之名偏邪二邊者望當教但中理故二邊悉是偏邪有不關無等者有無不融故非圓義縱橫狼籍者各體故縱並得故橫劫掠下掠力尚反奪取也經喻外道竊佛常樂之名喻以劫牛今斥開善但得滅度之名如掠劫群牛不知其義如不解鑽搖三藏酪漿尚猶難得況通別二酥圓醍醐耶又滅度無明亦非究竟者以破無明通分真故滅度究竟者破惑究竟唯妙覺故方得字上或有滅度二字者文誤以後下後謂妙覺前謂分真第二第三者文亦誤應云第三第二也第三約塵沙無明第二約四住塵沙初番即有餘無餘尚不可以第四番中分破釋涅槃況用第三第二尚不可以第三第二況用初番小乘義以釋圓頓極果涅槃耶亦應凡夫從此至彼便應是度者準前開善立義乃云度者永免之名不云從此至彼今此例難也既得以已有還無釋滅例應以凡夫死此生彼釋度也文中初難凡夫展轉複並意云既許是滅即應是度若不是度亦應非滅何得云滅通凡夫度唯聖人耶若聖下次難聖人既許滅義同凡例應度義亦同故云聖人從此至彼等若同下結難也若同小乘凡聖則近同小果非至圓極之高狹唯六道非包十界之廣若異下借使異小凡聖但是通別是故亦非高廣云何下結斥應作四四十六番者難第三第四解亦應例前二解作四教難之故有十六今文存略前二解各約四教則成八後二解各合為一故但十番然後二解文雖但一義各含四第三約有餘無餘及以三惑則已該四教第四既約近狹非高廣以斥之則高廣在圓近狹收三義各含四其旨煥若明哲下示存略意哲智也時人下示研難意薳音偉遠也已如前說者如前依開善翻名也釋其下依翻釋義於中分二初且寄歷別為釋義故次正約圓融為顯理故非前歷別無以顯後圓融非後圓融無以會前歷別故知圓融更無別法但是達前三九互攝耳復於二文皆徵下哀嘆品中祕藏之說以顯其義於次第中引法說文用結三身故云祕密藏者名大涅槃伊字三點首羅三目只是譬說還譬三德故無別途今就義便點是文字宜結解脫目能照了宜結般若至圓融釋乃取合譬之文以結其義故云法身亦非等故哀嘆所談祕藏法譬合三義無別趣既用法譬以證歷別合文以證圓融乃知二文義歸一揆不可見下斥云未是今經正意便棄歷別別覓圓融若得此意至下釋經用別用圓處處多爾秀出者秀亦出也又榮也智境照發相應者以智照境由境發智境大智大故曰相應境即法身智即報身應身自在者應遍法界如鏡現像形對像現故曰無能遏絕非生非起者前生即因後起即果照無下以遍以足釋其圓義照無不遍者圓滅周遍照三諦故發無不足者性滅具足發三智故雖境智雙舉正顯報智圓滅耳照遍故明窮發足故境極逗必會者以四教法逗權實機隨自隨他示生示滅稱機無乖故曰必會取必克者義同上句克勝也諸佛之師也者諸佛即智師即是境境能發智故稱佛師非四即之此岸非究竟之彼岸非分真之中流非能契智非所契理無始因無終果實相絕待故並非之故云故名實相度佛師度故諸佛亦度者境既絕待智亦絕待也以境智不二故此雖明智正在示境論云下釋論讚般若偈也境發智故名佛善來智照境故名佛窮底如如智等者全境如為智如故曰如如智全智如為境如故曰如如境佛無礙者即大義自度度他者自既出二死亦令他出二死也度他故彼利益自度故我利益一切周悉者等彼十界故名周悉淺深別異者於三番中各有深淺也法身則深二身則淺性淨涅槃一切種智則深二淨二智則淺身智脫不同故別異未是今經正意者意本圓融說有次第今據所說故非經意意者下正約圓融三法即三智等者三法謂三法身也以理智用皆可軌故同受法名三智即三般若三點即三解脫法身即一切種智性淨涅槃報身即一切智圓淨涅槃應身即道種智方便淨涅槃三法下兩番融即初明九三相即次明三一相即良由九只是三三只是一故也三法即九法者以身智脫各開三故九法即三法者以合三身為法身合三智為般若合三脫為解脫故不三而三下明三一互融不得相離者即三而一故不得相混者即一而三故涅槃之名遍布諸處者涅槃是安樂法諸處即十法界此乃約事以辨故有十界淺深之殊獼猴者毛詩草蟲經曰猱獼猴也楚人謂之沐猴騰枝躍樹者後漢王延壽王孫賦曰緣百仞之高木攀窈褭之長枝河伯者水神也名天吳山海經云天吳八首十八尾亦曰水伯援神契曰河者水之伯上應天漢噞喁上音驗下牛凶切說文云眾口上見也淮南子曰天且雨也魚已噞噞修羅怖畏得歸依處者謂與天主鬪戰奔北故怖入藕絲中即歸依處也欲界報法等者即人中飽足為樂是報法也斷欲界結等者即第二十一文多用善因者謂斷結之言皆在人中懸發上二界定故云善因若三下嬰兒行品文也八萬等者初果八萬劫成菩提六四二及十千如次對二三四果及支佛以由界內經生多少故成菩提賖促有差經有三文第十云成菩提十九云至大涅槃二十云得阿耨菩提心委釋如疏記釋論下諸文明菩薩法界多明三教菩薩或但取別教今此乃以圓教分真名菩薩界故知從初發心即指初住故引此經十住見不了了證成其義唯取極果為佛界問三教菩薩及圓住前何不明之答欲顯極果住大涅槃是經正意故且以真因為菩薩界餘可準知各有涅槃義也隨情逐事者十界事別各謂涅槃此翻法勝者亦法尚是阿羅漢佛滅度後八百年中於婆沙中取三百偈以為一部名雜阿毘曇又撰增一集文中解二涅槃皆先立義次引證悉是今經第二十一文也滅煩惱即子縛斷離諸有即果縛斷皆是有餘者二乘雖斷果縛無明全在是故望佛仍是有餘故引勝鬘證成其義昔滅下昔教小乘以灰斷為涅槃故云是盡今經大乘以常住為涅槃故云非盡若依下約別義正斥今昔相對者昔小今大俱有涅槃正是通途之義非別顯今經圓極涅槃也若擘下蓋約別義以彈剝之也故云義則不然肌謂肌肉理謂湊理張平子西京賦曰街談巷議彈射臧否剖析毫釐擘肌分理注云言此人彈剝善惡雖毫釐肌理之間亦能分擘何者下牒彼立義所滅則異者彼以滅煩惱為有餘滅生死為無餘若爾下今師正難也法尚既於小乘以斷見師子縛為有餘斷生死果縛為無餘若例大乘亦應以破根本無明為有餘破變易生死為無餘此則大小兩教各有二種涅槃高下碩異小既未破無明豈得以小所得二種為大乘有餘耶汝今既以小乘二涅槃為大有餘則應小乘已破無明入菩薩位也故云若爾至同佛入無餘涅槃也何事下既若二乘已破無明入菩薩位何故復被彈訶言非大乘耶故云被訶言非也不斷下出訶小之文不斷根本無明故不到三德彼岸故門外草菴非長者宅內故云何下結責也此約別義則大乘二種涅槃唯佛及證不應對佛云小是有餘也又若下約通義例斥通則九界皆應對佛稱為有餘何但二乘皆不得然者然是也謂皆不是大乘有餘也豈非佛性通耶者安樂性即佛性也前明涅槃約事通於十界如云寒獄以熱為樂等今明佛性約理通於十界且取通義故得例答文云下即如來性品文二十五有者即細開六道也謂四洲四趣無想天那含天六欲天梵天四禪天四空天二十五有生死不亡故並名有我謂真我亦佛性也不耶即迦葉問辭答言即佛答云一切眾生悉有佛性即是我義也寤言下文選曰寤言莫予應注云謂臥而語也依經應作寱牛世切眠言也如來性品云譬如二人共為親友一是王子一是貧賤見王子有一好刀心生貪著王子後持是刀逃至他國貧人於後寄宿他家即於眠中寱言刀刀傍人聞之收至王所乃至云菩薩亦爾出現於世說真我相說已捨去譬如王子持刀逃國凡夫說言一切有我如彼貧人止宿他舍寱言刀刀又楊下嬰兒行止小兒啼故以楊樹黃葉為金等者取木人木馬皆為止啼此喻說三十二天妄常樂我淨也下疏云葉喻妄常金喻妄淨人喻妄我馬喻妄樂六道以安身適悅等者如寒地獄中以熱間為適悅也餘道可知望佛猶通者以未能究竟隔別變易生死故非通非別者此成四句故屬雙非若束而明之只是通別九界是通佛界是別故上句明菩薩而云望佛猶通也𤚲古候切取牛乳也隨其流處等者如來性品云譬如雪山有一味藥名曰樂味輪王為此藥故處處造作木筩以接是藥其味真正王既沒已其後是藥或酢或鹹或甜或苦或辛或淡如是一味隨其流處有種種異是藥真味停留在山猶如滿月乃至云祕藏亦爾以煩惱故出種種味所謂五道四姓委釋如疏記倒瀉斯病者倒即吐也文云下引陳如品也三種病貪瞋癡也三種藥不淨慈心因緣也事理不融故藥病互無王復得病者即哀嘆品中客醫喻也王得病即小機執無常為病也亦藥亦病者治邪常故名藥障真常故名病是勝三修者謂常樂我也舊伊縱橫喻無常苦無我劣三修也又新下前對二邊故中道教行理三悉受雙非之名今以教行對理則圓伊教行能治二邊故得名藥圓理亡泯故屬雙非故云正法正性等唯有常淨等者此約半與半奪故與二奪二若全奪者四德俱無如下疏記則是習氣者謂三寶差別即無明心也無明即習氣淨名云結習未盡華則著身此無為緣習非界內習也竪出九界者此約自行破九顯佛界名竪出然但破事九不破性九橫收一切者橫遍彼彼九界也無邊底故常者橫收故無邊竪出故無底由達無邊底故名大丈夫自既丈夫復調丈夫故云能化度一切自他融攝故不思議斷苦下亦四句釋樂初二約斷後二約智初二中前一明斷用故云斷苦樂故樂即是斷生死苦及涅槃樂故得中道之大樂後句明斷體故云大寂故樂即是中道永寂二邊故名大寂後二約智中初句明智用故云一切知故樂即中道雙照二邊名一切知後句明智體故云身常故樂即了了常知也業淨者總標也身淨下即三業俱淨也以身兼口但云身淨即色心不二咸空假中故並名淨是故下總結然此文中明常樂各有四句明我唯一句明淨有三句各隨語便更無他說例前應就理等者例前正法正性非藥非病之文也互顯等者前已約理明非今但約事明非以前例後以後例前故云互顯從地獄已上料簡者即通別中云六道以安身適性為安樂也從外道已上者即藥病中云長者沒已劫掠群牛也二乘已上者即大小中云小者二乘也四悉檀者名出智論悉是華言檀乃梵語悉之言遍檀言為施以歡喜生善破惡入理四法遍施有情故曰悉檀又應法師云悉曇此云成就論中云悉檀者亦悉曇也準此二字俱是梵音故他宗學者或謂天台不善華梵且古來亦云二字俱是梵語豈獨唐代方知故淨名玄義云悉檀是外國之語諸法師解釋不同或言無翻外國多含例如修多羅名含五義此土不的翻也有翻者或翻為宗乘墨印實成就究竟如是異翻非一難可定判南岳云此例如大涅槃是胡漢兼舉也南嶽親證不應錯用故天台智者依之釋義又如龍樹之名古者譯家皆云二字並是華言謂龍生法身樹生生身至于唐代乃云龍是華言樹是梵語梵云那伽樹那此云龍猛應知龍猛既有父母禱樹之緣復與樹那音濫故致異釋以例悉檀以悉訓遍借是梵語亦應無爽如翻究竟亦是遍義顯昔第一義者昔人天教及小乘教各指當教涅槃為第一義也引互無為證者即第三十五卷云牛處無馬馬處無牛名互無也真諦涅槃者亦同初家以涅槃為俗諦也彼為涅槃因修而證故屬俗諦引肇論以證俗諦無名無相也肇有四論一物不遷論二不真空論三般若無知論四涅槃無名論今引物不遷文也江河至不流者前波後波雖復相續而不相到其性各住雖注不流日月至不周者日月歷天晝夜無停亦由各住故不能周豈有下結顯涅槃無名無相也謂江河等物及以涅槃俱俗諦故猶是續待二假者以冥真故無明已盡故非因成而有緣真相續之假迷悟相待之假具二假故即是俗諦故有名也執真有名者謂俗本無名依真立名如劫初聖人仰法真理俯立俗號真理能通因名道路真理不動因名山嶽所通非有者以四門所通同一偏真故但存隣虛名有門析破隣虛名空門兩亦雙非準義可見指三下引喻結斥三塗者山名泰行轘轅崤澠是也左傳曰三塗四嶽九州之險也或作荒塗者後人妄改彼以小能釋大所其猶指三塗之險阻為寶所之坦夷魚目喻小明珠喻大其旨可知問古下嘆美立問而有三嘆一問一嘆師承道勝二肇作下嘆述作辭高三世人下嘆古今共許意復下是一問雖具三美所詮義意比望今家孰優孰劣故云意復云何命世者文選李陵書曰皆信命世之才抱將相之具注云命名也言其名流播於時代也孟子云五百年必有王者興其間必有名世者矣注云名世次聖之才物來能名正一世者生於聖人之間也升堂入室者以於道淺者為升堂於道深者為入室論語云子曰由也升堂矣未入於室也一肇而已者什公門下有十哲八俊四聖肇皆預焉生肇融叡為四聖更加影嚴憑觀為八俊兼常標名十哲僧傳曰通情則生融上首精難則觀肇第一劉遺民覽肇所撰之論嘆曰不意方袍復有平叔洋洋下謂其文辭洋溢盈人之耳也論語云師摯之始關睢之亂洋洋乎盈耳哉卷不釋手者釋放也答中初謙己總指日月在懷喻其明達也既不下自斥既不親承肇師其法門深旨我亦難見鑽仰下雖不親承遺文既在尋其旨趣亦應可知鑽仰者顏淵嘆仲尼云鑽之彌覺其堅仰之彌覺其高管窺者莊子曰以管窺天以錐指地二其論下以四句判論文也彼論凡有九折十演共十九篇今之所斥皆於上秦主表及第一開宗第二覈體中撮其妙言要辭不出四句故參雜引之不成次比今先指會其文次消釋其義初有句中初是開宗中文若無下表中文次無句中初二句即開宗中文具云余甞試言之夫涅槃之為道也寂寥虛曠等豈有下一句是表中文具云既曰涅槃復何容有名於其間哉兩亦句中唯恍惚窈冥其中有精句是表中語餘開宗中語雙非句並開宗中文而欲下具云斯乃希夷之境太玄之鄉而欲以有無題牓標其方域而語其神道者不亦邈哉次釋義者出處至假名者有餘住世名出無餘入滅名處斯皆應機示有生滅既無實體故並假名若無下此本秦主之語斥諸家通第一義諦皆廓然空寂無有聖人故肇舉之若真諦廓然無聖人者誰知真諦耶既有知者驗有聖人故彼文云實如明詔也若無下即肇公伸明秦主之意聖人忘懷動靜合道故曰與遊即其有句者既存能知能遊之人豈非有句即無句也者既無形名復非有心所知豈非無句故不可得而有者此即亦無不可得而無者此即亦有恍有也惚無也窈幽也冥暗也謂有無不定幽暗難測故曰窈冥雖曰難測而有靈明知覺其妙甚存故曰有精也窈冥即亦無有精即亦有五陰永滅故亦無幽靈不竭故亦有有無絕於內者冲而不改故不可為有故有絕至功常存故無絕稱謂下涅槃之體既內絕有無故外沒稱謂視聽下釋上二句也由外絕稱謂故兩界視聽之所不及由內絕有無故無色四空之所不了題牓謂名字也方域謂理體不亦邈哉者若執有無去道甚遠然其下以四教定論意文云等者開宗云滅度者言乎大患永滅超度四流不涉界外者但度界內欲有見無明之四流耳不滅涅槃患者但以陰身為大患故辨差下既彼論是大又非別圓今尋辨差之文知屬通教辨差即第九章也無為一也者彼云以俱出生死故同稱無為此以下彼云三乘諸道皆因無為而有差別此三三於無為非無為有三也如來下彼云放光云涅槃有差別耶答曰無差別但如來結習都盡聲聞結習未盡耳請以近喻以況遠旨如人斬木去尺無尺去寸無寸修短在於尺寸不在無也今師引之語或改轉有本云聲聞結盡習不盡者結下多盡字也在於尺寸不在無也者尺寸喻三乘淺深無喻涅槃理一雖俱下彼岸涅槃也升降三乘也以無言說道者即大品共般若也𠊩然者尚書曰方鳩𠊩工孔安國云鳩聚𠊩現也夫通下斥肇四失也次第在文俯提枝末者肇云仰攀玄根俯提弱喪初句是上求下句是下化理為道本故云玄根嬰兒失故鄉名為弱喪方便善微名為嬰兒本有真如名曰故鄉今判彼意故云乃是等也是泯憂喜等者通人了達幻化即空故憂喜等一切亡泯齊明暗者智明惑暗也不作大小者下疏釋云是別教嬰兒謂不造五逆名不作大不起二乘心名不作小今為通教嬰兒者不以文害意也以達即空故亡巨細喻之以嬰兒者準下品意但是和光利物能令眾生得見菩薩同其始學名嬰兒行是則示同人天三教并圓住前悉名嬰兒也今判肇論但是通教嬰兒也喻之以三獸度河以三乘俱證涅槃而智有深淺文載大品及今經第二十一卷則聲聞如兔緣覺如馬菩薩如象灰斷喻文載智論聲聞斷正使如燒木成炭緣覺侵習如燒炭成灰菩薩俱盡如炭灰俱無宗在他經者通教體法非今圓頓也一切下下三教菩薩藏通羅漢咸破偏疑同成圓佛佛開下既開通即圓云何更立通義聾聵之徒者於法華中機生未脫斥為聾聵於今得悟悉是聰明聵聾也斥故顯新者故即劣三修新即勝三修波動下用哀嘆春池失珠喻也瓦礫喻小理月形即珠喻圓理委釋如疏記肇以昔教三乘所證之理而解今經圓融涅槃何異捉礫為珠也綱維即綱上大繩故綱維整則網目正綱維闕則網目墮涅槃大義喻以綱維九折十演其猶網目涅槃義壞折演何為故云安寄執佛下昔教方便佛於法華涅槃已斥為權故云遺棄十演者彼有十九篇而名九折十演折者問難也演者答釋也謂一開宗二覈體三位體四徵出五超境六搜玄七妙存八難差九辨差十責異十一會異十二詰漸十三明漸十四譏動十五動寂十六窮源十七通古十八考得十九玄得於中一三五七九十一十三十五十七十九是演餘九是折終非三德者十演之談但明昔教涅槃終非圓常三德也今言下今師正明涅槃無名之義請尋文覈旨比望肇師雖塗漢之相遠山毫之相絕未得為喻優劣歷然其猶指掌非獨情也初舉三德釋涅槃次離九界釋無名六道并三教三乘合成九界從所離等者所離即九界能離即佛界乃是無九界涅槃之名故曰無名而有佛界三德之名也故知涅槃無名四字上二顯能離下二明所離以約能所相待故屬有門即諸名無名者即九界名是佛界無名故云便是涅槃此約絕待故屬空門涅槃非四者三一互融豈存四相須知四門還是三觀即空故名即無名即假故不離九界名即中雙照是兩亦雙遮是俱非當曉十界一心三觀融攝涅槃無名之旨不離方寸皎在目前豈假九折十演迂曲而談哉故名無緣者不緣二邊也今亦下無六道名即不緣眾生無四聖名即不緣法有祕藏名即緣於如來況復下地等者佛眼佛耳尚不見聞況餘四眼四耳而能見聞耶問佛眼佛耳豈不見聞耶答見無見相聞無聞相故云不見聞也大悲方便者隨四悉機施設假名也動樹舉扇喻名相月喻實理文云下即第二十一文也坻羅婆夷疏云是鷃雀一音二名智度下論四十六文也更設五陰等者開心故成五陰開色故成十二入心色俱開故成十八界故此三科不出色心楓柟或復下所列諸名散在經文欲有見無明四流所不能漂名洲陼爾雅曰水中可居曰洲小洲曰陼能遮煩惱惡風雨故名窟宅圓法遍攝故圓修者如服乳糜更無所須最第一故喻之醍醐能扶起闡提圓信心故喻之以杖故三十四經云是經能為一闡提杖猶如羸人因之得起照了破戒猶如明鏡故經云是經即是毀戒眾生之明鏡也如世間鏡見諸色像故云為破戒明鏡有本於為字下加一字者非不可下釋喻虛空義也即空中故如空不可得遍一切故如空無障礙大論下眾生假名五陰實法皆因中之稱既通極果例知涅槃果稱亦通因中故知十界悉言安樂名不在內等者不在內即非空不在外即非有中間即兩亦常自即雙非是字不住即四性不可得名性空亦不不住者此空亦空名相空涅槃亦爾者佛菩薩是能住之人涅槃是所住之法人既二空法豈不爾人法不二體性無殊合求亦不可得者謂具足三德亦非涅槃也此明三德若具若各皆無定相故各各求及合求皆不可得方名涅槃故智下引大論讚般若偈證見與不見各求合求俱縛俱脫顯向涅槃不在之言是不見脫也若人等者於法起見名見被縛迷於法相名不見縛稱法起見名見得脫見無見相名不見脫法身解脫各例般若以為四句故云亦如是譬如下幻體本虛故不可見而有色像故而見不可見而見喻見脫見而不可見喻不見脫但假名字引導眾生者假立祕藏三德之名欲令眾生悟名下理達名非名即是大悲動樹舉扇也譬如空拳下次第配四悉可知以新伊悅之者大機發悅即歡喜益引進即引生大善破之即破昔小惡悟之則悟小即大無則不絕者於無起計何曾得絕尚非小乘義者以通教二乘即有達空證涅槃故大香象等即哀嘆品文羈鎖者革絡馬頭曰羈釋名曰羈檢也所以檢持制之也介爾動念者介微弱也周易繫辭曰憂悔吝者存乎介心既不絕等者心為語本故也楊子法言曰言者心之聲書者心之畫此乃修習言語道斷等者即小乘內凡方便道也苦忍明發者即見道十六心中初苦法忍苦法智也略舉見道意該修道以此二道皆真證故世諦死時者即見思破處名世諦死指此下舉劣況勝三藏之劣已能絕六道人法況餘三教大乘之勝乎然入下將明通義先斥三藏真俗異故者以三藏事理相隔故入觀冥真故絕出觀入俗故不絕不同通人事理相即出觀入觀咸皆契絕若能下正明通義初二句即肇論中語以肇論所詮但在通故遠乎哉者言不遠也初句明法即俗而真故道不遠次句明人即凡而聖故聖非遙無絕無不絕者皆如幻化故無二相方便道即性地也空慧相應者見地已上悉名相應淨名下即天女訶身子文也無明未吐者下哀嘆品二乘白佛云我於往昔情色所醉輪轉生死如彼醉人臥不淨中如來今當施我法藥令我還吐煩惱惡酒而我未得醒悟云何放捨迴轉日月者又云如彼醉人見上日月實非迴轉生迴轉想眾生亦爾為諸煩惱無明所覆生顛倒心我計無我乃至樂計為苦如彼醉人於非轉處而生轉想如瘧病者者又云如瘧病人值遇良醫所苦得除我亦如是邪命熱病雖遇如來病未除愈未得無上安隱常樂對界下結示經意界內通惑雖除界外別惑全在故云結習未盡無明未吐等也以大涅槃心修行者以但中解修次第五行具歷別十德也然五行約修十德約證亦互通修證今此且約地前教道以說則二俱在修則是一向專求初地真證大般涅槃而修地前諸行也無復界內之心等者界內心即析體智界內說即藏通教如是方便者即別教三十心也而未是冥中者以初地分證為冥中昔所不得等者昔於凡位不得證中智今聞中智不絕無明今絕無明而修時梯隥等者以果望因斥為次第階級如登梯隥離邊求中如河迴曲第十經云一切江河必有迴曲發心不能遍法界者信本有性至果乃發故次第滅九顯出佛界不能達九即佛名為不遍非無上方便者別三十心非圓融相似方便故也方便上更有方便者別教方便上更有圓教內凡方便也若圓下通明圓絕文中明理行教皆絕初明理絕言諸心法界者諸心即九界心達九界妄心即三諦真理故云法界更無復法界者如觀地獄心即三諦理具足三千攝無不遍離此心外更無餘法觀九界起心遍攝咸爾故云獨一法界也又如下明行又如下明教尼俱耶洲喻教也指事即理如直入海第十經云於此大千有洲名拘耶尼其洲有河端直不曲名娑婆耶猶如直繩入西海絕方下正釋方便初絕偏顯圓有本絕方便下多一絕字者誤如經下依經總立三藏下約教別示一切疑網即三教偏疑寧起疑網者寧願辭也以疑是解津不起疑心豈得生解故迦葉品云若人於此生疑心者能破煩惱如須彌山故知執小為決定者無由入圓方便道中者即觀行相似也是圓下結成四門亦有亦無門者一即三是亦有三即一是亦無不可思議即非三非一故屬雙非門若謂下真道開示悟入即四十真因位也金錍喻涅槃教眼膜喻無明三指喻三諦是名究竟絕者對前方便真因分顯通名究竟非剋指妙覺也而無一言者言由心變即言是心心空故言空故滿法界無一可得心滿例爾心無定相隨緣而起隨染緣則起九界心隨淨緣則起佛界心染淨雖別只是一心心性亡泯故無一念然諸下引諸經證成又諸菩薩言於言等者三十二菩薩各說不二法門即是言於詮理之教故曰言於言淨名杜口直顯絕理文殊讚淨名云寂然無說真入不二即是以言詮於無言之理非絕非不絕如別四門者非藏通之絕非六道之不絕前火木者進火杖也草喻所絕木喻能絕次總結下顯前五重皆依經立義非是徒然故徵經顯門以收五義在文可見同名即通名也四者門也者涅槃是所入理四說是能入門如天下天帝喻理千名喻門涅槃是名等者亦由人以定體為名彰德立字也不可復空者意謂涅槃是妙有故也具相續相待二假者如前說乃即真之義者以即真故非全同世諦而不冥真者以不冥真故非全同真諦故與前三師立議並殊有人難下次第破前四師初破莊嚴二若為下破開善三若佛下破冶城四若佛下破龍光此皆成論等者為諸師皆依成論立義謂佛果是無為也及至釋義翻在有為等故使人情不伏遭前四破矛盾者矛兵器盾傍牌也莊子曰楚有鬻矛盾者兩皆譽之買者曰以子之矛擊子之盾如何鬻者不答凡說義相違皆喻矛盾愜伏也肇論下涅槃之理非色像故不可以形名得非緣慮故不可以有心知本無言而強興言說故失其真實本無知而強起慮知故反成愚執謂有則乖非有之體謂無則傷非無之軀此由涅槃不思議非有無故也肇意推之下正出肇意也墮在四見者謂以四句言之以四句思之謂有謂無但是邪見故云不可以名得等也然肇師立義但離邪執及小四門而正是通意廣如前說經云下引哀嘆品喻以斥諸師以四見釋大涅槃如捉瓦礫謂瑠璃珠也春陽譬塵欲耽湎之境乘船譬乘諸業遊戲譬著可愛果失寶譬無解因於放逸慧解潛昏故言失耳即共入水者信教如入水謂佛果是二諦等如競捉瓦石皆謂得意故歡喜以此示他如持出謂是涅槃深理如謂瑠璃珠俱背圓常故都非真寶體非四執故云澄渟清淨為教所詮人自不曉故云故在水中周遍一切如仰觀虛空圓備無缺如彼月形非眾人所執者結斥諸師解義如執礫為寶此喻本斥小乘三修今借之以斥異解眾盲所觸者競執尾牙不見全象亦譬諸師色聚亦有亦無者亦有真常妙色亦無無常麁色經道色者下此師釋妨恐他難云佛果若但有心何故經云獲得常色等故以真應二義釋之一則應同方類故有色二者真果顯現有可見義故喻以色故云義說為色為下多非字或為字下缺色其實三字應云義說為色其實非色兩界有色者欲色二界也無麁色耳者舍利弗毘曇云無色有色此經云無色界色非諸聲聞所知故此師定謂三界並有色也六地已還者通六地也即前三果猶有生故故云身在分段七地下殘思已盡故生界外兩國中間者以分段變易為兩國亦是同居方便為兩國金心者即等覺是金剛心也意生身者楞伽大慧問佛何名意生佛言譬如意去速疾無礙此即從譬彼經兩義而釋通名初云如十萬由旬外憶先所見念念相續疾至於彼次云如幻三昧力憶本願故生諸聖中二義並是意憶生故也而有三種意生如疏記皆有無作者皆有第三聚也何意不離者既離妄色亦應離妄心若許有真心何妨有真色如是下今師斥前若立若破皆是妄語無如是刀者略如前記廣在下經今以貧賤寱言喻諸師異解也無記性亦有亦無者謂無記有四種一異熟二威儀路三工巧處四通果異熟者謂三界五道果報五陰即異時熟故變異熟故異類熟故具此三義故名異熟二威儀有二一威儀事謂行住坐臥四塵為性二威儀心即意識強盛能引發威儀眼等五識自性羸劣雖緣威儀不能引起威儀第七末那唯執賴耶為內我既不緣色等四塵所以不發威儀第八賴耶雖緣色等諸塵亦性是羸劣不能引發威儀言路者謂威儀行路也工巧者一工巧事謂彩畫彫鏤五塵為體二工巧心即是意識眼等非威儀準前四通果者謂證果有於通用亦名變化無記一變化事謂改易形質無而歘有小乘以五塵為性大乘以五陰為性二變化心即是意識今云亦有即佛果有工巧及異熟亦無即佛果無威儀路及通果如下光宅簡出二種其義自顯故注云云一知解者即工巧二果報者即異熟然此去取皆是人師情計不當正理弗可致詰總如下破如棊下釋佛地有知解無記也棊者博物志曰舜造圍棊丹朱善之書者帝王世紀曰黃帝垂衣裳蒼頡造文字然後書契始作射者禮記曰男子生桑弧蓬矢六射天地四方鄭玄注曰天地四方男子所有事也御者家語曰善御馬者正銜勒齊轡策均馬力和馬心故曰無聲而馬應轡策不舉而極千里夫無銜勒而用箠策馬必傷車必敗故曰御四馬者執六轡果報者下釋佛地有果報無記也開善下即開善寺智藏莊嚴寺僧旻并光宅寺法雲即梁朝三大法師也今此二師立義不許佛地有無記初且總示故云並言至善性知解下釋出佛果無知解無記也有多釋者合云有二釋不應云多是善性者謂棊書等知解非是無記以通佛果有之故云是善性餘人下除闡提及佛果凡夫至菩薩悉曰餘人此謂棊書等在餘人得云知解無記在佛地悉名為善非無記也言果下釋出佛果無果報無記也多有異具者具應作熟文誤無復報法者謂佛無生死中異熟執故此明佛但有習因習果也夫三下總斥尚不是真者三性尚非小教偏真也以偏真涅槃無三性故何得下尚非偏真何以用此釋於中道極果大涅槃耶如野人曝背等者列子曰野人之所安野人之所美謂天下無過者宋國有田夫常衣縕黂僅以過冬既春東作自曝於日不知天下之有廣夏隩室綿纊狐狢顧謂其妻曰負日之暄人莫之知以獻吾君將有重賞里之富室而告之曰昔人有美茙菽甘枲莖芹萍子者對鄉豪稱之鄉豪取而甞之蜇於口慘於腹眾哂而怒之其人大慚子其類也今以諸師喻野人三性喻曝背涅槃喻至尊今師斥之喻里之富室也五種言之者五名雖異其體無殊性淨即法身乃至即正因正因即不生不生乃至即性淨餘義皆爾舉一即五舉五即一總指一部者以二十五品通名涅槃故方便淨者下初正釋相三初方便淨文中先釋方便義次然於下釋涅槃義初釋方便即現十界身也又二初明能現由住首楞嚴故能現像漚和此云道種智建于大義者建立也或一下二明所現先明處所從狹之廣始一閻浮終乎十方隨諸下次明現身初廣明現佛界身示生示滅示生中云七步者四相品明東行七步是對小機十方各行七步是對大機示滅中示倚臥者即如來答迦葉三十四問畢乃倚臥如彼小兒及常患者如現病品初說是以下明序中發起倚臥示滅之相也擗踊者擗拊心也踊跳躍也翳隱也障也乃至下示九界身也下者即劣機所感但見地獄乃至菩薩等身且約見身以為下劣若論聞法則一一界身各說四教若然者勝身說劣劣身說勝論其悟解勝劣自分今約現身且以見佛身為勝見九界為劣不前等者總結十界生滅隨機利見不相妨礙故云一時等現然於下釋涅槃義雖十界喧動而不損寂滅由契寂滅故於生無染於死無累涅槃之義其在此也故名下總結二圓淨文中亦二初釋圓淨義次雖破下釋涅槃義初又二先總後別總釋中言因圓果滿者分真因圓妙覺果滿也原其下別釋先明因次明果三文各有自行化他初文至正法因中自行也始乎名字達性成修故曰初基五行互融名如來行持戒下別舉戒聖行也不殺事戒無非中道斯則理事自他不二名護正法廣宣下化他也弘通正法故曰廣宣令彼聞悟故曰利益迴事向理迴因向果故曰迴向大乘此之自他始從名字終至等覺悉名因中感得下果上自行也感即能感之因得即所得之果謂妙覺極果也金剛下正示所得不可破壞故喻金剛理可軌則故曰法身理無遷改故曰常身此之三名悉是法身異稱耳雖三身不二且從勝說修道得故者舉因顯果由修常因得此常果復能下化他也一切悉有佛性者介爾有心三千具足不簡闡提及以定性故云悉有又依正唯心不簡草木故云悉有施與下此由純陀獻最後供故佛印之得五常果當以常字貫下力等五法並常故初云常連持曰命常命則以無始無終而無斷絕以非色為色吾今此身即是法身作用為力遍一切處用無窮盡不動名安雖具力用安固不動被機有辨無緣慈悲普施法藥雖破下釋涅槃義也初約自行明寂滅雖施下次約化他明寂滅亦無所破者以煩惱即智慧故亦無能圓者以智慧即煩惱故不得眾生等者佛如生如一如無二故是名下總結三性淨文中亦二初釋性淨冲湛下釋涅槃初文云非修等者謂三千三諦始凡本具非修因非修果非作業非與業者字誤作應作正與應作期非意業故云非正業非身口故云非期業第三十四經云正業者即意業也期業者謂身口疏釋云意是業體故也以身口自然符會有若期契故云期業本自下既非因果及以三業故知本來具足非今修成果證始有也適始也冲湛下釋寂滅義不生不滅者由性本寂滅故名此性以為涅槃雖在下舉春池喻以釋之如前記五翳者烟雲塵霧修羅手以喻五住煩惱不污性淨之理猶如五翳不隱月形此言月形即池內珠故非五翳能隱隨流等如前記雖沒下如來性品云譬如王家有大力士眉間有金剛珠與餘力士角力觸珠尋沒膚中都不自知是珠所在其處有瘡命醫欲治醫善方藥知瘡因珠入其珠入皮即便停住廣如經文今以珠喻性淨之理本來寂滅故云膿血不染此三下明互融不得相離者體性互融故唯一法不可相混者體用既分自成三種會之彌分者即一而三故派之彌合者即三而一故橫即竪故彌高竪即橫故彌闊更復重說者更約法身以明義也德有三種者然此釋體正約法身以三德互融故須備舉而於此三各自具三謂三身三智三脫開之成九合之成三三九雖殊同歸一體一尚無一豈有九三雖無九三九三宛爾佛果既爾生因亦然乃識體宗用三展轉相成只我一念若知此旨前後易明法身者下釋三德相一一德中各自具三在文可見釋法身中云非色即報身即色謂應身雙非謂法身由三身互融故名真善妙色又真下約三觀釋因修三觀果證三身例一切法者亦應云真善妙心真善妙陰界入等乃至根塵細開凡聖備歷皆可加於真善妙三字以明諸法同歸三諦焉又例一切法者即是以真善妙三字攝一切三法也法身藏等者包含三故名藏皆具常等名德下二結云藏德者亦爾二般若言一切種智者大論云一相寂滅相種種行類相貌皆知名一切種智一相寂滅即中道雙遮也種種皆知即中道雙照也當知三智圓融名一切種智故下結云三智一心中得照中即一切種智照真即一切智照俗即道種智三解脫自在解脫等者自在即方便解脫解脫即實慧解脫其性廣博即實相解脫無縛下次第釋出三脫義也體縛即脫者體達也即是實慧達結業之縛即解脫也此即釋上解脫二字調伏眾生自在無礙即方便解脫此即釋上自在二字令彼眾生離二死苦名無瘡疣所引三文皆下經中明百句解脫中語攝一切法攝一切人者十界實法假人俱在一念即三德故悉皆入中者我究竟入諸子分入餘義亦顯者謂餘四章也世人解諦等者下疏云舊或以境為四諦或以智為四諦謂凡夫無智但有於境所以經云有苦無諦或云苦集滅道皆是對境說智智即是諦境能發智令智無所有智能照境了境本無境智相成故言四諦下疏中闕約教釋諦義應謂言教詮辨分明是審諦義經云心喜說真諦說即教也各得一途故云非無此義今用理釋諦者此即用興皇義也故下疏云興皇云諦者只是佛性涅槃非境非智非漏非無漏非因非果非世出世故名聖諦此乃約理釋也然今約一理隨機而有四種四諦之別則興皇所釋未為盡善理當即境正者以境是事事元依理故境正即智教俱正者以依境發智依智說教故以理下理為境智教之本舉本攝末故以理釋諦義方允合能生生所生者習因招苦果也所生還生能生者於苦果上還起集因因又招果故云苦集迴轉道名能壞者戒定慧能治苦集也滅是所壞者苦集盡處名滅諦也更互生滅者能壞生則所壞滅聖人是也所壞生則能壞滅凡夫是也逼迫下如次對四諦如經者如四諦品及聖行品明四諦慧中說下三文末皆云如經悉指二品有無量相者以約十界明四諦故解苦無苦者陰入皆如無苦可捨煩惱即菩提無集可斷邊邪皆中正無道可修生死即涅槃無滅可證故云乃至解滅無滅皆即一心三諦故云而有於實苦因即集苦盡即滅苦對即道一中有無量等者一即是一實四諦無量即三種四諦取道諦所治以當其用者苦集滅處用義乃彰調御下即迦葉問云何諸調御心喜說真諦故佛以四諦一品答之只是一無差別者前約理釋諦妙在此也此中遺一章者此非正文乃是古本闕落不生不生一義後人校勘籤於卷上或注於界外寫者不曉輒入文中亦始疏中如是下有白書重點二字亦是文中合重書如是二字而疏本闕落勘者籤之今於如是字下重點寫者不曉亦書在文中鸚鵡學語斯言驗矣然此不生不生之義若欲例說者如德王中明四句謂生生生不生不生生不生不生也生生是無明生死生不生是斷德解脫不生生是智德般若不生不生是理體法身而此四句即一而四即四而一令易解故總唱四句即名不生不生即體不生生即宗生不生即用如此演說即教非但經體義明餘義亦顯性有五種者正因約理餘四約事以約理故雖非因果體遍因果所生智慧因緣之境已是於因智慧望果復是於因故曰因因果果性者菩提智德已是於果復得涅槃斷德之果故云果果今且下約五陰正示以五陰之境常現前故所以止觀初唯觀陰煩惱等九待發方觀今從要的故約陰境以示五性五陰下所以者所以猶義理也五陰是事佛性是理事由理變此事即理故云所以也五陰是因復生智慧之因故曰因因問五陰是果何名因耶答凡夫妄果望佛仍因智慧增成者分證究竟悉曰增成智慧所滅者所滅即無明無明滅處即涅槃果餘一切法者即界入等果果性為名者以經名大涅槃故正性為體者正性是妙理故因因性果性為宗者以因果為宗故問既以因果為宗何故不攝涅槃斷果耶答其實兼之但經題正約果果而立其義既便故宜當名若準前義亦應云總攝五性為名也因性為用者十二因緣是所破故以所顯能用義明矣二即不二等者二謂因果不二即理體事理融一故並相即不二不可為二者以名事分別則不二之體不可為因果之宗故云不可為二下句例說既立下正約名事分別以立五章修行喉襟者如身之喉如衣之衿蓋言要也莫過因果者以因收萬善果攝萬德故略有三種者謂三修五行一行也次第標釋故不先列問淨名玄云涅槃非無五行之因而果正因傍以果為宗又上句云莫過因果何故但引三種明因之文以釋宗義耶答雖引因文因必克果則與上句義同符經簡示則與淨名玄義義同下名三修云能得常果成涅槃食五行中云修是行已得二十五三昧住大涅槃德王中到彼岸師子吼中住大涅槃一行中大乘大涅槃此等皆是所克之果故知明因意在於果則是今經明宗之意以此經中正譚果人所證故也斥諸比丘者以圓斥小也顯於非常非無常者即因果所顯之體也劣三修者即所破無常也是煩惱薪者以二乘人無明全在故勝三修即當住因果也涅槃食者即所證理分理極理悉名為食四眾即四十真因也即是甘嗜者智能證理故喻甘嗜履而行之者履踐其性體而修因至果法常等者法即所履之境佛即能履之智何意增減者增至二三減至二一置事緣理者諸比丘棄置小乘事行而對佛稱嘆昔教苦無常無我三修之理觀也故經云譬如諸迹之中象跡第一此無常想亦復如是舉勝理破劣理者苦等劣理也常樂我勝理也問何故但言三修答空濫果證今明修義故且不言既增減由機亦應至四二者下約次第五行明修因也初謂戒定慧者以五行中聖行居初故云初也聖行不出三種故標戒定慧居家下次第釋出初文即戒聖行即經云在家不樂猶如牢獄出家閑曠猶若虛空文云梵行者非指四等之梵行蓋指出家為梵行耳以離在家染穢故此明戒聖行也從頭下明定聖行此即特勝禪也引文雖略而有修有證從頭至足修也唯有下證也證此特勝發開身倉備見己身三十六物觀察下明慧聖行而有四種慧行初觀八苦等是生滅次無生次無量次無作在文可見如經者指第十一卷得二十五三昧者即慧行果由慧行成謂無畏地得二十五三昧隨機利生也分證三德名住涅槃況出等者舉分果況出極果從淺至深者因淺果深顯非下以因果事顯雙非理德王下五行約修十德明證故彼品云菩薩修行大般涅槃證十功德也然五行通證十德通修捨傍取正以分二別疏記委論四大如篋者大如毒蛇身如篋笥四大成身如蛇在篋五陰如害者即經云五旃陀羅拔刀隨之也經文甚廣截流者流喻煩惱生死從因名煩惱河從果名生死河經中凡有六河謂煩惱生死善求惡業佛性涅槃初從下第二十五經有十番初少欲二知足三寂靜四精進五正念六正定七正慧八解脫九讚嘆解脫十以涅槃化眾生今舉初二及第十中間並略故云乃至又善下文在第二十九彼云若見戒戒相戒因戒果戒上戒下戒聚戒一戒二此戒彼戒戒滅戒等戒修修者戒波羅蜜若有如是見者名不修戒釋曰見有戒體防止戒相修時名因成時名果聖上凡下多戒名聚總一別二自此他彼息過名滅餘善名等修上七門名為戒修修人名者戒能到果名波羅蜜見如是相名不修戒今文直顯修相故云不見等也定慧等亦爾者謂定定相定因定果等例戒釋之原始要終者始因也終果也何所不運何所不克者大因大果無所不攝故因運萬善果克萬德因果融通即事而理一切下圓因圓果遍融一切名無礙人生佛無差名為一道如是修證能出二死或修十想至知欲者並在第三十四卷也經云菩薩若四眾能修十想當知是人能得涅槃一者無常想乃至十者無愛想知根知欲者經云菩薩於三十七品知根知因知攝知增知主知導知勝知實知畢竟者則得名為清淨梵行又云三十七品根本是欲因名明觸等故今云知根知欲也接小接通者小即三藏以圓常法接引兩教三乘也此約通途接引故云接小若明三接則不通六度菩薩及兩教二乘委明如疏記從漸入頓者以地前為漸登地為頓故文云下引迦葉品證別意本立道生者涅槃本立則諸行道生涅槃也者其唯行之本歟如無下如無綱維則綱目不正也綱皮喻涅槃毛目喻諸行靡無也要在於常者雖破偏次第圓融三行不同而常果無別故向文云雖三不同悉以常為宗行會於常者行即因常即果能顯下果上所顯理也即前宗本義故知宗本約理宗要約智宗助約行以此尋文義無不曉七曜謂日月五星也北辰者荊州星占曰北辰一名天關一名北極北極者紫宮天座也論語為政以德譬如北辰居其所而眾星拱之似萬下尚書曰江漢朝宗于海七曜萬川喻行北辰東海喻智或人下人理教行並能資助令分真極果常智開發也謂依人聞教依教修行以行契理由斯四法得入分真乃至極果故云由助得力或道助者道即理也亦是用偏人偏教等為助如止觀對治助開中說如弊下即如來藏經喻也彼經云譬如持金像行詣於他國裹以穢弊物棄之在曠野天眼見之者即以告眾人去穢現真像一切大歡喜我天眼亦爾觀彼眾生類惡業煩惱纏生死備眾苦又見彼眾生無明塵垢中如來性不動無能毀壞者力士下今經喻也額珠如前引經寶藏者如來性品云一切眾生悉有佛性從本已來常為無量煩惱所覆是故眾生不能得見如貧女舍多有真金之藏家人大小無有知者井中下經云如闇室中井及種種寶人亦知有闇故不見有善方便然大明燈照之得見是人終不生念是水及寶本無今有涅槃亦爾本自有之非適今也大智如來以善方便然智慧燈令諸菩薩得見涅槃正因佛性附此眾生者由心神不斷故但約下謂其理元一約時有異故云兩時異或作若字者誤本有下神時雖無當果之事而有當果之理時或作助者誤金心即等覺種覺即妙覺明乳下乳喻眾生酪喻佛性醪煖喻修行醪應作撈謂取酪必撈攪也應法師云應作酵古孝切起酒麵也經文多作醪音勞三蒼說文皆云有滓酒也醪非字體胡麻喻眾生油喻佛性擣壓喻修行雙取二文者取如來性文證本有取師子吼及迦葉文證當有又引下即迦葉品云為非佛性說為佛性非佛性者謂牆壁瓦石此師但得簡去木石之文豈識依正互融之理當知木石剎塵悉由心變當體即心我心成佛即剎塵俱成安有木石別居心外則非本有之用者謂眾生則有本有之用木石則無也寧曉因中有依正互融之理果上有依正互融之事耶因中有果過者斥彼所解過同外道若相續常者由因相續得至果故亦應至無常者此亦他人不了二鳥雙遊之旨故有斯難若達雙遊則常與無常二皆理具了因了本有等者了因是智照本有性如燈照物生因是福從因至果如泥成瓶鷸蚌下今師雙斥二家也專執者不許專破專破者不許專執更互是非其猶鷸蚌而併為今師漁父所擒也春秋後語第十云趙將伐燕蘇代為燕說趙王曰臣從外來過小水見蚌方出暴而鷸啄其肉蚌夾其喙鷸曰今日不雨明日不雨必見蚌脯蚌亦謂鷸曰今日不出明日不出必見死鷸兩者不相捨漁父得而併擒之今趙且伐燕燕趙相支以弊其眾臣恐強秦之為漁父也故願大王熟計之趙王乃止今當下雙斥二家初約理非三世以斥專執次約適緣四說以斥專破初文中非三藏通教之宗也佛性之名不在二教故工匠揆則任用者揆度也左傳曰山有木工則度之有本任下闕用字矟用者山卓切埤蒼云矟長丈八尺或作槊俗字也佛即破之者此段皆師子吼中破定性文也屒直為曲者屒音臣字誤也屒應作熨下陳如品疏云向時曲者任机熨机直為床向時直者為床令熨床曲為机若專下約適緣四說以斥專破也是諸佛法界者法界遍攝四門互融舊義下云云者今四句互融不同舊師各執又約理非四句不同專執而隨機說四不同專難故此二家悉為令破須除惑都盡等者惑許漸除理須頓見不可一期等者由智漸滿故理漸見三云下此師明佛果在二諦外故真可漸知果須頓得既不下除惑由見理故理既下以理體圓通如太虛空不可分知故若初下反覆詰難也初既稱後即是頓見則不須後見初不稱後者謂初淺後深也既有淺深故非頓見然第二師但執漸見恐彼被難轉計於頓故此遮之如法觀佛等者佛即佛果涅槃即真諦此計涅槃在真不同前師謂涅槃是俗也佛與涅槃既是一相不應真漸見佛頓得引華嚴者彼謂即俗而真故可分知果在惑外不即生死故不可漸得既不即生死豈非虛妄分別生死涅槃異耶以佛果無所證但證涅槃故真與下佛果所證涅槃即是真諦故也依此知是執佛果不出二諦家難也若以今家會通並是通義約當教則不出二諦約被接見中故出二諦今明下將明正義先斥古師諸解相攻故云馳逐由是諍計水動妙理珠昏然理下文有二初明理非漸頓次有因緣下明漸頓隨機約理則不同執家約機則不同難家寧得稱理者以如理而解方名智故智不稱理全是邪執如方下如方鑿入於圓柄言不相應也不見下不見約理無得約智俱非漸頓能所一如故不見不得而見而得明宗中意者即前文云初破無常而修常即是以圓接小接通次以大涅槃心修無常次修於常即次第別意後即無常而修於常即圓頓人雖三不同悉以常為宗同歸常果即前二是頓漸後一是頓頓所接藏通及別次第既已會歸則顯前教是頓家之漸頓乃無差漸則有差故向云無差別中差別以解行俱頓故名頓頓是不定觀者兼前二句及後漸漸即三種止觀也漸更下謂約漸漸句更自開四也前文但明三句者此既細開漸漸故前闕之此中細開仍闕三句前後互顯四句咸足漸修漸見者藏通當教修行見真也漸修頓見別教地前漸修登地頓見也漸修頓漸見者別接通也接歸地前還是漸見接歸登地則是頓見漸修非頓漸見者圓接通別也異前三教故非頓漸餘三亦可解者謂漸頓頓漸頓頓皆各開四準漸配釋思之可知今且明頓頓中四義以示後學頓頓修漸見者修圓頓發藏通三乘境也頓頓修頓見者圓修圓發也頓頓修頓漸見者修圓頓發別教菩薩境也頓頓修非頓漸見者約理故雙非亦是發煩惱等境也照境之用者即當有用上有照境之能舌爛口中事蹟如疏記當說如來定是無為者體用俱是無為也那忽下責彼違經光宅云下無常智謂凡夫智常住境謂佛境意云凡智觀佛既不逐佛境為常今佛智觀凡豈逐凡境為無常耶此亦不可者如大論云若如法觀佛般若與涅槃是三則一相豈非凡智逐佛境為常耶若然者反例佛智逐俗境為無常也作九世者過現未各更開三也欲明佛智無遷且約未來三世以說復有當現在等者當即未來也今遂來等者謂至未來時則未來成現在望今成過去故云及過去例如今日望明日為未來至明日時今日乃為過去若於今日併知明日之事則是遍知三世以今日是現在明日是未來明日望今日是過去故既於一念遍照故非逐境生滅此亦下今斥照當知已息者今照正現在故向者當現在智已息也豈不生滅者即照當智已滅照現智方生正是無常也文中照當智或作知者字誤逆照者反觀過去名逆照則知向九世家約未來三世是順照也從初流來者流來為迷真起妄之始天子登極者易緯曰天子者繼天治物改政一統各得其宜父天母地以養人至尊之號也終不與境相稱者境體常照智體亦然若後不照何能契境佛在因日等者指地前為在因時導發初心者謂引導開發初心眾生也其心便能橫竪照了但力用微劣未能周廣故云數境數時數去聲三四五並名數若據下云百千萬展轉而增則數當其十境謂十方故橫時謂三世故竪懸鏡高堂者梁元帝講學碑云詳其懸鏡高堂衢罇待酌或改堂為臺者非萬物在空者萬物喻境空喻佛智況復下諦智三一既乃相即豈所照俗境能照俗智是無常耶因中聖人謂初地已上也亦冥亦會者冥約體一會約契合故冥之與會其義兩殊第二下此師立義復破開善冥一之義二體既殊者佛智有知真諦無知有無兩異故曰體殊豈可下責開善但會下示己義會極為冥不以體一為冥也慧印下引證會極為冥寂亦冥也肇論下即般若無知論中文也故彼論云用即寂寂即用用寂體一也佛雖知幻等者如下經中長者難佛云瞿曇知幻應是幻人佛反問云汝知旃陀羅應即是旃陀羅耶若其非者如來之幻豈是幻人若爾下依經顯義須知中智雙照當體雙遮故知俗不冥俗真不同真三當有起用下前列章云自在起用今云當有者謂今第三即是第二當有果成起自在用相由明義故云當有起用望前列章乃是互現疏中此例甚眾或改此文當有為自在者非且約三種下即三輪施化也不思議謂芥納須彌即身輪現通二鳥雙遊謂雙照常與無常即心輪鑒機善惡邪正雙攝謂聲教等被即口輪說法也不思議用者四相品明身密中經云善男子是大涅槃能建大義汝等今當至心諦聽廣為人說莫生驚疑若有菩薩摩訶薩住大涅槃須彌山王如是高廣悉能取令入於芥子其諸眾生依須彌者亦不迫迮無往來相如本無異唯應度者見是菩薩以須彌山納芥子中復還安止本所住處此名不思議用而古來解釋七家不同一云下次第出七家義也何謂神通者但是眾生自見何顯菩薩神通況經云如是高廣悉能取令入芥子中而此師云其實不入顯背佛言三解下此成論師義下釋四相品疏文重破此論師意云此是聖人權巧於凡不解故云既是不可思議等餘者下經所談無非聖人境界既皆釋義驗悉解知那於權巧獨云不解耶小大皆空者長沙所解義與此同彼頌云須彌本不有芥子本來空將空納不有何處不相容若其下破也況大小相入正論事用不應以皆空約理釋之大中有小性者須彌有芥子性故能小小中有大性者芥子有須彌性故能大此亦下破此解凡有三失一同外道二同小乘由執定性故縱非外道還同小乘有門之義故云又似毘曇三不成妙用故云還是大容於小等地論師義大約與第四師義同興皇謂法性本空絕大小相故云本無大小世諦虛假相待而說有大小名其體無異但是一有為法耳小是大小者芥子是須彌之大相也大是小大者須彌是芥子之大相也既是一有為法中有此二相何妨相入故云故得相容大不自大等者須彌自無大相待他芥子之小為大相也小不自小等者芥子自無小相待他須彌之大為小相也故墮外道他性之執自性下舉前第五師況斥興皇也前解云大中有小性小中有大性即是自性大小其義甚巧尚己被破況今作他解其義迂拙耶今明下明今義二初依理起用二用遍法界由分證妙理故有大用而自在應機普周十界故有二文初又二初理絕四計以芥子之小須彌之大二並是事而此事即理並絕四性豈同古師文中先明小次以大例明小中初句明不自生亦不下明不他生大不下此二句屬推大然是相對而來以此段正推小故下云大亦如是方是明大也因緣故小大者明不共生應以上句亦不字貫下亦不下明不無因生不在下引經以證理絕四計也內自外他兩中間共常自有無因由此妙理本絕四執故不可以九界心思言議也大亦下明大例小可見故云亦如是通達下明依理起用通達此理者通達向明絕四之理也即事而真者達大小事即實相理唯應度者即能感之人見不思議等即能應之事感應道交以所見也大小俱言不思議者以須彌之大芥子之小俱由心變無非心性而此心性本具依正心性既一相入何疑但由在迷則無外用此理顯已轉變無方內則果住楞嚴外則建斯大義如經廣說者指四相品一往下明用遍法界在於道後者唯於佛界現變也其理實通者謂變於十界乃至現地獄身等乃至下以例善惡等用亦遍十界菩薩為正下云云者此則九界邪正悉為佛界非邪非正所攝下明善惡其義例爾三界下例二鳥雙遊用亦遍十界是三無為常者謂虛空擇滅非擇滅通舉乃三其實但證擇滅無為也如疏記以真空比生死故真空名常又二下菩薩破空出假空既可破故二乘無常菩薩是常常無常雙用者句首合有二字即前例章云二二鳥雙遊用也俱亡二邊者中智之體非常非無常故俱亡即亡而照雙用二邊而用有二異一並用如鳥喻品以鴛鴦雙遊並息以喻涅槃二用同時前後下二單用如已前二用無常破邪常今經用真常破無常喻以倒瀉病無不盡宜一下結示二意用時雖單佛意必並故知單用不失雙遊用自在故者單並適宜也善惡下以例攝善攝惡亦是雙遊不妨亦有單並之別故云或雙用或前後也邪即外道等者彼品之初如來始告陳如談五陰常住結正觀行故捨無常色獲得常色等能如是知是名沙門名婆羅門以斥外道虛假詐稱都無實行外道聞之心生瞋恚遂索論議凡十外道其第十人即弘廣也以是權人故在正攝故經云是婆羅門乃往過去於普光明佛所發菩提心久已通達了知法相為眾生故現處外道邪即諸魔等者即經云世尊知已即告陳如阿難比丘今為所在答言阿難比丘在娑羅林外去此太會十二由旬而為六萬四千億魔之所嬈亂平等皆攝者非但攝陳如阿難亦攝外道諸魔同歸祕藏也若見此意等者謂見不思議雙遊雙攝之三意也具此三者名自在用善巧四隨者禪經名隨大論名悉謂隨樂欲隨便宜隨對治隨第一義也住首楞嚴者謂分住及究竟住悉能起十界用故云種種示現雖終日示現而不離楞嚴故云不動法性其見下見形聞聲俱蒙四益若專本用即是體者以本用在理故是體當用在果故是宗自在化他故是用手出香色乳等者此謂觀音經文也今約觀解應以兩手表二智出乳表說教令他飽滿法味也舊醫偷教者外道偷佛教也用佛常樂之名故云竊取乳名不解下不解四德真義也而為下由不解四德則起四倒妄計念念相續為常妄計人天悅意為樂妄計轉動自在為我妄計薄皮所覆臭身為淨由此四事所誑而起四倒毒亂下四倒毒乳悶亂真心而傷法身害慧命也醎苦酢喻三修也以榍出榍者又作楔同先結切說文楔櫼也櫼子林切以正乳之楔出邪乳之楔或說方便法者以小乘無常治邪常也或說真實法者以圓常治無常也此即別教十行隨機利他如經者即哀嘆品文也犢喻佛也得中道理柔和善順名調善不馳空不住有不處涅槃高原不居生死下濕不染真諦三昧如不食酒不著俗諦三昧如不食糟泥洹智易得如滑草分別智難生如麥䴬特牛無乳譬無慈悲明佛有不共慈悲革凡成聖者此約別教革地前凡成登地聖亦革下革十地聖成妙覺無上道佛教下圓信圓修初後不二故云即得安住等四出證義者即本無今有偈人師名為四出偈亦名四柱偈則涅槃如室四出如柱一出菩薩品二出梵行品三出二十五卷四出二十六卷大意是同而為緣則異一菩薩釋差無差二釋得無得三釋有不定有無不定無四為破定性說無定性故云明無差別差別等也例此說之無咎者例彼四出說乳多種邪乳名乳乳者以生死喻乳涅槃喻非乳凡夫因果俱生故名乳乳子何須惑者結責問者子謂男子之美稱也詣師學書者此方古者子生六歲而教數與方名十歲入小學學六甲書計之事則文學之謂也出欲論者明梵天出離欲界也釋天即忉利也倉雅之類者然倉雅多種倉有蒼頡篇埤倉三倉雅有廣雅博雅小雅倉即人名帝王世紀曰黃帝垂衣裳蒼頡造文字雅非人名爾近也博於聞識可近而取正故曰爾雅謝氏正引蒼頡以證梵佉婁是人名雅則相帶而來還是世間二字者例如此方蒼雅二書俱說文字詁訓之義名為二字是則梵是一人佉婁是一人也婆和者是小兒習語之聲以喻方便小教也所謂有為無為者苦集有為道滅無為此名生滅二諦為二字也半滿為二字者前有為無為合為半字對大為滿六行俱明者勝劣各三修也是大乘非滿者意謂涅槃勝劣俱談則是大小滿足故稱滿也法華廢小故是大非滿由是無常者由應作猶謂談常住謂在涅槃也此都下法華開權顯實超出諸教已今當說最為第一却謂非滿世間相常住知法常無性顯談常住却謂無常非聖反經顛亂已甚不可與言故云不須論難興皇五滿略如疏記彈小褒大者彈三藏褒三教也帶半者帶二乘也廢半明滿者若以四教明之則後三教俱得滿名若在法華涅槃則前三悉是半字唯圓名滿開半明滿者廢約相待開約絕待故知半滿二字其名則通其義則異須跋此云善賢陳如品云娑羅林外有一梵志名須跋陀年百二十得非想定起涅槃想佛令阿難召來為說第一義諦得羅漢果彼聞圓常而證小果者由小半即大滿故明於常住二字者如哀嘆品又結下約五時結為四句也初句是鹿苑次句法華涅槃三句二味四句即鹿苑已前天教也邪三下初約邪慧釋次約邪禪釋如執掣電速滅喻妄常非久住飛蛾起火喻妄樂唯是苦蠶繭自縛喻妄我非自在追求下明由起邪執故追求五塵亦是下約邪禪釋此即六行觀也外道於初禪覺觀支中厭離覺觀以初禪為苦麁障二法動亂定心故苦從二法生喜樂故麁二法翳上定故障二禪異此名勝妙出修上三禪四空皆爾此厭三欣三亦得名邪三修也能破欲染下明三修有破惑之功染即是貪遊諸覺華者七覺如華故云覺華又邪修下哀嘆品文但有新舊兩伊今以義加世伊及非新非故伊例前一乳多種分別智論明四依菩薩依義立名名為法施此其例也然經以舊伊喻外今既義立世伊故以舊伊之名以名二乘也別有疏本者開淨名前玄以為三部謂四悉四卷四教四卷三觀兩卷今指四教也謂戒定慧藏者即是律藏詮戒經藏詮定論藏詮慧藏有三別故云三藏此是合字解義四念處中謂聲聞緣覺菩薩故言三經律論故言藏者即分字解義也為彼嬰兒等者三乘悉名嬰兒歷修三學如登梯隥畏憚長遠者不能行五百由旬也止息化城者偏約二乘以說若菩薩因中不入至果方入菩薩下此指圓頓菩薩修小三學以為助道亦是漸次止觀行人也下明通別亦爾浮囊是小戒白骨是小定八苦是小慧近遠俱通者鈍根近通偏真利根遠通中道即受接人也若能下借彼法華開小之文以成通人受接之義所行事理者事則塵劫修行入空出假理則初心知中登地開發故非兩教三乘所知兩教菩薩所證真理既同二乘故悉在二乘所攝故上云不與二乘共顯前菩薩與二乘共是彼境界也非諸二乘下地所知者圓融三諦之教非兩教二乘非別教下地所知也下地即地前也證道同圓則有知分從淺至深者三教互有淺深圓教唯深菩薩備修四教故云從淺至深即是漸頓之教等者歷三教偏漸至圓頓故故名漸頓漸圓也此乃文中一種者即次第五行從漸至圓於三種止觀中即次第止觀也復有下一行即不次第五行也於三種止觀中即圓頓止觀也發軫者文選曰發軫清洛汭注云軫車也言發車洛陽也今以發軫喻初修也更無別異者圓法無別從漸入故名漸圓非謂圓有漸頓之異通是雜藏者以當教三乘及被接者其人不一故稱雜也正譬說教次第者以從牛初出於乳譬佛出世先說華嚴乃至最後變成醍醐譬佛最後說法華涅槃也如第十三卷中說不應以淺深意取者不應謂乳等定淺則以華嚴等為劣醍醐定深則以涅槃為勝須知約次第相生故有五味而諸味中悉有圓融故無勝劣鹿苑顯無祕密亦有此亦不約開未開別以分勝劣也若謂下廣引諸文用破定執所喻淺深之見四味若淺不應喻深醍醐若深不應喻淺醫占王病等者醫喻佛王喻眾生病喻執無常乳喻今經以常藥破無常病也甜酥八味者乳酪時淡醍醐時濃酥居中間故具眾味一生味二熟味三酥味四漿味五乳味六甜味七淡味八膩味以喻涅槃具常樂我淨恒安無垢清涼不老不死之八德也況其深矣者況比也不可言深者既喻二乘其法乃淺如血變為乳者無明即明如血變乳從法界體至界法者即依圓頓理說圓頓教也如日下日喻法界體照喻法界法高山喻菩薩如聾下喻小機在華嚴座不得大益聾故不能聞大瘂故不能說大隱其下初約隱身次約隱法初文者神德舍那身丈六釋迦像覆如下明隱法如來藏者圓頓法也令改革凡夫成小聖人無生無用者敗種無生壞根無用先與後奪者與小即鹿苑奪小即方等委業領財者用法華窮子喻也此喻委以大乘家業以化菩薩如諸部般若多是空生身子滿願對揚也付財定性者會父子定天性也如經云此實我子我實其父以喻法華開權二乘皆當作佛也文云下即第九卷指法華持品中八千人也故知法華涅槃開會事等悉號醍醐但彼廢此施義有小異然由法華本懷已暢故至今教遂般涅槃夫眾下通示化意也眾生本具與佛無殊日用不知乃淪生死故佛出世以二智手指撝迷徒點示本性方將直顯復慮謗法機既不等遂有五時兼別但小對三帶二一期調熟乃獲開權法華今經所以興也或作下敘五時華嚴唯別圓故大鹿苑但三藏故小方等訶責偏小褒嘆圓大意令恥小慕大般若委以大法令教菩薩漸使通泰法華開權名定天性眾生下明法華既見佛性故於今經涅槃故知二經見性義一靜乎雙樹者即經云右脇而臥表一期化極內智指撝其功已畢息教二河者即經云寂然無聲也故云息教也二河者拔提河大在城南熙連河小在城北相去百里佛居其間於四雙八隻樹下涅槃也諸佛下燈明迦葉出於淨土但說法華即入涅槃今佛世尊既出穢土故須扶律以拾殘機二經雖殊見性無別又若約扶律為涅槃者則唯穢土若約談常為涅槃者則淨穢皆說只是下能發究竟智故名佛師能生分真智故名菩薩母佛菩薩下舉佛菩薩之勝以況凡小之劣千舌百盲者舉千百言多耳安能舞手者毛詩序云嗟嘆之不足故詠歌之詠歌之不足故手之舞之足之蹈之專五所以是體意者五番所詮之理名為所以謂從上品乳滿字勝修圓教醍醐所詮俱是今經正體設諸名相者應云行相即依理起行故是宗意對破者即五番中皆有以圓破偏意也皆言若專者專獨也謂五番具含眾義今若獨取其一故成體等不同雙卷等者如上卷記大本者雖南北二本不同同名大本對六卷名小本也同座異聞者宜廣聞大本宜略聞六卷例大小品者般若有大品小品故以為例準諸經目錄秦弘始五年四月二十三日譯大品竟二十七卷成者是也竺法護於晉太康元年譯上帙為光讚羅什又重譯為十卷名小品是知小品亦是抄其前分若然者則次說為是以六卷但盡菩薩品故斯乃廣略者六卷則略抄前段大本則廣有後文世猶惑焉者或云異聞或謂廣略難可準定故人尚疑如來說偷狗等者示其前後不同也如來說則在後迦葉問則在前偷謂盜賊以喻見魔狗喻愛魔如四依品說三歸在如來性品秦人彌譯者六卷東晉所翻大本北涼所翻俱非秦代而言秦人者但姚秦翻譯最盛故義學之家相承而用㨙互者㨙胡計切換也或作係奚者俱誤昔道猛等者按譯經圖紀及僧傳並云曇無讖以玄始元年歲次壬子至姑臧齎涅槃前分十卷止於俗舍遜聞讖名厚遇請譯遂以玄始三年歲次甲寅起首至玄始十年辛酉譯經律總二十三部合一百四十八卷慧嵩筆受又南山涅槃弘傳序云北涼沮渠氏玄始三年有天竺三藏曇無讖者涼言法豐齎此梵本前分十卷來達姑臧偽主蒙遜珍賞隆重於涼城內閑豫宮中前後三翻成四十卷終宋武帝永初二年據此諸文乃是讖公齎至不云道猛將還沮渠蒙遜者胡人其先為匈奴左沮渠遂以官為氏蒙遜博覽群史頗曉天文殺段業自稱涼州牧又破傉檀于窮泉乘勝入姑臧僣號西河王隴右即隴西也右或作后後並誤自號玄始者改元玄始也是時下南經緣起也經從北涼入于江南後因治定既與舊本品卷開合不同遂號南本姚萇殺符堅改長安為常安都之改元白雀後改建元萇卒子興立改元皇初後改弘始今云姚萇復號弘始者誤應云姚興弘始非玄始者別其兩國年號也玄始五年即晉恭元熙元年者恭帝者即東晉第十一帝都建康在位一年遜位于劉裕是為宋武帝故云次入宋武裕也恭帝元熙元年即是宋武永初元年以當年改號故宋武姓劉諱裕字德輿得四年者宋武在位三年而崩長子義符立是為少帝即位昏亂太后廢帝為榮陽王在位二年武帝第三子諱義隆即位是為文帝以少帝於武帝三年當年即位在位二年至文帝元嘉元年凡四年矣故云得四年此即大本始至南朝之年也故開皇錄云宋文帝世元嘉年初達于建康也即北涼玄始九年也此二高明者謂德高智明乃美稱也事跡如梁傳第七康樂縣令者南史第十八云謝靈運少好學博覽群書文章之美與顏延之為江左第一縱橫俊發過於延之深密則不如也襲封康樂公今云縣令恐誤抗世逸群等者抗舉也逸群猶出群也南史云以國公例除員外散騎侍郎不就為琅瑘王大司馬行參軍車服鮮麗衣物多改舊形制世共宗之咸稱謝康樂也開皇三寶錄云陳郡處士謝靈運治定者蓋靈運自稱處士也靈運陳郡陽夏人甞為永嘉太守郡有名山水公素愛好肆意遨遊稱疾去職於始寧縣修營故墅傍山帶江盡幽居之美因著山居賦尋山登嶺常著木屐上則去其前齒下則去其後齒會稽太守孟顗事佛精懇公謂之曰得道應須慧業丈人生天應在靈運前成佛必在靈運後顗深恨之今撫州城東南四里有翻經臺唐顏魯公碑云宋康樂侯謝公元嘉年初於此翻譯涅槃經因以為號問謝公但修定舊本安稱翻譯答翻經之所有譯語者筆受者綴文者證義者潤色者而通稱譯人謝公治定乃是證義潤色之職也故稱靈運翻經焉開壽命下開壽命為四品復改壽命為長壽開如來性為十品凡十二品者新開品目則有十二并舊壽命如來性共有十四皆準六卷中品名開之故三寶錄云靈運等以讖涅槃品數疎簡初學之者難以措懷乃依舊翻泥洹正本加之文有過質頗亦改治足前等者并舊大眾問等品也北本但十三品成四十卷南本二十五品成三十六卷故北遠師名北本為少品多卷經名南本為多品少卷經有三品等者至唐麟德中後分方來尚闕分舍利其後分中立品與讖說不同者和會如疏記第二十卷由來關中者關中秦地羅什居關中不見大本故知足品非羅什也錄稱者即梁寶唱錄及隋開皇三寶錄第十三云豫州沙門范慧嚴清河沙門崔慧觀陳郡處士謝靈運等加品改治故今依之知小亮非也初三人下此明事蹟與梁僧傳及開皇錄不同者恐是傳說有異而彼二文咸云三十六卷始有數本流行未廣嚴後一夜忽夢一人形狀極偉厲聲謂嚴曰涅槃尊經何以率爾輕加斟酌嚴既覺已懷抱惕然旦乃集僧欲收前本時有識者咸共止之此蓋欲誡勵後人耳若必乖理何容即時方始感夢嚴以為然頃之又夢神人曰君以弘經精到之力於後必當得見佛也如法華疏說者即玄義第八明有翻無翻各具五義也亦如彼者如文句也以玄義文句皆是解經通得稱疏釋序品義既指法華文句故下疏文直釋通序五事而已更不消釋序品名義又下疏文初且離文通示五章所以疏初不題序品二字若法華疏發初即解序品故云序謂庠序等所以疏初乃標序品二字或例法華文句於此疏初加序品二字者非也且淨名疏初亦不標其品目用意各別豈須一準又疏文已經治定標題從省故削大般二字但題云涅槃疏此乃荊溪新意或加大般二字者亦非必也正名宣尼所誡後之學者宜善思擇二疏下疏緣起二初通示二由二初製疏遠由二初受經攝靜緣起者因由曰緣興致曰起余我也童年穉歲也攝靜寺名在章安即慧拯法師也傳云及年七歲還為拯公弟子具載上卷予甞讀高僧傳見古來盛德鮮有不講誦斯經者信夫法王顧命慈父遺囑為臣為子理合遵奉邇世講誦閴其無人法漸陵夷於斯驗矣庶幾同見同行勉力流通載紐頹綱重樹顛表忠臣孝子於是乎在二走雖下求旨天台二初別示緣差二初八障喪聽二初師存喪聽二初正明八障凡稱走或僕或蒙皆謙也東京賦曰走雖不敏庶斯達矣注云走謂走使之人公子自謙敏達也願聞旨趣者既誦其文願知其義負笈天台者切韻曰笈負書箱也史記云後漢蘇章字士成北海人負笈追師不遠千里天台指智者所居之山也陶隱居真誥曰高一萬八千丈周回八百里山有八重四面如一當斗牛之分上應台星故曰天台輿地志曰天台山一名桐栢眾嶽之極秀者也心忻藍染者劉子云青出於藍而青於藍染使然也此以染義喻從師求解不取勝義登山甫爾者甫始也言未久也仍逢出谷者又值智者奉陳後主詔出山也疏主傳曰陳至德元年隨師出京住光宅寺不惟下自謙也言不思已德荒薄而輒侍奉隨從智者於皇帝朝廷也易緯曰帝者天號也德象天地不私公位稱之曰帝香塗三宮者或作六宮並由斯文古無章記講貫者寡故令傳寫魚魯成訛今謂三宮定非二六通用有云三宮為正乃地名也引唐僧傳疏主傳云三宮廬阜九向衡峰無不揖迹依迎訪問遺逸此不應爾今敘大師正宮京輦地乃金陵非三宮也今按三宮即東嶽泰山故茅君內傳曰岱宗山之洞周回三千餘里名三宮空洞之天言二宮者文選曰婉變二宮徘徊殿闥注云婉孌徘徊皆顧慕貌二宮謂帝及太子宮也故大師別傳云陳主幸寺捨身大施又云皇太子已下並託舟航咸宗戒範故云二宮也續高僧傳中皆指帝宮及儲宮為二宮既稟戒法故云香塗即經云常用戒香塗瑩體也或謂大師為陳隋二帝戒師即是二宮此亦不然此中正敘陳主欽崇下云金陵土崩方歸隋國豈於陳世預說隋朝無乃不可或作六宮即特指天子其義亦通言六宮者周禮天子后立六宮三夫人九嬪二十七世婦八十一御妻鄭玄注曰六宮者前一宮後五宮也五者后一宮三夫人一宮九嬪一宮二十七世婦一宮八十一御妻一宮凡一百二十人后正位宮闈體同天子七眾者一比丘二比丘尼三式叉摩那四沙彌五沙彌尼六優婆塞七優婆夷也比丘等六翻名釋義具在疏文式叉摩那者此云學法女不別得戒也先以立志六法練心為受緣也四分云十八童女應二歲學戒又云小年曾嫁年十歲者與六法十誦中六法者練心也試看大戒受緣二年者練身也可知有胎無胎此式叉尼具學三法一學根本謂四重是二學六法謂一染心相觸二盜人四錢三斷畜生命四小妄語五非時食六飲酒也三學行法謂一切大尼戒行並須學之言光輝七眾者此謂戒香既塗於二宮道光彌耀於七眾也道俗參請者道謂出家五眾俗謂在家二眾交絡者謂參玄請法之人往來不絕也雖欽下甘露喻涅槃旨趣也瑞應圖云露色濃甘者為之甘露王者施德惠則甘露降其草木甘露仁澤也一名天酒如俟下謂待智者講說此經如待黃河之清言其難者也王子年拾遣記曰丹立千年一燒黃河千年一清皆至聖之君以為大瑞又黃河清而聖人生左傳子駟曰周詩有之曰俟河之清人壽幾何杜預注曰言人壽促而河清遲詎豈也有期無日者雖許講宣以我多障竟無日得聞也逮及也金陵地名也吳晉宋齊梁陳謂之江南六朝悉都其地建康實錄云本楚金陵邑秦改為秣陵吳改為建業晉愍帝諱業改為建康元帝即位稱建康宮土崩者隋開皇八年文帝命晉王楊廣清河公楊素督兵五十萬以伐陳旌旗千里金鼓震天俄而平江東膚陳主陳國傾壞喻以土崩文選陳琳檄書曰必土崩瓦解不俟血刃師徒雨散者陳國既破法集遂停師徒相捨如雨分散絕交論云駱驛縱橫烟飛雨散大師遺囑云朝同雲集暮如雨散或作兩字者誤後會匡嶺者匡嶺即廬山也廬山記曰匡俗出於周威王時生而神靈隱淪潛景廬于此山俗稱廬君故山取號焉大師別傳曰金陵既敗旋錫荊湘路次湓城忽夢老僧曰陶侃瑞像敬屈守護遠公冥請也於是住憇廬山俄而潯陽反叛寺宇焚燒獨有茲山全無侵撓復屬虔劉者左傳曰虔劉我邊垂杜注云虔劉皆殺也即是值潯陽反叛也江陵荊州也仍遭霧露者仍值兵亂也抱朴子曰白霧四面圍城不出百日大兵必至又三國名臣譖曰雖遇塵霧注云塵霧謂恥辱也勅徵下江浦即江都今揚州也亦曰洛浦文選曰歸骸洛浦注云揚州則梁之洛陽也勅徵者即煬帝潛龍之時鎮守江淮兩請智者初請出江都求受戒法即開皇十一年也事畢仍歸江陵建玉泉寺後又請出江都撰淨名疏此言再出江都時疏主滯疾於洪州也若初出江都則獲隨從故疏主傳云開皇十年晉王作鎮揚越陪從智者止于䢴溝漢制天子曰勅太子曰令諸王曰教煬帝鎮揚越時猶是諸王後既登極故云勅徵故別傳云奉勅撰淨名疏也頂滯疾豫章者頂疏主稱名也始稱余次稱走今稱名文體之變也豫章郡名今洪州也大師既再出江都而疏主滯疾洪州不獲隨從既遠聖師安聞斯典始舉飄南湖等者南湖即宮亭湖亦曰拱亭謂於豫章病愈始舉掉飄帆速往江都以就智者而值隋文東巡狩晉王入朝於是大師東旋台岳是故無暇講演且給侍東歸此乃大師最後入天台即開皇十六年春也東旋者旋或作還同似泉切文選曰祇召旋北京作此旋字也秋至佛隴者神邕天台山記曰從修禪寺南行二百步有盤石平正猶如削成古老相傳佛嘗於此放光故名佛隴春離江都秋時方至者以隨處利人行程故緩冬逢入滅者即其年十一月二十四日未時於天台西門石城寺彌勒像前加趺而終也嘆伊余之法障者伊維也語辭耳余我也法障者欲聞此經法義竟不獲聞由前八事為障也一逢師出谷障二參請交絡障三金陵土崩障四復屬虔劉障五仍遭霧露障六滯疾豫章障七東旋台嶺障八冬逢入滅障由具八事障我聞法故曰法障若不出谷則合得聞雖在帝庭若參請事簡則合得聞雖其人交絡若金陵久安亦當得聞乃至若不入滅雖有前障終當講演令我得聞故入滅之障最為深重故下嘆云日既隱於重崖盲龜眠於海底也奚可勝言者奚何也勝平聲謂法障之多非言所載也二昔五下引事感傷初引事類己賢愚經第六云毘舍離國有五百盲人乞匃自治時聞人言如來出世盲人聞已還共議曰我曹若當遇佛必見救濟即便問人佛在何國答云佛在舍衛遂各乞金錢一枚僱人引往時有一人收取金錢將諸盲人至摩竭提國棄諸澤中盲不知處互相捉手經行他田傷破苗穀長者行田見彼踐苗甚多瞋怒盲者求哀具宣上事長者使人將詣舍衛適達彼國又聞佛往摩竭提國及到彼國復聞世尊已還舍衛如是追逐凡往七反佛知根熟乃於舍衛待之盲到佛所蒙光目開佛為說法成阿羅漢祇洹等者譬喻經第三云昔有一人作兩業有二婦適詣小婦小婦語言我年少婿年老我不樂住可住大婦處作居其婿拔去白髮適至大婦處大婦語言我老頭已白婿頭黑宜去於是拔黑作白如是不止頭遂禿盡二婦惡之便各捨去坐愁致死過去世時作寺中狗水東一寺水西一寺聞楗椎鳴狗便往得食後日二寺同時鳴磬狗浮水欲度適欲至西復恐東寺食好向東復恐西寺食好如是猶豫溺死水中文云祇洹者通取寺名非直指祇洹寺也唯疆唯沈無見無得者結前二事盲雖七追唯至於他疆竟不見佛故云唯疆無見狗聽兩鍾唯死於沈溺竟不得食故云唯沈無得次入山下以己類事己之多障如盲如狗入山出谷總前八障入山攝七八出谷攝前六浮墜泝江者釋上句也浮墜字誤應作乘陵謂入山乘陵出谷泝江空歷艱苦不聞斯典文選北征賦曰乘陵岡以登降注云陵岡皆山丘也左傳曰吳將泝江入郢爾雅曰逆流而上曰泝洄順流而下曰泝游字林云順流曰沿逆流曰泝泝蘇故切日既下舉喻嘆師滅也日喻師解圓明隱崖喻師入寂滅崖山也淮南子曰日入崦嵫注云亦曰落棠山盲龜喻己無智眼海底喻迷深雜含第十六云告諸比丘如大海中有一盲龜壽無量劫百年一遇出頭復有浮木止有一孔漂流海浪隨風東西盲龜百年一出得遇此孔龜至海東浮木或至海西違遶亦爾雖復差違或復相得凡夫漂流五趣之海還復人身甚難於此今借彼文以喻聖師難值也憑光想木者人在半夜欲憑日光鑒物龜居海底空想浮木安身其不可得也故云詎可得乎二余乃下沒後思愆師既已滅斯經旨趣莫得而聞省己宿愆於是躬事塔廟口誦斯經以期未來值師聞法也掃墓願值師誦偈期聞法西土塔婆即此方墳墓也掃灑墳塔種植林樹以墳必樹故含文嘉曰天子墳高三仞樹以松諸侯半之樹以栢大夫入尺樹以槐庶人無墳樹以楊柳更服灰場者更平聲謂常更換淨服於塔所誦經也故法華云著新淨衣內外俱淨也或作伏字者非如來闍維之地號曰灰場今大師土葬而言灰場者用其故實耳亦猶法華疏序云晚還台嶺仍值鶴林鶴林之言例同灰場也石偈即此經也以聖行品中雪山大士既獲半偈乃於草木石壁書之以示來者故名此經為石偈也疏主童年誦經已半知此誦其全部非只一偈也思󱉷畢世者則是思往世之󱉷成今法障遂乃身掃口誦隱居求志期盡此身故云畢世二事不下五難喪思五初僧使迫已雖欲隱居畢世而為眾舉差因與智璪同充僧使屢入帝京故云事不由己蓋為僧事所逼迫也故云迫不得止事備國清百錄戴函負封者所持牋表詔勅皆用函也百錄云金書一函與天台眾西考闕庭者考應作朝字誤也闕謂雙闕以石為之其上隱起奇獸異禽之狀在端門外夾道置之亦曰象闕魏闕周禮太宰以正月懸理象之法於象魏使萬人觀理象焉左傳哀公三年火季桓子命書藏象魏曰舊章不可忘也崔豹古今注曰闕者觀也古者每門樹兩觀於其前所以表宮門也其上可居登之則可遠觀故謂之觀人臣將朝至此則思其所闕故謂之闕天子所居曰闕庭隋都長安也私去公還者充僧使而去奉勅命而還或度僧造寺或修營香火事備百錄故百錄云今遣大都督段智興送師還寺故曰公還經塗下往還充使經由道塗凡八年也二日嚴下諍論遭追雖免僧使仍因諍論重入帝京日嚴寺名也唐高僧傳曰煬帝時為晉王於京師曲池施營第林造日嚴寺咸陽即長安今永興軍也諍論之事而不傳不書乃傳搜訪之闕耳三值水夜奔桃林水奔者尚書放牛桃林之野是也左傳晉侯使詹嘉處瑕以守桃林之塞杜注云桃林在弘農華陰縣此言行至桃林山水夜至避之奔走故失伴侶四又被下被讒收往及至京都又遭讒佞謂為巫蠱惑亂於人而煬帝信讒故收往河北幽薊二州名在河北薊音計五乘氷馬陷冬月度河故乘履其氷以濟北岸馬雖陷氷而死其身猶獲生存臨危履薄者詩云戰戰兢兢如臨深淵如履薄氷疏主意云昔聞詩語喻以戒慎而今身當履踐故下句云生行死地也寧可言盡者危難若此那可具言二昔裹下總結俱喪者裹糧至東南者即指前負笈天台已下文也入山出谷揚越往來何啻千里文選云裹糧萬里簦長柄竹笠也史記虞卿躡屩擔簦說趙孝成王一見賜金百鎰再說拜為上卿負罪至西北者即指又被讒已下文也三讒者晉獻公三子皆為驪姬所讒故曰三讒疏主自比也三子謂太子申生重耳夷吾也左傳第五曰初晉獻公欲以驪姬為夫人卜之不吉筮之吉公曰從筮卜人曰筮短龜長不如從長弗聽立之生奚齊其娣生卓子及將立奚齊既與中大夫成謀姬謂太子曰君夢齊姜必速祭之太子祭于曲沃歸胙干公公田姬寘諸宮六日公至毒而獻之公祭之地地墳與犬犬斃與小臣小臣亦斃姬泣曰賊由太子太子奔新城公殺其傅社原款或謂太子子辭君必辯焉太子曰君非姬氏居不安食不飽我辭姬必有罪君老矣吾又不樂曰子其行乎太子曰君實不察其罪被此名也以出人誰納我十二月戊申縊于新城姬遂譖二公子曰皆知之重耳奔蒲夷吾奔屈言東南西北者以帝京居中則揚越在於東南幽薊居乎西北也若聽若思等者前希聞斯典故擔簦東南有入障故喪其聞後欲思󱉷畢世由驅馳西北有五難故喪其思故云二塗俱喪二情不下製疏近由後時雖獲生還台嶽以昔兩緣聽思俱喪於是慕法不已更尋他疏以勘經旨義既違經因自撰疏舊疏即河西光宅等諸師疏義各存也不與文會者乖經失旨也怏怏於亮切悵怏也病諸者諸之也見其義非如已有病此即製疏之近由二斆群下正明述作時處二初謙光述懷經第三十云譬如王告大臣汝牽一象以示盲者時彼眾盲各以手觸其觸牙者即云象如萊茯根其觸耳者言象如箕等經自合云王喻如來臣喻方等大涅槃經象喻佛性盲喻一切無明眾生獨夢談刀如經第十八略如上記刀喻佛性夢寱謬談非親得刀此皆疏主謙也謂心思經旨如盲觸象豈識全軀口說經文如夢談刀故非實有二以大下著述時處二初明時處二初示染筆時處大業即隋煬年號十年即甲戌歲也廬于天台之南者小爾雅云廬寄也謂寄止也亦別舍也黃帝為廬以避寒暑春秋去之冬夏居之故云寄止也神邕天台雜記云赤城為南門石城為西門今云天台之南謂赤城也二管窺下明憑師述作管窺智者義意者莊子云以管窺天也謂智者法門如天之高遠已解推尋如以管窺義意者五時四教之義三觀六即之意依此義意輒為此經解釋旨趣也為去聲尚書序曰承詔為五十九篇作傳大業明製撰之時天台之南顯筆削之處管窺智者示所學之宗二運丁下敘難緣二初避難四移兩蒙靈異丁當也大業十二年有大鳥似鵬飛入殿內至于御幄至明而去九月幸江都以代王侑留守西都越王侗留守東都既至江都唯以酒色為務五月星隕吳郡為石徵求螢火數斛夜出遊山光遍巖谷火守羽林星如斗出王良閣道聲如隤牆枉矢出北斗米一斛計錢八九萬用錫環錢細如線十月李密起兵於梁楚之郊竇建德盧明月等所在稱號盜賊公行劫掠州縣又諸道賊師孟海公徐圓朗朱粲劉武用薛舉蕭銑李子通沈法興等各率眾寇掠多者數十萬少者二三萬天下無處無賊故曰寇盜縱橫于時天台悉為沈法興所有雜記云大業十四年沈法興擅置海州即改臨海縣為海州也匿影沃洲者匿藏也沃洲山名在剡即支遁所棲之山也赤城既喧復更匿藏形影避盜於沃洲山也蔭林席箭者山宿野棲故無屋宇但蔭茂林以為帳布箭竹以為席亦猶古人班荊而坐也箭竹偏產會稽爾雅曰東南之美者有會稽之竹箭焉衣殫等者殫音丹盡也既避盜深山而衣糧又盡故於撰述致乖次第於是下明為撰述緣闕更求他處挾藏也鄙志謙也託命遂安者寄託形命於遂安也遂安縣名今屬睦州縣令鄧氏者即遂安令也曳疾應之者赴請為講也應去聲事不兼舉者既務講宣且停筆削因將草本寄於他舍冥持此本者謂冥聖護持故得燒舍疏在故云得免灰颺颺音羊風所飛颺也重寄柵城者講經既畢復寄柵城意欲補削草木也柵音冊編木成援也未詳何處今仙居縣有柵岸保恐是其地玉石俱罄者玉石喻貴賤賢愚海賊劫掠貴賤並盡故云俱罄尚書曰火炎崑岡玉石俱焚蕭亮即當時將帥也復獲安存者身安疏存焦不能燒者即前云冥持此本得免灰颺賤不能得者賊劫柵城玉石俱盡而此疏獨存也再蒙靈異者初火不燒次賊不得故云再也勵勉也誠心也或作厲非也食息者息寢臥也無寧不安也二乃卜下幽境稱懷勤加補削二初敘幽境稱懷卜者禮記曰龜曰卜蓍曰筮古者移居必卜故離騷經有卜居也左傳曰非宅是名唯隣是卜今疏主以移居為卜居安洲在樂安縣今仙居縣也故僧傳云樂安南嶺地曰安洲然安洲之名始於疏主台州圖經曰管竹山在縣東南五里高二十丈周回二里其下舊有潭唐武德年中邑人請天台國清寺灌頂尊者講于光明寺時此潭之魚取者甚眾尊者率道俗於潭側講金光明經誘漁者令止其採捕一夕忽暴風雨至旦視之乃為洲矣故號為安洲以此洲渚在樂安故微瀾者瀾力旦切又力安切爾雅曰河水清且瀾漪大波為瀾小波為時絕人獸之蹤者山深溪隔故人獸不到峯連偉括者謂偉美山及括蒼山也陶弘景玉匱云括蒼山西南百餘里有偉美山狀如宮闕多靈異可偉美也皇朝新修圖經曰亦名天姥山又云大括蒼嶺在縣西一百八里兼二山之美者謂安洲景象兼有偉括之好水鏡者溪水澄淨有若明鏡也蕖池者謂池有荷花也爾雅曰荷芙蕖郭璞注曰別名芙蓉江東呼荷紅葩普巴切華也白牙團扇者善見律云優波離昇座執象牙裝扇先集律藏萋蒨者草茂盛貌加亦勝也戴氏重席者東觀漢記戴憑字次仲拜侍中正旦朝賀帝會群臣諸生能說經史者更相詰難義有不通者輒奪其席以益通者憑遂坐五十餘席今疏主承修竹之風藉翠草而坐勝於牙扇重席也以彼由造作此任天真其實勝之固非誇飾下云羞繪圖陋絃管亦爾雲霞赤白松桂青黑雕鏤雜糅而有五彩之文則使畫圖有羞色繪畫也猿吟麏叫蟬噪蛙鳴相和成韻似其八音之樂翻令絲竹成陋聲故左太沖招隱詩云非必絲與竹山水有清音麏居筠切鹿屬八音者五經通義曰金石絲竹匏土革木也金為鍾石為磬絲為絃竹為管匏為笙土為塤皮為鼓木為柷敔雅有高致者竹風草席畫圖音樂皆得之於自然故云高致也豐趣冥倫者冥幽也倫人也謂此高致豐饒歸趣於我幽人也倫亦可作淪淪沒也謂隱沒於山澤也二仍蒔下明資緣勤苦蒔種也種粟充食拾薪備爨二暨染下感傷謙己二初感傷多難暨至也從此絕筆逆至染筆凡歷五載即唐高祖武德元年戊寅歲撰疏絕筆也煬帝即位改元大業在位十三年十二年幸江東宮十三年唐公起義師於太原破宋老生於霍邑所在克敵遂入長安尊煬帝為太上皇奉煬帝孫文德太子之子侑篡位即恭帝也改元義寧至二年遜位于唐公改云武德既云凡歷五載知是武德元年絕筆也於此五載凡經六移初寄天台之南二移沃洲三移遂安四移柵城五重移遂安六移安洲并前八障及中五難共成十九難緣於後六中更取火賊二事則有二十一也五難謂僧使遭追值水被讒馬陷也前八中五是製疏之遠由尋舊疏是近由後六是正製疏問前八為障何名遠由答由不聞法故自撰疏若其聞者則疏是師說安得自製前八為障竟不聞法後六雖艱終成斯疏嗚呼正法難聞正道難行其若是乎干戈者孔安國曰干盾也戈戟也論語曰而謀動干戈於邦內菜食水齋言其儉也水床雪被喻其寒也其有圓頂方袍暖衣飽食既逢遺教又偶清時而口不談出世之言心不則至真之道自樹迷暗反輕學宗吾知斯人紹三塗種疏主聖者得無悲乎夢抽思乙者乙應作一昭明文選序云耿介之意既復壹欝之懷靡愬注曰壹欝憂思也今謂軍火所怖干戈所駭而夢驚若抽憂思壹欝辭既下謙己述懷野質者論語曰質勝文則野此言辭鄙意豈會文者謂所立義意淺近豈能契會斯經圓頓之文也此言義暗辭鄙義暗皆謙也有崖易殆者爾雅曰重崖岸注曰兩崖累者曰岸殆危也有身速滅如土岸易崩空海難遍者圓空廣大若滄海難遍故不可以易殆之身窮難遍之義也盲寱下如盲觸象如寱談刀或可偏知於少義敢言圓解於大理也特是下正明述作之意既是偏知何故撰疏故釋云特是不負本懷也言本懷者始為此經遂親智者即前文云走雖不敏願聞旨趣於是負笈天台心忻藍染也遽茲石火者淮南子曰人生天地之間如鑿石見火電光過隙疏主自謂無常忽遽如彼石火不能久研經義故且率爾成疏也卷舒下自慶也初句明卷舒尋經次句明讚嘆撰疏仰謝於心口者由心思故口讚也鹿耘毒草或作麁芸並豕亥之誤應作麃󱊙上彼苗切下音袞左傳曰譬如農夫是穮是󱊙杜注云穮耘也󱊙壅苗也然毒草藥王之語出在今經故如來性品云譬如雪山多生諸藥亦有毒草諸眾生身亦復如是雖有四大毒蛇之種其中亦有妙藥大工所謂佛性或執訛字便求麋鹿耘草之緣者何異聞三豕渡河便謂猪行水上乎故僧傳道丕議沙汰云僧之清尚必不露於人前僧或凶頑而偏遊於世上必恐正施藨󱊙草和蘭茞而芟方事淘澄金逐沙泥而蕩彼用藨󱊙之語義與今同又麃藨穮三體並通爾雅云緜穮也經典釋文作麃耘也字林云耕禾間也說文云𦔩耨鋤也今疏主斥諸師非義如麃󱊙毒草顯佛性正理如微養藥王故前文云將疏勘經不與文會怏怏終日恒若病諸也螳𧑃螢熠者螳螂性怒遇物必舉𧑃而拒之莊子曰螳螂怒臂以當車豈免碎於轍間文選曰欲以螳螂之斧禦隆車之隧注云前有兩足舉之如執斧之象崔豹古今注曰螢火一名暉夜一名景天一名熠熠一名燐一名丹良一名丹鳥一名夜光一名宵燭非能抗曜也者曜即日也廣雅云日名曜靈謂螳𧑃不能拒抗於車轍螢熠不能爭輝於曜靈此疏主自謙識見微劣不能抗曜於諸師也吾祖聖師為法之志艱苦之迹盡在於此文矣傳斯宗者得不思齊詩云伐柯伐柯其則不遠可不懋乎或卷末有半紙批文者蓋後人謬錄
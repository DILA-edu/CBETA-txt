佛成道在摩竭提國說法於菩提場中往劫與佛同修故令眾海雲集傍生品類上界諸天如來果海之中各分證解脫四王八部雜類諸神皆以妙請之詞歌詠難思之法形色萬類部從千般各說解脫之門偈讚如來功德如來不思議力菩薩皆從座起流天地降於徵祥海會供無邊諸佛大眾同與念請如來現相以酬光聲召於有緣十方新眾雲集普賢入藏身三昧如來以聖力加持起定說十海法門廣明世界成立風輪持於大水大海湧於蓮華安布剎種香河重疊世界於中海右旋十海遞相接連交絡重重如天珠網所管剎海隨直至於輪圍法界等華藏莊嚴舉果勸同生信樂毘盧舍那往劫曾為太子威光供十須彌山微塵數諸如來令獲十蓮華藏世界之果海如來名號多種逗生幾器不同四生聖諦隨方以立名各令聞法而證悟文殊與九首菩薩問明十種甚深皆顯性相融通破一切眾生疑執淨行起無邊大願文殊令善用其心賢首彰德行詠收顯信有無涯大用毛光照益三昧舉喻表玄旨幽深歎經難思而勸持諸佛摩頂而隨喜須彌偈讚彰佛德不離而昇天十住解門辨菩薩入位之宗趣梵行令了境空寂不生二解之心發心現功德無涯初念便成正覺明法說三寶不斷下能安樂人天十行十種法門上求昇進之位夜摩偈讚彰佛德之不窮兼顯十行之法門廣論菩薩之巧妙無著等真之四行明自利利他之兩門端證已來難思偈頌再收於前德十無盡藏三世諸佛同遵不唯屬十行之法門義亦過迴向之勝進上昇都率化主赴緣覩佛神光天王獲益知足之天偈讚十迴向之初顯菩薩悲智無涯長劫救眾生苦堅心不壞等諸佛之法門行願彌綸迴善逝於時處善因含果立無盡之藏名善根合真即同如性之不盡從施車馬乃至以身大因十段長文內外咸捨菩薩捨連膚頂髻乃至救於殘形以萬行莊嚴其身成十種丈夫之相始終覩佛出現六十種大施之門前後三卷長文總收堅固迴向所順眾生無相能隨心行亦如二施廣阿僧祇願生具足於財法百門之德一如貫之行善等於虛空亦同性相之彌廣由無相惑縛著得解脫迴向之名六種微細智門願證普賢之德羅一身於法界收萬像於毛端迴等法界之善根成普賢塵剎之大用依正二果皆以無數寶嚴結歎勸修普賢位之功滿他化摩尼寶殿創開十地法門三加五請方陳首明初地之相離垢地菩薩修三聚十善之法門八定五通發無邊妙慧之焰相能證智之慧焰進修菩提分之法門寄聲聞四諦觀門顯菩薩勝地之相般若現前十種觀緣起之法遠行時久七地超前後之功不證無生之理由佛致七勸之橋大悲觀眾生十種之稠林大智流菩薩才辨而演法雲雨自他之廣德小分未等於如來於中因果相參多喻校量不測極果必由初信是故重會法堂普賢承命以宣揚方定陳十定之勝用遍住國土三昧爰及十種莊嚴說菩薩自在神通顯普賢無盡功德差別自在三昧起入之用無他分四口而波濤心流四辨而演說無礙大輪三昧遍法界而為勝能如天眾王之化類等覺而同妙覺卷舒自在辨才辨十種之身神通法喻雙明陳十忍之相僧祇壽量表佛德之不窮感應隨方示菩薩之住處大眾懷疑念請未知德相云何青蓮縱辨以返酬談佛不思議之果法始終廣大佛事修乎解脫之門高建勇健之法幢宣暢圓音之遠徹十身相海與隨好光明皆顯德用難思因深果遠普賢行品一惑為百萬障門偈頌別明十行參而不雜如來出現法喻多門十身含納而融通一理濟平而映徹口辨瀉圓音之相酬明智水之潛流破微塵而出大經剖凡心現聖智境行與成等正覺轉法輪及涅槃親近見聞不空成金剛不壞之堅種菩薩處世不染即離世間之品現普慧雲興於問端普賢瓶瀉以酬答始從十種欣慰乃至無等住門三百餘段長文以酬十行之相十種無常之意後彰自在等門其中旨趣無邊述前迴向之位首題十種無礙至大師子吼之顯文頗有無數法門廣前十地之德斷十種餘習後論勝進之心廣有三十三門通明離垢之行等始從菩薩淨施下至降生十門其中行願而不窮酬因果滿之相矣降生母胎之八相偈勸修持之一心二千出離之行門一部修成之分矣如來不離逝多林中入師子頻申三昧菩薩覩法界之神變聲聞皆聾盲而不知普賢以能開十句如來展白毫一光文殊徒從而南行皆顯定門之果德大聖誡善財求友南行訪德雲海雲與善住法門幽奧而不測遇彌迦與解脫長者證旋陀羅尼之妙門後見海幢比丘覩身毛所現之勝事禮休捨瞿沙之友纔執手而遊覽十方勸詣勝熱之刀山投火聚而獲三昧始從慈行童女後至明智居士其四人善友皆寄十行之法門寶髻普眼之長者無厭大光之國王不動談禮佛之往因法門含逆順之深意遍行化六趣之形類鬻香主五分之法門無上勝將四拶以度人師子尼處于座談法婆須及觀音菩薩大天與安住地神善友修迴向之法門婆珊云初地之聖位夜神普德授遊步解脫之教門喜目身雲供多佛而勢彌遠普救縱毫光一道善財獲清淨三輪問答明歷事於多尊遠劫遇良友而開通寂靜與守護城為善財開解脫之門一一並深廣難思重重皆結會今古開敷樹華之友說解脫名太喜光明輪王設法施之作場夜神會修目之古事大願法門善財覩勝妙之邑父王見佛太子免刑戮之愆妙德靈神主十種受生之藏摩耶母腹現三千神變之奇善財訪於瞿波德神示求友之誡遇佛為姻之往事同修行願之勝緣摩耶為諸佛之母儀願處言行之典則其眾藝主光之善友皆會緣入定之所由童子童女誡善財事友百重法慈氏慈念偈讚令歸於本師善財感遇而啟言彌勒具德而能容經有三百餘段顯菩提心勝而功高善財入於閣門見塵剎無邊之劫事法喻問答而退席當成道果而再期文殊展手而如持善財功證於極果普賢摩頂而偈勸慎勿疑於此經
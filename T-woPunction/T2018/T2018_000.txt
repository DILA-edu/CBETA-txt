詳夫心者非真妄有無之所辨豈文言句義之能述乎然眾聖歌詠往哲詮量非不洞明為物故耳是以千途異說隨順機宜無不指歸一法而已故般若唯言無二法華但說一乘思益平等如如華嚴純真法界圓覺建立一切楞嚴含裹十方大集染淨融通寶積根塵泯合涅槃咸安祕藏淨名無非道場統攝包含事無不盡籠羅該括理無不歸是以一法千名應緣立號不可滯方便之說迷隨事之名謂眾生非真諸佛是實若悟一法萬法圓通塵劫凝滯當下氷消無邊妙義一時通盡深徹法源之底洞探諸佛之機不動微毫之功匪移絲髮之步優游沙界遍歷道場何佛剎而不登何法會而不涉無一相而非實相無一因而非圓因恒沙如來煥若目前十方佛法皎然掌內高低岳瀆共轉根本法輪大小鱗毛普現色身三昧處一座而十方俱現演一音而沙界齊聞談玄顯妙而不壞凡倫千變萬化而未離真際與三世佛一時成道共十類生同日涅槃擊法鼓於魔宮震法雷於邪域履逆而自順處剛而自柔臨高而不危在滿而不溢可謂端居絕學之地深履無為之源入眾妙之玄門遊一實之境界無一法本有無一法始成泯中邊絕前後印同異一去來萬境齊觀一際平等明知三寶常現我土不燒梵音恒聞慧光常照此大寂三昧金剛定門今古咸然聖凡齊等如一滴之水與渤澥之潤性無差若芥孔之空等太虛之容納非別信之者功超遠劫明之者秖在剎那此一際之法門真無方之大道聚一塵而非合散眾剎而非分和光而不群同塵而不染超出而不離冥合而無歸養育凡聖而無質像可觀興建法界而無名字可立依蔭草木籠罩古今遍界遍空穹蒼不能覆其體常照常現鐵圍不能匿其輝無住無依塵勞不能易其性非純非雜萬法不能隱其真閴爾無聲而群音揭地蕩然無相而眾像參天相入而物境千差相即而森羅一味不從事而失體非共非分不守性而任緣亦同亦別是以即性之相故無妨建立即理之事故不翳真常以空之有故豈礙繁興以靜之動故何虧湛寂言一則大小相入言異則高下俱平言有則理體寂然言無則事用不廢雖起而常滅世相含虛雖寂而恒生法界出現任動而常住萬化不移任隱而恒興一體隨應無假而幻相和合無實而真性湛然無成而異質交輝無壞而諸緣互絕境雖現而無現性智雖照而無照功寂用非差能所一際狀同淨鏡萬像而不能趒形性若澄空眾相而不能離體為常住藏作變通門湛爾堅凝恒隨物化紛然起作不動真如男身沒女身彰東方入西方起當存而正泯在卷而恒舒普注而不迂俱遍而無在舉一塵列無邊剎土指一念樹無盡古今居一相而非升即淨隨染驟五趣而不墜處濁恒清外望無盈餘內窺無積聚觸目而不見滿耳而不聞盈懷而無知遍量而非覺本成而非故今現而非新不磨而自明弗瑩而自淨可謂妙體常住靈光靡沈至德遐周神性獨立眾妙群靈而普會為萬法之王三乘五性而冥歸作千聖之母獨尊獨貴無比無儔實大道源是真法要玄蹤不定任物性以方圓妙應無從逐機情而隱顯是以本生末而末表本體用互興真成俗而俗立真凡聖交映此顯彼而彼分此主伴齊參生成佛而佛度生因果相徹境無自性而他成自心無自性而自成他理不成就而一即多事不成就而多即一相雖虛而恒冥一體性雖實而常在萬緣雖顯露而難以情求任超絕而無妨大用縱橫幻境在一性而融真寂滅靈空寄森羅而顯相諦智相發染淨更熏隨有力無力而出沒無恒逐緣成緣散而卷舒不定相攝則纖塵不現相資則萬境俱生來如水月之頓呈去若幻雲之忽散動寂無礙涉入虛融互奪互存靈通莫測不出不在妙性無方智海滔滔包納而無遺纖芥靈珠璨璨照臨而不顯微毫若真金隨異器以分形千差不礙如湛水騰群波而顯相一體無虧俱是俱非亦邪亦正不有而示有杳若夢存無成而似成倏如幻住依空源而起盡法法無知隨化海以興亡緣緣絕待是以五岳穹崇而不峻四溟浩渺而不深三毒四倒而非凡八解六通而非聖悉住真如寂滅之地盡入無生不二之門施為大解脫中重重無盡顯現不思議內浩浩難窮豈可立其始終定其方域何必崇真斥妄厭異欣同欲壞幻化之身擬斷陽焰之識不知念念釋迦出世步步彌勒下生分別現文殊之心動止運普賢之行門門而皆開甘露味味而純是醍醐不出菩提之林長處蓮華之藏晃晃而無塵不透昭昭而溢目騰光豈勞妙辯之敷揚誰待神通之顯示動止常遇明暗不離非古盛而今衰豈愚亡而智現語默常合終始冥通初祖豈用西來七佛何嘗出世是以心空則天地虛寂心有則國土崢嶸念起則山岳動搖念默則江河寧謐機峻而言言了義志徹而念念虛玄器廣而法法周圓量大而塵塵無際意地清而世界淨心水濁而境像昏舉一全該坦然平等宛爾具足唯在正觀萬法本只由人真如自含眾德無念而殊功悉備無作而妙行皆圓不運而成靈智法爾無求自得妙性天真方知理智圓融大道無外絕一塵而獨立何眾相以摐然是則聲處全聞見外無法豈玄黃之所惑匪音響之能淪如滄海之味混百川猶須彌之色吞群鳥無一名不播如來之號無一物不闡遮那之形巖樹庭莎各梃無邊之妙相猿吟鳥噪皆談不二之圓音癡愛成解脫真源貪瞋運菩提大用妄想興而涅槃現塵勞起而佛道成從體施為報化而未嘗不寂隨緣顯現法身而無處不周實教法之所歸聖賢之稟受群生之實際萬物之根由正化之大綱出世之本意三乘之正轍入道之要津般若之靈源涅槃之窟宅蓋以妙理玄邈大旨希夷狂慧而徒自勞神癡禪而但能守縛實謂言思路絕分別意窮識智翛然神清可鑑空有雙豁根塵洞開如窺淨天似臨皎日無一法門而不現無一至理而不明豈動神情春池而穩探真寶匪勞心力赤水而自獲玄珠觀沙界於目前指大千於身際收群生於掌握納萬彙於胸襟不施一功成就楞嚴之大定不披一字遍覽普眼之真經四句之義頓融百非之路杳絕竪徹三際橫亘十方為一總持號大自在神光赫赫威德巍巍尼乾魄消波旬膽碎煩惱賊颯然墮壞生死軍豁爾飄颺愛河廓清慢山崩倒逍遙物外無得無求憺怕虛懷曠然絕累虛空讓其高廣日月慚其光明然後則權實雙游悲智齊運拯世若幻度生同空涉有而不乖無履真而不礙俗若乾坤之覆載猶日月之相須示聖現凡出生入死持實相印建大法幢作一種之光明為萬途之津濟能令寒灰再焰焦種重榮永為苦海之迅航常作迷途之明導任運遮照隨智卷舒雖無知而萬法圓通雖無見而一切明現但契斯旨體本自然如群萌值春萬物得地十身頓現四智欝興猶如意幢若大寶聚法財豐溢利物何窮故號功德之林乃稱無盡之藏豈有朝曦而不照夜炬而不明者哉何得以限量心起分齊見局太虛之闊狹定法界之邊疆遂令分別之情不越眾塵之境向真如境上鼓動心機於寂滅海中奔騰識浪於管中存見向壁罅偷光立能所之知起勝劣之解齊文定旨逐語分宗蟭螟豈繼於鵬程螢照那齊於日曜豈能一毛孔內納十方之虛空一剎那中現億佛之世界一一身而遍一切剎一一剎而含無邊身乘高廣之大車展大千之經卷陞燈王之法座飡香積之嘉羞披迦葉之上衣入釋迦之正室促多生於頃刻擲世界於他方腹吸風輪口吹劫火變丘陵為寶剎移淨土於穢邦一毫中放無盡之光明一言內演難思之教海此乃群生之常分與眾聖而同儔無一法而不然但有心而皆爾非假變通之力不從修證之因德量如然塵毛悉具一香一味同棲滅盡定門蠢動蜎飛不昧靈知寂照何得遺山認培棄海存漚劣志卑心而自鄙屈翻乃持神珠而乞丐守金藏以貧窮辜負己靈埋沒家寶或捨離而保持偏正或絕分而甘處塵勞或認妄而謬附邪宗或執權而勞修漸行或認位高推於極聖或積德望滿於三祇不知全體現前猶希妙悟豈覺從來具足仍待功成不入圓常終成輪轉只為昧於性德罔辯真宗捨覺循塵棄本就末掛有無之魔羂投一異之邪林宰割真空分羅法性依塵生滅隨境有無執斷迷常驟緣遺性謬興知解錯倒修行或和神養氣而保自然或苦質摧形而為至道或執無著而樁立前境或求靜慮而伏󰋂妄心或刳情滅法以凝空或附影緣塵而抱相或喪靈源之真照或殞佛法之正因或絕識凝神受報於無情之地或澄心泯色住果於八難之天或著有而守乾城或撥無而同兔角或絕見而居暗室或立照而存所知或認有覺是真佛之形或効無知同木石之類或執妄同究竟之果如即泥是瓶或妄緣趣解脫之門似撥波求水或外騁而妄興夢事或內守而端居抱愚或宗一而物象同如或見異而各立法界或守愚癡無分別而為大道或尚空見排善惡而作真修或解不思議性作頑空或體真善妙色為實有或沈機絕想同有漏之天或覺觀思惟墮情量之域或不窮妄性作冥初之解或昧於幻體立空無之宗或認影而為真或執妄而求實或認見聞性為活物或指幻化境作無情或起意而乖寂知或斷念而虧佛用或迷性功德而起色心之見或據畢竟空而生斷滅之心或執大理而頓棄莊嚴或迷漸說而一向造作或據體離緣而堅我執或亡泯一切而守己愚或定人法自爾而墮無因或執境智和合而生共見或執心境混雜亂能所之法或著分別真俗縛智障之愚或守一如不變而墮常或定四相所遷而沈斷或執無修而祛聖位或言有證而背天真或耽依正而隨世輪迴或厭生死而喪真解脫或迷真空而崇因著果或昧實際而欣佛厭魔或著隨宜所說而守語為真或失音聲實相而離言求默或宗教乘而毀自性之定或弘禪觀而斥了義之銓或鬪奇特而但顧出身俄沈識海或作淨潔而推求玄密返墮陰城或起殊勝知解而剜肉為瘡或住本性清淨而執藥成病或尋文探義而飲客水或守靜居閑而坐法塵或起有得心談無相大乘或運圖度想探物外玄旨或廢說起絕言之見或存詮招執指之譏或認動用而處生滅根源或專記憶而住識想邊際或安排失圓覺之性或縱任虧入道之門或起身心精進而滯有為或守任真無事而沈慧縛或專繫念勤思而失於正受或效無礙自在而放捨修行或隨結使而恃本性空或執纏蓋而妄加除斷或保重而生法愛或輕慢而毀佛因或進求而乖本心或退墮而成放逸或語證相違而虧實地或體用各據而乖佛乘或守寂而住空失大悲之性或泯緣而厭假違法爾之門或著我見而昧人空或迷現量而堅法執或解不兼信而滋邪見或信不兼解而長無明或云人是而法非或稱境深而智淺或取而迷法性或捨而乖即真或離而違因或即而忘果或非而謗實或是而毀權或惡無明而背不動智門或憎異境而壞法性三昧或據同理而起增上慢或貶別相而破方便門或是菩提而謗正法輪或非眾生而毀真佛體或著本智而非權慧或迷正宗而執化門或滯理溺無為之坑或執事投虛幻之網或絕邊泯跡違雙照之門或保正存中失方便之意或定慧偏習焦爛道芽或行願孤興沈埋佛種或作無作行修有為菩提或著無著心學相似般若或趣淨相而迷垢實性或住正位而失自本空或立無相觀而障翳真如或起了知心而違背法性或守真詮而生語見服甘露而早終或敦圓理而起著心飲醍醐而成毒已上略標一百二十種邪宗見解並是迷宗背旨失湛乖真揑目生花迷頭認影若敲氷而索火類緣木以求魚畏影逃空捫風捉電苦非甘種砂豈飯因皆不能以法性融通一旨和會盡迷方便悉溺見河障於本心不入中道匍匐昇沈之路纏綿取捨之懷於無心中強欲斷除向無事內剛求捨離將法空為恚愛之境返真智作想礙之情長隨八倒之風難出四邊之網竟不知理即生死恒與道冥妄本菩提從來合覺明常住暗水不離氷靈智常存妙用無盡何乃遏想念而求湛寂斷煩惱而證真如妄作妄修自難自易且靈覺之性本非祕密如來之藏實不覆藏故知圓常之理不虧信解之機難具如針鋒上無邊身菩薩似藕絲懸須彌盧之山唯歎希奇罔知所措如水母土蜂之類猶𧉑󱕸屈步之徒歷劫他求終朝取相不自暫省返照回光貨鬻衣珠承紹家業但爭空花之起滅定認眚影之是非去淳朴而專尚浮華喪根源而唯尋枝派可謂遺金拾礫擲寶持薪是以眾聖驚嗟達人悲歎都謂不到實地未達本心妄識浮沈緣心巧偽遍計所執現似外塵人杌繩蛇橫生空見不知萬法無體一切無名從意現形因言立號意隨想起言逐念興想念俱虛本末非有是以三界無物萬有俱空邪正同倫善惡齊旨全拋大義莫返初源於無心中妄立異同就一體內強分離合自他纔立逆順隨生起鬪爭之端結惑業之始織是非之緻網鎖憎愛之樊籠觀鏡像分妍醜之心聆谷響興喜怒之色責化人之心行保幻物之堅牢汲焰水而欲滿漏卮折空花而擬栽頑石能所雙寂事理俱空既造惑因不無幻果欲知妙理唯在觀心恒沙之業一念而能消千年之暗一燈而能破自然不立名相解惑寂然豈有一物當情萬境作對取捨俱喪是非頓融眾翳咸消豁然清淨無非不思議解脫盡是大寂滅道場視聽俱忘身心無寄隨緣養性逐處消時猶縱浪之虛舟若凌空之逸翮縱橫放曠任跡郊󱈛普勸諸後賢但遵斯一路聞而不信尚結佛種之因學而未成猶益人天之福此乃群經具載諸佛同宣非率爾以致辭請收凝而玄鑒
師之形言也且異乎陽春白雪碧雲清風者也夫大圭不琢貴乎天真至言不文尚於理實乃世之衡鑑豈智識而擬議哉師自戾止翠峯雪竇或先德言句淵密師因而頌之或感興懷別貽贈之作固亦多矣其有好道者並錄而囊之一日總緝成二百二十首乃寫呈師師曰余偶興而作寧存于本不許行焉禪者應曰乃祖闈千載之芳烈也勿輕舍諸師察其慤志勉弗獲已抑而從之文政幸侍座机輒述序引用識歲時炎宋天聖十年孟陬月文政謹序大師歡禪德將赴丹丘辟命光闡宗乘蓋時應必行固不可抑留者也且撫會之作肇曠絕之道雖一凝一流一彼一此又何間然率織蕪辭以代贐別奧域靈區存物外獨標台嶺為絕概掩勝潛奇列作屏堆青寫碧深如黛彤霞暖影生巖壁香桂茂陰籠蘇石赤松子也浪虛閑白道猷兮大輕擲曹溪有叟歸其中風從虎兮雲從龍乘興正值二三月坐斷還依千萬峯華飛飛日遲遲清飈𩖼𩖼吹無時玲瓏八面自回合峭峻一方誰敢窺窺來須得乾坤眼照古騰今謂非間若能此去副全提開發人天有何限常愛裴相國式芳塵斷際高風慕要倫擬欲事師為弟子不知將法付何人常愛李相國垂列星藥嶠深源宅性靈我來問道無餘說雲在青天水在瓶緬想當時二台輔出鎮藩維訪諸祖寥寥浮幻輕百年落落宏規照千古今聞仙都賢太守入政褰帷聲浩浩英佐一一分化條文經武緯亦難討遠遠牋函飛乳峯選開士兮恢吾宗覿夜光非震滄海聆正音豈玩焦桐徒誇麟龍自西自東應排罔象得象必須覺雄讓雄今既塞請還也奇別茫茫普熱紛紛下雪倒流四河載發枯枿卷舒立方外乾坤縱橫掛域中日月黃頭碧眼知未知去去憑誰繼清絕古有焦桐音聽寡不在彈古有陽春曲和寡不在言言兮牙齒寒未極離微根彈兮歲月闌未盡昇沈源少林幾坐華木落庾嶺獨行天地寬因笑仲尼溫伯雪傾蓋同途不同轍麟兮鳳兮安可論許兮巢兮復何說秋光澄澄蟾印水秋風蕭蕭葉初墜送君高蹈誰不知如曰不知則為貴君不見鷲峯勝集百萬茫茫等閑過壞衲之外皆清墮君又不見熊嶺孤運歲月索索艱難生深雪之中有一箇宛轉流落千餘年危分嶮布空平闐辯龍蛇兮眼何正擒虎兕兮機不全石窓四顧滄溟窄寥寥不許白雲白掣斷金鎖天麒麟高舉鐵鞭擊三百猶輕舍爭知也別有七星光鬪射風前把欲贈行人將報不平繞天下松不直棘不曲誰笑卞和三獻玉經天緯地太無端邁古超今亦輕觸靡覉束何必云素範還還真規復復栴檀葉落香風清千里萬里長相逐黃梅散席三百載續焰聯芳事空在宗兮派兮生異端華兮葉兮太煩碎韶陽間出多慷慨權要雄雄曾絕待曲木據位知幾何利刀剪却令人愛近還有箇披老衲楚甸橫身風颯颯鐵作一尋非等閑壁立千仞須摧踏報君知江南江北徒纍纍鼇轉海運兮纖麟片甲雷奔電驅兮寸毫尺氂斯言勿謂存規矩平不留兮險非取周行獨立如便休誰振宏綱照千古春雨如膏春雲如鶴忽此忽彼乍休乍作枯荄離離維風太遲幽石片片遼空亦危一華開五葉兮不相似獨孤明夸還自知還自知歷魏遊梁徒爾為白雲無覉冷淡清奇雪格未可鶴態還卑垂天沃日兮似結不結為雨從龍夸後期必期噫悠悠忽爾春風吹南北東西唯我知誰知菡萏峯前布影時萬卉流芳不知春力巖畔㵎底蹙紅皺碧乘興復誰同孤蹤遠讎敵君不見五百聖者導雄機靈峯晦育深無極寒山老寒山老隨沈跡迢迢此去須尋覓華落華開獨望時記取白雲抱幽石深巖寂寂披蘭芷碧霧紅霞映流水空生別我期未期絕域殊方擬輕擬堪笑歸嶺南奔馳何鄙彼危急亂拋下盡云提不起伊予本自不將來相送奚憑掛唇齒旻禪客旻禪客師子子應須落落存終始君不見古人有言兮撲碎驪龍明月珠大丈夫到如此行行不用頻彈指八紘雲靜明寥沈夜永松堂對寒月凋殘片葉墜虛庭冷寂何人立深雪因憶錢唐郜禪者十載巖栖曾未下分飛誰謂絕相同遠念冥冥欲奚寫忽聞赴請之仙都聲光藹藹登清途孰云天驥驟方外自笑大鵬離海隅乾坤窄乾坤窄湛盧潛射斗牛白茫茫無限未歸人到必為時除點額雲蘿杳杳藏巖曲碧疊清飛冷相促瘦藤輕衲休便休短焰殘芳續何續禪家本自冥覉絆洲渚園林曾不憚十影神駒立海涯五色祥麟步天岸君看取君看取匝地茫茫有誰舉瓴甋頻磨如未回為吾深憶盧公語名之基實之蒂深兮固兮宛相繼古之名也在希聲今之實也同浮瞖子州善卷之流也堯驅舜馳讓無暇歸去來兮歸不歸到頭未出冥冥者吾徒孰謂標奇絕動靜憑君試甄別葉零零兮秋暮半凋華片片兮春暖齊發暹禪老暹禪老意曾高曠排沽待忽致譏褒天人列請兮屢輕笑祖佛位卑兮還擬逃我恐逃之逃不得大方無外皆充塞茫茫擾擾知何極八面香風惹衣裓吳山碧楚江碧吳楚悠悠興何極一尋寒木自為隣三事秋雲更誰識乾坤不是無知己玉石休云辯真偽待時沽譽漫淪生晦跡韜光亦何意春風急春風急八駿奔馳追不及南北東西把定時為君直上孤峯立斥愬金毛師子子栴檀林下青莎裏置也置也威自全一出六出眉剔起非擬擬知幾幾星流不問三千里天外風清哮吼時為君吸盡西江水巖竇宵寒擁山帔月高古木霜禽睡西庵禪者來扣門別我凌晨下層翠欲留不可留寫意不及意屈眴迢迢安足云華偈聯聯太容易君不見劉陽叟絕希冀送人只道無他事行行會有知音知何必清風動天地海山孤僻非蓬島霧冷雲深松桂老有客凝冬何太高巨野宵征苦相討巖房杳杳凌寒空氷霜落落分譚叢誰云百城沈古月自笑八面生清風俄然別我還歸去惠理之徒望回馭重重無盡樓閣門到必為時略輕據衲卷殘雲風高絕隣倚天照雪堪抗要津八紘極目兮春山若黛九野縱步兮汀草如茵三十四老未輕識凜然方外奚相親霜葉凋殘巖風凜寒彼之禪老忽下崇巒衲有雲兮曾卷未卷琴無絃分解彈不彈迢迢既行宜聽斯語明闇路岐生死洲渚而今而後知不知頹綱委地憑誰舉春色依依襲爾原草春風浩浩拂我窓牖念此分飛贈無瓊玖片片亂飄巖上梅條條縱舞溪邊柳澄禪澄禪聽斯言古也今也行路難知之者石火星流未急不知者龍驥步驟曾寬看看孰云平地起波瀾少林風規何大瀟灑籠古罩今睥真睨假誰云發機射虎自笑品類觀馬劍客茫茫不要呈甑人往往須擒下儔禪儔禪崢嶸象駕正法眼絕塵沙二三四七水月空華千燈續焰曾間五葉分披未葩君不見卷蓆百丈掩耳丹霞龍行虎步爭孤立盡同雲雨去無涯文禪文禪騰煥吾家曹溪流非止水一點忽來千波自起直須釣鼇釣鯨莫問得皮得髓君不見石頭有言兮聖不慕他靈不在已成禪成禪誰家之子我年老大心力衰微贈別無語冥同振飛因思古之送人有言吾不知其殊途同歸獨愛新豐曲騰清輝寸草不生千萬里出門春色共依依寶非寶日杲杲上上機無處討赤水求來何太狂荊山覓得苦相惱不惱不狂排夜光險惡道中為津梁道之冥機一何相守汝競光陰我親蒲柳毋厚辨之奪席毋薄愚之誦󰆠深思彼伐木丁丁之聲照古照今兮宜善求友春雨濛濛春風𩖼𩖼動兮靜兮匪待時出雲霞閑澹作性金鐵冷落為骨知我者謂我高蹈世表不知我者謂我下視箇窟道恣隨方情融󰊋鎖紫栗一尋青山萬朵行行思古人之言無可不可南北東西但唯我黃金為骨松為恣道高曾鄙天人師有言遺我千古奇無人知石虎吞却木羊兒誰當機舉不賺亦還稀摧殘峭峻銷爍玄微重關曾巨闢作者未同歸玉兔乍圓乍闕金烏似飛不飛盧老不知何處去白雲流水共依依石本落落玉自碌碌古之今之一何𧬜速師子不咬麒麟猛虎不食伏肉君不見洞庭孤島煙浪深木馬追風有人識極目生晚照溪雲偶成朵大朴曾未分青山自唯我極目生晚照遠樹籠微陰誰知清淺流別有滄海深極目生晚照幽情眷蘭芷白蘋葉裏風不在秋江起極目生晚照步影何遲遲歸禽古木中相對頻相窺極目生晚照蓬萊匪仙境釣得十二鼇重來謝孤影一住翠峯頂兩見溪草綠不知朝市間幾番生榮辱蕭條巖上雲冷淡水邊竹報誰歸去來向此空踟躅常憶在廬山隨時寄瓶錫五百與一千聚頭同遣日猿攀影未回鶴望情還失教他王老師癡鈍無處覓時雨灑如膏萬卉皆滋益枯根甘自休也似春無力耕夫曉尚眠蠶婦夜多息從茲家業荒共落風塵跡金闕路曾遙行行值開泰石房雲未閑杳杳若相待高蹤逾履水何人不傾蓋早晚承帝恩再卜林泉會春雲情既高片段飛虛碧去留機未消今古望還積澄澄天影回杳杳地形直別夜共相思誰栖此泉石夏雲多奇峯乾城冷相映借問諸禪僧那箇堪憑定乾城高鎖月夏雲欲為雨若謂非全功子細看規矩空巖暖律回極目望還普數點方外雲幾處人間雨寥寥滄海月依依少林祖去必示勞生清風立千古劉禹端公問雲居雨從何來東平問官人風作何色雨從何來風作何色龍門萬仞曾留宿客進退相將誰遭點額風作何色雨從何來不用彈指樓閣門開波波稜稜南方未回松風清未休水月淡相對去來非等閑必許孤雲會三三九九八十一一一觀風隨召出千古有誰同共知一毛師子眾毛畢九九八十一大勳不竪賞若謂無誵訛金剛曾合掌空巖清夜坐蘚徑積深雪瞑目思古人徹曙落殘月童敲石磬寒猿掛枯枝折杳杳無限情分明向誰說邊雁影邪寒蟬聲速乘時毳流遠別巖谷林驚一葉兮微風觸袖水肅百川兮片月在目因憶象骨老師曾送人行行不謂抽金鏃曉天雲靜濃霜白千峯萬峯鎖寒色驪龍失珠知不知無限平人遭點額春風何蕭蕭和雨復兼雪折華功未深偃草勢曾烈毘城癡愛老怯寒對清拙襄巖影響士難御同孤劣鼇峯人不來柴門亦休閉松頭栗鼠下時把藤床嚙庭際霜禽歸屢啄苔錢闕一旦春風息暖日生林樾幽徑磐石上拄筇行且歇無絃兮莫彈有語兮存舌冷落流水聲古之若為說凋殘早梅樹今之若為別俯仰身力輕翻憶春風切為吾吹却塵欲革分岐轍為吾吹却雲欲問遼空月不知天地間堪為誰交結大雄孤頂曾遐舉遍索諸方誰敢拒乳竇峯前捋虎鬚再得完全又歸去古策風高瓶浪闊春雲片段分清絕金盆後夜孤頂寒去去誰同落殘月擇木有靈禽寒空寄羽翼不止蓬萊山冥冥去何極栴檀葉落雨初歇天外風清亦何別後夜蓮城溪月寒孤光誰共倚寥沈石徑通巖竇引步藏欹側蓬萊人不來掃盡蒼苔色飛瀑千萬層五月狀氷雪將期雲霧開永夜對孤月霜華一鑷中玉童摘未摘斯言如不聞千古動愁色因憶商山吟在烏不在白咄咄休強名芻狗亦為累寂寥金粟身曾未求諸己陝府鐵牛却知有春秋幾幾成過咎一身還作二如來黑白不分辯香臭天地不仁萬化蠢蠢若謂非緣竹何從笋髮兮髮兮黑白是準雪水繞松檻遲遲結清淺病眼時懶開幽情況難遣故人久相別飛文屢慚靦仰謝十二峯分照月如剪霜竹凝寒携九節銅瓶浪鎖千溪月天上人間不自知行行誰共分清絕巖桂風清香露滴定起高秋映虛碧斷雲不是歸帝鄉飛落人間有誰識門外春將半巖氷暖有聲玄沙曾未到虛得偃溪名門外春將半青青野色分桃華開欲盡無處覓靈雲門外春將半群芳鬪盛時隣家有庭柏諸祖共相知門外春將半幽禽語共新寶陀巖上客應笑未歸人勝遊生末跡杳自狎時群卷衲消寒木揚帆寄斷雲曙瓶華外汲午磬浪邊聞別後石城月依依遠共分知方流古意雲樹別諸隣月不澄微水山應立是塵靜空孤鶚遠高柳一蟬新欲究勞生問歸思莫厭頻不見古君子因循又隔秋浮生多自擲好事更誰留碧巘高沈月寒雲靜鎖樓宗雷何處是白鳥下汀洲海國浮輕檝悠悠興未闌草隨春岸綠風倚夜濤寒沙鷺宜相狎霜蟾望更寬河聲西聽日誰得共雲端乘興携多士遲遲傍水濆春山不在目啼鳥共誰聞片石寒籠蘚殘華冷襯雲只應融老輩庵際境猶分五六皆名出飄華獨見稀若教同一色還似負群機玉馬獨空說銅駝轉更非爭如千萬里相對共依依荷策來尋我泛舟思舊山不知何處月相照在深灣風助秋濤急雲兼野樹閑到時如請益先憶趙州關大禹不知鑿來源亦自成色應隣眾白聲合讓孤清遠勢曾吞海飛流未噴鯨靈槎如可泛天派問歸程荷策下丹嶂紛紛雪正飛浮生誰未到舊國自重歸雲背猿聲斷天遙鶚影微蓮城古風月又得振清機雪霽蓮峯頂孤禪起石床向時機自絕異域路空長啼狖衝寒影歸鴻見斷行後期無定跡煙水共茫茫重林冥坐久引望復遲遲煩暑未消日涼風來幾時天雲飛積火巖溜散垂絲欲擬相尋去浮生已共知客從遠方來遺我徑寸璧中有四箇字字字無人識清涵鯨海寬冷射蟾輪窄今朝呈似看請道末後句覿面相見不在多端龍蛇易辯衲子難瞞金槌影動寶劍光寒直下來也急著眼看對揚殊特本同參誰自遼空強指南今古不存師弟子一輪秋月印寒潭麟龍不為瑞草木生光輝三尺一丈六且同携手歸慚爾懲世師巍巍何巍巍印空印水印泥炳然字義還迷黃頭大士不識敢問誰得親提印泥印空印水匝地寒濤競起其中無限鱗龍幾處爭求出觜印水印泥印空衲子不辯西東撥開向上一竅千聖齊立下風劫火曾洞然木人淚先落可憐傅大士處處失樓閣德雲閑古錐幾下妙峯頂喚他癡聖人擔雪共填井祖佛未生前已振塗毒鼓如今誰樂聞請試分回互宛轉復宛轉真金休百鍊喪却毘耶離無人解看箭翠羽立高枝危巢對落暉碧潭千萬丈直下取魚歸潦倒雲門泛鐵船江南江北競頭看可憐無限垂鉤者隨例茫茫失釣竿一葉飄空便見秋法身須透鬧啾啾明年更有新條在惱亂春風卒未休六合茫茫竟不知靈山經夏是便宜虛堂夜靜無餘事留得禪僧立片時清光欹月不相饒堆積虛庭卒未消為瑞為祥也難得不知誰解立齊腰把斷重津過者難擎杈須信髑髏乾霍山到後知端的同死同生未足觀竿木隨身老作家逢場作戲更難加謾人謾我無人會水長船高眼裏沙本無迷悟數如麻獨許靈雲是作家借問遍參諸祖客不知何處身桃華義列緣生笑未聞就呈布鼓向雷門金剛鐵券諸方問報道三千海嶽昏玉轉珠回祖佛言精通猶是汗心田老盧只解長舂米何得黃梅萬古傳霏霏梅雨灑危層五月山房冷似氷莫謂乾坤乖大信未明心地是炎蒸雨過雲凝曉半開數峯如畫碧崔嵬空生不解巖中坐惹得天華動地來牛頭峯頂鎖重雲獨坐寥寥寄此身百鳥不來春又過不知誰是到庵人圖畫當年愛洞庭波心七十二峯青如今高臥思前事添得盧公倚石屏踞地磐空勢未休爪牙何必競時流天教生在千峯上不得雲擎也出頭居士門高謁未期閑隈巖石且相宜太湖三萬六千頃月在清波說向誰休向千峯過好時白雲高臥趣還卑塗中無限未歸客不待相依更待誰七百甲子老禪和安貼家邦苦是他人問西來指庭柏却令天下動干戈千聖靈機不易親龍生龍子莫因循趙州奪得連城璧秦王相如總喪身太古清音發指端月當松頂夜堂寒悲風流水多嗚咽不聽希聲不用彈帆掛澄江雨霽時綠鋪春岸草離離定乾坤句輕相送逢著知音舉向伊孤雲徒自類行蹤高指金華思不窮日慕輕帆映秋色沙禽啼斷一江風婺溪煙景稱生涯輕泛蘭舟意未賒八詠清風好相繼碧雲流水是詩家太白峯前舊隱基杉松寒翠滴無時經年拋却又歸去再聽巖猿只自知選佛選官應在我難兄難弟不唯他汀華岸草芳菲日遠遠清風爭奈何春風吹斷海山雲別夜寥寥絕四隣月在石橋更無月不知誰是月邊人本是釣魚船上客偶除鬚髮著袈裟祖佛位中留不得夜來依舊宿蘆華拾翠尋芳烈夜燈蘆芽穿膝笑無能飛泉冷淡與誰聽空落斷崖千萬層路岐長草帶青青雲片相兼野思生多謝春風莫吹散等閑為蓋贈君行莎蘿雨滴蒼苔痕前峯後峯啼斷猿携筇別我下層翠何處靜敲仁者門古松吟繞石磷磷湯惠休辭豈易聞紅葉寫成藏不得暮風吹斷碧溪雲飛泉列岫壓窮野冷碧寒青光鬪射片雲片石何太高為誰留在長松下古藤枝寒索索方倚靠又拈却海闊天遙非等閑風前曾共孤雲約瘦藤春雲深天涯去無侶時笑野泉聲似共流鶯語落落風規今古情相逢會有知音舉永夜潛思槁木身蓬仙門館漸經旬雖干清政為高客爭奈白雲無主人巖瀉瀑泉機未息雨零寒葉夢猶頻此時賢宰容歸去古像焚檀祝有因涼颷新葉墜巖陰禪起高秋別翠今孤月冷光清有興斷雲閑影合無心瓶分吳浪情何極鉢化膺門道更深好是却迴舊房日倚欄同看橘鋪金平旦寅眹兆之前已喪真老胡鶴樹漸開口猶舉雙趺誑後人日出卯萬國香華競頭走邯鄲學步笑傍觀豈知凶禍逐其後食時辰大嚮那堪列主賓維摩香飯本非讚怪他鶖鷺獨生瞋禺中已荊棘園林遍大地南北東西卒未休金剛焰復從何起日南午寥廓騰輝示天鼓欝頭藍已定全身何假周行誇七步日昳未碧眼胡來欺漢地九年計較不能成剛有癡人求斷臂晡時申急急趒生路上人草鞋踏盡家鄉遠頂罩燒鍾一萬斤日入酉室內覆盆且依舊塵塵彼彼丈夫兒井中之物同哮吼黃昏戌寰中不礙平人出瓦礫光生珠玉閑將軍豈用驅邊卒人定亥六合茫茫誰不在長空有月自尋常霧起雲騰也奇怪半夜子樵唱漁歌聲未已雨華徒說問空生高枕千門睡方美鷄鳴丑貴賤尊卑名相守忙者忙兮閑者閑古今休論自長久巖泉高鎖黃金宅衲卷秋雲古標格離歌誰贈欲行人遍界同為一宿客春色依依日杲杲南北東西好看好鬧市拶笑嬌尸迦草頭青點俱胝老阿呵呵人間天上不知他糲竭節有頂門眼歸去清風拂薜蘿水月拈來作者殊東西南北謾區區也知金粟李居士端坐重城笑老盧山萬重兮水萬枝堆青流碧冷便宜算來免得生遙恨不在詩情在祖師露冕民謠物物成江山千里古風清曹溪客是無機者日在深雲聽頌聲蒼蒼德也亦如斯政化全歸副倚毘十萬人家寫春色不知誰解立生祠千尺巖泉噴冷聲草堂雲淡竹風清蒲團時倚無他事永日寥寥謝太平蘿龕蘚室狎猿猱忽捧綸言掛紫袍恩大不知何以報五雲天上望空勞故國休言萬里程為官為釋且分明道存不必曾傾蓋俱有清風匝地生虎角深藏不待時全機曾許雪林知如今百越拈來也草偃風行是信旗千峯影裏葉初凋極望還將慰寂寥也謂毫端不相隔秋雲秋水奈遙遙海嶠生片雲有時忽如蓋不掛飛來峯悠悠擬何待白蘋汀是舊家鄉歸興蘭舟泛渺茫日暮沙禽啼欲斷不知誰在碧雲房
復次下持犯不定即是和合前之二門前之二門持則具持十戒犯則具犯十戒故云一向今合判者十中前四屬戒後六屬乘乘戒交互四句分別若二俱句屬前二門二交絡句屬此中意故云不定故此四句文四義二意在俱持以非顯是是故重辨言義二者所謂乘戒若通論下欲明四句先判通別若云十法通名為戒如前所說謂道定等亦名戒故亦可十法通名為乘皆能動出謂前四戒出三途故欲分四句應從別義故前四為戒後六為乘各分三品以對緩急又亦可戒福相對以為四句無戒有福如王家象有戒無福如比丘乞食不得戒福具足如受供比丘無福無戒如餓狗餓鬼復應福慧有無互為四句是句應具福慧二嚴乘戒兼急事理無瑕者事即前四理即後六圓人一生有超登十地之義故云一生可獲南岳云一生望入銅輪但淨六根又云能修四安樂行一生得入六根極大遲者不出三生若為名聞利養則累劫不得華嚴利鈍根者秖是別圓人耳其中品數約前銓量中說可見次句者等不俱急如大經文乍惡道身而得聞法終不人天身而不聞法聞法則生死有期人天或退入三惡文從極重者說故云皆為所噉五篇並破身口咸虧宿種仍存能專理戒以根利故或當得道是故彊於乘緩戒急第三句中云振丹者約佛在世若教流此土則知而不見振丹兩字並恐書誤下第十所引即云震旦琳法師釋云東方屬震是日出之方故云震旦新婆沙云脂那西域記云至那此聲並與震旦真丹相近故故知並屬梵音三億等者大論十一云舍衛有九億家三億眼見佛三億耳聞而不見三億不聞不見佛在舍衛二十五年而是等不聞不見況著樂諸天耶及生難處者北洲及三惡加長壽天并四智辯聰佛前佛後諸根不具是為八難譬如下舉譬以釋伏疑疑云既不值佛何須此戒故譬釋云冀逢恩赦恩赦者值佛聞法昔不修乘無聞法緣在三界中猶如繫獄戒善如財物業道如大力得人天身如命未盡或遇佛法如逢恩赦恐在人天猶不受化故復斥云若不修乘永不值佛人天福盡還墮三途故知修乘必不可闕行者下檢驗中云此是權來引實者既戒緩乘急墮在三途必為法身菩薩同類引之乃至亦為乘戒俱緩者下種誘之若細下教判因果四教辨因者昔修四教觀智不同以為乘種今歷五味得道不同以明其果四明懺淨中初且徵問既犯事理懺法如何若犯下答先答懺輕律文自從第二篇下皆有悔法懺成戒淨止觀方明豈有而令輕戒尚理若犯事中重罪去謂愛成犯重不但改觀能滅深愆須依三昧託事附理及觀相治方可清淨此下明逆順十心即是懺之方法故云更明次理觀下明因見解僻未至身口不造輕重罪亦不須用四種三昧但轉觀令正見心自亡僻未彰於外人故但低頭自責見若重者還於觀心修懺者既云犯重不獨觀心言觀心者行於事懺必藉觀心若無觀心重罪不滅以觀為主故云於觀心中引普賢觀妙勝定者必事理合行方辦前事方等云等者若違三歸而歸邪師邪法邪眾破於五戒乃至二百五十戒中重罪即成佛法死人因懺戒復故云還生南山亦立無生懺法總列三種一者諸法性空無我此理照心名為小乘二者諸法本相是空唯情妄見此理照用屬小菩薩三者諸法外塵本來無實此理深妙唯意緣知是大菩薩佛果證行南山此文雖即有據然第一判屬小乘小乘且無懺重之理況復此位已隔初心第二第三復屬菩薩及以佛果凡夫欲依措心無地今之所立直明凡下欲用大乘悔重罪者當依方等普賢觀等是故南山判位太高初心無分高位無罪何須列之若人下明久近者不出過現若運十心窮於無始無明顛倒何罪不消又世有愚者謂心無生諸法亦無復造新罪夫造罪者必依三毒真無生人福尚不作豈況罪耶以罪與福俱順生死故也言懺悔者如大經十七耆婆語闍王言修一善心能破百萬種惡如少金剛能壞須彌亦如小火能燒一切如少毒藥能害眾生小善亦爾能壞大惡雖名小善其實是大為是義故應須懺悔懺悔秖是三業善耳此中文立二十義分三二意有遠近言三二者一逆順二愛見三事理逆順是功能愛見是犯因事理是所顯言遠近者近在復淨遠期正行於中先列順流十心從細至麁初由一念無始無明乃至成就一闡提罪次逆流十心則從麁至細故先翻破一闡提罪乃至方達無明性空先順流中見愛同是從細至麁順於生死是故順流同立一門至逆流中方分愛見初順流中言魯扈等者無慚不順之貌次是為下總結及明來意次逆流二先愛次見初愛者初正信因果中孱者現也咄哉無鉤者咄嗟驚愕知我宿為無慚之人而今自愧昔無信鉤致造重罪如狂象無鉤不可控制今以慚愧鉤鉤無慚心象是故大經有二白法能救眾生一慚二愧慚者自不作罪愧者發露向人又慚者內自愧恥愧者不令他作慚人愧天等諸解不同若無慚愧名為畜生千載者乃是隨俗之言一失人身萬劫不復綿邈者遠貌也三界長途應以萬行而為資糧生死曠海應以智慧而為船筏是故應當怖畏無常預辦資糧預修船筏一旦瞑目當復仗誰故云安寄此無常法賢聖棄者非恃怙故無母可恃無父可怙不能生長出世善身名無恃怙年事稍去等者寄年事者而為語端言風刀者人命欲盡必為業力散風所解如解韛囊使息風不續如解溝瀆使血脈不流如解機關使筋節不應如解火炬使暖氣滅盡如解坏器使骨肉分離四大既分應遭塗炭如何端拱不修善本耶如野干者大論十三云譬如野干在林樹間依諸師子及虎豹等求其餘肉以自存活時間空闕夜半逾城深入人舍求肉不得避走睡息不覺竟夜惶怖無計始欲起行慮不自免住懼死痛便詐死在地眾人來見有一人言須野干耳即便截去野干自念截耳雖痛但令身在次一人來言須其尾復自念言截尾小事次一人言須野干牙野干自念取者轉多儻取我頭則無活路即從地起奮力絕勇間關歷涉徑得自濟行者之心求脫苦難亦復如是生不修如失耳老不修如失尾病不修如失牙豈更至死則如失頭以老病時猶自寬者可有差期死事不奢自知無冀如阿輸柯王等者大論二十云阿育王宮常供六萬羅漢王阿輸柯是育王弟每見眾僧受王供養便云何得而常受供王言雖受常觀無常何暇貪染弟常不信王欲調之密遣人教擅登王位王便侯得而問之言國二主耶即欲誅罰且令七日受閻浮提主過是當殺七日之內恣意五欲一日過已即令旃陀羅振鈴告云一日已過餘六日在當死如是滿七日已振鈴云七日已過今日當死王便問言閻浮提主受樂暢不答言我都不見不聞不覺何以故旃陀羅日日振鈴高聲唱言七日之中已爾許日過爾許日在當死我聞是聲雖作閻浮提主得妙五欲以憂深故不聞不見是故當知多樂力弱若人遍身受樂一處針刺眾樂都息但覺刺痛王言比丘亦爾但觀無常苦空無我何暇貪著念受供養翻破不畏惡道心者念彼惡道如聞鈴聲不久斷頭法句經云昔有天帝自知命終生於驢中愁憂不已云救苦厄者唯佛世尊便至佛所稽首伏地歸依於佛未起之間其命便終生於驢胎鞚斷破他陶家坏器器主打之遂傷其胎還入天帝身中佛言殞命之際歸依三寶罪對已畢天帝聞之得初果故暫歸依即能翻破惡道心也發露者大經十七云智者有二一者性不作惡二者發露向人愚者亦二一者作罪二者覆藏玉之外病為瑕玉之內病為疵故可以譬隱顯二過若覆瑕疵名無慚愧賊毒惡草等者若發露者如檢偷賊不令密住如剪毒樹留則長惡如拔惡草留則滋蔓根露等者夫罪由心覆若翻前覆心如伐樹得根竭流得源則條枯流竭若覆等者罪是惡因覆則不滅人覆罪故成不良人良者善也迦葉等者佛隨機宜貴在罪滅若私若眾靡有常科大經十七云覆藏者漏不覆藏者名為無漏若作罪不覆罪則微薄其餘行法等者除方等頭陀其餘諸經如般舟占察金光明等及以僧常六時行儀不云向人即是其類如陰隱有癰等者作罪未露如隱陰癰儻至來報如則死也若決果等者一懺已後生決定想得無罪處名之為果果敢也故須斷奠無使復續如初犯等者原赦也初已蒙赦再犯難容故知重犯罪則難滅是故應須斷相續心故以吐喻懺已再犯猶如更噉如論云已捨五欲樂棄之而不顧如何更欲得如愚樂食吐發菩提心者若直爾滅罪何必發心如小乘中僧別兩懺即翻無始罪境不遍如滅罪過小教權文皆由不發菩提心故又小乘懺但名抵責不為護他故無償理為翻此等發菩提心餘如文說修功補過者無始作罪必遍三業遍故復續續故復重故今修功補於昔過須三業俱運念念相續策勵不休非移等者昔罪深廣如海三業俱運如山非運三業之山豈填三過之海勝鬘云等者使現法不滅名守護正法集法藥無厭名攝受正法親狎惡友等者以惡知識能損壞人菩提善根大經二十云如惡象等唯能壞於不淨臭身惡知識者能壞淨身肉身法身至三趣不至三趣身怨法怨等亦復如是念無礙慈等者慈能順物為我善友翻彼昔日親狎惡人智能破邪導我迷僻翻破昔日信惡友言了達貪瞋癡至求我不可得者昔從無住起於我見乃至貪瞋今却推貪瞋至無住處根本既亡枝條自傾此中所計非神我也但是無始妄計假名言寂靜門者由觀心故通至寂靜是故諸心為寂靜門經中復云示寂靜故既因諸心能見寂靜如因指示見所至處故寶篋經上卷云文殊師利於東方莊嚴國佛名光相現在說法有大聲聞名曰智燈因文殊問默而不答彼佛告文殊言可說法門令諸眾生得無上道文殊答言一切諸法皆是寂靜門示寂靜故時有法勇菩薩問文殊師利言如來所說及貪瞋癡是寂靜門示寂靜耶文殊問言三毒何所起答言起於妄念妄念住於顛倒顛倒住於我所我所住於身見身見住於我見我見則無所住如是我見十方推求皆不可得以是義故我說諸法皆是寂靜門此中全用彼經文意但是語略比之可見涅槃云若言等者大經有四法為涅槃因一者親近善友二者聽聞正法三者思惟其義四者如說修行若言勤修苦行是大涅槃近因緣者無有是處次懺見罪者以見下指前順流十心前順流心愛見共列故今懺見重牒順流還指前列向運下簡異愛心愛心逆流並是附事愛屬鈍使名鈍使罪非謂罪滅鈍使已盡以彼愛罪託事生故故附事懺見違理起懺亦附理若懺重罪亦須合行故云起重煩惱應旁用事助補藥如推理事助如已豆是則事理各有旁正一翻破下正釋亦從麁至細言不信者即一闡提心也闡提之心由身見起故點示之令識苦集何者由身見故具八十八以集成故則能招苦具如第五卷釋如欝頭等者大論十九云得非想定有五神通日日飛入王宮中食其王夫人依其國法接足而禮由觸足故欲發失通求車而出還本山中更修五通一心專志垂當得定所依林池為諸魚鳥之所喧鬧因發惡誓噉諸魚鳥後還如初得非想定生非想處報盡却為先誓所牽墮飛貍身婆沙云飛貍身廣五十由旬兩翅相去各五十由旬身量五百由旬殺害眾生水陸空行無得免者發惡願故即是集墮飛貍身即是苦須跂得非想定者先得此定涅槃會未來至佛所為佛所責雖無麁想而有細想歸心受道得阿羅漢今文所引未得道前長爪亦爾起計佛責得阿羅漢至第五卷略出緣起高著等者謂藍弗須跂等於外道中高出學著者也著字尚不逮等者此斥近代著見之人及諸外道中劣者尚不逮藍弗言是真道耶既不識苦集明無四諦從是人下明無十二緣滅但有無明乃至老死故云豈有寂滅若謂下反斥其但有無明無無明滅等身邊邪見其事可知前五利已列戒見二使餘三比說亦應可見何者起見依色即色陰領納於見取見像貌讚喜毀瞋了別於見五陰具足故名身見所執之見非斷即常名為邊見以見為正撥無因果名為邪見五見具足即八十八名為集諦集招於苦即苦諦也尚非三藏下舉況斥其大小俱無若能如是至破不信者昔來諸見廣造諸惡皆由迷理而順生死今深識過患達偏圓理見根本壞依見所起一切皆壞若別論破見但識三藏見惑之相諸見自息今欲遍知為圓方便顯於圓理委論深淺廣辨諸教故云遍破諸教不信且約理觀論人天者託事論理今不論事故云且約理觀人天但取聖位自然進道名之為天賢位作意名之為人據理亦應合列三藏七方便人四果之天文無者略又且約衍門未論三藏又且成於三諦義足故略三藏所以須約理觀論人天者為破迷理無慚愧故理具三諦應須翻故三諦之上無慚愧盡故遍三諦以論人天若說果報等者大品信謗品云毀般若者即是毀訾三世諸佛無量億劫墮於地獄從於一獄墮於一獄遍至十方大地獄中或得人身而復生盲或復生於旃陀羅家除糞擔死人家若無一目無舌無耳無手或畜生中受多種苦身子問是人以五逆罪相似耶佛言過五逆罪若聽其言信其語亦受是苦若死等苦故不須問大論六十七釋云佛何故不說有二因緣故佛不說一上已說其過逆受苦今復說其身大醜惡或信不信不信者當受劇苦二者若信佛語則大憂怖憂怖故風發吐熱血死等若不信者更受重苦翻破不畏惡道者釋此一條準上下文闕理觀義依例應云昔依見起過破壞正理不畏三途今欣諦理尚畏小乘三空惡道三無為坑乃至畏前三教惡道況地獄等三途惡道今且從於謗三諦邊墮惡道義以八正道等者以無作八道方破三惑有無邊故等者有即有漏業也罪即漏業所招果也乃至無漏亦漏亦無漏非漏非無漏等所招二土之罪故知昔迷三諦業遍三惑苦遍三土今緣法界發菩提心無作亦遍法界而起故能翻破遍法界惡三諦至寶炬者大集云三十七品是菩薩寶炬陀羅尼即無作道諦具足佛法名之為寶遍照法界名之為炬總持一切名陀羅尼修如此功何過不補設令等者縱捨有見而入無見又不修道品不出生死今知有等者今尚知於非有非無何況有無言有無者且略舉耳雖知見過而未修於念處等也若破下修析法道品又體見下尚破通別何況三藏故云體見即空假中是為等者縱字平聲自淺階深名之為縱諸見皆破修諸道品故云補於縱見之過昔因見造界內諸見見無淺深是故名橫今修功既深破見亦遠始自外見破外入藏乃至別見破別入圓至圓名為非動非不動非修非不修是無作道品也若具作四句應云動修不動不修亦動亦不動亦修亦不修非動非不動非修非不修復以四動以對一修成十六句今且四修以對四動故別說也展轉竪入是故云縱圓理未契悉名為過故修一心三諦之功補於前來次第三諦深見之過守護正法者昔毀理護見而申通於見今毀見護理而申通於理若不亡身存法何以表於護法之志若護法志弱將何以翻護見毀善是故復喻父母護子念十方佛者昔內服諸見外加惡師故順於三惑背三諦理今內念三諦諦即是佛內外具足故能翻破親狎惡友若爾理性云何得是佛耶故引大品薩陀波崙空中見佛後見曇無竭乃問言佛從何所來答言不來不去即是佛無生法即是佛是故當知覺無生智即是於佛若爾法即是佛故能翻昔惡法惡師觀罪性空者初敘計實故不了性空凡一念心三惑具足即此三惑本自涅槃故云寂靜今觀下明見性空一空一切空下釋向性空恐謂如幻不來去等以為但空故重釋云一空一切空等運此下總結也觀理加事方成悔法言名第二健兒者大經云有二健兒一者性不作惡二者作已能悔若據此生見惑未起若論無始誰不有之故知一切皆闕第一問見既未起何須行悔答未起預達況宿曾起又示當起應須此悔是故前文以愛見惡名已生未生是故今文但令運此逆順十心滅三世惡故修悔者必事理雙行是名下雙結前來事理兩懺懺法若成三諦三昧諸行具足況復十戒攝一切行三昧是眼眼智具足至初住位方名開發文雖次第為顯圓融前後諸文一切皆爾況復事戒為三觀本故云尸羅清淨等也若無事戒世禪尚無何況三諦有言大乘何須執戒者謬矣言不執者乃是持而不執若令不持名不執者乃是執破何名不執執持尚無忘持安在得此下結成眼智攝法又能下結成止觀故知下結成元意也持戒清淨結前列名及以持相即為正修遠方便也懇惻下結前犯及以懺淨或恐過現事理二犯復應誠懇悔彼深愆愆除復淨二世無瑕與本不犯並可為緣故云俱為初緣意在此也第二衣食具足中先來意者以此衣食親為道緣言及道者自有蔽形支命而不為道為道支蔽必先形命形命若立道本則存故云及也就二緣中衣疎食親故引證云食已成道此雖小緣等者然此衣食本為色身報命之緣故云小緣託此復能辦道法事故云大事無衣故裸闕食故餒如此豈能專修止觀焉字大經二十云菩薩摩訶薩若須衣等即便取之不為身故雖受飲食常為正法不為膚體不為怨害如人瘉病以酥󰉓塗為九孔漏以衣覆之衣者下正釋遮醜陋等者大經云所受衣者不為嚴身為遮羞恥寒暑蚊虻今云飾者蔽醜惡身名之為飾非為瑩飾順已貪情衣有三者且分三品復有天須菩提面王比丘及許畜重物重物合在畜長中辨故今不別論者為同下文一例三品故也合百一畜長等以為下根雪山為上者如大經釋迦先世曾為大士居於雪山唯被鹿皮時雪山中復有多種香根藕根青木香根我於爾時獨在其中唯食諸果食已擊念思惟坐禪堪忍力成不遊人世如是乃可忘於說淨受持等事十二頭陀等者新云杜多此云抖擻律論不同律有隨坐不作餘食及一摶食大論則無論有節量中後不飲及次第乞律文則無又律云納衣論云糞掃律但云乞食論云常乞食此二名異意同餘十俱同諸部阿含及十住論亦有不同之相大體無殊今依大論六十八略出相狀一蘭若者在家多惱故捨眷屬而師徒同學還相結著復相惱亂故住蘭若令身遠離最近三里能遠彌善身遠離已亦當心離五欲五蓋二常乞食者具如第二方等中說三糞掃衣者若四方馳求或著邪命若受他衣於好於惡而生憂喜僧中得衣過略如食或憂賊盜等四一坐食者自念一食尚有所妨況小食中食後食廢半日之功不得一心行道如養馬猪等五節量食者飽噉腹脹氣塞妨道故應三分留一如舍利弗食五六口於秦人十口許足之以水六中後不飲漿者心生樂著求種種漿不能一心猶養馬著勒其意則息七塚間者易悟無常易得道果八樹下坐者以得道事辦捨至樹下如佛說法轉法輪入涅槃皆在樹下九露坐者或謂樹下猶如半舍尚生著故又樹下坐有二種過一天雨濕二鳥糞毒蟲十常坐者著衣脫衣隨意快樂四儀之中坐為第一食易銷化氣力調和求道大事大辦功力諸賊常伺人便不宜安臥若行若立心亦易攝十一次第乞者不著不味不輕眾生等心憐愍不擇貧富十二三衣者白衣多求是故多畜外道苦行是故裸形不多不少故畜三衣今文以十二頭陀中糞掃三衣合為中士言三衣者但三衣也今畜長者三衣同納或著之營務或異界經宿良由暗於教旨自樹迷情倚此自高翻為陷溺今此文中判為中者上則不及唯被鹿皮下則高於百一畜長如何畜長復謂三衣今言三衣不同一衣之少不同畜長等多出聚落則著僧伽梨加二衣上入大眾則著欝多羅僧加五條上入山林則唯著安陀會為慚愧故為多寒故許其重著皆威儀整肅長物善根故云被服齊整嗟夫世人共許儀服狼狽者稱為頭陀容止檢攝者呼為執相俗流未曉恕而可矜緇徒無甄悲而可愍下根者此土多寒根性又薄大聖一許三品通開若畜百一記憶而已有云加法若畜長說淨則加法受持今二品合論故云百一要當說淨皆為助道以療形苦如斯之類仍為下根不說淨人三品不攝濫引上品大士行事深不可也然說淨之法附近大乘故地持中菩薩所畜即於十方諸佛菩薩而為淨施乃以聲聞淨施而為譬云譬如比丘以己衣物於和尚闍梨捨作淨施若達一實即此淨施成菩薩法且小乘中若準行之亦薄己貪情順佛聽制如斯之理何損曠懷我物屬他彌符祛滯況受食受藥禁性重之由持鉢持衣杜譏嫌之本譏嫌性重等護無偏迹混聲聞真菩薩也但為元期出苦判屬小宗豈以背彼受持稱為大道又有人云凡諸所有非己物想有益便用說淨何為今問等非己財何不任於四海有益便用何不直付兩田而閉之深房封於藏篋實懷他想用必招愆忽謂己財仍違說淨說淨而施於理何妨順己執心後生倣效又大經云出家之人有四種病不得涅槃一者衣欲二者食欲三臥具欲四者為有因若不能於衣食修觀誰能受之不為有因觀行衣者疏中攝此十二為衣食處三約此三事而論理觀即三德也具如疏釋迦葉緣中今則不爾於衣食處各立觀行亦分三等大經等者彼經斥三修云汝等比丘雖復剃頭未為正法陰諸結使雖著袈裟心猶未染大乘法服故知心染大乘方稱所表寂滅之服故引法華即其意也捨二覺觀新名尋伺俱舍云尋伺心麁細今觀心亦爾生死者動麁如覺空亂意細如觀蚊細虻麁二邊皆有麁細故也故云深達等者圓中如鏡故能遍照名為深達以深達故具一切相空假不爾如磨瓦礫寂忍下合譬可知以中道觀萬德莊嚴故非世間割截衣也舉理異事故云非也三衣觀者文中兩重初總約三諦一一諦上皆有愛見愛如熟見如寒三覺者大經三覺謂欲恚害今借譬見思等三故大經二十云菩薩摩訶薩知是三覺有種種患為三乘怨能令三乘不見佛性常為諸佛菩薩之所訶責經文既云能令眾生不見佛性故將三覺可對三惑三觀觀三諦如衣覆身身亦三也又起見下別約三諦一一諦上各各立於能治所治能嚴所嚴初觀廣餘二略亦可準知故知一一諦上皆有見愛福慧二嚴止屬福觀屬慧故也百一觀者長衣助身通為助義故三諦上各須助也歷一切行亦復如是何但正行不動助亦無非寂滅具如助道中正助合行之相上根唯約一理中根義開通別下根義立助道故約一理通別正助共成一意
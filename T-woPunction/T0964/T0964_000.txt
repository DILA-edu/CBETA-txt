爾時釋迦牟尼佛住淨居天宮告文殊師利菩薩摩訶薩及諸四眾八部遊空大天九執七曜十二宮神二十八星日月諸宿我昔於過去娑羅樹王佛所受此大威德金輪佛頂熾盛光如來消除一切災難陀羅尼法於未來世中若有國界日月五星羅睺計都彗孛妖怪惡星照臨所屬本命宮宿及諸星位或臨帝座於國於家并分野處陵逼之時或進或入作諸災難者應於清淨處置立道場志心持是陀羅尼經一百八遍或一千八十遍若一日二日乃至七日依法修治壇場受持讀誦一切災難自然消滅不能為害若大白火星入於南斗於國於家及分野處作災難者應於一忿怒尊像前畫彼設覩嚕形念此真言加持其災即散移於不順王命悖逆人身上即說陀羅尼真言曰喃無三滿哆沒馱喃阿鉢囉底賀哆舍薩曩喃唵佉佉佉呬佉呬吽吽入嚩囉入嚩囉鉢囉入嚩囉鉢囉入嚩囉底瑟吒底瑟吒瑟緻哩瑟緻哩薩發吒薩發吒扇底迦室哩曳娑嚩賀佛言若國界分野及男子女人被諸天星辰所臨身形但書寫此經志心受持讀誦常須護淨此陀羅尼一切如來同共宣說能成就八萬種大吉祥事復能滅除八萬種大不吉祥事若有國王大臣及諸眷屬一切庶民或被五星羅睺計都彗孛怪惡諸宿陵逼帝座於國於家并分野處所屬宮宿災難競起或土星侵陵或進或退及宿世怨家欲相謀害諸惡橫事口舌厭禱呪詛符書以為災難令諸眾生依法受持一切災禍不能為害變災為福皆得吉祥我說此真言不可思議功德無比祕密受持勿妄宣傳佛告大眾若有國界不安災難起時及男子女人災詳變禍但請僧眾如法建立道場安置佛像潔戒護持香花燈燭隨分供養令諸眾生獲福無量其災即除爾時如來復告大眾若人行年被金木水火土五星及羅睺計都日月諸宿臨身災難競起我有大吉祥真言名破宿曜若能受持志心憶念其災自滅變禍為福即說真言曰唵薩嚩諾剎咀囉糝摩曳室哩曳扇底迦呴嚧薩婆訶爾時如來說是經時文殊師利菩薩摩訶薩及諸四眾遊空大天諸星辰等一切聖眾咸依佛勅頂禮奉持各還本宮天龍八部等聞佛所說皆大歡喜信受奉行
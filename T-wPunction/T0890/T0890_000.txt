如是我聞。一時世尊大遍照金剛如來。在淨光天大樓閣中。彼之樓閣眾寶裝嚴清淨嚴飾。金剛寶柱金剛鈴鐸。微風吹動出微妙音。復有種種殊妙供養。以金剛輪寶等而為裝嚴。此是遍照如來種種變化所成。乃至如來大智所生諸佛。所謂阿閦佛。大寶生佛。無量壽佛。不空成就佛等。復次於四面門。出生諸菩薩眾。及諸賢聖忿怒明王。及唧吒唧致。訥多訥帝。緊羯囉緊羯哩等無數眷屬。彼佛安住三摩地。常不捨大智大慈大悲。發大精進救度眾生。於彼會中復有無數天龍夜叉乾闥婆阿修羅迦樓羅緊那羅摩睺羅伽人非人等無數眷屬。圍遶世尊大遍照金剛如來。爾時世尊於會眾中。顧視金剛手大菩薩已。放大光明普照眾會。其光復還入於佛身。爾時金剛手菩薩摩訶薩。從座而起偏袒右肩。踊躍歡喜瞻仰尊顏。擲金剛杵右膝著地。合掌恭敬作禮世尊而白佛言。何因何緣放大光明。諸佛如來若無因緣非放光明。今見此光我等眾會悉皆驚怪。唯願世尊作師子吼。為我等故而與宣說。爾時世尊受金剛手菩薩請已。入大三摩地。其名大智變化瑜伽大教王。於一切教中最上最尊。所作之法不難成就。此金剛智大樂方便一切真實藏。善作最勝智慧方便。大樂金剛大變化金剛三摩地。爾時世尊從三摩地出已。說瑜伽大教王經三昧曼拏羅及種種法。所謂㡧像法觀想法。持誦法作忿怒儀顧視法。三摩地法鉤召法禁伏法打諸惡魔法。期剋法病患法。熱惱法成事法。究竟法灌頂法。阿闍梨儀相法攝受弟子法。如是種種祕密教法我今解說。汝等一切志心諦聽。爾時彼一切如來及諸菩薩。乃至眾會受教而聽。爾時世尊而說偈曰。先須親近阿闍梨所作諸法皆能成若不親近阿闍梨所作諸法不可就我今說彼闍梨德汝諸菩薩及眾會應當志心而聽受尊重律儀大智慧忍辱淳直無懈怠善解密句及相應粉壇儀式法則等能了真實十種義施諸眾生常無畏恒樂大乘祕密法悉能了知諸外教持戒修行具律儀通達甚深大乘法能攝祕密真實義若能具足前儀法是故名為阿闍梨若無慈悲行利益亦無正信心懈怠破戒散亂不律儀見聞教法而誹謗如是愚惡無善根不堪行法為師教若具如前儀相法當為弟子親教師此可粉壇為闍梨一切教法令指授所說密句皆能成弟子具德亦如是常樂禪定微妙法恭敬孝順阿闍梨恒以供養諸賢聖云何承事阿闍梨如見諸佛等無異常持金剛阿闍梨當是寶生大如來如是闍梨大智海出如意珠施大財常讚闍梨大功德勿見過失及謗毀如是尊重得法成違法輕慢終不就若人驀踏於師影彼人壞塔罪無異所作所求皆不成諸佛賢聖皆不許勿令毀謗阿闍梨乃至夢中亦不得若有愚癡謗闍梨常被諸魔來驚怪如是惡業愚癡人智者宜應常遠離所說地獄阿鼻等墮彼地獄無出期謗阿闍梨獲此果是故志心求菩提供養承事阿闍梨恭敬尊重常孝順能施難思最上果爾時世尊大遍照金剛如來。顧視眾會已。入大瑜伽智變化最上祕密金剛三摩地。從定出已。佛告金剛手大菩薩。汝今諦聽。金剛手此瑜伽大教王經大曼拏羅王。一切曼拏羅中最上最尊。其名大智光明藏金剛能成曼拏羅。若復有人。於此曼拏羅中受灌頂者。彼人當受一切曼拏羅中灌頂法。佛告金剛手菩薩。若復有人見此曼拏羅中五色粉彼人得恭敬供養一切如來。若復有人入此曼拏羅中。彼人如入諸佛剎中。得一切如來授成佛記。時阿闍梨先用結界法。依法儀則擁護己身。及用一切莊嚴之具。嚴飾其身然後作忿怒。顧視本身忿怒明王。右手擲金剛杵。左手執金剛鈴振動。作金剛步旋繞而行曼拏羅地。口誦吽字然後告言。我今發遣一切諸魔乃至天人阿修羅等。言已復想本身如忿怒明王。即誦此真言曰。呵波娑蘭覩跋晚多曳枳󰴌禰嚩酥囉藥叉囉叉娑必隷多必舍左阿波三摩囉部多拏枳儞烏娑多囉迦摩賀羅哥摩賀里迦摩賀哩提迦訥左囉鉢哩沙那誐嚕拏緊那囉緊布嚕沙滿怛囉悉馱阿怛囉必哩體尾鉢囉禰世阿目迦左哩曳拏阿目迦室捨寫三冒地波哩布蘭拏阿哩湯薩哩嚩薩埵阿努怛囉倪也曩邏婆呬都阿目迦曼拏羅囉惹曩摩里詰多摩夜彌底怛禰嚩訥嚩日囉達囉倪也率嚕埵尸竭囉彌嚩波訖囉摩多踰曩鉢訖囉摩底怛寫嚩日囉播尼鉢囉入嚩里多酤必多吽哥囉嚩那曩阿禰鉢多鉢囉必帝曩摩賀倪也曩嚩日哩拏謀哩馱曩設多馱尾羯哩欲哩底時阿闍梨誦此真言三遍已。如前作金剛步旋繞而行。結界發遣諸魔成金剛地。然後行如左舞踏勢及右舞踏勢。每舍珂曼拏羅勢。平足立勢龜步勢。金剛嚩日嚕咄羯哩沙拏勢。翹足舞勢旋網舞勢。師子步勢師子變身勢。金剛鎖勢金剛索勢。金剛忿怒勢金剛鉤勢。金剛舞勢金剛陪囉嚩勢。金剛吠多梨步勢金剛骨朵勢。拶覩哩目珂地瑟吒那步。金剛軍拏梨步。幻化步金剛塞怖吒步。大力鉤步金剛牙步。金剛笑步金剛鈴步。復作持劍勢持金剛勢持輪勢持杵勢持幡勢持索勢持蓮華勢持杖勢作無畏勢持鉤勢持牌勢持槍勢持弓勢挽弓勢射箭勢。持頻尼波羅旋繞而行勢。施願勢持爍訖帝勢。持羯諾野勢頂禮勢。入定勢金剛坐勢。蓮花坐勢結跏趺坐勢。無畏坐勢賢坐勢。蹲坐勢戲坐勢。現前勢背向勢。時阿闍梨作如是一一行步坐勢已。用無邊無能勝明王。乃至大力明王等。即依法作橛打曼拏羅地。圍結界十方如是作已。復想曼拏羅地即成金剛地遍滿熾盛。如是觀想已。時阿闍梨即稱己名同誦吽字。如是微妙字於一切教中最上最尊。然後以本真言依法祈請地天。真言曰。怛網禰尾娑叱部多悉薩哩嚩沒馱努多以曩左哩也那野尾試尸數部彌播囉彌多蘇左薩哩嚩悉提鉢囉沒哩𠆙哩湯曼拏蘭左隷珂夜藐憾時阿闍梨誦此真言三遍已。運至誠心復請召諸佛如來。真言曰。三滿多訶囒覩𤚥沒馱迦嚕拏呬多際怛薩部彌波哩仡囉賀迦哩也薩補怛賴薩賀阿誐摩時阿闍梨誦此真言三遍已。於曼拏羅地中間。以塗香作圓相曼拏羅。作此曼拏羅時。當誦大輪明王真言然後請召諸佛賢聖。獻大種種殊妙供養。祈求諸佛而作歡喜。時阿闍梨出曼拏羅外於十方出生。然後弟子經宿入於曼拏羅中。依法作擁護以香水灌頂。復用塗香塗於心中。想已心中羯磨杵。右手繫擁護線。與齒木揩牙。地鋪吉祥草。加持已安座而坐。時阿闍梨與弟子受三歸依。懺悔罪障迴向發願。乃至弟子以身命布施發大菩提心。即說三歸伽陀曰。我今歸敬於三寶我佛曠劫超三有妙法能除煩惱根獲成聖眾離欲尊我昔所作諸罪業今對三寶至誠懺迴施功德利群生誓願求證菩提果時受法弟子誦此伽陀滿三遍已。阿闍梨復為弟子。隨力隨意開導說法。令彼至誠發大菩提心。然後如前依法。作於供養發送賢聖。時弟子於曼拏羅地右脇而臥。於其夢中必見境像。第二日阿闍梨用鮮淨五色線絣曼拏羅。時阿闍梨觀想其線。即真法界性遍照自性王如來。即一切如來藏。法界清淨故離諸塵垢能淨眾生界。所用五色粉即五如來。觀想已。阿闍梨先下粉。然後令弟子同作第一結界地。第二與弟子受三歸。第三令弟子入曼拏羅。第四作發送法。其曼拏羅有三品法。上品千肘量。中品五百肘。下品五肘乃至二肘一肘。其相四方作四門四樓。中心作八輻輪安置遍照如來。東方安阿閦佛南方安寶生佛。西方安無量壽佛。北方安不空成就佛。復次於輪四隅安四親近菩薩。東北隅安佛眼菩薩。東南隅安摩摩枳菩薩。西南隅安白衣菩薩。西北隅安多羅菩薩。復次於第二重曼拏羅安四菩薩。東方安薩埵金剛菩薩。南方寶金剛菩薩。西方法金剛菩薩。北方羯磨金剛菩薩。復次於曼拏羅四隅安四菩薩。東北隅安尊那菩薩。東南隅安寶光菩薩。西南隅安顰眉菩薩。西北隅安金剛鎖菩薩。復次於第三重曼拏羅安十六大菩薩。東方位安四菩薩。慈氏菩薩妙吉祥菩薩香象菩薩智幢菩薩。南方位安四菩薩。賢護菩薩海意菩薩無盡意菩薩辯積菩薩。復次西方位安四菩薩。得大勢至菩薩滅一切罪障菩薩破諸憂闇菩薩熾盛光菩薩。復次北方位安四菩薩。月光菩薩甘露光菩薩虛空藏菩薩除蓋障菩薩。復次於曼拏羅東門安。焰鬘得迦明王。南門安鉢囉研得迦明王。西門安鉢訥鬘得迦明王。北門安尾覲難得迦明王。復次於其四隅安四明王。東北隅安不動尊明王。東南隅安吒枳明王。西南隅安儞羅難拏明王。西北隅安大力明王。復次於外曼拏羅外四隅中。各安置一金剛杵。內第一輪用白粉。畫第二重曼拏羅用黃白青三色粉。畫第三重曼拏。羅用五色粉。如是作大曼拏羅已。然後為弟子受灌頂法。復次別作二重曼拏羅。四方作四門。中心畫八葉蓮花。於彼蓮花內東位安金剛杵。南位安寶。西位安蓮花。北位安劍。如是作曼拏羅已。阿闍梨即自沐浴潔淨齋戒。種種裝嚴於身。時用閼伽瓶盛滿香水。插諸花果枝葉。以鮮淨衣蓋閼伽瓶。阿闍梨依法加持其瓶。入五寶五藥五穀香水充滿。第一閼伽瓶名最勝瓶即是本尊。餘有四瓶是即四親近菩薩及諸護門。明王亦各有閼伽瓶。若不隨諸賢聖位安置瓶者。只置五瓶。當用一切成就真言加持閼伽瓶。以閼伽水灑淨諸眾生然後獻香花燈塗及種種飲食出生供養。復次於曼拏羅四隅。各安一閼伽瓶。第一最勝瓶安置曼拏羅心中。時阿闍梨以金剛鉤本印及誦真言。請召諸佛如來入於曼拏羅時。阿闍梨復想獻座。諸佛如來於曼拏羅內。各處本位而坐。復次想曼拏羅外。以金剛橛釘之而成結界。即用閼伽水香花等供養。各結本印。時阿闍梨讚歎諸賢聖。振金剛鈴獻種種音樂已。勞謝諸佛賢聖告言。我今求一切成就法言已。令弟子入曼拏羅內時。阿闍梨即誦五如來祕密真言。安置弟子身分五處。真言曰。唵𡁠曩爾俱唵嚩日囉特哩俱唵囉怛曩特哩俱唵阿嚕力俱唵鉢囉倪也特哩俱如是真言等各結本印。安彼弟子五處以作甲冑。時阿闍梨以帛覆弟子面。引至壇前誦此伽陀曰。壹難覩曼拏朗娑囕嚩日囉倪也那寫鉢囉鉢曩鉢囉吠始覩摩夜室賒薩哩嚩怛他誐旦補囕誦此伽陀已。時令弟子結薩埵金剛印。拋花於曼拏羅中。誦此真言曰。唵鉢囉帝蹉嚩日囉呼誦此真言已與去除覆面帛。復誦此伽陀曰。壹難怛怛曼拏羅鉢舍室囉馱昧遨那味那左沒馱晚舍酤路半那母捺囉滿怛𡃤囉提瑟致旦三半帝薩哩嚩悉提曩三摩夜机嚕婆尾設底嚩日囉鉢訥摩屹囉邏里旦滿底哩沙嚩囉達曩酤嚕阿泥那紇哩那曳那拽舍嚩日囉鉢旦底誦伽陀已令弟子拋花。花落之處當為本尊。以香花燈塗。衣服幢幡傘蓋印塵等殊妙供養。復用微妙音樂吉祥偈讚。時阿闍梨先用最勝閼伽瓶。與弟子灌頂銷除塵垢。後與四親近閼伽瓶灌頂已復。誦吉祥偈讚告弟子言。我今振鈴諸佛前諸佛遍滿如芥子諸佛受持閼伽瓶施汝灌頂妙法門心曼拏羅真實智如是觀想無相法汝今頂受此法門永出塵勞生死界時阿闍梨誦此吉祥讚已。示於弟子設邏哥輪螺金剛杵經法。乃至金銀等物。皆為除彼蓋障。若無設邏哥等物。當結嚕必尼印示與弟子。然後與三昧法。三昧真言曰。阿𭔞鉢囉勃哩底但網嚩蹉𡁠尾帝哩馱悉體毘薩那薩達哩摩󰂛提唧旦左阿左哩也摩嚩摩𭔞那嚩日囉婆底哩數遨囉藐訥瑟鵮昧帝哩尾囉誐多鉢囉那𭔞必帝嚩蹉那迦哩也昧羯那左那伊帝那訖哩帝那吠沒馱那囉哥机嚕播多野帝帝時阿闍梨誦此三昧真言已。勸化弟子令施財寶以報師恩。或金銀瑠璃摩尼真珠珊瑚琥珀乃至身命等。復說頌曰。弟子應當行孝順報荷闍梨令歡喜師若歡喜法得成此外世間無有尊時弟子聞此頌已。從座而起供養諸佛及阿闍梨。然後阿闍梨依法作護摩。其護摩供養物。持誦觀想法。依息災增益等儀。供養諸佛賢聖。然後發送賢聖及三世諸佛已。收彼壇中五色粉。棄擲江河中。於彼曼拏羅地以瞿摩夷塗之。曼拏羅所用之物。盡施阿闍梨弟子不得受。若有受者當破三昧。唯阿闍梨隨意受用。爾時世尊大遍照金剛如來。復入轉真言輪金剛三摩地。從此三摩地出已。告金剛手大菩薩言。汝今諦聽。今此真言精妙字。為汝演說志心受持。時金剛手菩薩。合掌向佛而白佛言。世尊善說善逝善說。為利益一切眾生故。爾時世尊即說大遍照金剛如來根本真言曰。唵阿復說阿閦如來真言曰。唵吽寶生如來真言曰。唵怛囕無量壽如來真言曰。唵紇唎不空成就如來真言曰。唵亢佛眼菩薩真言曰。唵誐誐那路左儞吽摩摩枳菩薩真言曰。唵枳哩枳哩摩摩計吽白衣菩薩真言曰。唵羯致尾羯致儞羯致羯鵮羯致羯嚕吒尾哩曳娑嚩賀多羅菩薩真言曰。唵多哩咄多哩咄哩娑嚩賀薩埵金剛菩薩真言曰。唵薩埵嚩日哩吽寶金剛菩薩真言曰。唵囉怛曩嚩日哩吽法金剛菩薩真言曰。唵達哩摩嚩日哩吽羯磨金剛菩薩真言曰。唵羯哩摩嚩日哩吽尊那菩薩真言曰。唵左隸祖隸尊禰娑嚩賀寶光菩薩真言曰。唵囉怛努勒計囉怛曩入嚩哩儞娑嚩賀顰眉菩薩真言曰。唵勃哩酤致勃陵金剛鎖菩薩真言曰。唵嚩日囉室哩朅里吽發吒娑嚩賀慈氏菩薩真言曰。唵昧妙吉祥菩薩真言曰。唵蒙普賢菩薩真言曰。唵三滿多跋捺囉吽香象菩薩真言曰。唵巘馱賀悉帝儞吽智幢菩薩真言曰。唵倪也那計覩倪也那摩底吽賢護菩薩真言曰。唵跋捺囉嚩底跋捺囉播羅吽海意菩薩真言曰。唵娑誐哩摩賀娑誐哩吽無盡意菩薩真言曰。唵惡叉曳吽吽惡叉野羯哩摩嚩囉拏尾輸達儞娑嚩賀辯積菩薩真言曰。唵鉢囉底婆儞鉢囉底婆那酤致吽得大勢至菩薩真言曰。唵娑他弭摩賀娑他弭娑他摩嚩底娑嚩賀除一切罪障菩薩真言曰。唵薩哩嚩播野惹呬薩哩嚩播野輸馱儞吽破一切憂闇菩薩真言曰。唵薩哩嚩輸哥怛謨儞哩伽怛那末底吽熾盛光菩薩真言曰。唵惹里儞摩賀惹里儞吽善財菩薩真言曰。唵酥達那室哩野吽月光菩薩真言曰。唵贊捺哩酥贊捺哩贊捺囉咩嚩嚕吉帝娑嚩賀甘露光菩薩真言曰。唵阿弭多鉢囉毘阿弭多末底吽虛空藏菩薩真言曰。唵誐誐儞誐誐那嚩囉嚕左儞吽除蓋障菩薩真言曰。唵薩哩嚩儞嚩囉拏尾瑟剛鼻尼吽復說焰鬘得迦明王真言曰。唵焰鬘得迦吽鉢囉研得迦明王真言曰。唵鉢囉研得迦吽鉢訥鬘得迦明王真言曰。唵鉢訥鬘得迦吽尾覲難得迦明王真言曰。唵阿密哩多軍拏里尾覲難得迦吽不動尊明王真言曰。唵阿左羅吽賀吒枳明王真言曰。唵吒枳吽𠺁儞羅難拏明王真言曰。唵儞羅難拏摩賀難拏吽大力明王真言曰。唵骨嚕馱那吽𠺁如是等諸大菩薩及大明王精妙字真言。安曼拏羅中。如是所說無數俱胝精妙字等。從三摩地生。時阿闍梨依法觀想已。用金剛鉤印請召諸佛如來。用金剛印請召諸菩薩及諸賢聖。用結輪印請召諸明王。用結索印請召諸唧吒唧致。用結鉤印請召訥多訥帝等。此是瑜伽大教王請召儀則。爾時世尊大遍照金剛如來。入大智力變化圓滿三摩地。從定出已。告金剛手大菩薩言。汝今諦聽。我今為汝說一切真言祕密三摩地法。所為持明者於曼拏羅畢竟了知。粉畫佛像等依法觀想。當得畢竟大智不難。證得無上菩提。何況所求成就之法今說三摩地法於本身想出􈁴唵字變成大智。以慧開引大智。變成大遍照如來。身真金色有其三面。善相圓滿。頂戴寶冠垂於髮髻身有六臂。二手結禪定印。左第二手持般若經。第三手持弓。右第二手持輪。第三手持箭。身光熾盛天人悉怖化佛如雲。復攝化佛入遍照佛身。時阿闍梨念微妙字觀想真理。復次說三摩地法。復想口中􆿅阿字。阿字變成無量壽佛。其身白色六臂三面。面各三目頂戴寶冠。冠有遍照如來而垂髮髻。一切裝嚴二手開蓮花。右第二手持金剛杵。第三手持數珠。左第二手持般若經。第三手執軍持。光明熾盛遍身普照。變化金剛杵。諸魔驚怖迷悶躄地。如是阿闍梨觀想口金剛非久證菩提。此名一切相最上廣大法藏三摩地。復說三摩地法。時阿闍梨想自本心而為月輪。月輪變成􈅼吽字吽字變成阿閦佛。身翡翠色八臂三面。面各三目頂戴寶冠。色相妙善一切裝嚴。右第一手持金剛杵。第二手持利劍。第三手持鉤。第四手持箭。左第一手持鈴。第二手持般若經。第三手持羂索。第四手持弓。如是想阿閦佛遍滿虛空。時阿闍梨若常以金剛定心觀想。不久證大菩提。此名超老死大心圓滿力金剛無邊三摩地。復說三摩地法。時阿闍梨觀想􈆽怛囕二合字變為大智。大智化成寶生佛。身現赤色四臂三面。面各三目善相圓滿。頂戴寶冠身嚴眾寶。結跏趺坐二手結禪定印。右第二手持金剛杵。左第二手持如意寶。遍滿虛空悉現寶生如來。降大寶雨及化諸菩薩。此名寶生大智金剛三摩地。復說三摩地法。時阿闍梨觀想􄑖亢字變為大智。大智化為不空成就佛。身現綠色四臂二手結禪定印。右第二手持利劍。左第二手持鉤。變化諸佛如雨滿空。悉作一切成就法。放大光明與智海無異。如是觀想虛空藏大牟尼。彼人與虛空等離一切有為法。此名虛空性大智金剛三摩地。如是說五如來三摩地法已。復說四親近菩薩觀想法。時阿闍梨觀想􄙔朗字變為大智。大智化成佛眼菩薩。身真金色一切裝嚴。八臂三面面各三目善相圓滿。右第一手作施願印第二手作無畏印。第三手持金剛杵。第四手持箭。左第一手持羂索。頭指竪立作期剋印。第二手持寶樹枝。第三手持數珠。第四手持弓。放赤色光明化佛如雲。如是觀想大智。金剛諸天驚怖。悉皆合掌作禮。如是觀想佛眼菩薩。以菩提分力而為裝嚴。此名佛眼變化大智金剛三摩地。復說三摩地法。時阿闍梨觀想􈆾𤚥字變為大智。大智化成摩摩枳菩薩。身如優鉢羅花色六臂三面。面各三目放赤色光明。右第一手作無畏印。第二手持金剛杵。第三手持箭。左第一手作期剋印。第二手持羂索。第三手持弓。變化諸佛如雨滿空。如是觀想三身大力金剛。從於無相而現有相。此名幻生大智力甚深三摩地。復說三摩地法。時阿闍梨觀想􄖿邦字變為大智。大智化成白衣菩薩。身現白色六臂三面。面各三目一切裝嚴。右第一手作無畏印。第二手持金剛杵。第三手持箭。左第一手持蓮花。第二手持數珠。第三手持弓。結跏趺坐觀想。蓮花。化佛如雲滿虛空界。如是觀想此三摩地。是人當得最上菩提。此名蓮花神通最勝佛智金剛三摩地。復說三摩地法。時阿闍梨觀想􄕡當丁江切字變為大智。大智化成多羅菩薩。諸相圓滿身現綠色。六臂三面面各三目結跏趺坐。放赤色光遍滿熾盛變化。諸佛遍滿虛空觀想菩薩為一切眾生之母右第一手作無畏印。第二手持金剛杵。第三手持箭。左第一手作期剋印。第二手持優鉢羅花。第三手持弓。此名降伏一切眾生大樂智金剛三摩地。復說三摩地法。時阿闍梨觀想四親近菩薩。所謂薩埵金剛菩薩。寶金剛菩薩。法金剛菩薩。羯磨金剛菩薩。如前想已不久證大菩提。此名四聖諦歡喜三摩地。復說三摩地法。時阿闍梨觀想􈂺尊字變成大智。大智化成尊那菩薩。七俱胝如來三身。讚說此菩薩真言成九字。亦成九分法成九大菩薩。身如秋月色眾寶裝嚴。諸相圓滿能度一切賢聖。此菩薩二十六臂三面。面各三目。正面善相微笑。右面大青色作忿怒相。利牙如初月舌如閃電。左面黃色齩唇。此菩薩或坐或立如戲舞勢。二手結本印安於心中。右第二手作無畏印。第三手持劍。第四手持寶瓔珞。第五手持海甘果。第六手持箭。第七手持鉞斧。第八手持寶棒。第九手持骨朵。第十手持鉤。第十一手持金剛杵。第十二手作期剋印。第十三手持數珠。左第二手持如意寶幢。第三手持蓮花。第四手執軍持。第五手持羂索。第六手持弓。第七手持爍吉帝。第八手持輪。第九手持螺。第十手作期剋印。第十一手持賢瓶。第十二手持頻尼波羅。第十三手持般若經。坐蓮花座遍身光明。著阿蹉哥衣偏袒掛絡腋。及種種衣服裝嚴。變化諸佛遍滿虛空。如是尊那菩薩具大神通力。諸天魔等見之驚怖。悉智皆向前合掌頂禮。如是阿闍梨若常觀想持此真言。彼人不久證大菩提。若入此三摩地。剎那之間能除一切罪。何況別成就法。此名無邊勝大智尊那大力金剛最勝三摩地。復說三摩地法。時阿闍梨觀想􄙈囕字變成大智。大智化成寶光菩薩。身真金色結跏趺坐六臂三面。面各三目諸相圓滿。面顏微笑眾寶裝嚴。二手持寶寶放光明。右第二手作無畏印。第三手持箭。左第二手作期剋諸惡印。第三手持弓。身有赤色光明。化佛如雲遍滿虛空。如是觀想此菩薩。最上妙法藏能除諸惡不久成菩提。此名寶雲佛智光照三摩地。復說三摩地法。時阿闍梨觀想􈂻勃零二合字變成大智。大智化成顰眉菩薩。能度諸怖畏身如秋月色。六臂三面面各三目。現喜怒相光明熾盛。右第一手持金剛杵。第二手持寶杖。第三手持箭。左第一手持羂索及作期剋印。第二手執軍持。第三手持弓。化佛如雲。如是行住坐臥恒作觀想。能除一切怖畏必得菩提。此名能除一切怖畏大智金剛三摩地。復說三摩地法。時阿闍梨觀想􈅼吽字變成大智。大智化成金剛鎖菩薩。此即諸佛母能降惡眾生。身現綠色六臂三面。面各三目作微笑相眾寶裝嚴。右第一手持金剛杵。第二手持金剛鎖。第三手持箭。左第一手作期剋印。第二手持羂索。第三手持弓。化佛如雲。如是觀想金剛鎖菩薩。彼人不久證大菩提。何況別成就法。此名金剛鎖解脫大智金剛三摩地。復說三摩地法。時阿闍梨觀想􄗬昧字變成大智。大智化成慈氏菩薩。四臂三面面各三目。於蓮花上結跏趺坐。二手結說法印。右第二手作施願印為利眾生故。左第二手持龍花杖。變化諸佛及化菩薩如雲滿空。如是觀想所獲功德如前無異。此名慈氏力大智最勝三摩地。復說三摩地法。時阿闍梨觀想􈆿蒙字變成大智。大智化成妙吉祥菩薩。作童子相具大辯才。智慧第一善說妙法。三面面各三目。頭有三髻頂戴阿閦佛。於蓮花上結跏趺坐。以種種花嚴飾其身。諸相圓滿而作微笑。身有六臂。右第一手作施願印。第二手持劍。第三手持箭。左第一手持般若經。第二手持優鉢羅花。第三手持弓。化佛如雲。如是觀想得大勝利與前無異。此名大智慧光妙金剛三摩地。爾時世尊說此三摩地法已。復說諸菩薩摩訶薩觀想之法。所謂香象菩薩。智幢菩薩。賢護菩薩。海意菩薩。無盡意菩薩。辯積菩薩。得大勢至菩薩。除一切罪障菩薩。破諸憂暗菩薩。熾盛光菩薩。月光菩薩。甘露光菩薩。虛空藏菩薩。除蓋障菩薩。如是等無數阿僧祇菩薩摩訶薩。若諸眾生如前儀軌一一觀想。諸微妙字變成大智。大智化成菩薩。各有三面面各三目。或四臂六臂等。各執幖幟神通變化。若人志誠持誦依法相續。彼人不久速得成就無上佛道。利樂一切有情。復說諸大明王三摩地法。時阿闍梨觀想􇩴吽字變成大智。大智化成焰鬘得迦忿怒明王。以日輪為圓光熾盛如劫火。身色如青雲身短腹大。六臂六足六面面各三目。正面開口作大忿怒相。金剛利牙出外舌如閃電。頂戴阿閦佛。右面出舌。左面齩脣作忿怒相。頂戴妙吉祥菩薩。右第一手持利劍。第二手持金剛杵。第三手持箭。左第一手持羂索及作期剋印。第二手持般若經第三手持弓。虎皮為衣以八龍嚴飾。髑髏為冠髮髻黃色。乘於水牛飾以蓮花為座。而垂右足。下面諸魔悉皆驚怖。亦名能降焰魔王具大辯才。光焰赤色化佛如雲。如是阿闍梨於行住坐臥常住此觀。設復受五慾樂。心如虛空俱不染著。所獲功德無量無邊。此名成一切事大智金剛降伏焰魔王調伏諸魔三摩地。復說三摩地法。時阿闍梨觀想􄪼鉢囉二合字變成大智。大智化成鉢囉研得迦忿怒明王。六臂三面面各三目。身黃色放赤色光。蓮花上坐垂於一足。以八龍王裝嚴其身。正面微笑頂戴阿閦佛。右面青色現忿怒相。左面白色以齒齩脣。右第一手持金剛杵。第二手持寶棒。第三手持箭。左第一手持羂索及作期剋印。第二手持般若經。第三手持弓。如是觀想變化神通已。及恒持誦是人。不久證大菩提。此名無能勝大智金剛三摩地。復說三摩地法。時阿闍梨觀想􈅼吽字變成大智。大智化成鉢訥鬘得迦忿怒明王。身現赤色八臂三面面各三目。正面微笑。右面青色出金剛舌現忿怒顧視。左面黃色利牙齩脣現忿怒相右第一手持金剛杵。第二手持寶杖。第三手持哥拏耶。第四手持箭。左第一手作期剋印。第二手持般若經。第三手持蓮花。第四手持弓。虎皮為衣以八龍裝嚴。坐於蓮花上而垂一足。有大威力復能變化無數諸佛。如是觀想決定成就所作一切事。此名馬頭最勝金剛三摩地。復說三摩地法。時阿闍梨觀想􈅼吽字變成大智。大智化成尾覲難得迦忿怒明王。身大青色六臂三面。面各三目頂戴阿閦佛。正面微笑。右面白色現忿怒相。左面如優鉢羅花色。以齒齩脣現忿怒相。右第一手持利劍。第二手持鉞斧。第三手持箭。左第一手持羂索及作期剋印。第二手持般若經。第三手持弓。左足踏諸魔右足踏蓮花。具大神通能除諸魔。化佛如雲遍滿虛空。如是依法觀想。所作所求一切如意。此名除一切魔最勝金剛三摩地。復說三摩地法。時阿闍梨觀想􄚲㰠字變成大智。大智化成不動尊忿怒明王。作妙眼童子相身翡翠色。頂戴冠內有阿閦佛。六臂三面面各三目。正面微笑。右面黃色現忿怒相。開口出舌舌如紅蓮。左面白色以齒齩脣現大忿怒相。右第一手持劍。第二手持金剛杵。第三手持箭。左第一手持羂索及作期剋印。第二手持般若經。第三手持弓。放赤色光遍滿照曜。坐蓮花上垂於一足。而彼座下有大寶山。心念吽字能除諸魔。具無邊神通。化佛如雲遍滿虛空。如是依法觀想。彼人已踐聖道不久成佛。此名一切如來證覺不動智變化金剛三摩地。復說三摩地法。時阿闍梨觀想􈅼吽字變成大智。大智化成吒枳忿怒明王。身如青雲色。六臂三面面各三目。頂戴寶冠冠內有佛。正面微笑。右面現忿怒相。左面白色以齒齩脣現顰眉忿怒相。二手結吒枳印。右第二手持金剛杵。第三手持箭。左第二手持般若經。第三手持弓。放赤色光遍滿照曜。坐蓮花上垂於一足。化佛如雲遍滿虛空。下有諸魔悉皆驚怖合掌作禮。如是依法觀想當得最上大智。此名善鉤一切眾生最勝金剛三摩地。復說三摩地法。時阿闍梨觀想􈅼吽字變成大智。大智化成儞羅難拏忿怒明王。身大青色六臂三面面各三目。正面微笑。右面黃色現忿怒相。左面青雲色以齒齩脣。頂戴寶冠冠內有佛。右第一手持金剛杵。第二手持寶杖。第三手持箭。左第一手持羂索及作期剋印。第二手持般若經。第三手持弓。赤色圓光遍滿照曜。八大龍王而為嚴飾。坐蓮花上垂於一足。化佛如雲遍滿虛空。如是依法觀想所獲功德如前無異。此名大智金剛三摩地。復說三摩地法。時阿闍梨觀想􈅼吽字變成大智。大智化成大力忿怒明王。身如雲色八臂三面。面各三目目作赤色。髮赤竪立頂戴阿閦佛。正面微笑。右面金色作忿怒相。左面白色以齒齩脣。右第一手持金剛杵。第二手持寶杖。第三手持劍。第四手持箭。左第一手持羂索及作期剋印。第二手持般若經。第三手持骨朵。第四手持弓。坐於蓮花而垂一足。白輪圓光遍滿照曜。作忿怒顧視。諸天覩之深生驚怖避走十方。化佛如雲遍滿虛空。如是依法志心觀想。所獲功德與前無異。此名大力大智最勝金剛三摩地。復說三摩地法。時阿闍梨觀想􈃯勃龍二合字變成大智。大智化成大輪佛頂。身現金色有大圓光遍滿照曜。三面面各三目。手作禪定印金剛蓮花上坐。於其座下有大寶山。彼佛兩邊有四親近菩薩。諸相圓滿面現笑容。手持寶金剛杵。優鉢羅花及蓮花等。種種衣服而為裝嚴。於大輪佛頂外復想輪圍。於彼圍內面有五色金剛光明普遍照曜。化佛如雲遍滿虛空。如是依法觀想大輪佛頂。若人樂求生佛剎土。彼人決定隨願得生。非久之間速證菩提。此名裝嚴一切佛剎大智大輪金剛三摩地。復說三摩地法。時阿闍梨觀想􄒶惹字變成大智。大智化成大夜叉主。名寶藏神。身黃色二臂三面。頂戴寶冠內有五佛。於冠左邊少有所損。坐於蓮花上。座下有賢瓶滿盛諸寶。右手持海甘子。左手持鼠囊。兩邊有四夜叉女。身貌端正眾寶裝嚴。降一切寶雨化佛滿空。如是依法觀想。欲求財寶不久遍地。現大財寶得大富貴。復想己手掌中出甘露水施寶藏神。此名施寶雨大智金剛三摩地。復說三摩地法。時阿闍梨觀想􄗯𤚥字變成大智。大智化成日前菩薩。形容如十六歲。圓光熾盛身真金色。光明照耀踰於千日。以種種寶裝嚴其身。乘七馬車頂戴五如來冠。以大神通力擁護十方。六臂三面面各三目。正面圓滿微笑。右第一手持金剛杵。第二手持針連線。第三手持箭。左第一手持羂索及作期剋印。第二手持無憂樹枝。第三手持弓。以神通力能禁縛一切諸惡眾生。乃至縫彼眼耳口鼻等。如是常作觀想。及持此菩薩根本真言。能降伏一切眾生。能銷除一切煩惱。乃至成無上菩提。此名隱身諸惡最上大智金剛三摩地。復說三摩地法。時阿闍梨觀想􈇀邦字變成大智。大智化成鉢蘭拏賒嚩哩菩薩。身現金色坐於蓮花上頂戴五如來冠。想降甘露雨。身有圓光熾盛照曜。以花鬘嚴飾六臂。三面面各三目現喜怒相一切裝嚴。右第一手持金剛杵。第二手持鉞斧。第三手持箭。左第一手持羂索及作期剋印。第二手持貝葉樹枝。第三手持弓能變。化忿怒明王如雲偏空。而彼明王以熾盛光降諸惡曜。復作忿怒熾盛勢。其明王頂戴阿閦佛。如是依法觀想。能除諸魔驚怖及諸災障。此名息除一切諸魔塵垢大智金剛三摩地。復說三摩地法。時阿闍梨觀想􄓁惹字變成大智。大智化成穰虞利菩薩。作童子相頭有七龍。龍頭有如意珠光明遍照。頂戴阿閦佛及種種花。面現喜怒相以大龍繫腰。坐於蓮花上。身相金色放赤圓光。六臂三面面各三目。右第一手持金剛杵。第二手持劍。第三手作舞勢及持箭。左第一手持羂索及作期剋印。第二手持尾沙花。第三手持弓。如是菩薩復化五色虹光明遍滿。如是持誦者。若見有情遭惡毒所害。觀想諸佛滿虛空中。手持甘露瓶灌於彼人頂。復想彼人口門有一􄑳𡁠字其毒即除永獲安樂。如是依法觀想。不久證大菩提。此名能斷除一切煩惱及諸惡毒大智龍王金剛三摩地。復說三摩地法。時阿闍梨觀想􈅼吽字變成大智。大智化成訶邏曷羅菩薩。身大白色八臂三面。面各三目。頂戴寶冠如半月相。冠內有佛相好圓滿。面現笑容作貢高勢。右第一手執金剛杵。第二手持數珠第三手持箭。第四手持三叉。左第一手持蓮花。第二手持般若經。第三手持弓。第四手持髑髏。內安種種花一切裝嚴身。而彼菩薩於寶山巖中。處紅蓮花座而垂一足。以虎皮為衣。如是依法觀想。諸佛滿空作大神通。及志心持誦。設不持齋戒隨意飲食。亦得速成大覺菩提。此名能成就一切事訶邏曷羅大喜大智金剛三摩地。復說三摩地法。時阿闍梨觀想􄚧索字變成大智。大智化成降大千界菩薩。彼菩薩能除一切有情諸惡及諸病苦。身有千臂千面。面各三目。今現略相而有八臂四面。面各三目身綠色。作貢高忿怒勢。右第一手作施願印。第二手持劍。第三手持鉤。第四手持箭。左第一手持蓮花。花內有摩尼金剛杵。第二手持羂索。第三手持弓。第四手持鉞斧。發大精進力化本部佛。遍滿虛空降千界魔。如是依法觀想持誦真言力。以大熾盛光攝他象馬軍。及能成一切事。能作擁護及降伏等。此名觀視大軍擁護一切及降大千界大智金剛三摩地。復說三摩地法。時阿闍梨觀想􄕭特網二合字變成大智。大智化成最上寶幢菩薩。身真金色現忿怒相。八臂四面面各三目。右第一手持劍。第二手持擣杵。第三手持輪。第四手持箭。左第一手持三叉。第二手持金剛杵。第三手持弓。第四手作期剋諸魔印。如是依法觀想此菩薩。不久證大菩提。此名降三界最上金剛三摩地。復說三摩地法。時阿闍梨觀想􈇁鉢囕二合字變成大智。大智化成大隨求菩薩。八臂四面面各三目。身現金色具大威德。作貢高無畏勢。右第一手持劍。第二手持輪。第三手持三又。第四手持箭。左第一手持金剛杵。第二手持羂索。第三手持鉞斧。第四手持弓。坐於蓮花上放大光明。如千日輪能除諸惡。此三摩地法。所有女人胎中子死者。時阿闍梨依法觀想。自身為妙吉祥。持彼祕密曼拏羅內諸賢聖閼伽瓶灌女人頂。復想彼女胎中。所有非人薄福之子。以印及真言。為發遣淨除罪障已。復想彼胎攝入福子。時彼女人得子安隱。此名觀察一切胎藏隨求大智最勝金剛三摩地。復說三摩地法。時阿闍梨觀想􈆾網字變成大智。大智化成持世菩薩。其身金色諸相圓滿。一切裝嚴光明照曜。作貢高勢身有六臂。右第一手作施願印。第二手持穀穗。第三手持箭。左第一手持如意寶。第二手持弓。第三手降寶雨。乃至眷屬及僕從緊羯囉夜叉等。亦悉降寶及五穀雨。如是依法觀想此持世菩薩。能降財穀雨廣七由旬量。不久速成菩提。此名降財穀雨廣智金剛三摩地。復說三摩地法。時阿闍梨觀想􄙘尾字變成大智。大智化成白蓮羅剎女。身黑色腹大具大威勢。有熾盛光如閃電相。坐蓮花上垂於一足。有十八臂十二面。面各三目利牙出外。髮髻赤黃色頂戴阿閦佛。髑髏為瓔珞現大忿怒相。師子皮為衣龍為絡腋。手持滿血髑髏。及持劍鉤輪金剛杵三叉。鈴幡寶棒羂索鉞斧等。復以眾寶裝嚴於身。能破諸惡有情。如是依法觀想及持誦真言。為利益一切眾生故。不久證大菩提。此名除滅一切惡觀察佛剎最勝金剛三摩地。爾時世尊大遍照金剛如來。觀察一切如來已。入寂靜無塵最勝金剛三摩地。於此三摩地出已。從金剛三昧。說一切如來母佛眼大菩薩真言曰。唵婆誐嚩底嚕嚕塞普嚕入嚩羅底瑟吒悉駄嚕左儞薩哩嚩囉他娑達儞娑嚩賀爾時諸佛如來及十地滿心大菩薩眾。聞此真言已悉皆歡喜。一切魔軍驚怖迷悶。唯念大遍照金剛如來。今此真言具足大智。若有持誦之者能作種種成就事。乃至死者使令還命。難成能成。爾時世尊復入三金剛最上熾盛三昧金剛三摩地。從定出已。說諸佛母摩摩枳菩薩真言曰。唵商羯哩扇底羯哩崛吒崛吒崛致儞崛致儞哩伽多野哩伽多野崛致儞娑嚩賀爾時諸佛如來聞此佛母真言已。皆大歡喜。唯念心金剛如來。此真言能成就一切息災增益等法。能作擁護乃至能滅一切罪障。爾時世尊復入大樂無邊蓮花三金剛心變化三昧金剛三摩地。於定出已。從三金剛。說諸法母白衣菩薩真言曰。唵羯致尾羯致儞羯致羯𪅎羯致羯嚕吒微哩曳娑嚩賀爾時諸佛如來聞此真言已。悉皆出定唯念心金剛如來。若人持誦觀想。能作一切事能善擁護。乃至增長微妙法藏。爾時世尊復入覺悟諸天平等三金剛大樂金剛三摩地。從定出已。說諸佛母大智多羅菩薩真言曰。唵多哩咄多哩咄哩娑嚩賀爾時諸佛及諸菩薩。聞此真言皆大歡喜。唯念大遍照金剛如來。若人持誦此菩薩真言。能令世間一切有情而為僕從。爾時世尊復入一切如來最上智三摩地。於定出已。從三金剛。說此焰鬘得迦大忿怒明王真言曰。那莫悉底哩嚩日囉𧹞唵朅朅佉呬佉呬薩哩嚩訥瑟吒薩埵那摩迦遏西母娑羅鉢囉輸播舍賀悉多拶覩哩部惹拶覩哩目珂殺吒左囉拏阿誐蹉阿誐蹉薩哩嚩訥瑟吒鉢囉拏鉢賀哩拏摩賀尾覲曩伽怛迦尾訖哩跢那那薩哩嚩部多嚩商羯囉遏吒吒賀娑那禰儞咩伽囉左哩摩儞嚩娑那酤嚕酤嚕薩哩嚩羯哩摩親那親那薩哩嚩滿怛囉頻那頻那鉢囉母捺囉阿羯哩沙野阿羯哩沙野薩哩嚩部旦儞哩摩他儞哩摩他薩哩嚩訥瑟吒鉢囉吠舍野鉢囉吠舍野曼拏羅末𬽛吠嚩莎多𡁠尾旦多羯囉酤嚕酤嚕摩摩阿迦哩焬賀那賀那捺賀捺賀鉢左鉢左摩尾藍末野摩尾藍末野摩摩三摩野摩褥三摩囉吽吽發吒發吒塞怖吒野塞怖吒野薩哩嚩賒波哩布囉哥呬呬婆誐鑁緊唧囉野西摩摩薩哩嚩哩湯娑達野娑嚩賀爾時一切諸佛及十地菩薩。聞此大智種變化明王真言已。歎未曾有。唯念大遍照金剛如來。此出世大智神通變化焰鬘得迦忿怒明王。能降伏大惡眾生。若持誦人欲作降伏諸惡法。當用一髑髏。選擇不損壞無縫。兩耳相通圓滿者。或一縫至兩縫。及耳不通者。亦可作法。得此髑髏已。持誦人依法誦五如來及四親近菩薩真言加持。然後取惡人足下土。盛髑髏內。持誦人以足踏之。即誦焰鬘得迦明王真言。速得降伏。爾時世尊大遍照金剛如來。復入大不空最勝金剛甘露忿怒金剛三摩地。出此定已。從三金剛。說尾覲難得迦大忿怒明王真言曰。那莫三滿多沒馱曩那謨嚩日囉骨嚕駄野摩訶能瑟吒嚕咄羯吒陪囉嚩野遏西母娑羅鉢囉輪播舍賀娑多野唵阿蜜哩多軍拏里朅朅佉呬佉呬底瑟吒底瑟吒滿馱滿馱賀那賀那誐哩惹誐哩惹尾娑怖吒野尾娑怖吒野薩哩嚩尾覲那尾那野剛摩賀誐拏鉢底𡁠尾旦多羯囉野吽發吒娑嚩賀爾時一切諸佛及大菩薩。聞此大忿怒明王真言已。歎未曾有。一切魔眾悉皆驚怖。唯念大遍照金剛如來。若持誦人欲作發遣諸惡魔法者。當取旋風所吹樹葉。於彼葉內畫明王輪。如是畫已。持誦者取惡魔足下土置於輪中。以足踏之。即誦明王真言。彼惡魔等速自遠離。爾時大遍照金剛如來。復入寶光變化大智金剛三摩地。出此定已。從三金剛說。鉢囉研得迦忿怒明王真言曰。那莫三滿多沒馱曩唵𡁠那哩徵吒吽吽發吒娑嚩賀爾時諸佛及諸菩薩。聞此明王真言已。歎未曾有。唯念大遍照金剛如來。若人於此真言依法持誦。能降伏夜叉羅剎緊那羅部多娑健馱及宿曜等。爾時世尊復入甘露寶功德藏金剛三摩地。出此定已。從三金剛。說鉢訥鬘得迦忿怒明王真言曰。那莫三滿多沒馱曩唵吽吽吽跢嚕羅尾嚕羅薩哩嚩尾沙伽怛哥入嚩里多尾塞普陵誐遏吒吒賀娑計薩哩薩吒跓波嚩日囉窟囉儞哩伽多左里多嚩酥馱怛羅儞濕嚩娑摩嚕覩得叱鉢多馱囉尼達羅毘沙拏遏吒吒賀娑阿波哩彌多末囉鉢囉訖囉摩阿哩也毘多部多誐拏沒𠆙沒𠆙賀野仡哩嚩佉那佉那鉢囉滿怛囉親那親那悉提孕彌禰舍阿吠舍野薩哩嚩入嚩囉必舍左曩薩哩嚩仡囉呬數阿鉢囉底賀覩婆嚩嚩日囉能瑟吒囉緊唧囉野洗壹難訥瑟吒仡囉賀訥瑟吒薩哩那嚩突那突那摩他摩他摩吒摩吒播吒播吒播吒野播吒野滿馱滿馱沒馱達哩摩僧伽阿褥倪也當羯哩莽酤嚕尸竭朗曷野仡哩嚩野發吒嚩日囉野發吒嚩日囉誐怛囉野發吒嚩日囉儞怛囉野發吒嚩日囉能瑟吒囉野發吒嚩日囉窟囉野發吒嚩日囉窟囉儞哩伽多那野發吒鉢囉滿怛囉尾那設那野發吒底𡃤路枳跋煬羯囉野發吒薩哩嚩羯哩彌數阿鉢囉底賀多野發吒嚩日囉酤羅怛囉娑那羯囉野發吒吽吽吽發吒發吒發吒爾時一切大眾聞此明王真言已。皆大怖畏。唯念大遍照金剛如來。持誦人欲解除一切毒者當依法想自手掌內有蓮華。復想蓮花中生於㰠字光明照曜。依忿怒明王三摩地觀想。能解除三界一切惡毒。爾時世尊復入不空成就最上寶幢金剛三摩地。出此定已。從三金剛。說儞羅難拏大忿怒明王真言曰。那莫三滿多沒馱曩唵伊係曳呬婆誐鑁嚩日囉儞羅難拏覩嚕覩嚕羅虎羅虎賀賀仵魯仵魯仵邏波野仵邏波野訖囉摩訖囉摩婆誐鑁嚩喻吠詣那部旦尸竭朗那賀那賀那囉那囉嚩賀嚩賀鉢左鉢左必吒必吒播吒野播吒野末吒末吒末吒鉢野末吒鉢野薩哩嚩羯哩摩尼親那親那頻那頻那薄叉薄叉彌那末寫嚕提囉末寫彌那末惹嚕提囉必哩野伊係曳呬婆誐鑁薩哩嚩尾覲那儞薩哩嚩尾𭔞儞薩哩嚩滿怛囉尼薩哩嚩謨羅羯哩摩尼薩哩嚩謨羅仡囉賀賀那賀那伴惹伴惹摩哩那摩哩那壹難彌迦哩煬娑達野吽儞邏野儞羅嚩日囉難拏野覩嚕覩嚕尾覲那尾那野剛那設迦野虎嚕虎嚕禰鉢多贊拏野薩哩嚩設咄嚕𧹞紇哩那夜儞賓拏野親那親那尾𭔞那砌那哥吽尾𭔞襄室瑟吒羯哩摩三摩囉三摩煬嚩日囉達囉嚩左曩摩哩摩尾儞訖哩怛野吽吽賀那賀那那賀那賀覩嚕覩嚕酤嚕酤嚕虎嚕虎嚕發吒吽吽訖哩旦怛曳禰嚩哩始尾捺囉鉢迦野賀那賀那嚩日囉難尼那娑嚩賀爾時世尊說此大忿怒明王真言已。所有一切佛剎悉皆震動。一切魔眾悉皆驚怖。唯念大遍照金剛如來。若持誦人欲除諸魔者。當依法誦此真言八百遍及結本印。能除一切魔者。爾時世尊大遍照金剛如來。復入普遍變化裝嚴金剛三摩地。出此定已。從三金剛。說大力忿怒明王真言曰。那莫三滿多沒馱曩唵吽吽吽發吒發吒發吒唵唵沃仡囉輸羅播尼吽吽發吒發吒唵𡁠踰底儞哩那那吽吽吽發吒發吒發吒摩賀末邏野娑嚩賀爾時一切魔眾聞此大力忿怒明王真言已。皆大驚怖。唯念大遍照金剛如來。若復有人於此真言印相依法持誦者。是人能作一切成就法。及能降雨亦能止雨。爾時世尊復入普遍熾盛金剛三摩地。出此定已。從三金剛。說吒枳忿怒明王真言曰。那莫三滿多沒馱曩唵吒枳吽𠺁爾時一切諸佛及諸菩薩。聞此明王真言已。歎未曾有。一切魔眾悉皆驚怖迷悶躄地。若持誦人欲作降伏法者。當依羯磨法作魔形像以足踏之。現忿怒相當結本印誦此真言。即得降伏一切魔眾。亦能解除他呪。爾時世尊復入利金剛熾盛光明金剛三摩地。出此定已。從三金剛。說不動尊大忿怒明王真言曰。那莫三滿多沒馱曩唵阿左羅際吒哥拏拏拏吒拏吒謨吒謨吒末吒末吒怛吒怛吒底瑟吒底瑟吒阿尾設阿尾設摩賀滿多波羅度那度那底尼底尼珂那珂那尾朅曩摩囉野摩囉野訥瑟鵮婆叉野婆叉野薩哩鑁酤嚕酤嚕枳哩枳哩摩賀尾沙摩嚩日囉塞怖吒野塞怖吒野吽吽吽怛哩末里多囕誐難多哥盎盎盎㰠㰠㰠阿左羅際吒塞怖吒野塞怖吒野吽阿三滿底哥怛囉吒摩賀末羅舍多野三摩羊莽怛囕㰠曩輸迭覩嚕哥窣覩設覩嚩日哩那謨窣覩阿鉢囉底曷多嚩哩毘藥入嚩邏野怛囉吒阿薩賀那莫娑嚩賀爾時一切天龍夜叉乾闥婆阿修羅迦樓羅緊那羅摩睺羅伽及諸魔軍等。悉皆驚怖迷悶躄地。身如火燃受大苦惱。唯念大遍照金剛如來。若人依法持誦此明王真言。能鉤召諸童女。及成就種種所欲之事。而此明王即是遍照如來。爾時世尊復入大威力熾盛光明三身金剛智金剛三摩地。出此定已。說降伏三界忿怒明王真言曰。唵遜婆儞遜婆吽仡哩賀拏仡哩賀拏吽仡哩賀拏播野仡哩賀拏播野吽阿那野呼婆誐鑁尾𭔞囉惹吽發吒爾時一切天人聞此明王真言已。心生驚怖迷悶躄地。唯念大遍照金剛如來。若人依法持誦此明王真言。及觀想羂索金剛鉤。能鉤一切天女。此法於鉤召法中最上最尊。爾時世尊復入大智變化大精進金剛三摩地。出此定已。思念最上菩提。所生三身諸佛。現大神通化佛如雲。時諸化佛各各手執羂索及金剛杵金剛鉤等。此法能請召一切佛。況諸菩薩時阿闍梨想自本身即真言相。此真言相即真實智。此智即是大遍照金剛如來。於月輪上結跏趺坐。身如月色相好圓滿。如是依法觀想持誦。悉能請召諸佛菩薩。若欲鉤召一切童女及阿修羅女等。當稱本名決定速來。復說三金剛所生嚩日囉播多羅明王鉤召法。此明王能擁護下方世界。手持三叉金剛杵羂索鉤等。能降伏阿修羅。能鉤召一切眾生。若持誦人欲作鉤召法者。當用朱砂或白石或雌黃。日初出時向日而坐。先觀想大遍照金剛如來。次想妙吉祥菩薩。次想焰鬘得迦大明王。手持金剛鉤遍身光明。現大忿怒相已。即誦明王真言。加持朱砂等藥。書所鉤者名。乃至龍女夜叉女及那羅延天大自在天等。皆生驚怖速來現前。若不依法觀想。持誦鉤召之法終不得成。若依此教法持誦者。所欲之事必得成就。而說頌曰。金剛薩埵大菩薩善能圓滿金剛心依法持誦若相續所作之事皆成就爾時世尊復入大智變化金剛三摩地。出此定已。從三金剛。說大忿怒金剛菩薩真言曰。唵輸里儞娑嚩賀爾時一切龍女聞此真言已。悉皆驚怖身如火燃。唯念大遍照金剛如來。此大菩薩真言。若依法觀想持誦。能鉤一切龍及諸龍女。端正裝嚴悉來現前。爾時世尊復入等虛空大海變化神通三昧三摩地。出此定已。從三金剛。說大尊那菩薩真言曰。那莫颯鉢多曩三藐訖三沒馱酤致曩怛𭔞他唵左隷祖隷尊禰娑嚩賀爾時世尊說此尊那菩薩真言已。諸佛剎土悉皆震動。諸大菩薩悉出三摩地。一切魔眾及諸夜叉阿修羅女等。心生驚怖受大苦惱如火燃身。唯念大遍照金剛如來。此菩薩真言。若復有人依法觀想志心持誦。一切所求悉得成就。爾時世尊復入虛空藏最勝金剛三摩地。出此定已。從三金剛說大法甘露顰眉菩薩真言曰。唵跋野那設儞怛囉娑儞怛囉娑野怛囉娑野勃哩酤致怛致吠囉致稅帝稅多惹致儞娑嚩賀爾時一切持明天及諸天等。聞此大菩薩真言已。悉皆驚怖身心顫掉。一切諸魔恐怖馳走。唯念大遍照金剛如來。此之真言若依法持誦。亦能鉤召大威力諸龍及龍女。阿修羅及阿修羅女。夜叉及夜叉女等悉來現前。若持誦一俱胝。能降諸魔及善作一切成就法。若復有人毀謗阿闍梨。及毀謗大乘經典及至祕密真言等。於此最勝法而作持誦者。是人當被惡魔作諸障難。法不成就復自破壞。若人信重師法如佛。觀想一切眾生而行利樂者。是人所作所求一切成就。而復不久證大菩提。復說成就法。若持誦人欲作降伏法者。當用嚕地囉染衣。著此衣已。觀想本身即是明王。作忿怒相以二足踏魔形像。持誦明王真言。彼魔不久即自然除滅。或用娑里羅染衣。如前觀想明王。作忿怒相以足踏魔持誦真言。彼魔亦自除滅。或用泯母怛囉染衣。如前依法觀想。持誦真言踏於魔像。亦令除滅。或用跋三摩染衣。如前作大忿怒相。持誦真言一千遍。彼諸魔等悉皆除滅。若持誦者善了印相儀則。如前依法觀想持誦。乃至三界有情悉能降伏。復次說持誦處所。謂七母居處或尸陀林中。或空舍內或天尊獨居處。或一大樹下或四衢道中。選擇如是之地當作降伏法。持誦者先用人骨長八指者為橛。取彼降伏人足下土作彼形像。誦根本真言八百遍。加持橛已釘於彼像。然後持此形像。往彼人舍門外密埋地內。經半月間速來降伏。若不降伏速自破壞此不可解。復次成就法。持誦者先用一髑髏無損壞圓滿者。於髑髏內而書真言。依法加持已。如前於降伏人舍門外密埋。或聚落中亦得。速能發遣彼降伏人。復次成就法。持誦者用貝多葉或樺皮或匹帛上。書於真言如前儀法。於彼人舍門外密埋。速得降伏。爾時世尊大遍照金剛如來。說此降伏法已。復入一切如來三金剛橛大智金剛三摩地。出此定已。從身口意三金剛。說一切三界大智橛真言曰。唵朅朅朅怛野朅怛野薩哩嚩訥瑟鵮發吒計羅野計羅野薩哩嚩播邦發吒吽吽嚩日囉計羅嚩日囉達嚕倪也波野底哥野嚩骨唧多嚩日囉計羅野吽發吒爾時一切諸佛及諸菩薩。聞此真言已歎未曾有。唯念大遍照金剛如來。此真言能除一切魔。時持誦人欲作法者。當用人骨為橛。或佉禰囉木或鐵等可得為橛。橛既成就當用印相。所謂大遍照金剛如來根本印。或寶生佛印或焰鬘得迦明王印。或吒枳明王印。及大力明王印等。然後觀想金剛薩埵菩薩遍身光明。即作除魔法。持誦者依金剛薩埵菩薩儀。想彼魔身從頂至足遍身釘金剛橛。乃至滿虛空界皆是金剛橛。如是依法觀想持誦三業相應。此金剛薩埵大菩薩能釘一切魔。爾時世尊大遍照金剛如來。復入身智變化金剛三摩地。出此定已。從身口意。說身金剛三昧無二真言曰。唵親那親那賀那賀那那賀那賀儞鉢多嚩日囉作訖囉吽發吒時阿闍梨作金剛印。觀想遍照佛。復想此真言如金剛橛。作釘橛勢。作法之間乃至諸佛皆出禪定歎未曾有。一切魔眾悉皆降伏。若不依此當即破壞。爾時世尊大遍照金剛如來。復入大心大智金剛變化金剛三摩地。出此定已。從身口意三金剛。說大忿怒橛真言曰。唵嚩日囉囉惹吽時阿闍梨誦此真言已。想五股金剛杵遍滿虛空。以此真言力降伏諸魔。復想作釘橛勢。釘橛之間一切魔眾悉皆降伏。若不依此法當即身壞。爾時世尊大遍照金剛如來。復入無量壽語三昧變化金剛三摩地。出此定已。從身口意三昧。說此釘橛真言曰。唵紇哩唵部哩普嚩時阿闍梨誦此真言已。觀想蓮華印光明熾盛。以真言印相降伏魔冤。想如釘橛勢。如是依法持誦。一切魔眾悉皆降伏。若不依法必得除滅。此真實金剛橛。假使滿虛空皆是諸魔冤。悉能釘之。爾時大遍照金剛如來。說此祕密觀想釘橛之法。彼如來善利眾生心大歡喜。而說頌曰。祕密妙法第一義總攝甚深真實理最上難思寂靜句是即金剛大智橛善釘一切邪魔呪乃至不受佛勅者如是諸佛釘橛法皆從真實妙智生爾時世尊大遍照金剛如來說此頌已。復入一切微妙字金剛三摩地。出此定已。說日前菩薩真言曰。唵摩哩唧曳禰嚩多曳娑嚩賀爾時一切佛及諸菩薩。聞此真言悉皆歡喜。此真言法能作一切事能除冤賊難。若人依法受持。於道路行一切諸惡不能得便。爾時世尊大遍照金剛如來。復入降諸惡魔善度一切眾生大智力最勝金剛三摩地。出此定已。說降伏大千界菩薩真言曰。唵摩賀薩賀娑囉鉢囉末哩那儞嚩囉悉地那曳計摩尼嚩日哩吽發吒娑嚩賀爾時世尊說此真言已。一切佛剎悉皆震動。一切菩薩悉出禪定。一切諸魔悉皆驚怖。受大苦惱如火燃身。而白佛言我等諸魔。以真言大威力故悉受苦惱。從今已後所在之處。若有持誦此真言者。誓不於彼為其魔難。長作擁護令增壽命。爾時世尊復入救帝釋降伏大力阿修羅最勝三摩地。出此定已。說最上寶幢陀羅尼曰。唵婆誐嚩底特嚩惹仡囉計喻哩鉢囉塞𭔞尾特網薩那羯哩莎塞𭔞鉢哩播羅儞烏勒哥目契朅朅佉呬佉呬鉢囉塞𭔞阿難多部𡁠那阿難多目契那鉢囉賀囉鉢囉賀囉吽發吒娑嚩賀爾時世尊說此大寶幢陀羅尼已。所有佛剎悉皆震動。諸大菩薩悉出禪定。一切夜叉羅剎及諸魔眾受大苦惱。唯念大遍照如來。俱白佛言世尊。我等魔眾以大明力故。受大苦惱如火燃身。從今已後受佛三昧。願作一切勝善之事。爾時世尊大遍照金剛。如來復入安隱一切胎藏變化金剛三摩地。出此定已。說大隨求菩薩真言曰。唵摩尼達哩嚩日哩尼摩賀鉢囉底薩哩娑嚩賀爾時世尊說此真言已。所有一切大惡魔冤。及諸大力鬼神等。常於人間侵害有情食彼胎子者。聞此大明悉皆驚怖如火燃身。往詣佛所悉皆禮足。白佛言世尊。我等諸魔受佛三昧。從今已後不害眾生不食胎子。擁護有情為作安隱。爾時世尊大遍照金剛如來。復入持世大智金剛三摩地。出此定已。說持世菩薩真言曰。唵嚩酥駄哩摩賀嚩酥駄囉沒哩瑟致儞播底儞嚩酥娑嚩賀爾時世尊說此真言已。所有一切魔眾悉皆驚怖。唯念大遍照金剛如來。而白佛言世尊。若人於此持世菩薩真言。受持讀誦書寫供養。及稱菩薩名號者。我等魔眾為彼眾生。雨眾珍寶令獲富貴。爾時世尊大遍照金剛如來。復入一切方便調伏金剛三摩地。出此定已。說閃電熾盛光大羅剎女心真言曰。唵勞捺哩尼鉢囉酤必多贊尼摩賀微誐達哩尾捺與𡁠吸微摩呼捺哩勞捺哩割播羅摩邏駄哩尼惹吒末酤吒曼尼帝那那鉢羅訶囉拏達哩吽吽發吒發吒薩哩嚩怛他誐多三摩野摩褥娑摩囉酤嚕酤嚕吽鉢囉摩哩那野薩哩嚩設咄嚕𧹞輸尼當必嚩鉢囉贊拏微誐達哩鉢左多鉢左多尾枳囉尾枳囉舍怛野吽那賀那賀薩哩嚩設咄嚕薩哩嚩訥瑟鵮儞訖零爹鉢囉娑那野吽摩賀微誐嚩底入嚩羅入嚩羅吽發吒阿母剛彌嚩舍摩那野娑嚩賀爾時世尊說此大閃電熾盛羅剎女心真言已。所有一切諸大魔冤悉皆驚怖。受大苦惱如火燃身。時持明人欲作此法者。先用屍衣。以血或赤土。於屍衣上畫羅剎女形像已。焚安悉香用赤色花及赤飲食。出生供養已。持誦心真言八百遍。然後以此畫像密埋於尸陀林地。及稱冤家名。如是埋像之間。所有魔冤等悉皆禁。縛復成魑魅等法。爾時世尊大遍照金剛如來。復入訶利帝夜叉女善作歡喜眾成就金剛三摩地。出此定已。說訶利帝夜叉女真言曰。唵訶哩帶摩賀藥叱尼拽訶囉訶囉薩哩嚩播煬薩哩嚩藥叱尼鉢囉吠舍儞娑嚩賀爾時世尊說此訶利帝大夜叉女真言已。告諸眾言。此真言能令諸夜叉女等。為持誦者作一切成就。時持誦者作此法時。觀想忿怒明王八輻輪。輪中有訶利帝夜叉女。及輪八輻上有八大夜叉女。想已。復想自身以鉤。鉤召如是諸夜叉女等。皆來現前作成就事。爾時世尊大遍照金剛如來。復入銷除一切病最勝智金剛三摩地。出此定已。說鉢蘭拏舍嚩哩菩薩真言曰。唵必舍唧鉢蘭拏舍嚩哩薩哩嚩摩哩鉢囉設摩儞吽發吒爾時世尊說此真言已。所有佛剎皆悉震動。一切夜叉羅剎能作魔者。皆悉驚怖迷悶躄地。時持誦者欲作息災法。當用吉祥草脂麻乳汁。及吉祥花果樹枝長十二指者為柴。依息災護摩法作於護摩。復想此菩薩遍滿虛空降甘露雨。所有魔嬈悉皆除滅。爾時世尊大遍照金剛如來。告金剛手菩薩言。汝今諦聽當為汝說三金剛大智所生祕密印相法。若持誦者依法結印。能滅一切罪業。復能觀想真理。即得證於無上菩提。何況別求成就之事。復次作印相法。先以二手作拳。二拇指平竪立。此是大遍照如來安身印。不改前印。以左手拇指入掌內。右手拇指竪立。此是無量壽佛安語印。不改前印。以右手拇指入於掌內。左手拇指竪立。此是阿閦佛安心印。復以二手作拳。左手頭指竪立入右拳內。此是大遍照金剛如來根本印。復次半跏趺坐垂左足。左手安臍輪。垂右手觸地。此是阿閦佛根本印。不改前印。以右手作施願相。此是寶生佛根本印。不改前印。以二手安臍輪如禪定相。此是無量壽佛根本印。不改前印。以右手作無畏相。此是不空成就佛根本印。復次以二手作金剛縛。二中指竪立如針。此是薩埵金剛菩薩印。不改前印。二中指微屈頭節如寶形。此是寶金剛菩薩印。不改前印。二中指作環如蓮花形。此是法金剛菩薩印。不改前印。二中指如羯磨杵。此是羯磨金剛菩薩印。復次以二手作合掌。二頭指捻二拇指頭如目形。此是佛眼菩薩印。復次以二手作金剛縛。二中指展舒。二頭指捻中指第三節如金剛形。此是摩摩枳菩薩印。復次以二手合掌令十指頭各不相著。微屈如蓮花形。此是白衣菩薩印。復次以二手作合掌。二頭指捻中指甲。二拇指入掌內如優鉢羅花形。此是多羅菩薩印。復次以二手作合掌。二頭指捻於中指中節如環。二拇指安二邊。此是尊那菩薩印。復次以二手作金剛縛。二頭指與拇指。各頭節微屈。此是寶光菩薩印。復次以二手展舒。二拇指捏小指甲。餘指不相著如金剛形。此是顰眉菩薩印。復次以二手作金剛拳。小指與頭指相交如鎖。此是金剛鎖菩薩印。復次以二手作拳。二拇指與小指如針。二中指與無名指相背。二頭指屈向拇指如環。拇指亦微屈如輪。此是焰鬘得迦明王印。復次以左手作金剛拳安心。頭指竪立。右手如𢼛勢。此是鉢囉研得迦明王印。復次以二手作金剛拳。二小指相交如鎖。二頭指相背如針安於額上。此是鉢納鬘得迦明王印。復次以二手拇指。捏小指甲。餘指如金剛形。二手相交安於髆上。此是尾覲難得迦明王印。復次以左手拇指無名指。與小指相捻指甲如劍鞘。右手如取劍勢。此是不動尊明王印。復次二手作金剛拳。右手在上二拳相背。二小指相交如鎖。二頭指竪立如降伏勢。此是吒枳明王印。復次以左手作金剛拳安心。頭指竪立。右手展舒頭指亦竪立如杖勢。此是儞羅難拏明王印。復次以左手安心。右手作拳如揮拳勢。此是大力明王印。復次以二手各作拳。頭指拇指中指微展舒如開花勢。此是慈氏菩薩印。復次以二手作合掌。頭指捻無名指甲如優鉢羅花勢。此是妙吉祥菩薩印。復次以左手安臍輪。右手如象勢。此是香象菩薩印。復次以左手作拳竪立如幢。右手如幡勢。此是智幢菩薩印。復次處於賢座。二手合掌安心。此是賢護菩薩印。復次以二手展舒如龜行勢。指鉤於掌內。此是海意菩薩印。復次以左手作金剛拳安心。右手作施願相。此是無盡意菩薩印。復次以左手作拳安於臍輪。右手作彈指。此是辯積菩薩印。復次以二手如圓滿蓮花形。此是得大勢至菩薩印。復次以二手作磔散勢。此是除一切罪障菩薩印。復次以二手作合掌如打擲勢。此是破一切憂闇菩薩印。復次以二手指展舒如熾焰勢。此是熾盛光菩薩印。復次以右手作施願相。左手如月輪勢。此是月光菩薩印。復次以二手如持閼伽瓶作灌頂勢。此是甘露光菩薩印。復次以左手作金剛拳安臍輪。右手亦作拳。旋轉捫摸虛空勢。此是虛空藏菩薩印。復次以左手展舒。右手頭指拇指安左掌中。此是除蓋障菩薩印。復次以左手作金剛拳安心。竪立頭指。右手亦作金剛拳。如揮拳勢現忿怒相。此是鉢蘭那舍嚩哩菩薩印。復次以左手拇指與頭指。如持物勢。右手如持針勢。此是日前菩薩印。復次以二手如蛇頭形。安頂上如繖蓋勢。微現忿怒相。此是穰虞梨菩薩印能除一切毒。復次如前吒枳明王印。以二頭指竪立。此是降三界明王印。不改前印。右頭指如鉤現忿怒相。此是金剛明王鉤印。用此印法可請召一切如來。復次以二手作金剛拳。小指屈如牙。二手相交安口門。如牙及出舌現忿怒顧視。此是金剛牙明王印。不改前印。屈二小指二頭指如鉤勢。現忿怒顧視。此是金剛拏吉儞印。復次以二手作金剛拳。二頭指展舒。二手相交於頭上磔散。此是曼拏羅印。不改前印。良久之間亦磔散手。此是開門印。復次以二手作拳。二拳相交以脇挾之。現忿怒顧視右繞而行。此是破一切惡曜印。復次以左手覆。舒右手覆安左手背。二拇指動搖。此是破阿修羅呪法。及降伏阿修羅女印。復次以二手拇指與小指相交如鎖。餘指如幡勢現大忿怒相此是嚩日囉播多羅明王印。復次以左手作金剛拳頭指展舒。此是金剛橛印。復次以二手作金剛縛。二頭指展舒如釘橛勢。此亦是金剛橛印。復次以右手作金剛拳如釘椎勢。此是椎印亦成骨朵印。復次以二手作金剛拳。二頭指展舒復如金剛縛勢。此是一切如來金剛縛印。復次以二手作金剛拳。復作揮拳勢。此是金剛訖囉哥左印。復次以二手如持月勢。捫摸於面。復展舒現忿怒顧視。此是閃電熾盛羅剎女印。復次以二手相交如鎖。頭指與拇指竪立如持刀勢。此是金剛刀印。此印能止風雨。復次以二手作拳。二頭指屈如環現大忿怒相。復展舒二手。此是破壞他呪法印。復次以二手覆拇指入掌內。餘指動搖如翅翼翹一足而立。出舌現忿怒顧視。連誦吽字依法行步。此是金翅鳥印。結此印時能解三界毒。復次以二手作金剛拳。復如四方射箭勢。此是金剛箭印。此印能破壞他軍。復次以二手作拳。二中指如針。復屈如寶形。二拇指展舒捻二頭指甲如環。此是佛輪印。此印能救軍陣之難。復次以左手作拳中指如針。右手如開敷蓮花。此是訶邏曷羅菩薩印。復次以二手作拳。二小指相交。二頭指如針。相背安於額上。此是呬嚕哥明王印。此入尸陀林能破諸鬼神。復次以左手如持髑髏勢。右手如持三叉勢。此是自在天印。復次以左手展舒。指不相著如無畏勢。拇指入掌內。右手作拳竪立。如持寶棒勢。此是那羅延天印。復次以二手作展舒。如蓮花形。此是大梵天印。復次以二手作花合掌。此是一切族母印。如是薩埵金剛等四親近菩薩所結印相。當與灌頂印同。如是阿闍梨隨曼拏羅。諸賢聖印法一一了知已。復於曼拏羅祕密供養圓滿了知。所有戲鬘歌舞香花燈塗。隨彼菩薩各各供養作獻物勢。如是種種裝嚴。及種種殊妙衣服幢幡繖蓋閼伽水等。悉皆各作獻物勢已。手持鈴杵即振鈴。而開曼拏羅門誦此真言曰。唵嚩日囉健致羅拏鉢囉囉拏三鉢囉囉拏沒馱叱怛囉左里儞鉢囉倪也播囉彌多那捺莎婆吠嚩日囉達囉紇哩那野散都殺尼吽吽吽時阿闍梨誦此真言已。以右手擲金剛杵。左手振金剛鈴即以歌讚供養賢聖。如是依金剛大乘。作最上真實供養已。諸佛賢聖悉皆歡喜。彼諸如來即說頌曰。若人斷除諸疑惑常作菩提觀想行恒以清淨身口意供養聖賢為最上若人不斷諸疑惑而復信重緣覺乘修習小乘聲聞教彼人供養非最上依法供養諸如來聖賢歡喜歎希有爾時諸佛如來。讚遍照佛言。善哉善哉能為眾生。分別顯示瑜伽大教菩提之法。而說頌曰。金剛遍照圓明智隨機開演大乘門能令除斷貪瞋癡觀想菩提微妙理善哉無上大乘法甚深方廣濟群生如是真實法寶藏彼佛大覺能宣演爾時諸菩薩。聞諸如來出微妙音頌讚佛已。皆大歡喜。亦以伽陀讚遍照佛曰。佛身無邊無生滅無住無說無文字寂滅離相如虛空有相是佛方便說所說教相福含生引導令登菩薩位菩薩獲居佛剎中皆因祕密三摩地時諸佛及大菩薩。各以伽陀讚歎佛已。爾時大遍照金剛如來。說妙歌讚。嚩惹虎惹拏壹穌訶烏鉢帝婆嚩尾婆網末虎烏鉢帝惹馨吠嚕阿努鉢茶謨剛㘑戌駄尾戌提𩕳彌阿沒提末虎尾訶嚕微孕滿駄呼摩朗鉢那摩訶當當摩野惹朗嚩仵鉢半際恥烏路伊薩嚕薩哩微遏朅哩盤妮烏輸薩嚕禰拏阿努捺彌遏烏薩呬烏摩儞微末虎尾訶哩提伊拏呬阿酤微穰呬遏拏囉阿努穌囉遏薩訶吠入舞尾壹遏薩體薩󰂛提遏烏婆吠那呬拏喝體羯哩洗嚩儒嚩彌健吒囉尼阿穌薩儒薩阿邏儞微彌里阿嚩儒三摩夜播微割哩阿割儒伊哥陵誐拏嚩嚩拏喝他微阿努囉阿拏穌囉阿薩末他帝阿酤吠潑羅虎摩隷怛馨左烏提吻達壹蘇囉阿嚩拏儒伊馨倪伊馨儒婆晚帝穌囉阿嚩惹虎帝窣虎播晚帝爾時大遍照金剛如來。說此妙歌讚已。復說供養真言曰。唵阿耨怛囉薩哩嚩布惹彌伽烏訥誐帝塞頗囉呬𤚥誐誐那剛吽發吒娑嚩賀時持誦者誦此真言三遍已。想此供養遍滿虛空。即成一切供養。獻於一切賢聖皆大歡喜。爾時一切如來及諸菩薩。異口同音勸請世尊大遍照金剛如來。唯願慈悲演說。甚深無上大覺菩提心法。爾時世尊受彼請已而告眾言。諦聽諦聽我今說之。佛言此菩提心即是身相。身相性空即真菩提。身既無別語相亦然。爾時諸佛如來聞佛說已。住一切如來身口意三密相中。心離取捨而說頌曰。希有普賢身語心本無生滅亦無著體無文字及諸相遠離戲論絕分別爾時諸佛說此頌已。時世尊阿閦如來。入語相金剛三摩地。從定出已說菩提心。本離生滅湛然清淨如虛空故。而說頌曰。菩提心本無生滅性淨無法無所受無著無染如虛空是即堅固菩提心如是阿閦如來說此頌已。爾時寶生如來。入一切如來無相金剛三摩地。從定出已。說菩提心。頌曰。此性本來無有性無相無為體凝寂此法源從無我生是即堅固菩提心如是寶生如來說此頌已。爾時無量壽如來。入最勝熾盛金剛三摩地。從定出已說菩提心。頌曰。法界本來無所生寂然無性亦無相洞達空理無邊際此即菩提真實心如是無量壽如來說此頌已。爾時不空成就如來。入無上智金剛三摩地。從定出已說菩提心。頌曰。諸法自性皆清淨本來寂靜無所有亦無菩提亦無佛及彼眾生并壽者有見如夢如幻化無見之見亦復然離有離無取捨亡是即堅固菩提心如是不空成就如來說此頌已。爾時慈氏菩薩等諸大菩薩。聞諸如來以金剛身語心。說清淨菩提心法。歎未曾有而說頌曰。唯佛最上尊善說微妙法法從無我生稽首菩提心字從無字生佛從無相顯一切如幻夢稽首金剛心如是慈氏菩薩等說此頌已。爾時大遍照金剛如來。復說觀想法。持誦者先跏趺坐。觀想五趣處與非處。以淨三業真言。普皆清淨令住淨。法然後想自本心為其吽字。吽字變成佛身。佛身即自身。現貢高勢以金剛鉤請召賢聖已。而現三昧作結界法。然後依法獻座。及獻閼伽等種種供養。令一切賢聖生大歡喜。然後自作相應法。此有三種。一祈求諸佛慈悲加護。想微妙字化成佛相。二起自本身清淨菩提心成大智佛。三所成佛相及菩薩等。依法了知印相圓滿。如是三種相應儀法具足。剎那之間神通變化成畢竟大智。復次持誦者先安住三昧已。發大菩提心洗除心垢。誦淨三業真言。一剎那中心垢清淨。以真言威力開發菩提心。觀一切法如幻如化。本自性空無有堅實。依此菩提心想為月輪。於月輪上想有唵字為身金剛。次想阿字成語金剛吽字成心金剛。如是三字成金剛身語心已。想。鉢字化成蓮花。乘此蓮花相好具足。想於佛身色相執捉儀法已。想自身作貢高勢。我身即是金剛如來。一切裝嚴圓光照曜。如是本身即是畢竟菩提大智。然後依五如來法。以真言印相為弟子甲冑器仗。即與授於灌頂。是時阿闍梨觀想。諸佛遍滿虛空作大神變。復想十方各有明王部領四兵一切諸佛及大明王。各結本印手持器仗。遍滿十方作種種神變。此是五如來演暢瑜伽真理。四諦六度諸波羅蜜等如羯磨金剛。作大利樂救濟眾生。時阿闍梨觀想。諸佛遍滿虛空各坐蓮花。諸相圓滿一切裝嚴。復想諸佛及彼花座相合為一。此則佛身一多無二。理事無礙法界同體。然後依法儀則。獻戲鬘歌舞香花燈塗等種種供養。或作於觀想。心有疲倦當即持誦。須正定身心離諸散亂。不急不緩文句周正。或持誦疲倦即持鈴杵。依法擲杵振鈴。而作供養已發送賢聖。乃至作己身擁護隨意行住。或復再欲請召賢聖當用百字真言。時阿闍梨如是依法觀想持誦。如天滿月無有虧盈。不久之間證大菩提。此人圓滿金剛乘成就羯磨法。亦如寶生佛等五部如來。為一切明主。爾時世尊大遍照金剛如來。入一切如來智輪成就金剛三摩地。從定出已。說一切輪內外所作法。此瑜伽大教王經所作曼拏羅。隨於本尊名號連金剛出生稱曼拏羅名。然後作息災增益敬愛降伏等法。當以本尊及諸菩薩。觀想持誦已即作此法。若作息災法。當依佛眼菩薩尊那菩薩。若作增益法。當依寶光菩薩白衣菩薩。若作敬愛法。當依多羅菩薩金剛鎖菩薩。若作降伏法。當依顰眉菩薩摩摩枳菩薩。復次日前菩薩及鉢蘭拏舍嚩哩菩薩。此二菩薩亦能除災。若人依此持誦必得成就。如是諸菩薩具大威力與佛無異。能作一切成就之法。時持誦者欲作身災法。各觀想本字。化成佛眼菩薩及尊那菩薩。相好圓滿一切裝嚴。手持甘露軍持及數珠。以甘露軍持灌於災障人頂。如自清涼能除熱惱。時持誦者想於自身即遍照如來。善能息除一切災障。復次作增益法。時阿闍梨觀想己身為寶生如來。身相金色廣大圓滿。復想寶光菩薩及白衣菩薩。亦作金色以手持寶兼執蓮花。降甘露雨及雨珍寶。能作最上增益之法。復次作敬愛法。持誦者觀想無量壽佛。身相赤色廣大圓滿。復想多羅菩薩金剛鎖菩薩。身亦赤色手持羂索及金剛鉤令人敬愛。即以鉤索鉤牽如是依法速得敬愛。復次作息災法。持誦者觀想。日前菩薩及鉢蘭那賒嚩哩菩薩。遍滿虛空降甘露雨。即得災障消除。復次降伏法。持誦者先想吽字。化成不空成就佛。身相綠色廣大圓滿。復想顰眉菩薩及摩摩枳菩薩。身相綠色遍身金剛光明。現大忿怒相降大天火。燒彼降人身而作驚怖相。如是觀法相應。經剎那間。所降之人身得損壞乃至除滅。復次薩埵金剛等四菩薩。能與有情作灌頂法復有十六大菩薩。於最上曼拏羅能作一切成就法。復有諸大明王。依法觀想能作降伏法。復次作外降伏法。持誦者取所降伏人足下土。及河兩岸土屍灰屍衣。以朅囉母怛囉同和為泥。作所降人像。復用芥子毒藥鹽泯母怛囉等。同和塗彼像身已。觀想彼像其心慌亂。風吹在於虛空。以金剛鉤鉤之。以羂索繫縛。稱所降人名。用骨朵打。以棘針遍身刺之。復用人骨為橛。或佉禰囉木橛。於所降人像頭額臂心頸。如是五處釘之。即用利劍從足截斷。用𩕳摩木柴燃火已。現大忿怒相。以所截形像。於彼火內當作護摩。作此法時。或夜半或日中。所降伏人乃至諸佛聖力尚不能救。何況諸天而救護之。復次作內降伏法。持誦者依法。先解除所降之人擁護已。觀想諸天明王現忿怒相。各持劍杖金剛杵。擣杵羂索輪弓箭等。以明王羂索縛降伏人牽往南方。行次之間復有明王。以金剛杵打之而作驚怖。即以利劍開彼人腹。出於腸胃已。即誦此明王真言曰。唵吽嚩日囉囉叉娑薄叉野薄叉野誦此真言已。復想金剛羅剎眾。變為鵶野狐鷲鳥等。悉來聚集食彼降人。復想彼人乘於驝駝。在風輪上向南行之。復有明王隨後打擲。如是觀想。彼降伏人速得除滅。復次辟除法。持誦者依金剛舜拏明王相應法。用旋風所吹樹葉。上書真言及所降人名。復取彼人足下土。與所書葉同處用足踏之。即誦本尊真言。速得辟除。乃至帝釋天不能救護。何況諸凡人。復次辟除法。持誦者用獯狐翅。上書真言及所降人名。以淨行婆羅門髮纏之。即誦真言加持密埋地中。復想二大明王於彼打之。次想吽字化成微小金剛杵。入所降人身變成羯磨杵。有大熾焰打彼降人。身分肢節悉令乾枯。又想諸金剛拏枳儞。悉來唼所降人身血。如是作法速得辟除。誦此真言曰。唵嚩日囉拏枳儞阿目割寫囉訖多阿羯哩沙野吽發吒誦此真言已依法相應。彼降伏人速得身分乾枯。乃至除滅。復次降雨法。持誦者往西北隅。以香水塗四方曼拏羅已。用塗香點七點圓如星相。以淨器蓋覆。持誦者觀想。曼拏羅七點塗香。成八角須彌山。化金剛杵周匝遍滿。復想野字成大風輪寂然不動。如是依法能降大雨。復次降雨法。持誦者觀想。八葉蓮花上有八大龍王。所謂阿難多龍王酤哩哥龍王。嚩酥枳龍王怛叉哥龍王。摩賀鉢訥摩龍王羯哩酤吒哥龍王。商珂播羅龍王鉢訥摩龍王。如是龍王如是龍王各各依法色相裝嚴及執捉等一一觀想已。於夜分中往四衢道。用香水以左拇指塗四方曼拏羅。於四隅中畫金剛鉤等。時持誦者於曼拏羅前敷座而坐。復想八大龍王。真言與名同誦。如是依法能降大雨。復次降雨法。持誦者想前八葉蓮花上有八大龍王。蓮花中心有大忿怒明王。身光熾盛化金翅鳥逼逐諸龍。時持誦者誦吽吽字及龍王真言。如是觀想持誦必降大雨。復次止雨法。持誦者觀想自身如三昧火。於眉間化出不動尊明王。遍身熾焰光明如日。亦如大遍照如來身有六臂。右手持劍金剛杵箭。左手持輪羂索弓。復想化諸明王。及輪劍索弓箭金剛杵如雨滿空。即誦本真言。如是依法相應。大雨即止及除魔怖。復次除魔驚怖法。持誦者用那囉嚕地囉及淨土。相和作魔冤形像已。誦橛真言二十一遍。依日前菩薩法。觀想頻那夜迦入於降伏人口。以搗杵打之。即誦杵真言曰。唵宋婆嚩日囉母娑隷那祖蘭拏野那囉尾覲曩吽發吒如是依法持誦。一剎那中魔自驚怖退散馳走。復次降雨法。持誦者觀想。帝釋天三面四臂。身如月色乘八身千頭白象。其象有千眼千牙。右手執金剛杵。左手持鈴安於腰側。色相圓滿作大富貴相。四天女圍繞在虛空中。利樂眾生欲降甘雨。告諸龍言汝速降雨。復想金翅鳥逼諸龍王。以觜啄之令降甘雨。即誦此真言曰。唵嚩日囉拏囉野那儞哩嚩鉢野挽呬儞曼沒彌枿吽誦此真言已。即降大雨如瓶瀉水。復次真言曰。唵摩賀穌珂嚩日囉底𠺁吽持誦者誦此真言作金剛縛。依法觀想。能成就最上利樂之事。爾時世尊大遍照金剛如來。說此真言觀想微妙真實法已。心大歡喜顧視大眾。而以大智調伏諸眾故。持金剛杵入大樂三摩地。從定出已。以善方便引發大智故。以二手如蓮花安於頂上。從自眉間放大光明。現身口意三密之相。爾時阿閦佛寶生佛無量壽佛不空成就佛。及十六大菩薩。乃至一切諸大明王等。入深法門通達三昧。時金剛手菩薩摩訶薩。合掌向佛白言世尊。有何因緣放大光明普照眾會。唯願世尊為我等說。爾時大遍照金剛如來。出大妙音告菩薩等言。汝今諦聽當為汝說。此之光相。顯於甚深祕密觀想微妙法門有大利樂。成就金剛大智證菩提道。而說頌曰。實相菩提非有無亦無二邊無中道離相寂靜如虛空三世諸佛何所證今說微妙大方便令彼悟入菩提心智離取捨觀諸蘊唯顯真空大道心最勝如來三身佛真心不向身中得一切諸法從心生所生諸法即菩提譬如幻師以幻心作彼種種幻化法如是皆從妄想生菩提心相亦如是金剛大智從心起善作無上菩提因煩惱疑惑染彼心隨順眾生根性說我見愚人分染淨不了四大假合身觀想無為真性空究竟成就大菩提爾時大遍照金剛如來說此頌已。告金剛手菩薩言。如是菩提本性清淨而有二義。一非生煩惱諸蘊無實故。二性如虛空思議不及故。此真菩提諸佛共說。若人觀想即住大智。能作羯磨成就之法。佛告金剛手菩薩。若有持誦之者。而常修習成就之法。雖復勤求終難得成。我今為汝說彼調伏之法。於大樂方便速獲成就。持誦者當依金剛鉤大菩薩法。金剛羂索具大力。金剛拳大猛利。金剛橛能破壞。金剛骨朵能捶打。金剛哥梨印大勇猛。如是等諸天見之悉皆驚怖。此是佛之三昧。若持誦者依法觀想。誦於吽字。發金剛鉤善入諸佛心。見此三昧悉皆速來。此法能請召諸佛菩薩。何況凡夫眾生等。時持誦者欲求成就作此降伏法。觀想以金剛縛縛之。以金剛哥利印作期剋相。以金剛堅固拳揮打。復用金剛橛釘彼五處頂額頸心臂。以金剛骨朵而釘彼橛。如是依法。乃至大惡魔冤速自降伏。最上成就必得圓滿。佛果菩提不久克證。爾時金剛手菩薩等一切大眾。聞是祕密相應成就法已心大歡喜異口同音讚言。善哉善哉世尊。此大相應祕密深固幽遠。能為眾生分別開示。而說頌曰。善哉無上大無畏遍照金剛大如來善說真實微妙法利益一切諸眾生大力金剛清淨鉤能入大智諸佛心成就金剛最上乘通達祕密無為相若人依法而勤修不久圓證菩提果時金剛手菩薩等說此頌已。大遍照金剛如來。即說金剛鉤等真言。唵嚩日囉酤舍阿哥哩沙野吽唵嚩日囉播舍滿馱吽唵嚩日囉哥里怛哩惹野吽唵嚩日囉母瑟致仡哩恨拏鉢野吽如是金剛鉤等真言。清淨微妙具大威力利益無量。若人依法持誦無不成就。於金剛大智中最為殊勝。不得傳於邪見等非法之人。爾時世尊大遍照金剛如來。復入一切成就法儀行相應金剛三摩地。從定出已。說入寤成就法。時持誦者先於頂上想唵字。口中想有阿字。心中想有吽字。復想嚩字化成風輪。輪上有入寤者。能說世間一切之事。持誦者作貢高勢。復想尊那菩薩即誦尊那菩薩真言曰。那莫颯鉢多曩三藐訖三沒駄酤致曩怛𭔞他唵左隸祖隷尊禰娑嚩賀摩賀尾哩曳阿鉢囉底曷多舍娑儞摩賀末羅鉢囉訖囉彌遏西播舍鉢囉輸仡哩係多曷悉帝摩賀骨嚕提說哩沃仡囉嚕閉阿難多母契薩賀薩囉部𡁠阿𡁠帝阿波囉𡁠帝阿具哩訥哩那彌薩賀娑囉惡翅薩哩嚩怛他誐多阿地瑟吒那阿地瑟恥帝薩哩嚩禰嚩多曩滿禰多布𡁠帝鉢囉娑提帝嚩日囉具尼嚩日哩嚩日囉嚩係嚩日囉欲提嚩日囉哥彌儞嚩日嚕儞彌里多翅惡叉曳遏具哩具囉嚕必尼尾訖哩多捺哩舍儞嚩日囉吠女哩也朗訖哩多設哩㘑唵婆誐嚩底尊禰訥龍訥龍咄龍咄龍沒龍沒龍窣龍窣龍龍龍仡哩恨拏仡哩恨拏阿吠舍野阿吠舍野仡哩恨拏鉢野仡哩恨拏鉢野訶囉訶囉娑囉娑囉摩囉野摩囉野訶那訶那畔惹畔惹摩囉摩囉摩囉野摩囉野鉢左鉢左那賀那賀仡哩恨拏仡哩恨拏噎那訥瑟吒誐囉㰠入嚩囕伊哥係剛禰尾係剛底囉也係剛左覩哩他剛禰爹入嚩囕母虎哩底剛誐囉賀怖多尾多拏藥叉犖叉桑酤瑟𧹞喻儞󰴔羯哩摩󰴔娑他嚩囕󰴔誐忙曳𤚥馨散底計唧訥瑟吒當薩哩嚩娑達野娑達野末哩那野末哩那野輸沙野輸沙野多鉢野多鉢野嗢蹉那野嗢蹉那野曷那曷那嚩日哩拏娑囉娑囉難尼那摩囉野摩囉野朅尼儗那吽吽吽沒龍沒龍沒龍吒龍唵拶隸祖隸尊禰薩哩微釤娑達野娑嚩賀時阿闍梨誦此真言時。持金剛杵振金剛鈴。結金剛縛印以印動搖。次想唵字化成摩馨捺囉曼拏羅。復想曼拏羅中有八葉蓮花。每一葉中有一阿字。蓮花中心有四吽字。以二器物盛蓋。於曼拏羅想如本尊降伏彼人。即誦本真言。復想嚩字以為界圍。如是觀想持誦。能禁縛一切眾生乃至天人等。復次說護摩成就法。其火天總攝於諸天。而皆恒住護摩真實之理。善作種種事。此護摩能祭一切天。能作諸成就。若持誦者文句闕少儀法不具者。作此護摩即得圓滿。是故三世諸佛十方菩薩。皆悉稱讚護摩之法。欲作息災增益敬愛三種護摩。當用鑽木出火。若作降伏等護摩。當用旃陀羅舍中火及尸陀林內火。此護摩爐有四種相。一如圓月相。二如半月相。三四方相。四三角相。此四種爐各有護摩印法。於其爐內安輪金剛杵寶蓮花等印相。於護摩爐外依法安幖幟。於爐右邊安播帝哩窣嚕嚩。及諸所用之物。周匝敷吉祥草。於爐左邊安閼伽水鉢。誦一切成就真言。加持閼伽水以自淨手。依法燃柴請召火天。誦此請召真言曰。唵伊係曳呬摩賀部多禰嚩哩始提惹散怛摩仡哩係埵忽底摩賀囕遏悉銘散儞呬妬婆嚩唵遏屹那曳禰𭅤禰𭅤阿尾阿尾摩賀室哩曳曷咩割咩嚩曷那野娑嚩賀持誦者誦此真言。以二手合掌。右手拇指動搖已。用閼伽水。以左手微灑淨於火內。即微作五供養。想東南隅火天來降。身短腹大遍身赤色。四臂四面面各三目。頂戴寶冠而垂髮髻。坐火輪上遍身羯磨光。右第一手作施願印。第二手持數珠。左第一手執軍持。第二手持杖。身嚴眾寶諸天眷屬圍繞。如是觀想已。即請召火天入護摩爐。時阿闍梨以護摩物。三度擲於爐中而作護摩。即以閼伽水淨手獻供養已。迴施功德勞謝火天。即告所欲成就之法。然後辯認護摩火焰善惡之相。若火焰白色或如繖蓋幢形。或似閼伽瓶右旋者。此皆善相當成本法。阿闍梨見此善相。即誦微妙歌讚。誦此讚時以唵字為首莎賀字為尾。梵音相續嘹亮流美其法必成。若作息災法當起慈悲心。若作增益法當起堅固不退心。若作敬愛法當起敬愛心。若作降伏法當現忿怒相起心食三界。如是阿闍梨各依法。持誦本部真言文句周正。獻種種廣大供養。於護摩儀一切了知。若作護摩先用酥滿播帝哩作護摩。然後依法次第。若作息災增益敬愛三種法。當用吉善物作於護摩。若作降伏法當用凶惡物作於護摩。如是瑜伽祕密之法。開觀想門入真實際。利樂有情要妙之道。而說頌曰。愚迷諸眾生堅心造眾惡如是罪業成云何得善果彼等愚迷者而無方便智於此祕密門棄背不修習深著於外境起妄想愚癡罪福無分別此法本清淨無生亦無滅方便佛所說為淨眾生智如人欲泛海及彼江河等須仗於船筏方能到彼岸如是度輪迴四流漂溺難須乘法行船而至菩提岸遠離疑惑網成就甚深法如來所說道汝等勿生疑輕毀不信受沈淪生死海無有解脫時寂靜於身心遠離於惑染身口意相應出生方便慧除斷我人心現證一切智爾時大遍照金剛如來。入最上成就金剛三摩地。從定出已。告金剛手菩薩言。汝當諦聽我今說一切三昧中金剛最上大三昧成就法。此祕密成就真言觀想相應儀則等。善能成就一切如來金剛身口意。永不退轉。復次阿闍梨面前安輪。持誦本真言已。入遍照如來三摩地。以此持誦及三摩地威神之力即成聖輪。從地而起光明熾盛。即誦佛眼菩薩真言以手持輪。於剎那間即自變身。如遍照如來而無有異。轉大法輪利樂有情。令得趣向三乘聖道。復次阿闍梨面前安金剛杵。持誦本真言已。入阿閦如來三摩地。以此持誦及三摩地威神之力即成聖杵。從地而起光明熾盛。以手持杵之間。即自變身如阿閦如來而無有異。諸佛菩薩悉皆圍繞。持金剛杵行於三界。而住一切眾生心施一切眾生願。復次阿闍梨面前安寶。持誦本真言已。入寶生如來三摩地。以持誦及三摩地威神之力即成聖寶。從地而起光明熾盛。復誦寶光菩薩真言。以手持寶光照十方。即自變身如寶生如來而無有異。持如意寶遊行佛剎降大寶雨除諸眾生貧窮之苦。復次阿闍梨面前安蓮花。持誦本真言已。入無量壽如來三摩地。以持誦及三摩地威神之力即成聖花。從地而起光明熾盛。即誦白衣菩薩真言。以手持花。即自變身如無量壽佛而無有異。居極樂世界面如滿月。持法甘露施一切眾生。復次阿闍梨面前安寶劍。持誦本真言已。入不空成就如來三摩地。以持誦及三摩地威神之力即成聖劍。從地而起光明熾盛。即誦多羅菩薩真言。以手持劍。即自變身如不空成就佛而無有異。如月清涼遊行佛剎。利樂眾生除彼煩惱。如是輪等五種聖法。依教持誦皆得成就。復次世尊大遍照金剛如來。入平等住金剛三摩地。從定出已。顧視大眾默然而住。爾時慈氏菩薩。即從座起偏袒右肩。合掌禮佛而白佛言。世尊若有阿闍梨。於此一切如來身口意祕密大瑜伽教中受灌頂者。諸佛菩薩當云何觀。佛言慈氏彼諸如來及諸菩薩。觀此受灌頂阿闍梨。如觀菩提真心而無二相。何以故灌頂之法與菩提一故。佛言善男子汝今諦聽。此阿闍梨所有十方諸佛及諸菩薩現在說法者一日三時來詣阿闍梨所。獻大供養如佛無異。俱發聲言。此阿闍梨即是我等諸佛父母。及為我等諸佛之師。復次善男子所有十方世界諸佛世尊現在說法者彼諸如來所有三業積聚無量福德。是等阿闍梨一毛孔福德何以故此阿闍梨受瑜伽灌頂已。與一切佛智相應。真心微妙無有等故。爾時慈氏菩薩聞佛說已。歎未曾有住立佛前。爾時阿閦如來寶生如來無量壽如來不空成就如來大遍照如來等。入金剛阿闍梨三昧相金剛三摩地。從定出已。告諸如來及彼菩薩言。諦聽諦聽所有三世諸佛。皆來詣阿闍梨所恭敬供養。何以故此金剛阿闍梨。即是一切如來。智主。爾時彼諸如來及諸菩薩。聞佛說已白佛言。世尊一切如來金剛身語心三密成就法。當依何住。佛言一切如來金剛身語心三密成就法。當依金剛阿闍梨身語心住。復次諸菩薩白佛言。世尊此金剛阿闍梨身語心當依何住。佛言當依虛空住。菩薩白言虛空當依何住。佛言依金剛阿闍梨心住。菩薩白言心依何住。佛言心本離相而無所住。爾時諸菩薩等聞佛說已。心念希有默然而住。佛告諸菩薩言。今此瑜伽大教有十種祕密真實之義。一曼拏羅。二三摩地。三印相。四行步。五坐位。六持誦。七護摩。八供養。九本事。十相應。此之十法大智所生。甚深祕密三世諸佛同共宣說。若諸學法弟子及受灌頂者。於阿闍梨恒行恭敬尊重供養。所有三密瑜伽之教。隨自根性依法受持展轉流傳。利益安樂一切眾生。佛言此瑜伽大教。汝阿闍梨等勿得傳於無信根人及輕法愚癡之者。若傳彼等法不成就及破三昧。身壞命終墮大地獄。若復有人不依此妙法甘露精進焚修。是人不能除斷一切煩惱。何況修諸苦行捨於頭目手足等。若人於此教中。隨修一法一行持誦精熟。住於寂靜入三摩地。能斷煩惱現證佛果。佛說此經已。諸菩薩等及天龍夜叉乾闥婆阿修羅迦樓羅緊那羅摩睺羅伽人非人等。聞佛所說皆大歡喜信受奉行。
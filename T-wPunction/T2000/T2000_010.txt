師入淨慈陞座。問答罷。忽天使踵門。傳奉聖旨。問趙州因甚八十行脚。虛堂因甚八十住山。師乃就舉。趙州行脚一日到臨濟。方濯足間。臨濟問。如何是祖師西來意。州云。恰值老僧洗脚。濟近前作聽勢。州云。會則便會。咂噉作麼。濟歸方丈。閉却門。州云。老僧八十行脚。今日却被者驢子撲。輒成一頌。天使楊都知繳奏。龍顏大悅。特賜米五百碩。絹一百縑。開堂安眾。續以糧食闕典僧堂弊漏。敷奏伏蒙聖恩。撥賜水田。歲收租三十餘石。並免官稅。仍頒降楮券一十萬貫。重蓋僧堂。頌云。趙州八十方行脚。虛堂八十再住山。別有一機恢佛祖。九重城裏動龍顏。如意來尸釋梵宮。雨花狼藉濕春風。自慚老矣無靈骨。日在深雲聽講鐘。古道兼禪到。躬行得幾年。乾坤資定力。心月鑑前緣。一靜人難學。三生話未圓。老來重有約。不在北山邊。冷氷氷地洞陽春。橐籥乾坤萬物新。拋下葛藤提不起。不知纏縛幾多人。慕膻高舉興何窮。秋在黃蘆葉裏風。已事未明如蹈火。白雲深處見巖翁。湖邊問路入深雲。十載心香一炷焚。不見隱之真隱處。曉風凌露葉初聞。彔曲輪囷兒似癡。春風花鳥自忘機。年來老大渾無用。一任叢林鼓是非。勃窣家風一任真。述朱終是不成文。何如竹榻吟清夜。月到花梢有幾分。山空木落岸雲輕。吹面霜風有幾程。明月脩江歸夢急。入門先祝老人星。金風露浥菊花秋。𣏌棘當途何處游。衡岳康廬相撞著。恐伊未是汝同流。逃空劫外已蒼然。翫水觀山得幾年。聞說聽經曾肯首。老來無力補青天。遇緣觸境總茫然。地闊天寬著那邊。一點既明超物表。不知將底鑑偏圓。妙心明潔契如如。操履分明女丈夫。龐老家風殊不二。摝籬高價許誰沽。入眼荒蓁古殿秋。歲華遷謝沒人修。夜深靜聽風甌語。似罵檀那不點頭。翠螺簇簇繞湖濱。寒影清磨古鑑塵。休問岡頭望夫石。人間恐有斷腸人。草木傳真筆力高。戴嵩牛在一秋毫。此行莫擬天台去。忍作孤僧過石橋。鍊行修身結佛冤。未曾說著齒先寒。老來不願西方去。樂得閻浮眼界寬。惠性何如見性通。要教靈驗顯吾宗。乘時颺下墜腰石。笑捧衣盂繼祖風。咸淳元年三月十一日。恭奉聖旨。宣入大內普說。先於几筵殿。遷理宗皇帝靈輿。入正殿拈香。語錄。師不許刊行。安孝垂慈契宿熏。鸞輿宮殿出金門。乾坤日月無光彩。草木咸霑舊日恩。恭惟。烈文。仁武。安孝皇帝。龍鳳之姿。天日之表。堯仁舜德。濟世澤民。垂衣端拱。四十一年顯道繼明。一十三葉。時康物阜。天清地寧。十方國土果圓。一徑西天路活。千花捧足。百寶嚴身。空中仙樂來迎。大地六種震動。今也次第攀違嚴駕。奉重春行。一句無私。如何話會。深炷紫檀樓閣現。百千諸佛共遨遊。每月念佛之圖。戒禪師所編。自初一定光佛為首。三十日。至釋迦世尊。終而復始。猶若貫花。新新不住。念念不停。口誦心思。光明發現。為人天福。此念佛精誠之感驗也。然而當月小之日。黃面老子無所念處。若趲在初一日。則定光佛。又無念處。以此究竟得去。無上法王。於當念中。巍然不動。現瑞呈祥。使定光不前。釋迦不後。二六時中。拋三作兩。喚去呼來。普應大千。統攝法界。了無妨礙。一任流通。真所謂功成行滿者哉。凜凜聲華出禁闈。行藏多是合天機。圓明定力人皆有。妙得心傳世所稀。都省節使太尉董公。氣吞佛祖。眼蓋乾坤。赤心奉上。則氣烈嚴霜。綱紀禁庭。則風行草偃。隨珠絕纇。趙璧無瑕。人間萬事只如許。大笑一聲。天地空今也溪山雲塢。處處逢迎。水鳥樹林。互相顯發。只如轉位就功。出門一句作麼生。拊棺云。高空有月千門照。大道無人獨自行。劫火曾烹鐵面皮。從來不放價頭低。有時雲外露消息。巇嶮門風到者迷。某人一生擔板。咬薑呷醋。佛眼難窺。兩處住山。時止時行。聖凡莫辯。靖退全收晚節。信緣來應古擣。拍板未拈。大星先殞。今則舍利流溢。剖玉斯函。雖然未覩音容。爭柰面目猶在。還見麼提起骨云。窣堵波中收不得。無陰陽地起雲雷。餓狗縴𦃇古調新。年來奏入胡笳曲。韻出淩霄最上層。聽者和者俱不足。天風吹散落西湖。南宕茭蘆春水綠。夜深相對共誰語。無位次中陪列祖。閩山青浙水碧。去住悠悠忘影跡。急從秋覲整禪衣。不知天地誰相識。有相識無準的。南山爐鞴正炎。爾看是甚火色。進而趨。拱而立。五千餘卷。詮註不及。沐浴更衣。信意行。道人瀟灑無包笠。火不燥水不濕。鐵壁銀山從者裏入。一呼便領。終不孤他國師。再喚不回。秖為貪程太速。春雲乍歛。宿雨初收。火焰裏轉得身來。鉢袋子付囑有在。清淨本然。臭煙熢㶿。抹過兩重關。放出遼天鶻。然侍者。將謂吾孤負汝。汝元來孤負吾。偷眼涅槃臺上望。果然做得死工夫。鰐鄉枯瘠人。悟得傳心訣。無根樹子。一植便活。不知寒影落誰邊。但覺腥風起天末。植禪者休甄別。當爐不避熱鐵。行不德規不圓。死則活病則痊。寸心多在藥爐邊。誰委悉實難言。無明火裏雪佛祖冤。以靜照心。日中逃影。以空觀妙。大夢方省。萬里岷峨飛片雲。何如月到千峯頂。靜副寺孤逈逈。火後莖茆。點著便領。背法堂著草鞋去。衲僧義斷情忘。觀方知彼去。去彼不至方。轉入南山爐鞴。不守自己靈光。數莖枯骨撑天地。一葉扁舟載大唐。惟此一事實。餘二即非真。洞然明白。猶落法塵。自己禪只參半夏。行脚眼帶來幾春。且向寒爐敲石火。不須茗椀驗來賓。背得四大部經。到頭不識如是。虛己扣南屏。跨門先領旨。火聚刀山當等閑。去來不在秋風裡。正念現前。七顛八倒。竪起拳頭賓主分。驗人眼活如鷹鷂。鬧時禪淨非照。凌霄峯頂看雲人。天寒不入者爐竉。得之豈在衣盂。賽過南能北秀。胸襟空洞無物。導人如出諸己。正如邪活如死。一箇無羈藞苴翁。莫教觸著無明起。夜來好風。吹折門前一枝松。自南自北自西自東。破頭山下不雷同。枝枯葉隕臘盡歲窮。磨洗雪霜禁得冷。者回方覺煖烘烘。戴星耕耨。何如叉手插鍬。破曉燒畬勝似栽田博飯。近制急抽單子。可是本色道流。更若喚不回頭。火焰為汝說法。出水未出水。衲僧未舉先知。有子必有房。動著礙人牙齒。休論半池霜倒。且看綠影浮波。如今移向火中栽。劫外香風來未已。來未已擲下火把云。休要葛藤。黃梅不墜腰間石。鄮嶺惟栽帶雨松。四十餘年今有驗。長長短短用無窮。祖衣未得入手。萬緣先以頓空。無柄钁頭何處著。一時分付丙丁童。如石含玉。非精鑑焉能識其真。道在己躬。苟外求難以適其妙。鑑之弗精則隱微。求之不敏則溟涬。要明體道之源。非朝夕而可求之者也。故我竺土老師。守志不堅。棄萬乘尊榮。受六年饑凍。於臘月八夜。忽覩明星。不離草座。入不思議之境。說一大藏葛藤。籠絡天地日月。包括陰陽造化。致於有情無情。總出他影子不得。三賢十聖無不傾心。外道天魔悉皆拱手。可以報君親。厚風俗。鎮浮去偽。潛利陰益者多矣。末後却道。始從鹿野苑。終至跋提河。於是二中間。未甞譚一字。可殺漏逗。從茲關鑰不嚴。便見殊方異域。赤縣神州。海藏金文。無處不有。豈止乎破一微塵。而出此經卷而已哉。高麗淑法師者。竺土老師之眷屬也。宿熏既深。航海而來。遠致一身。願滿十藏。綿歷風霜。其志愈篤。遍尋知識。求所未聞。儻能未展經絛。入此阿字法門。則五千餘卷。總是切脚。且道。切箇什麼字。㘞驀然眼皮綻。不得忘却老僧。宋景定癸亥。秋八月。虛堂叟書于四明雪竇西菴。雪蓬明老。相從有日。自育王過東山。客櫩之下。溫然如春。此老之力也。在南屏居第一座。忽澱湖有公選之寵。二年復勝集于雙徑。仍歸第一座群心歡如。今領朝命。遐赴禾興光孝。臨岐聊攄數語。以當祖行。卓錐無地。空餘雙眼。蓋乾坤鐵笛橫吹。有氣不吞雲夢澤。煙波渺渺。蘭棹依依。雪蘆霜葦冷相宜。幾度揭開閑對月。鴛湖深處。不必垂絲。長水江頭。錦鱗自得。臨岐句子如何分付。風飄飄兮吹衣。水泠泠兮聲詩。咸淳戊辰秋九月。虛堂老僧書于不動軒。是年八十四。宋有名衲。自號蘭溪。一笻高出於岷峨。萬里南詢於吳越。陽山領旨。到頭不識無明。擡脚千鈞。肯踐松源家法。乘桴于海大。行日本國中。淵默雷聲。三董半千雄席。積之歲月。遂成簡編。忍禪久侍雪庭。遠訪四明。鋟梓言不及處。務要正脈流通。用無盡時。切忌。望林止渴。大慧下尊宿。尚多足陌。虎丘下子孫。尚多省數。足陌使之有限。省數用之無窮。罵天翁三傳而之霜林。萬木正當凋落。欝然興起。此蓋擅省數而得之。善觀是錄者。可以陞其堂。而未可入其室。老不死心未灰。觸著惡發。青天怒雷。引得虎頭燕頷。競起叢林禍胎。點著便領。何其俊哉。容易肯人難與共語。竹篦頭惜之如金。禪床。角委之如土。淨覃知藏善知機。電光影裏分賓主。天地不仁。出此妖怪有偷營劫寨之機。無喜捨慈悲之戒。正脈將沈。法門凋瘵。如何嗣續松源派。大奸難後越精神。罵人嘴毒如蜂蠆。不期而會。不約而同。晴光爍爍。和氣融融。際遇兩朝聖主。中興徽廟禪叢。良田天錫平如砥。坐對靈苗歲歲豐。等是垂慈初無門戶。璞玉既分兮可觀。梵儀頓舉兮難覩。凌霄峯頂看雲人。普化堂中第一祖。紹既明白。語不失宗。手頭簸弄。金圈栗蓬。大唐國裡無人會。又却乘流過海東。怒氣噀人。殊不可犯。雖有蓋膽毛。且無驗人眼。是亦剗。非亦剗。咬定牙關。一生擔板。初而欣。久而厭。明月夜光。多逢按劍。但信得及。自有靈驗。無則都寺玉几寫予夢影。自散席後。言音不相接者十二年。今上徑山請贊。筆老墨澁勉而書之。敬而遠。親而疎。明鑑靈腑。善定銷銖。凌霄高而眾峯拱。海嶠聳而蟾影孤。子歸就父。吾不識渠。霜嚴氣烈。山空月明。涵養有得。剗削不平。拈起則佛祖不識。放下也草木爭榮。捱到凌霄八十四。誰知名重九重城。咄。後錄終八十五年佛祖不識掉臂便行太虛絕跡
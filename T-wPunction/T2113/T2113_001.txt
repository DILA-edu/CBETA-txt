天地始第一聖人生第二法籍興第三真俗符第四合霸王第五至化第六宗師議第七釋賓問第八喪服問第九譏異說第十綜名理第十一報應驗第十二論業理第十三住持行第十四異學第十五外信第十六艾儒為儒奮于休聲。群儒即而慕教焉予小子或以宇宙權輿。再拜致懷者艾儒曰。富哉問之也吾知夫天地溟涬之人也旦旦乎居吾語汝易有太極是生兩儀厥初未兆。馮馮翼翼。澒澒洞洞。清濁一理。混沌無象殆元氣鴻蒙萌芽資始粵若盤古生乎其中。萬八千歲天地開闢。天日高一丈。地日厚一丈。盤古日。長一丈。頭極東。足極西。左手極南。右手極北。開目為曙。閉目為夜。呼為暑。吸為寒。吹氣成風雲吐。聲成雷霆。四時行焉。萬物生焉。八紘九圍之大。其孰與多三皇五紀之尊。其孰與先也太古之時。燔黍擗豚。污樽抔飲。蕢桴土鼓冬則居塋窟。夏則居橧巢未有火化食。草木之實。鳥獸之肉。飲其血。茹其毛未有絲麻。衣以羽皮後聖有作。然後修火化之利範金合土以為臺榭宮室戶牖。以炮以燔以烹以炙以為醴酪治其絲麻以為布帛。以養生送死。以事鬼神焉。自太古至于今。年世不可勝紀。伏犧之後。凡四十餘萬年。變化財成。為君為臣。為人為民害益興亡前儒誌之後儒承之。浩浩紛紛。未可一日而殫論也已矣涪水之濱北山野夫背華離俗為日久矣尚志於古而所知不博。率躬由道而至方是礙。爰在始學簉于鄉塾之末聆儒風而悅之曰。大哉儒言。暨更業乎釋氏。涉其涯始。怖若河漢斷斷然無斁慊乎若患聞之不早聞也曰何其曰乾竺聖人云前劫既壞。天地已空。空而復成。此劫方始。是時空有微風。風漸乎烈。居此界之下。寔為風輪大雲昇空。降雨如軸。積彼風輪之上結為水輪。水輪最上堅凝為金。如乳停膜。是為金輪三輪既成。雨自空飛霔金輪上。既廣且厚風擊此水。清濁異質。為梵世為空居為寶石。為山海。為土地。為宮室。品物惟錯區域肇成。上界諸天死者下生。體有飛光。足若御雲。不飲不食。年期無數洎乎地味如飴地皮孔甘林藤流芳香稻發滋食此四者災乎其身。其體堅重。其光隱沒。日月星辰從茲見矣蠲穢導氣。人道成焉。忿悋既萌。愛欲是興。有父子焉有君臣焉。畫野分邦。列國興焉。我疆我里。貨殖阜焉。閑邪討罪。刑辟立焉。自此閻浮提。至于百億閻浮提。自此四天下至于百億四天下。距大鐵圍山。皆同此時成。為一大聖之寰宇也。至若人壽漸減。減至于十。減而復增。增至八萬。初二萬歲有鐵輪王。次四萬歲有銅輪王。次六萬歲有銀輪王。後八萬歲有金輪王。如此統一閻浮提。至于二三四天下也。今賢劫第九減也。餘十一劫可知也。於一減末。三十饑饉。二十疾疫。十歲刀兵作矣。是為小三災矣。劫既壞矣。火災洞乎九天。旋嵐蕩乎三禪。水則湯湯然於焉其閒矣。萬化既盡。自壞之空。空之既成。復為後劫始也。經曰。成住壞空各二十劫。為一大劫焉。夫崇篤莫大乎天地。久遠莫過乎今古。偉哉大聖知天地始。知天地終。知天之高。知地之厚。知三辰之昭昭。知時年反劫。知古之往。知今之來。強視莫如夫天眼。強聽莫如夫天耳。強念莫如夫宿命。有此洞鑒。而不盡天下者無之矣。故覆燾之所不及日月之所不照。霜露之所不墜。舟車之所不載。尚達之於心目。而況一區之蝸角乎。哀余生乎此中。為醯雞乎。為蟪蛄乎。夫何能知宇宙之遼廓。年劫之悠永但諒誠於聖人也。夫積年以為億。安得億年不為劫乎。積土以為邦域。安得邦域不為世界乎。湯問革日。上下八方有極乎。革曰。無極之外復無極也。冉有問仲尼曰。未有天地可知乎。仲尼曰。古猶今也。是知古先哲王洎先儒非不有知者。但默昭而已矣。夫登蒙山而小魯。登太山而小天下。況有高於太山者乎。誠不虛矣。古者黃帝晝寢。夢遊華胥氏之國。不知斯齊國幾千萬里。蓋非舟車足力之所及。其國無師長。自然而智。無惡死無夭殤。不知親已。不知疏物。故無愛憎。不知背逆。不知向順。故無利害。都無所愛惜。都無所畏忌。洎黃帝寢寤。怡然有得。吾考思其國。若北欝之天下也。居九圍之外。在瀛海之中。非天老力牧太山稽所知也。帝鴻氏齊心服形。求養身理物之道。故神所遊焉。非北洲則不如所夢也。故吾教小聖。前劫後劫各八萬。見聞二千界。中聖能知三千。大覺則既矣。日月星辰麗乎中虛。日月無興亡。星辰無虧盈。一晝一夜。照四大洲。向南北以分寒暑。風力所持。不停不墮。上有諸天居焉。其宵旦短長。頗與此方分至啟閉晷漏同也。日五十一由旬。月五十由旬。星巨一由旬。微則一俱盧舍下面庸乎火珠水珠。而在魯之年星隕如雨。在宋之都隕石數五。蓋忽焉祥異矣。儒說東南海之外。大荒之中甘泉之間有羲和國。有女名羲和。生於十日常浴日於甘泉。堯之世十日並出。命羿射之。九禽斃于地。至德之萌。日月若合璧。五星如連珠。群星從東而西。日月違天而東。太昊畫八卦。通神明為書契代結繩。女媧補天立極。共工顓頊競為帝。共工頭觸不周之山。天柱折地維絕。故天傾西北日月星辰就焉。地不滿東南百川水潦歸焉。揚珠云。太古之事滅矣孰誌之哉。三皇之事。若有若亡。五帝之事。若覺若夢。三王之事。或隱或顯。夫如揚子之辨。則吾從何質焉。仲尼云。五帝用說。三王用度。言遠則但由言說。邇則修法度。中國以天下之峻極者。曾莫大於崑崙之丘焉。上有五方之霞。下有五色之波。非大人靈仙莫往莫來。故黃帝登之南望而旋穆王讌王母于瑤池。乃自彼降巍巍乎窮造化之力矣。而釋氏特以須彌聞其大也。其山出海水八萬由旬。崇袤相均四寶所成。其下四方有層級。彼最上者有四大天王宮室焉。為帝釋之外蕃。作捍于修羅。迹盧之頂方乎八萬。其平如砥。其路如纊。帝釋所都之地。方各八天朝于中宮。是曰三十三天焉。海上諸山。多地居天。蓋四天王之所都邑也。故若方丈蓬萊年長貌美。光碧紫翠以為房閣。其務仙道者。咸神仙遊集之鄉也。願言羽翼而棲息之。其天帝釋股肱輔衛。有嚴有翼。統彼諸天。照冒下土。御千輪殿。網以珠綴。煥乎其間。有所顯焉。故群黎罪福死生遐促吉凶期會其欲不見于珠中不可得矣是以。上流有罪。天執其罰下民之罪。天假其罰於善者福亦如之矣。而君子稱禍福顯乎天命。言簡在帝心也。又曰。吉凶不僭言乾道正也。故神農后稷在人代天之養也。臯陶甫刑代天之刑也。成湯周發代天之討也。傅說邵伯代天之治也。其或享用五福威用六極非聖人莫能見彛倫之象也大梵臣帝釋。帝釋臣四天。四天臣群神。洎群后。書曰。敢用玄牡。敢昭告于上天神后。竊或得非大梵天歟。否者天之蒼蒼無馨無臭。孰為真宰焉夫有事于圓丘類乎昊天上帝饗靈威仰等禮于日月星辰。斯或大梵王天帝釋四天王等之事也。凡五氣五郊五帝昇壇。五神配饗。百神從祀。或四天王帝釋焉。但後世行事率承古典。古者洪荒朴略各以方壤所據氣運所成裁為禮經。呼其神祇奠以牢牲。其名雖異而事或玄符也。故西域無壇墠而有天祠。與華夏互為風也。昔趙簡子享鈞天之樂秦穆公拜鶉首之賜蓋神與天交。魂往形居。高卑雖遠。其應孔邇申生為被髮之訴劉約有美玉之請蓋天授其靈示死有知。孰厥下民克誠克信自此三十三天之上。皆曰空居。非獲神通不可以往。凡有二十六所層雲重構。年顏倍永其或微雲。其或微形。統以三界。昭其目也。括以四生。旌其類也。渾天儀曰。天如鷄子。地如中黃居於天內。天大地小。表裏有水。天地各乘雲而立。水載而浮焉有好問者曰彼盤古判為厚地之趾。其將安據歟。彼渾天之外復誰與載歟。而一家之學者邕邕焉何思何慮而可獲其事也。河出崑崙山浸流積石山為禹所導。經于中國。東漸于海。斯阿耨達池之一源也其池自中天之北過七黑山距大雪山之陰香醉山南攝乎二山之間方五十由旬。四寶為岸。四面各流出一大河而東注之河自葱山分流潛邁也。扶桑靈柯昇于大明。此或閻浮樹也。其大者百由旬。其果可食盛乎此洲之南極也。鯤鵬之大或則摩竭魚迦樓羅之類也。楚王不識於萍實臧氏命祀於爰鶋向使不遭孔聖。則謂彼二物恢詭也故方夏古今。燕鄉越鄉於關內關外於其言蓋物同而名不同矧乎異域何相韙也須彌之趾。八功德水以為巨海深廣之量與須彌同海環于山。循海外涯有持雙山。如輪圍海。高厚之數若須彌之半上與日月齊焉。餘山餘海間而繞之。既降又狹第七山外方有鹹海而四大洲對妙高之四面。各在鹹海之一方矣。是謂一小世界千小世界謂之小千千倍小千名一中千千倍中千為一大千是知天地無窮。品物流形孰為六合之外哉。儒衣緇衣各理其優有務玄先生。辯蘊儒學。家富道書。曰。爾來余評。惟釋氏之博大。吾無以擬議。雖聖人之末。皆得於糟粕而甘酸腴瘠孰不云乎異矣。故遙劫非隷首能計曜靈非夸父能遂彼日域朱崖月窟玄墟。蓋四海之有截渾儀昕天穹隆宣夜歷造化之一塊耳。古者中國聖人知來而藏往。察往而知來。窮神而知化。原始而要終。苟非其時。道不虛行姑修伯益之經大禹之迹。著三綱五常被于諸夏。是謂一天下也。至若皮服雕題左袵窮髮為王化之所陋。其歸命貢琛。有來則書否則已況在大千之野浩然無垠。於方冊斯闕。不欲衍其文也有以釋宗為誕彼流競者也。夫誕則天厭之久矣。安得行乎天下哉。誠恐槍榆枋則笑乎南溟之遠也故酌聖人之心以求。則萬計或一封區內之心以求。則於一罔克夫蠻與觸聞僬僥侏儒盈尺之軀寔駭僬僥侏儒聞防風鄋䐽長狄僑如其骨專車。其喉戟舂其駭亦蠻觸耳彭祖之傷於殤子也而不知為王母之殤子也。蛇以鉏鋙傲乎風夔以跉踔傲乎蛇故恃小者不知其大。恃近者不知其遠。恃寡者不知其眾。夫何不然哉。惟周王二十四年甲寅春二月八日。大聖誕于迦維敷德教于五天。此周人之不知也初河泉泛溢大地震動。瑞氣浮空入貫太微。遍乎西方作青紅色王問太史蘇由曰。若何祥乎。史曰。有大聖人。生在西方。王曰。於天下何如。曰即時無他。一千年後聲教被此王因刻石于南郊昔高麗問於齊人。而法上亦以此告夫昭王承文武成康之烈刑措國治向能正思無為。謹變乎道。而目觀其瑞。心不精求。蓋福應斯來有數故也昔世界初成有千花見焉。遠表賢劫有千佛興矣今第九減劫。人壽六萬降至于百。而四佛利見于天下餘佛在於餘減劫大聖以嗣聖之儲自知足宮降神于王家。光被百億。其所將從。乃大威德天。格于上下神祇。至是鬼宿合時。於毘嵐園波羅樹下。右脇而生也古者樞虹應誕表厥命世。故大聖亦以白象為瑞也古者八采重瞳陟于元后故大聖亦以三十二相示昇階也。國有老仙言於王曰。嗚呼王子有奇表。在家為轉輪王。出家成無上道。觀乎相好炳著不得在家矣淨飯王聞之。心忉怛焉誠國嗣不在此。則吾氏泯矣黎民弗保子孫其賓於國乎。其國安在哉其圖惟安則剪其心。立保傅以作訓。歷射御以昭藝。王子乘羊車詣學堂。行在三之教由是駕象弦弧。馳騁捔逐。備物致績。莫有不為天下先者。爰復考少陽之宮。徵傾邦之曼。玄黃頳練。綽約繽紛擊石拊石。鼓琴鼓篁姑務以歡娛。榮宴狂醒蕩慮。闇鈍耳目泊其道性而歲始芳感應時來。鬼神合謀夜未艾哀含膽肺厭極嬪嬙。策素馬以凌虛。詣青山而斷髮體常樂而化成天下者也。嗚呼人謀蔽於鬼謀。鬼謀蔽於天謀人謀從欲。天謀從道。鬼猶非人之敵。而況資於天乎。是故抱關士虛謹其戶挈壺氏虛謹於時宮衛偃甲軒懸失舉彼昏迷之不暇。豈能致勤於其職也。故應生之質。雖曰天性。功存被物。而不得行乎天性矣父王遲其不歸宮室曖而無輝顧彼山林悠然長往。涕泣漣洏。詔族父洎伯舅氏五人而往求之令候其暄涼遂其行藏無咈太子之欲過六載載省載悟。枯餒之行不為功德。乃以腴腸實腹為至道之器以是月以是日以是夜夜何其銀漢已轉。群動已息。據金剛座。如龍蟠結。戡剪大難。萬德來朝。巍巍乎浩劫鴻勳。爰𨍐于箭漏之間耳夫天期昭昭之多。地一撮土之多。山一拳石之多。海一勺水之多故積而為大能致大用。大士往修大行舉善無遺。以普賢願普入一切故於茲辰。其身遍坐一切道場。而小智觀之以丈六。大士觀之以遠大。遠大則該乎報體。丈六則專乎化軀。其猶自牖而窺於天道。隨隟而見乎多少爾悲夫。苦海混淪。瀑流洄澓。疇先觸涯俟濟。吾必津之以道焉由是。四顧躊躇。經三七日。乃朝步造乎施鹿林。施鹿林者古佛前化今獲五人於此地符其往事矣。殆微言三轉餘則末吾知也是時地祇興聲。百神咸和。上暢于九天下遍于黃輿旁流于八方。人天交慶。日月貞照。莫不踊躍。莫不抃呼。群靈熙熙于胥樂乎萬聖樂推以大覺為法王者也。穆王時。西極之國有化人來。入水火。貫金石。返山川。移城邑。乘虛不墜。觸實不礙。千變萬化不可窮極既以變物之形。又且易人之慮穆王敬之若神。事之若君。化人無何。謁王同遊。王執化人之袪。騰而上者中天乃止乃暨化人之宮。搆以金銀。絡以珠玉。出雲雨之上。而不知下之所據。望之若屯雲焉。王自以為居。數千年不思其國化人復謁王同遊。所返之處。仰不見日月。俯不見河海。光彩所照。目眩不能得視。音響所來。耳亂不能得聽王請化人求還。化人移之。王若墜虛焉。既悟所坐猶向者之處。王問所從來。左右曰。王默存耳王自三月不復。更問化人。化人曰。吾與王神遊也。形奚動哉且曩之所居。奚異王之宮。曩之所遊。何異王之囿。王大悅。竊思被所遇者佛矣而未悟是佛也。惜哉胡獲焉。君陳曰。凡人未見聖若不克見。既見聖亦不克由聖。誠在此矣其菩提樹凝陰厚也。金剛座無傾動也樹為座之表。居其座則蔭其樹。樹宜勿剪勿伐之美也。座當不騫不崩之固也聖人之道成而德重天下。其不在茲餘所弗堪也故外國先王䤿石為像。南北標志以觀遺化也老氏生于定王仲尼生於魯襄老氏默識於能仁。仲尼問禮於伯陽。清淨法行經。以大迦葉為老耼。以儒童菩薩為孔丘。西昇經云吾師化遊天竺。善入泥洹斯守雌保弱之道也。不敢為天下先之訓也。老氏之德全於是乎。詩云。無競維烈老氏有焉符子云。老子之師名釋迦文此或追老氏之言也。昔商太宰嚭問於孔子曰。夫子聖者歟。曰丘博識強記非聖人也。三王聖者歟曰三王善用智勇。聖非丘所知。五帝聖者歟曰五帝善用仁信。聖非丘所知。三皇聖者歟曰三皇善用時政。聖非丘所知。太宰大駭曰。然則孰為聖人乎夫子有閒動容而對曰。西方有聖者焉不治而不亂。不言而自信。不化而自行蕩蕩乎人無能名焉是知儒道昭融如日在天。而能謙虛若此。蓋釋師之黨潛化著矣。三教玄同彛倫克諧。但法被乎多方。經籍出乎多門。釋宗以因果。老氏以虛無。仲尼以禮樂。㳂淺以洎深。籍微而為著。各適當時之器。相資為美。其猶天地四時不以麰薺故不春菱苕故不秋故儒教漸至也。殷湯改祝。孔釣不綱老教中至也。一曰慈。二曰儉。三曰不敢為天下先釋教極至也。自鳥獸芻土違而必懲如有用釋教者。使人居乎漏盡。如有用老教者。使民至於冲和。如有用孔教者。使民登乎仁壽。是以大聖生于盛王五天之人。千乘之邑。百乘之君。階于聖智者也二教生乎衰世。而大道躓于陵夷故老聖潛其龍德隱於柱下。紫氣浮關邁于流沙仲尼祖述堯舜。憲章文武。自衛返魯而修春秋。感其靈應。反袂拭面。稱吾道窮。皆非其志也而知道者關尹也。知儒道者顏回也。行二教者百王也。老氏為高仙。仲尼為素王。聖謀洋洋與天地而無窮者也。時有慍見者曰若不貶二教已甚矣而胡德之歟余謂彼不知矛楯者也吾經以二士為至化今鄙之則何反其義哉。穆王五十二年壬申二月十五日大聖示滅焉。是日也黑雲四起。大風動地。西方有白虹十二道。南北通貫。連夜不滅。王問太史扈多。扈多曰。西方有大聖人滅。是其衰相耳。初穆王聞西方有聖人。又亟覩光氣慮非周道所宜命呂侯會諸侯於塗山以備其變至。是靡不大啟沃也昔大聖顧託大龜氏法藏事畢詣于雙林道場末命七寶床上。北首而臥。於靜夜中寂然無聲。正遍知月隱于大涅槃山萬彙號慟。泉填岳墜。惡星驟墮。諸河返流。阿難心沒憂海。羅睺羅但觀無常。有學無學愴然悠逝。諸天稱曰。苦哉其娑羅林四雙八隻合為二樹。垂條下掩。離離皓素如白鶴色。以是謂之鶴樹也。勁葉含霜凌冬不凋。故謂之堅固林也。初大聖將復乎無為發毘舍離至于南河岸上。履大方石。顧阿難曰。此吾最後望金剛座及王舍城。所留之跡也故今石上有佛雙趾。長尺有咫廣三之一下有千輻輪相。指端萬字花文及瓶魚等。光爛爛焉自古邪徒毀而還復原。茲聖人寄跡以表教。教存而跡不亡。觀者泣其依然則長想之懷有在矣。周之二月今十二月也十五日西土之晦也彼十二月各以星名呼之星始為朔。星盡為晦。故此十六日當彼之朔也。合三十日成半月前號黑魄死後半月號白明生也分十二月為三時。肇正月十六日至五月十五日為熱際自是十六日至九月十五日為雨際。自是十六日至正月十五日為寒際。涼暑之風稍與此曆象會耳。古者三代之正有所取捨。夏后氏尚黑建寅為正殷人尚白建丑為正周人尚赤建子為正而大聖在乎周年。故得以十一月言正。異乎今之世也是月也天地否閉。龍蛇斯蟄。微陽潛布於下泉。匃萌未達於上土。以茲生者應氣運而來。以茲滅者應代謝而去也夫居終而不能死者非聖人也既死而不能生者非聖人也非死非生而能死生者。是謂大聖人也而六合之間。萬類職之。未捐於有為。未窳於無為。生而復生。未始有極。而聖人應生者。亦何有極焉是以大聖生可生之世。滅可滅之世。生滅在物。固不在己也八日而生。表始華而就滿也十五日而滅者。顯自盈而之虧也滿則滋華。虧則害盈揆其日。是以見生滅之有為耳。又方晝而誕。反晝而逝者。蓋生顯死晦。旦勤夕逸之徵也嗟乎群生紛紛若乎在夢。或有見佛生者滅者近者久者體常存者本不生者譬同室而異夢。彼夢者不知彼所夢也。且有大覺而後知彼所夢者也果有其分而異者不能合其同而同者不能離其異也有以莊王十年為佛生時。按據魯史。曲裁經意。但多穿鑿之美有以三月十五日為佛滅時。蓋西域他俾羅部之言。餘則不然也。老聖為秦佚之吊。若復歸周也仲尼夢奠於兩楹俯萬化而同盡也。天智出宇宙。死齊宇宙。其真耶其權耶。真則象聖。權則乃聖。匪真匪權。則以見起滅之心矣。
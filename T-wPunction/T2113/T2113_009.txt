器弘者以虛受為美。心遠者以贍聞為優。故我大聖暨古先哲王嘉讚博能高稱上智。使圓顱方趾賢愚於焉別矣薩婆多師十二時中許一時學外。故於其宗悉能區別內外典籍。善解論義。曇無德部俗藝呪術為防己害。兼以閑邪開學不犯也華嚴經讚菩薩偈云。雅思淵才文中王。歌舞譚說眾所欣智論顯結集羅漢德云。讀誦三藏。知內外經書。外道十八種大書。亦盡讀知緬覿前風。聖人皆不限所知。捐其小善。近崇文德。遠成種智昔有羅漢。不識赤鹽之義。外黨諸俗。深以為誚蓋出朽宅則生死凡夫藐哉何及語外事則解脫聖智或不如凡夫也故採棟桴於杞梓。繳羽儀於鴻鵠。畋文彩於虎豹。則於物幾矣索遍知於羅漢則否矣昔王城野人不謂大聖智周萬物。問以鄙賤芻牧之事。大聖俯其事而申之。牧族奇其聞踴躍而信。因皆階乎道也故釋氏子內審諸己。於進修之門。可學而不學。可知而不知。結以不學無知之罪也。西域所學。總有五明其攝拕苾馱。此曰聲明。則五明之一也。以其廣記諸法聲教故也。而彼俗典總曰毘何羯喇拏。舊曰毘伽羅論也。大數有五。如此方之五經焉。一曰悉曇章。以成就吉祥為義。被于創學之流也。本以四十九字相承。成一十八章。總有一萬餘字。合三百餘頌。頌凡四句。句以八字。合三十二字。傳是大自在天說二蘇呾囉則是一切聲明之根本正經也。略詮要議。有一千頌。是上古鴻儒波爾仙所撰。其人為大自在天所護。面有三目。三馱覩。有一千頌。專顯字功。如上經矣四三棄囉。是荒梗義。意比田隴之夫創開畎畝。其有三章。章各一千頌廣顯聲韻。合成字體五苾栗底蘇呾囉。即是蘇呾囉釋也上古造釋眾矣。於中妙者有十八千頌。演其經本是闍耶昳底大學士所造。其人當此國之初矣凡造西土不習此者。於其所學徒然哉。其有苾栗底蘇呾囉議釋二十四千頌。是學士鉢顛杜攞所造。斯乃重顯前經又有呵利伐㨖論二十五千頌。廣敘人事聲明諸家興廢即以其人為論目也。凡此諸書在異域。法俗通學。始為有知矣彼方論師。前則龍猛．提婆．馬鳴中則無著．天親僧賢．清辯近則陳那．護法．法稱．戒賢．師子月．安慧．慧護．德光靡不具茲內外之典也。馬鳴大士撰蘇遠拏太子歌詞并本行詩龍樹以詩代書。寄南天竺國婆多婆漢那。彼方之人。咸皆誦詠以為華而典也。其有摩呾哩制咤。承佛先記。廣興讚詠。初造四百頌。次造一百五十頌。無著世親西土修詞者。莫不鑽仰祖習為美焉其身毒以婆羅門為上。不齒餘三姓故有四圍陀書。可十萬偈咸悉口相傳授。不書皮貝彼國相承云。有學聰明法。一謂覆審生智二顯字母安神旬月之內思若湧泉。計無此法則無以誦群言如激箭也。昔者佛陀耶舍求那跋摩則其人也。初耶舍至于秦。將事翻譯。秦人試之。授以差籍藥方及諸書。於三日誦畢。求那所誦凡百餘萬言。諸來三藏罕有不至此者。華夏自燧人氏仰觀斗極。以定方名庖犧用之而畫八卦造書契。至若三墳五典八索九丘。皆古之遺書如楚倚氏之所讀者也洎仲尼。刪詩定禮樂。贊易道修春秋。振崩壞之俗故有六經焉故孔子曰。溫柔敦厚詩教也疏通知遠書教也廣博易良樂教也潔淨精微易教也恭儉莊敬禮教也屬辭比事春秋教也左氏國語馬遷史記漢魏以後。皆有書誌兼乎百氏備于金馬石渠之目至若文章之始歌虞頌殷。逮周德下衰詩人盛矣。詩人之後。騷宋變於風雅賈馬楊班漸變乎騷逮安變乎賈馬晉宋已降。咸韶不接齊梁之間。花繪相擬此方六書定文字之所出。故窮大篆則於文字之不惑也。彼方六釋辯名題之因致。故窮世語典語。則於名題有得矣而康僧會．支道林．澄．什．安．遠。什門四聖梁僧祐．周道安．隋彥琮．國初淨．宣．林．概靡不洞閑本教。該涉經史。研綜詞翰。咸事著述。極夫匡紹者也禮曰。博聞強識而讓敦善行而不怠。謂之君子僧也。支遁注莊子逍遙篇。希玄之賓高其致也。慧淨撰英華集麗藻之士美其鑒也。由是表正人天。折衝師律。文場法苑。何世曠能。甞有客聽遠公實相義。往復移時。彌增疑昧。遠引莊子義為連類。惑者乃悟。自後安公時聽遠不廢俗典。宋元嘉年巳日車駕臨曲水。命慧觀與朝士賦詩。觀即座先獻。周建德年。陳周弘正來聘詢謀談士。曇延首應之大駕親臨釋奠。延當席抑揚。陳人敷袵。稽首拜聽因構詩四十首簡延。延用其韻酬和。如宿誦焉。彼乃圖延形像歸于陳晨夕向北致禮。以為曇延菩薩也。夫世以容詞德行難以求備之仁也。難語其闕真可謂堂堂乎難與並為仁矣靈裕初出家。師令誦經。執卷矢曰。我於三藏洎儒教。必望通曉。無或以渝其志由是學光時彥。世號裕菩薩也。梁武暮年。詔捨道法兼鄙儒教。彼或慮人深溺不返或正失其極。將亡之數也夫有益於生民。大聖未甞祛之故經曰。不壞俗諦而建立真諦。彼二教仁智所行。亦人天之報也但報在人天。為道之門階。何必捨而鄙之也。聖人不私己。豈以己不欲而施天下乎今重名教。彼猶無親疎。重禮樂彼猶無君臣。重律。曆彼猶昧寒暑。重刑法彼猶亂彛典重廉讓彼猶規僭競。重道德彼猶尚浮偽。況加之使人後二教混沌若鳥獸而欲訓之以無生乎夫欲絢美玄黃先潔其素。欲涉道德先履仁義。故大聖遺法二千年。而中華之人以先有孔老虛無仁智。而後識精真之教。迴向崇奉者。門門如日教之矣四夷之人。非二教所覃。于今猶不能齋戒。而況能神遊八解之理乎故釋教籍二教以為前驅也而老教云自然者蓋真如相似之名也。言萬物自然者。謂自然之道與萬物為一非萬物不由因緣稱之曰自然也。今說者未達乃毀內教因緣之義。妄發揮自然之理。斯乃與西域外道同見豈謂迦葉之貳化歟而洙泗之門以仁為至行非道德則必先於仁矣。故雖由也可使治千乘之賦赤也可使束帶立於朝楚子文無三巳之色陳文子棄十乘之馬。求其仁稱仲尼之所不與彼仁也者。通乎百行。協于一德未有不由仁而廣大者。在五天稱菩薩。在九州稱仁人。蓋人能慈慧。慈慧能仁。菩薩行仁之極行。君子漸得其門者矣。若使梁武不由二教。安得為君子儒而至於大方乎今為論者必張孫吳之勢學戒者必敦顏柳之節栖禪者必慕巢由之高維持者必思齊魯之變故持外教以誘掖。窺內法以激志。亦惡有害焉夫登木者競其高。鑿泉者競其深。不有前懦。誰為後勇。但梁氏雖至信。不審觀前往存亡。式恒其事驟欲遷物從道以窮物之性不虞東野畢之御而終於佚矣甞讀斷酒肉之文。慈愈於佛。輕身貸法。事過帝王且勅綾錦窠不得有鳥獸之形。而嫌裁剪起殺傷之意斯雖得養虎之術。而亦誨人殺心矣宗廟郊祀。以麵為犧牲不為則不為何誣祖考耶。而或有負之子由緇而乘。不鑒妍蚩。式顯誇傲。題于縹墉素扆之上。特不知是誘敵致寇也昔周道安二教論。隋彥琮通極論。恣縱心目。出沒玄奧。假立賓主。先設奇難。後始通之。將探賾異黨枳棘邪徑為法繚垣而後世李仲卿等得之穿窬為盜。隱其所通。演其所難。以製十異九迷等論。誑彼所不知者濟其毀詞。豈非二士圖馴而反噬將安而貨危也。但此論未已。邪難未止。夫先王以衡斗去盜。而人以之于盜焉以兵戈止殺而人以之于殺焉。故所防逾多。所資逾遠。噫難乎哉。然守本教者。朴則有餘。兼異學者。競則有餘。非君子罔以謹其極矣故前哲云。學之於身。如餌如樂。夫餌以醯醢鹽梅。齊之使和。濟其不及。泄其所過。而後享之。五藏平矣樂以金石絲竹韻之使諧節其將遺。剪其所淫而後聽之。五氣正矣若專夫一味一音。則於焉何取。昔慧遠製沙門不敬論。但欲自理。而不毀儒道。人到于今受其賜也。周道安二教論。忘功指過。語發心鬪。宇文氏窺之。得卞莊子之刺虎也然帝邕恃威不信不甚於桓玄。而桓則服周則拒豈不以才識厚薄而可知也。但時有不學者。心智聾瞽。恃其頑薄。如豕如羊。很戾朋從。視於智藝。狎而笑之。以為著文字。過比夫衡岱未云重也先聖以為群羊僧。不甚然乎復有狂狷之夫。棄乎本教。聊覽墳素。遊衍內侮。若豕負塗。潔則忌之如宋慧琳慧休之流也琳詞學迴拔。為太祖所賞每昇獨榻。顏延之嫉其才。嘆咜不平之曰。此三台之座。豈可使刑餘居之乎。琳怠慢自賢。其師道淵者有學行。文帝頗器重。甞詣傅亮宅。琳先在座。淵至不為禮。淵色怒。亮笞琳二十。後著黑白論。大較六度與五教並行。信順與慈悲齊立。其間自多傷毀。何承天以為琳比丘捷生奇見也。顏延之謂之居其門而伺其闕。為法盜害。何地可容。後抵罪于交州。鼓憤而卒。然傅公之為罰君子哉。不以己愛黨過而失刑。實肅物之教也。小人則不然。與其臣而違君。介其卑而侮尊。且悅己之所利。而忘於巨醜也。慧休為文。名冠上才。嗜酒色無儀法孝武以其污沙門行。詔勒還俗補揚州文學從事患不得志。終於句容令焉。有僧明解者。篇什琴書丹青以為絕藝。視後學負笈謂之驢子。顯慶年西明寺成。詔靈潤令選有德者居之。寮寀有薦解者。潤公曰。公等國器。名臣出言不易宜求。戒定慧學增長福田。何容舉酒肉畫師以當洪寄。解聞尤以為懟遇。詔徵四科不問僧俗。遂射策登第。喜曰。今得捨驢皮矣。後筮仕無成寒餒沈疾將死。覩異形十人執烈炬而迎之。蓋不祥之兆也。故小人之量有君子之藝。未甞不顛覆敗辱。實天貽之不祥矣。其猶狂象燧尾怒雞介羽祇益其害也。故易曰。負且乘致寇至言小人不當有盜思奪之也。非獨才藝由之。然而貌亦未甞不然故陽貨象孔子項籍如帝舜皆文犢狀虎。而終殘乃壽也。今為釋不以道。而但以儒學聞彼。蓋斷髮一俗人耳。其可令得終久乎昔晉道寶臨剃髮為詩曰。方知萬里水。初發濫觴源。真翛然之道意也。識者感其言。而勵進是曰為文夫稻畦為衣。陶土為器使人服而執之。澹然無為。然後以經律為繩墨。以文章為潤色。其能不思容服而神何福歟。詩曰。維鵜在梁。不濡其翼。彼其之子。不稱其服余甞觀乎緇衣者。讀書為文。唯知有俗情。而不知其他。迨病喘喘然。淚橫于目。怨誤于昔。其雖悔可追乎傷哉然有抱琳琅之器。炳龍象之姿。高出塵世。既寬且慧。篤志好學。開卷求於未聞。務滋其美。以崇其德。至若觀夷叔讓國。得其仁也。里名勝母曾子不入。得其孝也柳下惠援寡室。得其貞也。顏叔子辭隣女。得其慎也。孫叔敖爵益高身益卑得其防惡也。正考父三命循牆。得其恭也孟之反不伐。得其讓也列禦寇不受鄭子陽之粟。得其知難也爰精目吐狐丘父之食。得其嫉惡也謝安喜慍不在色。得其量也王敬之徐武於焚屋。得其審也戴逵不鼓琴於王門。得其耿介也其能酌一善於身足以光於朽骨。況兼之者乎孔子謂魯哀公曰。人有五儀。有庸人。有士人。有君子人。有賢人。有聖人。庸人者心不則慎終之規。口不吐格訓之言不擇賢以託其身。不力行以定其志。見小暗大而不知其所務。從物如流而不知其所執。此庸人也。士人者。心有所定。計有所守。雖不能盡道術之本。必有率也雖不遍百善之美。必有處也。是故智不務多。必審其所知。言不務多。必審其所謂。行不務多。必審其所由。智既知之。言既道之。行既由之。則若性命形骸之不可易也。富貴不足以益。貧賤不足以損。此士人也。君子人者。言必忠信而心不妄仁義在身而色無伐思慮通明而辭不專。篤行信道而自強不息。油然若將可越而終不可及者。此君子也賢人者。德不踰閑行中規繩。言足法於天下而不傷於身。道足化於百姓而不傷於本富則天下無苑財施則天下不病貧此賢人也。聖人者。德合天地。變通無方。窮萬事之始終。協庶品之自然。敷其大道而遂成情性。明並日月。化行若神。下民不知其德。覩者不識其隣此聖人也。公曰。善哉非子之賢則寡人不聞此言也。今揆茲五儀之人。為五儀之僧。誠則皆不乖其本矣。若使裁其尊卑勵其情操去此取彼。易庸人為士君子。易士君子為賢聖。則天下之僧皆高僧也。故斵石刻木範金之像。石則石矣。木則木矣。金則金矣。非變化則不能革其本態也。而人有生而知之。有學而知之。但有知則不難乎遷其所難在乎不知矣。世或以槃特不學不謂無道善星多聞不謂立一德彼乃不達槃特聖人也。善星庸人也。槃特不學而生知。善星雖學而不知也。若使槃特無生知則不聖。善星有學知則遷善矣。夫生而知之千載無一。學而知之遍於天下。若以千載之一而廢乎天下者。非聖人之志也。況學以資生知。若金之有礪舟之有檝惟利與速物莫能加之。昔仲尼云。君子不可不學。子路曰。南山有竹。不柔自直。斬而用射。達於犀革。以此言之。何學之為。孔子曰。括而羽之。鏃而勵之。其入豈不益深乎子路再拜曰。故木以繩直。土自水平。王用人器。未有不學而能自致奇功知道者也。凡人之不學。其猶牆面人而博學。不出戶而知天下。始吾聞之。心存之躬甞之。於所不學實若蔽目。於所遠知誠不由足。故有生之域貴乎有學既學矣。貴乎知既知矣。則慕大覺之曠照。成遍知之有日。故日就月將猶患失之。佛陀慷慨。仲舒下幃。恨光陰之不再也昔黃霸與夏侯勝同下獄。霸欲從勝受經。勝辭以罪當死。霸曰。朝聞道夕死可矣。勝賢其言。遂受之再更。而講讀不怠也常啼求法於法勇以骨骸致香花。兼俟乎宮門。凡七載。異有所聞也。於予之眇志。實學知之。不足教知。其困兢兢勤勤慚曠此生嘗撰釋氏年志。編年序事務成林藪鄙野一家之言。經郡邑寇亂而亡矣。鄙以學無常師。遂體三教參玄之旨趣。裁而錄之。暮年神疲。不盡所志。而有告余者曰。日月既逝。老之至矣。蓋釋文字乎余莞爾而笑曰。彼不吾知也。余今自欲實腹精於義。何甞計利而進。度齒而廢乎夫去學而神虛焉。則善有所補。不則聽言譁噪。無若誦言為優然法華誡其親近華嚴責其多聞者。蓋恐封乎所嗜密設其防謂不爾者。彼善財童子歷抵一百一十城何為也。
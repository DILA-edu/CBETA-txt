後漢劉氏都洛陽從明帝永平十年丁卯至獻帝延康元年庚子。凡一十一帝一百五十四年。緇素一十二人。所出經律并新舊集失譯諸經。總二百九十二部。三百九十五卷。以為後漢經錄云。於中直云帝者為真。兼斥名者是偽。年代甲子依唐司隷甄鸞成均博士。王道珪二家年歷參定。沙門迦葉摩騰沙門竺法蘭沙門玄婁迦讖沙門安世高沙門竺佛朔優婆塞安玄沙門支曜沙門康巨沙門嚴佛調沙門康孟詳沙門竺大力沙門曇果新舊諸失譯經四十二章經一卷右一部一卷其本見在。沙門迦葉摩騰。或云竺葉摩騰。亦云攝摩騰。群錄互存未詳孰是。先來不譯所以備彰。中印度人婆羅門種。幼而聰敏博學多聞。思力精拔特明經律。嘗遊西印度有一小國。請騰講金光明經。俄而隣國興師而來。既將踐境。輒有事礙兵不能進。彼國兵眾疑有異術密遣使覘。但見群臣安然共聽其所講大乘經明地神王護國之法。於是彼國請和求法。明帝以永平七年甲子。夢見金人身長丈六項佩日輪光明赫奕飛在殿前。明日博問群臣。此何神異。通人傅毅進奉對曰。臣聞西域有得道者。號之曰佛。陛下所夢將必是乎。帝以為然。詔遣郎中蔡愔郎將秦景博士弟子王遵等一十八人。往適天竺尋訪佛法。於大月支國與摩騰相遇。時蔡愔等固請於騰。遂與同來至于洛邑。明帝甚加賞接。所將佛經及獲畫像。馱以白馬同到洛陽。因起伽藍名白馬寺。諸洲競立報白馬恩。騰於白馬寺出四十二章經。初緘蘭臺石室第十四間內。自爾釋教相繼雲興。沙門信士接踵傳譯。依錄而編。即是漢地經法之祖也。舊錄云。此經本是外國經抄元出大部。撮要引俗。似孝經十八章。出舊錄及朱士行漢錄僧祐出三藏記等。道安錄中不載。騰以大化初傳人未深信。蘊其妙解不即多翻。且撮經要以導時俗。騰後終於洛陽。載其由委備如朱士行漢錄及高僧傳等。昇尋錄之源始意述譯經。譯經之來須有由致。故傍採眾說以廣異聞。雖於文為繁而僧事備矣。十地斷結經八卷法海藏經一卷佛本行經五卷佛本生經一卷右四部一十五卷。其本並闕。沙門竺法蘭亦中印度人。自言誦經論數萬章。為天竺學者之師。時蔡愔既至彼國。蘭與摩騰共契遊化。遂相隨而來會。彼學徒留礙。蘭乃間行而至。既達洛陽與騰同止。少時便善漢言。初共騰譯四十二章經。騰卒。蘭自譯十地斷結經等四部。昔前漢武帝穿昆明池底得黑灰。問東方朔。朔云。非臣所知。可問西域胡人。法蘭既至。追以問之蘭云。此是劫燒時灰。朔言有徵。信者甚眾。又秦景使還於月支國得釋迦佛像。是優填王栴檀像師第四作也。來至洛陽帝即勅令圖寫。置清涼臺及顯節陵上供養。自爾丹素流演迄今。蘭後終於洛陽。時年六十餘矣。又長房等錄云。蘭譯二百六十戒合異二卷者不然。細詳名目非蘭所翻。委求同異如下別錄闕本中述。道行般若波羅蜜經十卷無量清淨平等覺經二卷阿閦佛國經二卷佛遺日摩尼寶經一卷般舟三昧經三卷兜沙經一卷伅真陀羅所問經二卷阿闍世王經二卷內藏百寶經一卷文殊師利問菩薩署經一卷雜譬喻經一卷大方等大集經二十七卷般舟三昧經一卷梵般泥洹經二卷象腋經一卷諸法勇王經一卷光明三昧經一卷孛本經二卷首楞嚴經二卷大方便報恩經一卷阿闍世王問五逆經一卷禪經一卷阿育王太子壞目因緣經一卷右二十三部六十七卷。沙門支婁迦讖。亦直云支讖。月支國人。操行純深性度開敏。稟持法戒以精勤著名。諷誦群經志在宣法。桓靈之代遊于洛陽。從桓帝建和元年丁亥。至靈帝中平三年景寅。於洛陽譯道行等經二十三部。審得本旨曾不加飾。可謂善宣法要弘道之士也。河南清信士孟福張蓮筆受。而舊譯云胡般泥洹者竊所未委。上代翻經已來賢德筆受。每至度語。無不稱云譯胡為漢。胡乃五天邊俗類此之有氏羌今乃稱胡。豈關印度。深為楚越。可不詳焉。但佛所說經皆合稱為梵本。梵者此言清淨。昔劫初時梵世光音天來下。彼土有食地肥者。身重不得復去。因遂為人。即五天之本祖也。仍其天號而立稱焉。若彼稱胡。理將何出。但彼稱梵語。如此土所謂漢言。蓋有所憑。非為謬耳。如舊日僧悉稱俗姓。起符秦世有沙門道安。獨拔當時居然超悟云。既剃落紹繼釋迦子而異父。豈曰承襲。今去出家宜悉稱釋。及翻四含其文果云。四姓出家同一釋種。眾咸歎伏而安正當晉秦之世。刊定目錄刪注群經。自號彌天楷模季葉。猶言譯胡為秦。有五失三不易。此蓋通人一蔽未盡美歟。上代已來有胡言處今並改為梵字。庶無紕謬使談者得其正焉。又長房等錄支讖譯中。復有大寶積經一卷。今以與佛遺日摩尼寶經既是同本不合再出。又尋文句非讖所翻。別錄之中皆為失譯。今依別錄為正。故讖錄除之。大乘方等要慧經一卷太子慕魄經一卷長者子制經一卷寶積三昧文殊問法身經一卷自誓三昧經一卷溫室洗浴眾僧經一卷明度五十校計經二卷佛印三昧經一卷八大人覺經一卷舍利弗悔過經一卷人本欲生經一卷尸迦羅越六向拜經一卷長阿含十報法經二卷一切流攝守因經一卷四諦經一卷本相倚致經一卷是法非法經一卷漏分布經一卷婆羅門子命終愛念不離經一卷十支居士八城人經一卷普法義經一卷婆羅門避死經一卷阿那邠邸化七子經一卷阿難同學經一卷七處三觀經一卷五陰譬喻經一卷轉法輪經一卷八正道經一卷摩鄧女經一卷鬼問目連經一卷阿難問事佛吉凶經一卷柰女祇域因緣經一卷罪業應報教化地獄經一卷堅意經一卷大安般守意經二卷陰持入經二卷處處經一卷罵意經一卷分別善惡所起經一卷出家緣經一卷阿鋡正行經一卷十八泥犁經一卷法受塵經一卷禪行法想經一卷長者子懊惱三處經一卷揵陀國王經一卷父母恩難報經一卷九橫經一卷禪行三十七經一卷犯戒報應輕重經一卷大比丘三千威儀經二卷道地經一卷迦葉結經一卷阿毘曇五法行經一卷已上見存已下闕本。無量壽經二卷如幻三昧經二卷月燈三昧經一卷十二因緣經一卷內藏經一卷四不可得經一卷藥王藥上菩薩觀經一卷空淨天感應三昧經一卷卒逢賊結衣帶呪經一卷呪賊經一卷十四意經一卷法律三昧經一卷道意發行經二卷大十二門經二卷小十二門經一卷七法經一卷多增道章經一卷義決律經一卷雜四十四篇經二卷百六十品經一卷舍頭諫經一卷瑠璃王經一卷五門禪要用法經一卷太子夢經一卷禪經二卷恒水經一卷悔過法經一卷五法經一卷五行經一卷小般泥洹經一卷正齋經一卷分明罪福經一卷難提迦羅越經一卷禪定方便次第法經一卷禪法經一卷當來變滅經一卷修行道地經七卷五門禪要用法經一卷思惟要略經一卷法句經四卷請賓頭盧法一卷阿毘曇九十八結經一卷右九十五部一百一十五卷。沙門安清字世高。安息國王正后之太子也。幼懷淳孝敬養竭誠。惻隱之仁爰及蠢類。其動言立行若踐規矩焉。加以志業聰敏剋意好學。外國典籍莫不該貫。七曜五行之象。風角雲物之占。推步盈縮悉窮其變。兼洞曉醫術妙善鍼𧖹。覩色知病投藥必濟。乃至鳥獸鳴呼聞聲知心。嘗行見群𪈏忽謂伴曰。𪈏云應有送食者。頃之果有致焉。眾咸奇之於是儁異之名被於西域。遠近隣國咸敬而偉之。高雖在居家而奉戒精峻。講集法施與時相續。後王薨將嗣國位。乃深惟苦空厭離名器。行服既畢遂讓國與叔出家修道。博綜經藏尤精阿毘曇學。諷持禪經略盡其妙。既而遊方弘化遍歷諸國。以漢桓之初始到東夏。高才悟機敏一聞能達。至止未久大通華言。慨正法微廣事宣譯。高窮理盡性自識宿緣。多有神迹世莫能量。初高自稱先身已經為安息王子。與其國中長者子俱共出家。分衛之時。值施主不稱。每輒懟恨。高屢加訶諫。終不悛改。如此二十餘年。乃與同學辭訣云。我當往廣州畢宿世之對。卿明經精勤不在吾後。而性多恚怒。命過當受惡形。我若得道必當相度。既而遂適。廣州值寇賊大亂。行路逢一年少。唾手拔刀曰真得汝矣。高笑曰。我宿命負卿故遠相償。卿之忿怒。故是前世時意也。遂申頸受刃容無懼色。賊遂殺之。觀者填路。莫不駭其奇異。而此神識還為安息王太子。即今時世高身是。高遊化中國宣經事畢。值靈帝之末關洛擾亂。乃振錫江南云。我當過廬山度昔同學。行達䢼亭湖廟。此廟舊有靈威。商旅祈禱乃分風上下各無留滯。嘗有乞神竹者。未許輒取。舫即覆沒。竹還本處。自是舟人敬憚莫不懾影。高同旅三十餘船奉牲請福。神乃降祝曰。船有沙門可更呼上。客咸驚愕請高入廟。神告高曰。吾昔外國與子俱出家學道。好行布施而性多瞋怒今為䢼亭廟神。周迴千里並吾所治。以布施故珍玩甚豐。以瞋恚故墮此神報。今見同學悲欣可言。壽盡旦夕。而醜形長大。若於此捨命穢污江湖。當度山西澤中。此身滅後恐墮地獄。吾有絹千疋并雜寶物。可為立法營塔使生善處也。高曰。故來相度何不出形。神曰。形甚醜異眾人必懼。高曰。但出眾不怪也。神從床後出頭。乃是大蟒。不知尾之長短。至高膝邊。高向之梵語數番讚唄數契。蟒悲淚如雨須臾還隱。高即取絹物辭別而去。舟侶颺帆。蟒復出身登山而望眾人。舉手然後乃滅。倏忽之頃便達豫章。即以廟物造東寺。高去後神即命過。暮有一少年。上船長跪高前。受其呪願忽然不見。高謂船人曰。向之少年即䢼亭廟神得離惡形矣。於是廟神歇滅無復靈驗。後人於山西澤中。見一死蟒頭尾數里。今潯陽郡蛇村是也。高後復到廣州。尋其前世害己少年尚在。高徑投其家說昔日償對之事。并敘宿緣歡喜相向云。吾猶有餘報。今當往會稽畢對。廣州客悟高非凡。豁然意解追恨前愆。厚相資供隨高東遊遂達會稽。至便入市正值市中有亂相。打者誤著高頭。應時殞命。廣州客頻驗二報。遂精勤佛法具說事緣。遠近聞知莫不悲歎。明三世之有徵也。高以桓帝建和二年戊子至靈帝建寧三年庚戌二十餘載。譯大乘要慧等經九十五部。並義理明柝文字允正。辯而不華質而不野。凡在讀者等斖斖然而不勌焉。世高本既王種名高外國。所以西方賓旅猶呼安侯至今為號焉。天竺自稱書為天書語為天語。音訓詭蹇與漢殊異。先後傳譯多致謬濫。唯高所出為群譯之首。安公以為若及面稟不異見聖。列代明德咸贊而思焉。其釋道安錄。僧祐出三藏記。慧皎高僧傳等。止云高譯三十九部。費長房錄便載一百七十六部。今以房錄所載多是別生從大部出。未可以為翻譯正數。今隨次刪之。如後所述。情離有罪經八光經舍利弗問寶女經舍利弗歎寶女說不思議經申越長者悔過供佛經四百三昧名經摩訶衍精進度中罪報品經大迦葉遇尼乾子經阿難惑經第一四門經第二四門經第三四門經甘露正意經尊者薄拘羅經婆羅門行經長者兄弟詣佛經五戰鬪人經世間強盜布施經梵天詣婆羅門講堂經郁伽居士見佛聞法醒悟經水喻經佛為婆羅門說四法經佛為事火婆羅門說悟道經佛為婆羅門說耕田經佛為憍慢婆羅門說偈經佛為頻頭婆羅門說像類經佛為阿支羅迦葉說自他作苦經目連見眾生身毛如箭經阿那律思惟目連神力經無畏離車白阿難經商人脫賊難經世間言美色經純陀沙彌經商人子作佛事經婆羅門通達經論外道出家經婆羅門服白經精勤四念處經婆羅門虛偽經佛為調馬聚落主說法經一切行不恒安住經婆羅門問世尊將來有幾佛經婆羅門問佛布施得福經豆遮婆羅門論議出家經佛化火與婆羅門出家經浮水譬喻經四吒婆羅門出家得道經過去彈琴人經婆羅門解知眾術經獨富長者經佛為年少婆羅門說知善不善經佛為那拘羅長者說根熟經禪思滿足經禪祕要經前世諍女經子命過經迦旃延無常經審裸形子經鱉喻經鏡面王經三毒經數息事經七老婆羅門請為弟子經孤母喪一子經斫毒樹復生經求離牢獄經良時難遇經昔有二人相愛敬經慈仁不殺經摩耶祇女人謗佛生身入地獄經最勝長者受呪願經佛神力救長者子經佛度旃陀羅兒出家經承事勝己經調達生身入地獄經多倒見眾生經長者夜輸得非常觀經人受身入陰經人身四百四病經五陰成敗經地獄罪人眾苦經人病醫不能治經阿練若習禪法經蓮華女經迦葉詰阿難經金色女經右八光經等八十五部八十五卷。長房等錄皆云安高所出。今按隋開皇仁壽二本眾經錄及新括出別生抄經等。此等並從諸經別生。或非安高所出。不合足為翻譯之數。今為實錄故總刪之。道行經一卷般舟三昧經二卷右二部三卷其本並闕。沙門竺佛朔。經後記云。竺佛朔印度人也。識性明敏博綜多能。以靈帝光和之初。齎道行等經來適洛陽。轉梵為漢。譯人時滯雖有失旨。然棄文存質深得經意。月支沙門支讖傳語。河南孟福字元士張蓮字少安筆受。並見經後記法鏡經二卷阿含口解十二因緣經一卷。右二部三卷其本並在。優婆塞安玄。安息國人也。志性貞白深閑理致。秉持法戒毫釐弗虧。博誦群經多所通習。漢靈帝時遊賈雒陽。有功號騎都尉。性虛靜溫恭。常以法事為己務。漸練漢言志宣經典。常與沙門講論道義。世所謂都尉者也。玄以光和四年辛西。與沙門嚴佛調共出法鏡等經。玄口譯梵文佛調筆受。理得音正盡經微旨。郢匠之美見述後代。祐云法鏡佛調出者。據其共譯以說。又稱阿含口解世高譯者。此乃姓同相濫也。成具光明定意經一卷阿那律八念經一卷馬有三相經一卷馬有八態譬人經一卷小道地經一卷聞城十二因緣經一卷大摩耶經一卷賴吒和羅經一卷小本起經二卷墮落優婆塞經一卷右一十部一十一卷。沙門支曜西域人。博達群典妙解幽微。以靈帝中平二年乙丑。於洛陽譯成具光明等經十部。長房等錄又有首至問佛十四事經余親見其本乃是經抄已編別生錄內。此刪不載。問地獄事經一卷右一部一卷本闕。沙門康臣西城人。心存遊化志在弘宣。以靈帝中平四年丁卯。於洛陽譯問地獄經。言直理詣不加潤飾濡首菩薩無上清。淨分衛經二卷慧上菩薩問大善權經二卷古維摩詰經二卷思意經一卷菩薩內習六波羅蜜經一卷右五部八卷。沙門嚴佛調臨淮郡人。綺年穎悟敏而好學信慧自然。遂出家修道通譯經典見重於時。調以靈帝中平五年戊辰。於洛陽譯濡首菩薩等經五部。世稱安侯都尉佛調三人傳譯號為難繼。安公稱佛調出經省而不繁全本巧妙焉。又長房等錄更有迦葉詰阿難經。亦云佛調所譯。余親見其本乃是諸經之抄。有數條事。隨眾經錄云出雜譬喻。安世高聶承遠錄內並有此經。錄家誤也。既是別生抄經。不合為翻譯正數。又有沙彌十慧經云。佛調自撰并注序。既非聖言。又闕其本。今並刪之。舍利弗摩目揵連遊四衢經一卷興起行經二卷梵網經二卷四諦經一卷太子本起瑞應經二卷報福經一卷右六部九卷。沙門康孟詳。其先康居國人。有慧學之譽。以獻帝興平元年甲戌至建安四年己卯。於洛陽譯遊四衢等經六部。安公云。孟詳所翻弈弈流。便足騰玄趣也。修行本起經二卷右一部二卷其本見在。沙門竺大力西域人。情好遠遊無憚艱險。以獻帝建安二年丁丑三月。於洛陽譯修行本起經。其經梵本亦是曇果與康孟詳。於迦維羅衛國齎來。康孟詳度語。中本起經二卷右一部二卷其本見在。沙門曇果西域人。學該內外解通真俗。於迦維羅衛國齎經梵本屆于洛陽。以獻帝建安十二年丁亥譯中本起經。康孟詳度語。內典錄中以曇果與孟詳共出。遂與孟詳太子本起瑞應合為一本者非也。二經全異不可合之。祐云。中本起康孟詳出者。據其共經故耳。大方便佛報恩經七卷摩訶衍寶嚴經一卷後出阿彌陀佛偈經一卷未曾有經一卷作佛形像經一卷安宅神呪經一卷受十善戒經一卷苦陰經一卷魔嬈亂經一卷沙彌尼戒經一卷優波離問佛經一卷分別功德論四卷禪要呵欲經一卷內身觀章句經一卷雜譬喻經二卷六菩薩名經一卷已上存已下闕般舟三昧念佛章經一卷。阿彌陀佛偈一卷梵本經四卷泥洹後千歲變經四卷諸經佛名二卷三千佛名經一卷稱揚百七十佛名經一卷南方佛名經一卷滅罪得福佛名經一卷觀世音所說行法經一卷薩陀波崙菩薩求深般若圖像經一卷受持佛名不墮惡道經一卷五龍呪毒經一卷取血氣神呪經一卷呪賊呪法經一卷七佛安宅神呪經一卷菩薩受戒法經一卷受菩薩戒次第十法一卷菩薩懺悔法一卷初發意菩薩常晝夜六時行五事經一卷頂生王因緣經一卷長者賢首經一卷梵志喪女經一卷𤢴狗齧王經一卷勤苦泥犁經一卷地獄經一卷十一因緣章經一卷沙門為十二頭陀經一卷僧名數事行經一卷比丘諸禁律經一卷摩訶僧祇律比丘要集一卷沙彌十戒經一卷比丘尼十戒經一卷賢者五戒經一卷優婆塞威儀經一卷庾伽三磨斯經一卷梵音偈本一卷讚七佛偈一卷怛惒尼百句一卷五言詠頌本起一卷道行品諸經梵音解一卷法句譬喻經一卷右五十九部七十六卷。長房等錄漢後失譯。總有一百二十五部一百四十八卷。今以餘六十六部七十一卷子細讎校非是失源。具述委由列之如左。佛遺日摩尼寶經菩薩生地經惟日雜難經金剛三昧本性清淨不壞不滅經舊雜譬喻經二卷十方佛名經三十二相因緣經菩薩修行經迦葉赴佛泥洹經鐵城泥犁經寂志果經三十七品經七佛所結麻油述呪幻師陂陀神呪呪齲齒呪呪牙痛呪呪眼痛呪千佛因緣經海八德經菩薩所生地經摩訶剎頭經寂調意所問經轉女身菩薩經沙彌威儀經四天王經鹽王五使者經譬喻經八部佛名經觀無量壽佛經般若波羅蜜神呪經功德莊嚴王八萬四千歲請佛經大方廣如來性起微密藏經二卷合道神足經四卷持齋經過去香蓮華佛世界經善德婆羅門求舍利經人弘法經五十三佛名經彌勒為女身經一切施王所行檀波羅蜜經摩調王經小兒聞法即解經淨除業障經十住毘婆沙經七寶經質多長者請比丘經外道誘質多長者經佛見牧牛者請比丘示導經長者命終無子付囑經積骨經誨子經梵志觀無常得解脫經梵志避死經貧子得財發狂經無害梵志執志經善唄比丘經福子經居士物故為婦鼻中蟲經須河譬經教子經龍種尊國變化經觀世樓炭經清淨法行經華嚴瓔珞經般若得經賢劫千佛名經一卷右佛遺日下六十六部七十二卷。或翻譯有憑。或別生疑偽。今既尋知所據故非漢代失源。同舊重編恐成繁雜。今並剛也。長房錄云。已上一百二十五部一百四十八卷。並是僧祐律師出三藏記撰。古舊二錄及安錄失源。并新集所得失譯諸經卷部甚廣。讎校群目蕪穢者眾。出入相交實難詮定。未覩經卷空閱名題。有入有源無入無譯。詳其初始非不有由。既涉遠年故附此末。冀後博識脫覩本流。希還正收以為有據。瀅澄法海使靜波濤焉。今尋長房此言未可依據。委求同異如前所述。已下新附此錄。拔陂菩薩經一卷栴檀樹經一卷阿鳩留經一卷菩薩道地經一卷魔王入目揵蘭腹經一卷佛有五百比丘經一卷凡人有三事愚癡不足經一卷佛誡諸比丘言我以天眼視天下人生死好醜尊者卑者經一卷自見自知為能盡結經一卷有四求經一卷佛本行經一卷河中大聚沫經一卷便賢者坑經一卷所非汝所經一卷兩比丘得割經一卷道德舍利日經一卷舍利日在王舍國經一卷獨居思惟自念止經一卷問所明種經一卷欲從本相有經一卷獨坐思惟意中生念經一卷佛說如是有諸比丘經一卷比丘所求色經一卷道有比丘經一卷色為非常念經一卷色比丘念本起經一卷善惡意經一卷比丘一法相經一卷有二力本經一卷有三力經一卷有四力經一卷人有五力經一卷不聞者類相聚經一卷天上釋為故世在人中經一卷爪頭土經一卷身為無有反復經一卷師子畜生王經一卷阿須倫子婆羅門經一卷婆羅門子名不侵經一卷生聞婆羅門經一卷有𨻗竭經一卷署杜乘婆羅門經一卷佛在拘薩國經一卷佛在優墮國經一卷是時自梵守經一卷有三方便經一卷婆羅門不信重經一卷佛告舍日經一卷四意止經一卷說人自說人骨不知腐經一卷雜阿含三十章經一卷五十五法誡經一卷一切義要一卷說善惡道經一卷愛欲聲經一卷摩訶遮曷旋經一卷天王下作猪經一卷始造浴佛時經一卷十二賢者經一卷佛併父弟調達經一卷憂墮羅迦葉經一卷四部本文經一卷讓德經一卷有賢者法經一卷摩訶厥彌難問經一卷大本藏經一卷說阿難持戒經一卷阿難問何因緣持誡見世間貧亦現道貧經一卷給孤獨四姓家問應受施經一卷曉所諍不解經者經一卷奇異道家難問住處經一卷奇異道家難問法本經一卷賢者手力經一卷八法行經一卷憂多羅經一卷栴檀調佛經一卷惡人經一卷難提和難經一卷四姓長者難經一卷折佛經一卷道地經中要語章一卷數練意章一卷右八十二部八十二卷並是僧祐錄中集安公古典經。既云。古典明是遠代。今者編於漢末以為失源。安公本錄古典總有九十二經。今以餘之十經檢尋群錄。或標譯主或是別生。彼中既載故此除之。通前舊失譯經五十九部七十六卷。總一百四十一部。一百五十八卷。並為漢代失源云。魏曹氏都洛陽自文帝黃初元年庚子。至元帝咸熙二年乙酉。凡經五帝四十六年。沙門五人。所出經戒羯磨。總一十二部。合一十八卷。沙門曇柯迦羅沙門康僧鎧沙門曇無諦沙門白廷沙門安法賢僧祇戒本一卷右一部一卷本闕。沙門曇柯迦羅。魏云法時。中印度人。家世大富常修梵福。迦羅幼而才悟質像過人。讀書一覽皆文義通暢。善學四韋陀論。風雲星宿圖讖運變莫不該綜。自言天下文理畢己心腹。至年二十五入一僧坊看。遇見法勝毘曇。聊取覽之茫然不解。殷勤重省更增惛漠。乃歎曰。吾積學多年。浪志墳典遊刃經籍。義不再思文無重覽。今覩佛書頓出情外。當理致鉤深別有精要。於是齎牒入房請一比丘略為解釋。遂深悟因果妙達三世。始知佛教宏曠俗書所不能及。乃棄捨世榮出家精苦。誦大小乘經及諸部毘尼。常貴遊化不樂專守。以文帝黃初三年壬寅來至洛陽。于時魏境雖有佛法。而道風訛替。亦有眾僧未稟歸戒。止以剃落為殊俗耳。設復齋懺事同祠祀。迦羅既至大行佛法。諸僧請出毘尼。迦羅以律藏曲制文言繁廣。佛教未昌必不承用。遂以齊王芳嘉平二年庚午。於洛陽白馬寺出僧祇戒心且備朝夕。於是更集梵僧立羯磨受戒。東夏戒律始自乎此。迦羅後不知所終。郁伽長者所問經一卷無量壽經二卷四分雜羯磨一卷右三部四卷其本並在。沙門康僧鎧印度人也。廣學群經義暢幽旨。以嘉平四年壬申。於洛陽白馬寺譯郁伽長者經等三部。高僧傳中云譯四部不具顯名。竺道祖魏晉錄僧祐寶唱梁代錄等。及長房道宣靖邁三錄並云二部。餘二既不顯名。校閱未見。今更得一部。餘欠一經。檢亦未獲。曇無德羯磨一卷右一部一卷其本見在。沙門曇無諦亦云曇諦。魏云法實。安息國人。善學律藏妙達幽微。以高貴鄉公正元元年甲戌屆于洛汭。於白馬寺譯曇無德羯磨一部。無量清淨平等覺經二卷叉須賴經一卷菩薩修行經一卷除災患經一卷首楞嚴經二卷右五部七卷其本並闕。沙門白延西域人也。才明蓋世深解踰倫。以高貴鄉公甘露三年戊寅。遊化洛陽止白馬寺。出無量清淨等經五部。長房等錄又有平等覺經一卷。亦云白延所出。今以此經即是無量清淨平等覺經。但名有廣略故不復存也。羅摩伽經三卷大般涅槃經二卷右二部五卷其本並闕。沙門安法賢西域人。藝業克深慧解尤峻。振錫遊邦自遠而至。譯羅摩伽等經二部。群錄並云魏世。不辯何帝之年。今依編于末。又別錄亦載諸失譯經。總於吳錄後列。
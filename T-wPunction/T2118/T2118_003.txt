客曰。黃帝垂衣而縉紳之服備。素王制禮而曲躬之貌形焉。服為三德之初。貌列五事之首。子路遇難不忘結纓。原憲雖貧不離華冕。今之沙門。剃鬚髮衣緇袍。外無跪起之儀。內絕溫恭之禮。先王之制。得不違乎。妙明曰。甚矣子之不達也。古者蛇身虎鼻之君。牛首龍鱗之聖。啖羶飲臭。衣羽衣皮。夏則居橧巢。冬則居營窟。道崇質朴。德尚清虛。未知溫恭跪起之儀。不識章甫縉紳之美。故宓羲被髮而足不躡履。神農露頂而首不加冠。當是時。豈有簪纓冕服之飾也哉。而六經諸子稱其至德。未聞以冠冕之闕。責其非理也。昔魯哀公問於孔子曰舜冠何冠。孔子不對。公曰。寡人有問。吾子不對。其意何耶。孔子曰。以公之問不及於大。方思其所對而對之。公曰奚為非大。孔子曰。舜之為君也。其德好生而惡殺。其政任賢而去不肖。明並日月。化行若神。龜鳳呈祥。麟龍叶瑞。公獨以冠冕而問。故非大也。夫如是則道德禮樂。在乎人之所為也。非章甫冠冕之所致也。老子云。失道而後德。失德而後仁。失仁而後義。失義而後禮。夫禮者忠信之薄而亂之首。是以聖德之君。用無為之道。化利天下。奚拘於禮節乎。禮者敬而已矣。敬在乎心。而非在乎冠冕也。夫聖人之道。豈直局於儀飾而已矣。故孔子曰。禮云禮云。玉帛云乎哉。樂云樂云。鐘鼓云乎哉。禮主敬。非但崇於玉帛。所貴乎安上治民也。樂主和。非獨在於鐘鼓。所貴乎移風易俗也。故君子不可小知而可大受也。然聖人所制歷代服飾。以中國之民。行中國之禮者。雖不可廢也。而為離塵之士。蹈象外之高行者。又奚能倣之哉。且酈生長揖於帝高。許由拒命於帝堯。河上坐見漢文。諸葛臥傲先主。斯皆道光四海。德被諸方。自古稱之。以為高尚。亦未見以跪起之闕。責其非儀也。今之沙門。道崇敦信。志慕無為。內不禮家君。外不拜人主。方河上之輩。亦以類矣。以此觀之。自古賢德猶有高居井里嘯傲雲山。天子莫得而臣。王侯莫得而友。禮義制度不可得而拘也。而況象外之教乎。是以君子隨其所宜。無適不可。豈區區冠冕禮儀而能禦哉。客曰。季路問事鬼神。子曰。未能事人。焉能事鬼。曰敢問死。子曰。未知生焉知死。此聖人所絕也。今佛教輒說生死往來之事。鬼神報應之徵。吾恐此非聖哲之語也。夫履道者。當含和蘊素。篤信務實。何必說生死以亂其心。言鬼神而惑其志也。妙明曰。子之所言。可謂見外而未見其內。求近而不求其遠也。以子路性氣剛烈。暴虎憑河不善攝生。故曰。未知生焉知死。胸臆崛起。言無卑讓。是孔子抑而遏之。豈盡實之言乎。孔子曰。非其鬼而祭之諂也。人神曰鬼。鬼之言歸也。人之魂魄。所歸往也。言其非祖考鬼神而祭者諂求也。又曰。為之宗廟以鬼享之。春秋祭祀。以時思之。又曰。生時愛敬。死事哀戚。又曰。喪則致其哀。祭則致其嚴。又曰。周公郊祀后稷以配天。宗祀文王於明堂。以配上帝。又曰。生則親安之。祭則鬼享之。又曰。天地明察神明彰矣。又曰。宗廟致敬鬼神著矣。孝悌之致。通於神明。又曰。生事之以禮。死葬之以禮。祭之以禮。又曰。禹吾無間然矣。菲飲食而致孝乎鬼神。禮記有祭統祭儀。唯言配天祀帝享祖嚴親奉神事鬼之道。豈絕人事神鬼而知生死哉。子獨不知之乎。但孔聖言其髣髴。如來剖其幽微。明發因果備陳報應。植善崇福種惡獲殃。派天下以歸其善。豈獨以佛家。好言鬼神事乎。夫如是何儒釋相違之有哉。客曰。仲尼云。夷狄之有君。不如諸夏之亡也。孟子曰。吾聞以夏變夷者。未聞變於夷者也。且吾子曩時學二帝三王之道。六經諸子之書。今更捨之。反學西域之言。不亦陋乎。妙明曰。吾昔未見大聖人微旨之時。亦嘗出此語。與子所見不相遠也。今則不然。若子可謂知禮樂之華而闇道德之實。窺爝火之照而未覩日月之明也。孔子所語。疾時君之廢禮。孟子譏陳相之專農。意有所主理非決然。昔孔子欲居九夷。或曰。陋如之何。子曰。君子居之。何陋之有。及仲尼周流天下。而時君莫行其道。孟子思濟斯民。而諸侯無聽其說。豈為陋西域之術而弗用也耶。夫姬文姒禹。君之聖者也。日磾由余臣之賢者也。斯皆生於夷狄。太康周幽。君之荒者也。石趙嬴秦。君之暴者也。趙高李斯。臣之佞者也。侯景宇文。臣之悖者也。斯皆生於中夏。以是觀之。豈得以封域而限賢愚之與美陋哉。且文命出西羌而聖哲。瞽臾生於中夏而頑嚚。文王生於西邠而修仁德。殷紂都於東洛而恣兇殘。黃帝道慕華胥。老子義學天竺。穆王過終北而忘返。自鄙周室之弗如。齊桓適遼口而忘歸。自思齊國之不若。且北星之辰。在天之中。在齊之北。以此觀之。齊魯漢魏之地。未必為中也。若此以彼為西戎。彼必以此為東夷矣。而又且孰為其中耶。自高天之所覆。厚地之所載。山川之廣。邦域之多。不可以億數而記。又焉知此為中乎。彼為邊乎。且佛經以三千大千世界。為一化佛所王之寰宇也。吾是以尊而學之。以從其大。夫金玉不相傷。青碧不相妨。且大海一滴。味具百川。出世之道頗知。則世間之道不勞而得矣。夫如是。則周孔之道其何捨之有耶。非聖賢拘於夷夏。而人自夷夏耳。客曰。吾聞持戒者。防一切惡。發一切善。清淨無染。不茹葷物。今見沙門觸染梵行。耽嗜酒漿。權量商賈。貿易貨殖。以此觀之。豈無犯耶。妙明曰。子之所言略近而忘遠。取小以遺大也。夫日月雖高而蝕。圭璧雖貴而瑕。公輸能授人之規矩。不能使人巧而為之。聖人能授人之戒律。不能驅人履而行之。臯陶能罪盜濫。不能化貪夫為夷齊。呂刑能誅兇殘。不能令惡子為曾閔。唐堯之聖哲。不能化丹朱之愚。仲尼之仁賢。不能遏盜跖之暴。舜德不澤商均。周恩不霑管蔡。豈刑法之不峻。而道德之不備者哉。奚獨以茹葷嗜酒而見責耶。在昔嚴陵垂釣。子牙直鉤。買臣負薪。昆吾陶瓦。禹治溝洫。舜耕歷山。相如臨邛而自酤。朱亥未遇而親屠。是以君子達則兼濟天下。不達則獨善其身。夫有生之最靈者人也。人也者口非匏瓜。焉能繫而不食。身非木石。焉能裸而不衣。雖手足之健捷。不足以逃其饑。必資飲食而養其命。毛髮以緻密。不足以禦其寒。必資衣以蔽其體。故知衣食可以資身命。身命可以資道業。苟衣食之不足。而道業將就廢也。且修德者。不樂坐食於人。直欲自營其衣食。備歷於艱苦。庶知世道之勞慮。民力之辛酸。然後進善履道。捍拒生死。蓋以出乎慚愧之心而伏乎驕慢之志。亦非不善之為也。豈獨以商貨而見譏乎。是以君子之道。或出或處或默或語。用之則行。舍之則藏。不隘其情。不淫其性。其道貴於適用。豈一途而可盡哉。客曰。孔子云。禮與其奢也寧儉。又云。奢則不遜。儉則固。與其不遜也寧固。老子曰。是以聖人去甚去奢去泰。昔者楚靈王好奢。卒至身亡。秦政好奢。終滅於國。今佛家以身命施。為福之最。以七寶施。為福之次。喻之以善惡。曉之以因果。使人傾囊倒廩竭資而施。以為祈福。已而宏麗所居。營葺不已。飛樓疊閣。金碧爭光。不亦泰乎。妙明曰。子之所問。知其流而未識其源。見其淺而未達其深。仲尼疾時君之奢逸。老子警人主之昏淫。豈謂止布施之語哉。昔者虞舜耕於歷山。恩澤不霑於朋戚。衣食不及於二親。太公釣於渭水。財貨不周於妻孥。惠施不霑於隣里。及其登九五之位。應飛熊之夢。惠澤八方。恩霑四海。但饒財則貴其惠施。窶乏則貴其履道。子曰。富而不施。貧而無所救。昔趙盾饋食於靈輒。卒感扶輪之酧。漂母餉飯於韓信。終獲捧金之報。陰施出於不意。陽報皎於白日。況以傾家財發善意。其所得福利。巍如嵩泰。濬如江海矣。故懷善應之以祥。挾惡報之以殃。種稻而得麥。為禍而得福者。未之有也。今我沙門。助人以福。勸人以善。使施一梁一棟一香一華。如影隨形。果嚴後世。豈獨以自處華室而取樂哉。且靈王之奢也。起章華之臺室。盡人間之富貴。金珠佩玉。粲飾其間。藏歌舞悅美人。廢國政恣驕奢。不其亡身。其何耶。秦政建萬人之宮。於阿房之城東西五百步南北五十丈。東抵驪山。僅五十里。十步一樓。五步一閣。車駕往來。不冒風雨。其宏麗雄贍。如此之大也。但知縱耳目之所欲。而不知役人民之疲苦。唯恣驕奢罔修國政。不其滅國其在何耶。今我沙門。雖處華堂紺宇。但以晨鐘夕梵遠風疎磬。褒讚金言生人天福。如斯而已矣。豈直與秦楚奢華同日而語耶。孟子曰。如其道雖舜受堯之天下。不以為泰。非其道。一簟食不可受於人。豈虛言哉。
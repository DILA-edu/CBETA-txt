客曰。夫孔佛二教其殊合之道。或得其梗概矣。未審。老氏之言與夫儒佛之語。敢問亦有同乎。妙明曰有。但時有淳澆。機有大小。隨其所適。教有淺深。雖不能全同。而亦有可同之語也。孔子云。中人以上可以語上也。中人以下不可以語上也。老子云。上士聞道勤而行之。中士聞道若存若亡。下士聞道大笑之。佛云。大根大莖大枝大葉。中根中莖中枝中葉。小根小莖小枝小葉。達摩九年不語。顏回終日如愚。老子曰。多言數窮不如守中。季康子患盜問於孔子。孔子對曰。苟子之不欲。雖賞之不竊。老子曰。不貴難得之貨。使民不為盜。佛云。不得畜金銀生像。尚書云。汝惟不伐。天下莫與汝爭功。汝惟不矜。天下莫與汝爭能。太上曰。自見者不明。自是者不彰。自伐者無功自矜者不長。佛經云。不得故自讚毀他。即其類也。如此者眾。是以聖人雖居異域。被機同處如出一口。但病有淺深。藥有殊品。而療苦求安。其情一也。獨以戰國縱橫時無大器。故二聖不言世外之典耳。客曰。三聖設教異同之理。則聞命矣。敢問聖人原始返終之道。可得聞乎。妙明曰。甚哉子之問也。予隨堂粥飯之流。焉能達聖人起盡之事也歟。然以所知敢告吾子。佛昔居覩史多天。故名護明菩薩。降神迦維羅國淨飯王宮。以周昭王甲寅二十四年四月初八日。於毘婆尼藍園波羅叉樹下。於母摩耶右脇而生。十九踰城出家。成佛德相妙好。住世七十九年。譚經三百五十度。以周穆王壬申五十二年二月十五日入般涅槃。其道本乎明析色心。指陳因果排列行位。透脫生死越四暴流河。超三界彼岸。捨凡從聖。得大菩提。末後拈華示眾。教外別傳不立文字直指人心本來是佛。以正法眼藏涅槃妙心傳付飲光。達摩東遷。特明此事。其來也月現江心。其逝也日沈山頂。道高堯舜。德邁羲軒。分身混沌之前。流教太虛之始。不生不滅。出九層圓蓋之天。無去無來。超八維方質之地。大矣廣矣。汪哉洋哉。巍巍乎不可思議者也。大權菩薩經云。老子是迦葉菩薩化遊震旦。興正錄云。周定王丙辰二年二月十五日。老子降神於亳。母懷八十一年。誕於李樹下。遂指為姓。生而皓首。為周柱下史。周道既衰。戰國縱橫。牛駕而行。擬遊西竺。過函谷關。為關令尹喜說道德二篇。西涉流沙薨於槐里。其道本乎專氣致柔。抱一守真實腹虛心。少思寡欲。視之不足見。聽之不能聞。寂兮寥兮。獨立而不改。周行而不殆。然後設無為之化。行不言之教。足以還年却老。羽駕長生。共陰陽以晦明。與天地而遐久。非含和蘊素忘懷守雌者。不足與語此道也。牟子云。清淨法行經云。震旦國人難化。先以三聖而往教焉。大迦葉菩薩稱為老子。淨光童子菩薩稱為仲尼。儒童菩薩稱為顏回。興正錄云。周靈王二十一年十一月四日生孔子。年譜云。周二十二主靈王二十一年十一月四日。孔子生於兗州鄹邑平鄉闕黨里。父叔梁紇。母顏氏徵。適周道衰微。淳風墜地。周流天下。高而無位。伐樹於宋。削跡於衛。見辱於陽貨。被誚於接輿。畏於匡人。困於陳蔡。窮詞於盜跖。受毀於桓魋。年七十有三而終於魯。其道本乎道德仁義禮樂。恭儉溫良慈讓。文行忠信。祖述堯舜。憲章文武。刪詩書。定禮樂。讚易道。補春秋。作孝經。理欹器。受道於漁父。問禮於老聃。正三綱。明五紀。配天祀帝。享祖尊親。僕妾竭其歡心。臣子盡其忠孝。居家理治長幼順從。身揭日月之明。道歷乾坤之固。此略其實也。然聖人之道。仰之彌高。鑽之彌堅。瞻之在前。忽然在後。居則善地。心則善淵。迎之無首。隨之無後。生而無生。滅而無滅。離相寂然。絕諸戲論。且誰能果知其昇降隱顯原始返終之道也。客稽首再拜曰。非子之說。吾不得聞聖人至道如此其大者也。
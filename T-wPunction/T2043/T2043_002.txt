爾時阿育王。起八萬四千舍利塔已生大歡喜。與諸大臣共往鷄寺。到已於上座前合掌禮拜而作是言。佛一切見者記我以沙施佛今得是報。更復有人佛所記不。彼時上座比丘名耶舍答阿育王言亦有。世尊未涅槃時有龍王名阿波羅囉。復有陶師及旃陀羅龍王。佛化是等竟至摩偷羅國。於摩偷羅國告長老阿難言。此摩偷羅國如來涅槃百年之後。當有賣香商主名曰笈多。其後生兒名優波笈多。最勝教化為無相佛。我涅槃後當作佛事。復告阿難汝今見彼遠青林不。阿難答言已見。佛言彼有山名優樓漫陀。如來涅槃百年之後。當於彼山起寺。名那哆婆哆最勝坐禪處。於時世尊而說偈言。教化弟子中智慧最第一世尊之所記名優波笈多大德於此世當廣作佛事爾時阿育王復問上座耶舍。優波笈多為生以未。大德耶舍答言已生在優樓漫陀山。除一切煩惱。諸阿羅漢悉隨從之攝受世間。故如一切智於天人阿修羅。及諸龍神等而為說法。是時長老優波笈多。為一萬八千阿羅漢之所圍繞。在那哆婆哆寺。時阿育王為諸大臣。而說偈言。汝當速莊嚴象馬車步兵我欲往彼國優樓漫陀山為欲見大德名優波笈多勤精進盡漏乃至阿羅漢時諸大臣白阿育王言。王應遣使報彼諸人令優波笈多來至王門。王答諸臣。阿羅漢者不可輕屈我等今應自往禮拜。而說偈言。處世同如來名優波笈多若不受其教其心金剛造乃至阿育王遣使往優波笈多所白優波笈多言。我欲至大德處。優波笈多聞使語已即便思惟。若阿育王來必多人隨從當損此國。思惟已即語使言。我當至彼不須王來王即造船迎優波笈多。處處道路無不修治。至摩偷羅國是時優波笈多將一萬八千阿羅漢。為攝受阿育王。故一切入船乃至往波吒利弗多國時阿育王民白大王言。優波笈多為攝受王。故已至此國。大王當知佛法如地。王今修善由之得正渡三有海至無為岸。優波笈多至明清旦當步至王所。王聞歡喜即解瓔珞價直千萬以賞此人。復令此人擊鼓宣令。使波吒利弗多國一切聞知優波笈多明當入國。復令此人說此偈言。若人樂富樂及天解脫因一切應當見彼優波笈多若人不見佛兩足中最尊自然大慈悲無漏大師等彼見當供養名優波笈多乃至阿育王。令一切人民聞此偈言。又復令其嚴治道路。時王出城至半由旬共諸臣民嚴持香花。種種伎樂迎優波笈多。時阿育王遙見優波笈多已在岸上。與一萬八千阿羅漢。如半月形而自圍繞。即便下象步至優波笈多處。時阿育王一足在船一足在岸。以兩手捧優波笈多以置船中。五體投地敬禮其足猶如大樹摧折墮地。又復以舌舐其兩足長跪合掌瞻仰無厭而說偈言。大地海為衣山莊嚴一繖除怨得此地令我生歡喜不如於今日與大德相見我今見大德倍生於心念是故我生喜謂已見世尊佛已入涅槃大德作佛事世間為無明汝如日月光以智慧莊嚴猶如大師等第一教化人眾生所歸依應當見教化我當如說行爾時大德優波笈多。以右手摩阿育王頂。而說偈言。王今得自在當修不放逸三寶值遇難王應常供養世尊付法藏於王及我等當守護佛法為攝受眾生阿育王答言。如世尊記我今已作。而說偈言。我今已供養世尊舍利像處處廣起塔以珍寶莊嚴唯不能出家修行於梵行優波笈多言。大王善哉善哉如此之事。是王應作。何以故。王於身命財應當修真實王若在異世不受異世苦時阿育王以大供養。將優波笈多入城。手捧大德以置高座。優波笈多其身軟滑如兜羅綿。阿育王既觸其身合掌而言。大德身軟滑如綿迦尸等今我體麁澁而觸大德身時優波笈多復說偈言。我以勝供養供養佛世尊不及王以沙奉施於如來時阿育王復以偈言。我先小兒意以沙奉世尊值遇功德田是故今為王時優波笈多。為令阿育生歡喜故。而說偈言。王值功德田而生布施種是故得此報不可思議樂王聞是已心大歡喜。復說偈言。昔以沙布施世尊大福田今得無比樂四分轉輪王誰聞如此事不供養如來是時阿育王禮優波笈多足白言。大德我欲於佛行住坐處悉皆供養。又欲作相令未來眾生知佛如來行住坐臥所在之處。為攝受故即說偈言。我欲於如來行住坐臥處悉皆修供養為離生死苦又欲作如來行住坐臥相使未來眾生起見佛因緣優波笈多答言。大王善哉善哉王今此心最為難及。今欲現王如來世尊四威儀處令王作相。為欲攝受諸眾生故。是時阿育王即嚴四兵。香花伎樂與優波笈多。即往彼處時優波笈多將阿育王至佛生處入嵐毘尼林舉右手指言。阿育王。此是佛生處。而說偈言。世尊第一處生便行七步淨眼觀四方而作師子吼是我最後生處胎住亦然時阿育王五體投地。頂禮如來初生之處。合掌說偈。有人見佛者彼具大功德若聞師子吼功德亦如是優波笈多為阿育王生大信心。而問王言。有天見佛初生行七步。及聞師子吼王欲見耶。王答言大德。我今欲見優波笈多言。如來初生摩耶夫人所攀樹枝天在其中。即便以手指示其處。而說偈言。若有諸天人住在此林中得見世尊生復聞師子吼當現其自身為阿育生信是時天人便現其身。於優波笈多前立合掌說言。大德令我欲何所作。時優波笈多語阿育王。此天見佛生時。阿育王合掌向天。而說偈言。汝見佛初生百福莊嚴身佛面如蓮花世間所愛樂復聞師子吼依此大林中是時天人復以偈答。我已見佛身光明如金色七步行虛空二足中最勝亦聞師子吼為天人中尊時王問言。如來生時有何瑞相。天人答言。我今不能廣說妙事。略說少分。即說偈言。放金色光明照於盲世間人天所愛樂及山海地動乃至阿育王。以十萬兩金供養如來初生之處。即便起塔復往餘處。時優波笈多將阿育王入迦比羅婆修斗仙人住處。舉手示王此處。人以菩薩與白飯王。三十二相可愛之色莊嚴其身。王見已五體投地向彼作禮。釋迦跋陀那是天神處。菩薩至彼欲禮天神。是時天神不受其禮。而禮菩薩。時白飯王見是事己即便說言。我今此兒為天之天。即為立名謂之天天。又言此是相師婆羅門相菩薩處。又言此是仙人記菩薩處。云此兒生已當應作佛。又言此是摩訶波闍波提養菩薩處。又言此是菩薩學書之處。又言此是菩薩乘象車馬等種種技術之處。又言此是菩薩究竟諸道滿足之處。又言此是菩薩轉石輪處。又言此是共六萬婇女娛樂之處。又言此是菩薩見老病死生悲心處。又言此是菩薩閻浮樹下修諸禪定離欲惡法。有覺有觀離生喜樂入初禪處。菩薩坐禪日已過中蔭菩薩樹其影不移。其餘諸樹影隨日轉。時白飯王見如此事五體投地禮菩薩足。又此間有一萬天人。隨侍菩薩從迦毘羅城中夜而出。又此是菩薩脫寶冠并遣馬與車匿還處。而說偈言。捨寶冠纓絡并馬與車匿令其還本國一身無侍衛為修精進行便入山學道菩薩於此處。以迦尸衣易獵師袈裟而便出家。此是娑羅伽婆請菩薩處。此處頻毘娑羅王與菩薩半國。是處問欝頭藍弗復說偈言。此處有仙人名欝頭藍弗聞其法捨去人王無餘師此處六年苦行。復說偈言。六年中苦行難行我已行知苦行非道捨仙人所行此處是菩薩。受難陀難陀波羅二女奉十六轉乳糜受已食之復說偈言。菩薩在此處食難陀乳糜大勇最勝語往菩提樹間此處迦梨龍王讚嘆菩薩。如偈所說。龍王名迦梨讚歎而說言以此道當往於菩提樹間是時阿育王。禮優波笈多足合掌說言。我欲見龍王其先見如來行如象王。從於此路往菩提樹。時優波笈多往迦梨住處。以手指而說偈言。龍王中最勝汝當起現身汝見菩薩行往詣菩提樹是時迦梨龍王即現其身。於優波笈多前合掌說言。大德教我欲何所作。優波笈多語阿育王言。此迦梨龍王。菩薩從此路往菩提樹時是其讚歎。時阿育王合掌向迦梨龍王。而說偈言。汝見佛世尊光明如金色於世間無等面如秋滿月十力大功德汝當說一分云何從此行佛神力具足迦梨龍王答言。我今不能廣說當略說之王當諦聽而說偈言。菩薩履地時六種大震動及大海諸山放光過於日乃至阿育王於龍王處起塔已便去。時優波笈多將阿育王往菩提樹舉手指言。大王此處菩薩以慈悲為伴勝魔王軍。覺得阿耨多羅三藐三菩提。而說偈言。滿足王於此勝種種魔軍得無比醍醐無上正遍知時阿育王以十萬金供養菩提樹。及起塔已便去。優波笈多復白王言。此是佛受四天王四鉢合為一鉢處。又此處受二商主提謂波利所奉之食。佛從此處往波羅㮈國。時有外道名優波祇歎如來處。優波笈多復將阿育王往仙面處舉手指言。此是世尊三轉十二行法輪處。即說偈言。是此處三轉十二行法輪真實法所造為度生死苦此是一千外道出家之處。又此是佛為頻婆娑羅王說法得見諦處。及八萬諸天摩伽陀國婆羅門長者無數人等說法得見諦處。此是佛為帝釋天王說法及八萬諸天得見諦處。此是世尊為母說法夏安居竟與無數諸天從彼來處。乃至廣說。優波笈多將阿育王至拘尸那城佛涅槃處。舉手示言。大王此是如來所作已辦入無餘涅槃處。而說偈言。天人阿修羅夜叉龍神等及一切世間教化彼已竟大慈悲精進是故入涅槃時阿育王聞是語已悶絕躄地。乃至以冷水灑面尋得醒寤。從地而起以十萬金。供養如來涅槃之處及起塔已。禮優波笈多足而說言。我是世尊所說大弟子。我欲供養舍利。優波笈多答言。善哉善哉王心極善。是時優波笈多將阿育王入祇洹林。舉右手指言。大王此是舍利弗塔自當供養。阿育王問優波笈多言。舍利弗功德智慧其事云何。答言是第二佛為法之將。能隨如來而轉法輪。佛弟子中智慧第一。一切世間所有智慧。十六分中不及其一。唯除如來。而說偈言。無等正法輪佛為世間轉舍利弗隨轉以利益世間誰能說其人功德智慧海時阿育王心大歡喜。以十萬金供養舍利弗塔。合掌說偈言。我禮舍利弗以恭敬心念大慧離煩惱為世間光明優波笈多復示阿育王目揵連塔說言。大王此是目揵連塔王當供養。王問言其人功德神力云何。長老答言。佛說其神力弟子之中最為第一。能以足指動天帝釋最勝法堂。亦能降伏難陀優波難陀龍王。即說偈言。目揵連神力佛說為第一能以足指動帝釋最勝殿降伏二龍王難陀波難陀神力功德海無有能稱量時阿育王以十萬金供養目揵連塔。合掌說偈。最勝之神力離生死苦惱我今以頂禮名聞目揵連優波笈多復指示言。此是摩訶迦葉塔應當供養。阿育王問言其人功德云何。長老答言。於少欲知足乃至八種及頭陀苦行。佛說其人最為第一。佛以半座與其令坐。又以自身袈裟覆之。攝受苦人受持法藏。復說偈言。最勝大福田行少欲知足受持佛法藏能攝苦眾生佛與其半座及以衣覆身無有人能說其大功德海時阿育王復以十萬金。供養大迦葉塔。合掌說偈。常在山石窟具少欲知足除諸煩惱怨獲得解脫果無比功德力是故今頂禮時優波笈多。復示阿育王薄拘羅塔說言。大王。此是薄拘羅塔應當供養。阿育王問言。其人功德云何。答言。佛弟子中精進無病最為第一。不曾為人說一二句法。時王令人以二十貝子供養其塔。時有大臣問阿育王。等是羅漢。何故餘塔皆以金供養。而薄拘羅塔獨與二十貝子以為供養。阿育王言。汝當聽說。以智慧為燈除於無明闇住意為舍宅少利益世間是故以貝子供養於其塔是時二十貝子從塔處來著阿育王足。時大臣見深生驚怪而說言。此阿羅漢少欲之力。乃至已入涅槃而不受施。時優波笈多。復將阿育王至阿難塔說言。大王。此阿難塔應當供養。其是如來給事弟子能持佛語。佛說。其人弟子之中多聞第一。而說偈言。是長老阿難諸天人所貴常護持佛鉢具足念慧心多聞為大海口說微妙語方便正覺意明了一切法為諸功德藏世尊所讚歎時阿育王以十萬金供養阿難塔。大臣問言。何故於此最勝供養。阿育王答言。當聽我說。佛世尊法身清淨無與等其能攝受持故我上供養其然佛法燈除諸煩惱闇其力故法住故我上供養如以牛跡水不及於大海阿難智慧水不及佛智海於修多羅中佛與登王位故我於今日設最上供養時阿育王供養已竟生大歡喜。禮優波笈多足。而說偈言。我今生人中不失善業果以先功德力得作自在王以不真實法獲得於真實世尊舍利塔莊嚴於世間云何修苦行於我所未作時阿育王禮優波笈多足。還其本國。
解十障中。上來第一已依解深密等釋十一地障。會十障訖。自下第二以十一障即彼二障。文勢有三。一總明現種伏斷位次。二明斷頓漸。三釋四道差別。論。此十一障二障所攝。述曰。斷位次中。初總即二障後別解釋。此即初也。體性寬狹更無別異。十地所斷雖但所知。俱品不行即通二障。論。煩惱障中至地前已伏。述曰。下文有二。初明二障伏斷位次。後釋妨難初中先明煩惱障。以體性麁三乘共斷易可見故。分別種子不論二乘。說菩薩者於極喜地見道初斷。以見道位體性稍寬。乃至相見道後得智起位久時猶名見道。今簡於相唯真見道。真見道中唯取無間惑滅智生。故說初斷。非相見道亦能斷故。然此分別煩惱現行。瑜伽五十八等。說世間道唯伏俱生若愛．若恚．隣近憍慢。不言能伏分別煩惱。此據異生．二乘性等說。若直往菩薩彼障現起地前已伏。故前卷云唯能伏除分別二取。此在加行位。若資糧位此麁現行亦能伏滅。二細現行即未能伏。至加行位分別細者亦皆能伏。由此菩薩正願．勝解世間道力。邪見．疑等伏而不行。非以六行。有所欣厭菩薩不為。非此菩薩無此能也。緣起經說。內法異生若放逸者無不共無明故。邪見等未必皆起。即資糧位已不現行唯分別貪等二位不起。故論總言地前已伏問華嚴經解十住第四心。云真佛子是中永離三界煩惱如前卷解。論。修所斷種至畢竟不行。述曰。修所斷種後皆頓斷。此約種子。不言麁重。麁重者十地中亦斷故。伏俱生現起地前亦能。理無疑故。瓔珞經說三賢菩薩唯伏不斷。正與此同。前卷中云俱生現起未全伏除也言暫起者。謂十地中前四。猶起我見等故。七地已前尚起貪．嗔等故問其在地前所未伏者相貌可知。其已伏者與此何別答道力猶微不能伏盡。為煩惱制少分自行。即我貪等有失念起。故說地前已能少伏。非有別相地前伏之。入地已去能頓伏盡。如阿羅漢。有不怖者故起煩惱。怖者不然。此中所說見所斷者唯頓悟人。修所斷者通漸有學。漸無學者二種俱無八地已去亦不故起。任運不行道力勝故。此是對法第十四文。如前第三卷引解。論。所知障中至地前已伏。述曰。如前卷解。菩薩加行唯欣於智。見道已前唯伏法執。其煩惱障隨此而伏。然由所知加行伏故說煩惱伏。非前加行故伏煩惱。十地之中與煩惱俱所知障品多分亦爾。非此俱者地地可起。論。修所斷種至方永伏盡。述曰。此中斷伏時節等解。如煩惱說。由於地地能為障故。故十地中漸次能斷。乃至十地方永伏盡。由前道力折伏後地所知障現。令其不行名之為伏。此猶末了。八地以去第六．七識何者猶行。論。八地以上至能違彼故。述曰。六識俱者八地不行。以二空無漏無分別智心。及此果滅定後得智等。相續不斷能違第六識二執故不行。論。第七俱者至起位方伏。述曰。第七識者八地猶行。以法空智及果方違法執第七。生空智及果行相並麁不相違故。論。前五轉識至障不現起。述曰。於十地中。前五轉識設未轉依得無漏智。以第六識勝無漏道勝勢力故而伏於彼。治彼二障不令現起。此五識俱若所知障。地地分斷。能障地故。第七識俱金剛方斷。於十地中有伏．有起。五識俱者設是後地所能斷者。於前地中亦能伏之。現行麁於種子違於道故又八地以去。五識俱者雖不得對治。由第六俱無漏伏故令不現起。七地以前猶能現起第六識者准此應知亦地地斷亦能伏故。問俱生煩惱十地不除。何故四十八說二障三住中斷。論。雖於修道至三住斷義。述曰。下釋妨難有二。此初也。如彼論說。於極喜住一切惡趣諸煩惱品所有麁重皆悉永斷。一切上中煩惱品皆不現行。於無加行無功用無相住中。一切能障無生法忍。諸煩惱品所有麁重皆悉永斷。一切煩惱皆不現前。於最上成滿菩薩住中。當知一切煩惱習氣．隨眠障礙皆悉永斷入如來住。此中意說。金剛心位亦是成滿菩薩住攝故。所知障麁重有三。一在皮。極喜住皆永斷。二在膚。無加行無功用無相住皆永斷。三在肉。如來住中皆悉永斷。得一切障極清淨智。此中意說已斷處故。廣如彼說故此論云由斯故說。即四十八說也。若煩惱麁重非彼種子。即非唯三住。及所知障地地能斷。何故但說三住斷也。論。雖諸住中至是故偏說。述曰。第二釋妨。三劫分齊成滿位故。無漏觀心初起．無間．圓滿別故。現起三障多分．少分．全分無故。一切煩惱分別．俱生。永害．不行．畢竟離故。無生法忍少淨．多淨．極淨別故。初捨異生．分段．變易有差別故。於無漏心未得．有相．無相滿故。論。斷二障種漸頓云何。述曰。自下第二斷二障種漸頓云何。問也。雖已說斷但言菩薩未辨二乘。未明頓．漸故為此問。論。第七識俱至無麁細故。述曰。所障有異斷亦有殊。此中障種無麁細者八十一品。亦與非想第九一類品攝。如斷善邪見非無九品故成能熏又解所障既同斷無前後名無麁細。非九地所攝總是一品。如前第七識中已廣解訖。又唯緣內境自地之境。境無麁細無多品類故名一品非三界中總無麁細。論。餘六識俱至三界頓斷。述曰。見道斷名頓者。此是正義。又雖三心。九地總合以為二品。不同修道九品別斷。名之為頓。五十九等有此誠說。此於見道斷六識者。顯此五識有分別障。此之頓．漸如前卷解修斷有二。然此文中無先伏修後入見時一品斷者。明於見後方起修故。不說超得第二．三果二乘別者。唯對法第十三有此文。廣如彼抄。略解釋者。此中初以九地漸斷。是漸次得果者。得一來果必依未至。其不還亦爾。然必起無漏道方始得果有入靜慮．無色起對治道亦有何失此亦不然。五十三說不還者唯五地於欲界有斷對治。不說無色有。又此唯超越。非次第者第二三界九地合為九品斷者。唯有利根諸預流非餘果。餘果不能起勝作業。缺煩惱故。指端經．及分別經中說。初果由加行心。能以三界九品同為一品合為九品斷准超越不還許依五地。此亦依三無色。斯有何過然加行心是色界。總緣三界故無間道可起無色上地。如不還於五地有欲界斷對治故。此亦應爾。應說此義理不違也。但非以下道能斷上惑。由意樂力別故應作四句。不爾但以五地得第三果。無色於下無斷對治故。尚不許九無間道入根本定得次第第三果。況預流者得四靜慮．及三無色證超果也。於修道中未得下斷惑道。不能起上斷惑道故。遊觀可爾。今依集論第十三說。頓出離者入諦現觀已。依未至定發出世間道。頓斷三界一切煩惱。品品別斷唯立二果。故依四靜慮．三無色。不得超二果及次第得第二三果。又取前解彼文說多分不能得根本定等。非必一切皆悉不得。不說唯依未至地故。不爾受變易生起無漏者。豈不許得上靜慮耶。故依上根本四靜慮亦得。此以下道能斷上惑由意樂別故。餘文可解。論。所知障種至有眾多故。述曰。所以六識俱所知障。諸地漸斷不同者。以通緣內外境．內身．外身皆能起故。又彼境中各通麁細。非如第七識唯緣內故。前之六識通麁細境。第七唯細境。三界行相唯一類等。所以金剛心斷。六識中者行相有九品故。品類差別有眾多故。所以諸地分分別斷。五識由六引。所以通二障。如前二障中說。論。二乘根鈍至或總或別。述曰。自下第三辨三乘四道同異。二乘加行．勝進可有別別起九品為九品加行．及勝進者。或但一加行．及但一勝進。故加行．勝進二道總．別不決定也。此依容預勝進道說。不爾便違對法九說。其無間．解脫必各別起。如起無間道斷一品已。即起第二念解脫。此第二念解脫。不得望第二品為無間道。其第二品要別起無間．解脫。以根鈍故乃至九品亦爾。次第．超越並然。由有九品漸能斷者故。加行．勝進各別別起。若一觀中隨斷幾品。即總一加行．後一勝進。故加行．勝進或總．或別易故。若九品漸斷出觀。若不出觀斷九品者。無間．解脫必各別起難故。此說修道。非見道中有如是事。以其根鈍即證無為時。不容斷惑故。設先世道伏後入見時。亦總一品與見同斷不為別道。論。菩薩利根至皆容具有。述曰。若菩薩利根。如初品無間至第二念。即為解脫。此初品無間望第二念。即為加行。此解脫道望自第二品。即為無間。望初為解脫。望後為加行。至第三無間道望第一為勝進。與第二品為解脫。自品為無間。與第四為加行。第二無間望前即非勝進。但是解脫。此是菩薩十地位中斷所知障時分品類排次斷法若別別斷一一別起。由能印證．及能斷惑．復能容豫．復能欣求故具四道。不爾便無四義具足。對法第九說。勝進道者謂為斷餘品所有加行．無間．解脫道名勝進道。望此品是勝進故。即是別別望前有也。又云。或棄捨斷煩惱加行思惟諸法等。即是別起勝進行相。即二乘也。或總通三乘。今此既論二乘勝進或別．或總。不遮後品所有諸道是前勝進故。其加行不爾。為趣求故。前所有無間解脫非後加行。又今此約別起行相故言總．別。若望此品後道名勝進者此中不說。若不爾即無不起勝進．及總勝進者故。廣如彼論及彼抄解。此四道通三乘。二乘有學及無學。通有漏及無漏。遮加行智通無漏。不遮加行道故。菩薩金剛心亦有加行道。任運加行非加行智。佛唯有解脫道。是前勝進道自望無勝進。勝進有者佛應有勝劣。有漏攝四道通上二界十地皆有。欲界唯有加行．勝進。無漏四道除有頂皆通四道。彼處唯有勝進。解脫道類名解脫亦有。非次無間後之解脫。亦不見許有加行道。中間稍勝有無間等無失。有頂闇昧加行等不成。對法第十四說。於諸現觀位證得後後勝品道時。捨前所得下劣品道。如證此果所攝道時。即捨此向所攝道。以不復現前故。如菩薩雖不言向．果亦得勝。捨劣劣不現前。如得果故。今約此文。即轉齊義三品種子各各別有。不用下品以為中上品也。若約轉滅義一種子轉為中上者。即下成中下不復起名捨劣也。論。十真如者至而不在故。述曰。解能證得有四。上來已明三訖自下第四明所證如。於中有四。一總牒如。二別解。三釋難。四廢立此中真如約詮辨體。若不爾者。且如初如非先不遍今者方遍。亦非真如可說遍故。若不約詮說遍何法遍行如者。攝論第七十地中說。世親菩薩解云。謂此法界遍一切行。以無少法非無我故。無性云。此即法空。無有少法而非空故。彼約詮說一無我．一空理皆不足。體．用別故。今此所論二空如。是總包彼也。無有一法非二空故。新中邊第一云。由通達此證得自他平等法性。舊論通云證得一分。猶有後地不名全得故因論生論。何名二空之所對治二行相別答執法有體。執法有用。二所治別也。有主宰．任持行相別故。故能治道亦有別也。論。二最勝真如至最為勝故。述曰。由離犯戒證此真如德莊嚴故。世親等云。一切法中最為殊勝今出勝因謂具無邊德。新中邊云。由通達此作是思惟。是故我今於同出離一切行相應遍修治。是為勤修相應出離。舊論難解故不引之。下引別處。同處不說。論。三勝流真如至極為勝故。述曰。由得三惠照大乘法。觀此法教根本真如名勝流如。無性云。由所流教勝故捨身命求此善說。新中邊云。設有火坑等三千界。為求此法投身而取。不以為難。意同無性。論。四無攝受真如至所依取故。述曰。世親云。於此中無計我所。無攝我所。如北洲人無有繫屬無性云。謂契經等法愛斷故不計我所。觀此非自他攝。新中邊云。由通達此乃至法愛亦皆斷滅。又解今此中說。彼皆不盡理。應說此如無繫屬。非我執．我慢．我愛．無明．邊見．我所見等所依取故。但言我所即性狹故。由緣法愛無故。我見等不依如取之。謂此真如但為境故名為我所。餘論說之。此中但說我境聚故。如不離彼法。我執起時亦取如故。今不於彼起我等執。但言我見即不攝所。但言我所即不攝見。今言我執通見及所。上准此釋。論。五類無別真如至類有異故。述曰。由生死涅槃二皆平等故無差別。攝論云相續無別如。世親云。謂於此中體無有異。非如眼等隨諸有情相續差別各各有異。即如不同身各各有異。相續即身故。故如自他無別。無性云。非如色等相續差別。或與世親同或與此論同亦得。謂唯一物。非如眼等有別類故。中邊云。此名相續無差別義。由通達此得十意樂平等淨心。論。六無染淨真如至後方淨故。述曰。世親等同。舊中邊云因第六地十二緣生因處觀。於四諦染淨因果。無有一法可染可淨。新中邊云。由通達此知緣起法無染無淨。非謂如也。由真如故法無染淨。名真如為無染淨。此論等談如體。中邊因如體談法。非相違也。論。七法無別真如至而無異故。述曰。由離生滅細相現行故。雖多教安立真如無別。世親同。謂教安立為勝義法界善不善等。此無別也。新中邊云。由通達此知法無相。不行契經等種種法相中。此依教談如無異。彼依如談教無異。綺互一邊亦不違也。由達此如即空方便智。發起有中殊勝行。論。八不增減真如至俱自在故。述曰。無性云。謂法外無用所以不增。諸法不壞所以不減。此即離遍計所執增．餘二性減解。又一解與世親同。云染法減時而無有減。淨法增時而無有增。即斷染不減。得淨不增。今此復別。離增減執故。新中邊云。由通達此證得無生法忍。於諸清淨雜染品中。不見一法有減增故。即依如說法無增減也。二自在依。如前已解。如文可解。然無性云。前諸地中雖亦得此無差別住。然作功用後乃得成。於此地中能無功用。隨用即成故名自在。新中邊云。有四自在。一名無分別自在。二淨土自在。三智自在。四業自在。第八地中唯達。初二名無增減差別如故。其相自在名無分別。如彼疏解。論。九智自在至得自在故。述曰。中邊云。由智自在圓滿證得無礙解故。餘論解同問此地已得智自在者何故十度十地修智答無性云。謂此地中得無礙辨所依止故。分得智波羅蜜多。於一切法不隨其言。善能了知諸意趣義。如實成就一切有情受勝法樂。非謂全得智波羅蜜。論。十業自在等所依真如至皆自在故。述曰。業即神通。及陀羅尼．三摩地三種自在。業即身等三業。中邊云。隨欲化作種種利樂有情事故。總持中有文．義二持。持一切法文．義。等至能持．能斷。隨所欲虛空藏等而能現前。此無性解。餘義同此。論。雖真如性至假立十種。述曰。此即第三釋其妨難。真如一味何容分十。真如實無別。隨其所證．所生．能證勝德假立十種。論。雖初地中至後後建立。述曰。第四廢立。初地中於十真如非不皆達。未圓滿故後後建立。故立十種。行．位有十故。圓滿真如名。乃至如來十皆能了。如中邊釋且廣分別。就解本頌中。初略。後廣。就廣中有二。一明證得因。二明所證得。上來雖有四段不同。謂十地．十勝行．十障．十真如訖。總是第一明證得因。自下第二明所證果。於中有二。初牒前生下以發論端。第二正解所證得果。論。如是菩薩至便能證得。述曰。是初牒前。起下所證二轉依果二轉依者。菩提．涅槃。就正明所證中有二。初約位辨證。二正明轉依。初中有三。初總舉。次別解。後料簡。論。轉依位別略有六種。述曰。初總舉所證位也。此中資糧位初說。略開五位。地前為二。十地為二。如來為一。下應當知。論。一損力益能轉至亦名為轉。述曰。初二位者。在地前第一第二位。此位漸伏亦名為轉。轉之因故能伏轉故。實證得位謂通達位．修習位等。故此非真。世親．無性攝論並第九云有勝解者。是勝解行地。故在初二位。及慚愧故者。即二位中。世親等解云。有慚．愧故令諸煩惱少分現行或不現行。煩惱現行即深慚．愧。則慚．愧者是勝解行之勝相故。今又解。由習勝解者是初位。初位信唯識增故名勝解。未能伏唯識想。第二位能伏唯識想少伏煩惱。名有慚．愧。如前二位中解。又勝解者。勝解數。得決定故。信數初增久不增故。由慚．愧故崇善拒惡。有二勝德。並通二位故為能轉體。此與攝論不同。不可一准。餘文可知。論。二通達轉至真實轉依。述曰。即通達位。在見道中已證一分轉依。未圓滿故。論。三修習轉至真實轉依。述曰。謂十地中。即除初地見道。餘初地及九地即修道十地中也。論。攝大乘中至現不現故。述曰。以有相無相觀通達真俗間雜現前。或真現非真不現。謂入觀時。或非真現真不現。謂出觀時。令真非真現不現故。又未能即空而觀於有。有相觀現真不現。無相觀現非真不現。由此理故說通達轉在前六地。我今此論。約初通達分別二障遍行真如故說初地為通達轉。世親攝論云。前六地真如為真俗觀現不現因。故說通達轉在前六地。亦不相違。論。說修習轉至不顯現故。述曰。攝論。又說修習轉在後四地。由純無相觀長時現前。勇猛修習斷餘麁重。多令非真不顯現故。四十八說。由第七地猶名為雜煩惱。未名不雜煩惱。非真猶有現時。但無相觀長時故。說多令非真不現。非八．九．十地非真有現時。得無相觀長時種類同故。說後四地為修習轉。我以十地斷俱生二障麁重漸證真如義等。說修習轉在十地中。亦不違也。然此論中乃言多令非真不現者。為簡七地。二攝論釋皆言唯有真實現非真不現。從長時說。然攝論本通得二解。不言非真定不現故。論。四果圓滿轉至利樂無盡。述曰。第四可解。彼此論同。論。五下劣轉至名下劣轉。述曰。第五亦同。通有．無學。一唯自利。二有欣．厭。三唯達生空。四唯斷煩惱。五唯證真擇滅。六無勝能。真擇滅者謂真如。由慧擇得此滅故無勝堪能者。無一切智等故。論。六廣大轉至名廣大轉。述曰。攝大乘說。即諸菩薩能趣證轉故。如來已轉。故彼不說。此六翻前准前應悉生死涅槃俱無欣厭者。大悲．般若常廣起故。具一切智等名有勝堪能。論。此中意說至而證得故。述曰。第三料簡。頌中所取轉依體者。唯廣大轉。捨二麁重而證得故。不言圓滿轉者。圓滿轉對菩薩說。廣大轉對二乘說又圓滿轉唯如來。廣大轉在菩薩今明十地取廣大轉。要地地中捨二麁重方證得故又解既言取廣大轉。明圓滿轉亦在其中。略舉一隅故。即六轉依中第一假立轉。未得真故。餘五真名轉。真實證得故。第一約位解轉依訖。下第二正解轉依。於中有三。第一總解轉依。第二雖轉依義總有四種。而今但取二所轉得。等者簡別本頌所說轉依之言。第三辨此修習位能證非已證。論。轉依義別略有四種。述曰。第一總解轉依名所目義。初總標。後別解。此為初也。論。一能轉道至漸頓伏彼。述曰。下別解也為四。能伏道通有漏無漏。三智中通加行．根本．後得三智。有漏道六行。無漏者且如因第三地無分別智斷定法愛俱所知障勢力。令煩惱亦不現行名伏煩惱障。非別起道名伏煩惱。所知障可知。又如離第三靜慮欲。伏四定以上惑入滅定。即是以後得智伏二障也或加行道能漸伏。根本．後得智頓伏或根本後得亦能漸伏。無加行道能頓伏者故問加行智通無漏不答不通。八地以上無加行智。亦無有漏心故問若爾對法第十等如何通。金剛心有二。一加行道攝。二無間道攝答無違也。以無漏心任運趣入根本智故。如前已說。名加行道非加行智。加行智者有趣求彼。但是前加行道。而非趣求。故加行智不通無漏。或復對法據二乘等通說金剛心有二。非謂菩薩金剛心中有加行道。故加行智不通無漏或說亦通無漏。八地等無者。無有漏加行智別深趣求者。八地以去有任運趣求故。今此初說加行唯有漏。如對法說金剛心有加行道。不簡菩薩故。論。二能斷道至未成辨故。述曰。以有漏心加行智。及有漏後得智。一是曾習。二相執所引。三未能泯伏滅此相故不能斷惑。四或加行智是能趣求所證真如。趣求所引無分別智。未成辨故不能斷惑。由無分別智是加行所引。真如是加行所趣求證。即由所引無分別智。能證所證真如成辨故。能斷二障非加行智問若加行智不通無漏。言有漏心已攝加行。更言加行復何所須。若加行智通無漏。不須作此問答分別答以三智中加行智亦無分別。此有漏道亦有加行．無間．解脫。前言有漏攝彼三道。後言加行為簡三智中根本．後得智別故復重說。自下明其無漏心及根本後得智。論。有義根本至故非斷道。述曰。此中初說唯無分別智能斷二障隨眠。後得不然。設作無相觀。相分境相仍有故不能斷。唯無分別智有此斷能。諸經論中無說後得能斷隨眠。非諸菩薩見．修二道前斷所知用無分別。後斷煩惱用後得智故。論。有義後得至迷事隨眠。述曰。後得無力能斷迷理見．疑等隨眠。而於安立．非安立諦相。明了現前無倒證故。亦能永斷迷事隨眠。迷理隨眠行相深遠。要證彼理方能斷之。迷事隨眠行相淺近。雖實有相觀亦能斷之。論。故瑜伽說至相執引故。述曰。第五十五說。修道位中有二種道。初即無分別智。後即後得智。後得智名世出世。如前數解此名。以有漏道是純世間故。無純世間道能永害隨眠。以有二因。如文可解。論。由斯理趣至俱能正斷。述曰。諸見所斷雖有迷事忿等十法。見斷頓斷故。迷事之隨眠隨理觀一品斷此。及修所斷無明．二見。及此俱根本及隨迷理隨眠。無分別智斷。餘有貪．恚．慢．無明。及此俱隨惑迷事者。後得智亦能斷。行相淺近故問何為亦是根本斷。亦是後得斷不違理故。此唯二乘非菩薩。菩薩修道不斷迷事隨眠故。即唯所知障是根本智斷煩惱障中通二智斷。然為迷理身．邊見等。各於自地第九品道時方頓斷。而前八品既先斷餘煩惱。可起後得智斷。第九品道時起無分別智斷。以迷理惑故。此約九品別無間道斷者。若不出觀即斷九品。唯無分別智斷八品中迷事煩惱。不可一觀道中前八是後得。第九是根本智故。即第六識中我見等俱生者。要第九品道方斷。雖無品數非如七識金剛心斷問彼金剛方斷有何妨耶答即有色．無色界有學聖者。起無漏道却斷下地我見等種過。若許爾者。即不還聖人應以現行潤生妨。既許不還聖者種子潤生故。先離下地欲時。其身見等並須斷訖。不同第七識。不潤生故。由此應作四句。有依下地斷上隨眠。如下地得聖。斷上一切種識中隨眠。有在上地斷下隨眠。如在上地取無學果。斷下地第七識中煩惱種子。瑜伽等說要金剛心彼方斷故。第三句可知。第四句者除上三相。或謂斷所知障。不可說上下自他地斷故。然約緣縛．相應縛故可說地斷。此即在下斷上。在上斷下。於五．六．七識皆不能遮。不違理故。非潤生故。非縛法故又解用後得智斷菩薩亦能。十地斷所知障中有執．非執。非執者亦名迷事。故亦許斷。以障智故。雖未斷本堅執之者。何妨先斷。如煩惱障俱生者。以我見為首故。先斷時未能斷本。先迷事者亦可斷故。斷所知障類亦應爾。此等分別妙絕古今。於諸論師實未聞也。即二障六．七識合各得為四句問有漏曾習。未泯相故不能斷隨眠。後得亦有相。如何斷隨眠。又此二智並各有相。此二何別答後得雖有相。非執所引。非縛所緣。又非曾得。取境相時分明親證。有漏不爾。故不能斷。如五通等異生．聖者所證有異。淨與不淨明與不明各有別故。由如是等種種理故。亦即是彼二智差別。論。二所轉依至故此不說。述曰。前說依他總名轉依。今取持種故唯第八。論。二迷悟依至故此不說。述曰。依他起性雖亦此依。非根本故此中不說。然無性等二攝論等。但以阿賴耶為轉依。對法第十一。轉依有三。一心轉即真如。二道轉即前能轉道。三麁重即阿賴耶故。此轉依略有二種。體寬攝論。彼無真如故。狹於對法無彼道故。然道是此能轉道中攝故。亦不狹於彼。餘文可知持種依中體。唯在二乘．及大乘有學位唯有漏。若并佛說即通無漏。此唯約現行。種子識不能持種故。又是所棄捨中攝故。論。三所轉捨至妄執我法。述曰。謂二障種者。此出體。捨在何時。真無間道現在前位。言真者有二義。一簡有漏。不能斷種故。二簡後得相見道等障治相違。如明與闇說之為捨者。此即染中名捨依他起性。由依他種斷故。不復能生現行之心妄執我法現行。由此斷故說現行及種依他為斷。依他既斷已。論。所執我法至遍計所執。述曰。實我實法自性本無。但對妄情妄似於有。今妄情斷無境對心。假說此境亦名為斷。由此道理名捨所執。諸有處言斷遍計所執者。義在於此。然三性中皆有捨義。一遍計所執。如此所言不對情名捨。二有漏依他。此有二種。一障法。如此中言障．治相違名捨。二非障法。下所棄捨中攝。三圓成實。此有二種。一劣法亦所棄捨中攝。二勝法唯此不捨。故總言三性皆有捨義。論。二所棄捨至皆永棄捨。述曰。謂餘有漏者。即二障餘。謂有漏善。三無記法全．異熟生少分。除法執一分故劣無漏種。即十地中所生現行。及此種類中下品種。由金剛道轉極圓者。異前菩薩所依未圓滿故極明者。行相分明。異前菩薩智。彼不明故或極圓。簡一切有學。極明。簡二乘無學純淨本識者。淨者無漏。純者無雜。非如因位七識等善淨而不純。本識純而不淨。今此第八無漏相續故名純淨。此現行識非餘有漏劣無漏種依。故皆永棄捨。論。彼種捨已至生死劣法。述曰。此種捨已現行彼法亦永不生。由此道理名捨生死法及劣法。此乃總言。不簡何念能捨。此同對法十四說得勝無漏亦捨劣法。如得果時即捨於向。如前已說。既言餘有漏法及劣無漏金剛心捨。為此前捨。為此俱捨。論。有義所餘至俱時捨故。述曰。第一師前捨。與二障種俱時捨故。由有二種有餘有漏及劣無漏。種既亡已。餘有漏法．及劣無漏如何得在。又種生現。既俱時生。種隨障已亡。現如何猶有。又三惡趣果與惑業俱亡。何故餘有漏法不隨惑俱捨。有漏既前捨。及劣無漏亦應然。由此理故。金剛道生有漏等滅。如明與闇不俱時生。此師意說。金剛心中已得鏡智。仍未名佛。未起解脫道證於滅故。諸無漏初起隣近有漏未名為佛。如見道捨惡趣因果同時。此師之意。即說麁重無間道生捨。解脫道生但為證滅。論。有義爾時至應無用故。述曰。第二師說。金剛心生猶未捨彼。猶餘有漏與無間道不相違故。麁重違轉依。豈違無間道。又金剛心即劣無漏。如何此位劣無漏已無。又若此位彼已捨者。菩薩應無諸生死法。生死法者謂有漏法。誰言菩薩生死法無。生死法無何名菩薩。又無有漏應無所熏識。非善無漏可所熏故。若此位菩薩已無所熏識。即住無間道應名為佛。若此位已名佛。解脫道生應無有用。解脫道生證極殊勝轉依圓滿。無所熏識故。無生死法。無劣無漏。能斷麁重。與無間道別。如前已論。故無間道非佛。解脫道名佛。汝今既金剛心已有是事。用解脫道何為。次解前師之理云。若由二障種有餘有漏等。所以二乘．菩薩非無漏圓。以所知障種有故等者。今難云。應由無漏未滿足有漏猶在故不名佛。此無間道位已無有漏。無漏圓生何不名佛。又種生現必俱時生。如何種亡其現猶有。誰言此位餘有漏等其種已亡。我若種．現異時。可如所難。我亦種．現同時。但不違無間道故。所以不與無間俱時捨。故汝所難非預我意。由種．現異時前已破故。此中不說。此師意亦種．現同時。若亦說者應成三說。今此許熏。明種生現同時。金剛心中猶有熏故。又三惡趣果與業惑俱亡。如何此位斷有前後者。前十一障中已言麁重違解脫道即惡趣果與惑滅異時。何得今時率情為難。論。由此應知至非彼依故。述曰。餘有漏等解脫道起方棄捨之。以解脫道位第八淨識非劣無漏．餘有漏依故。前師欲釋後難。思准可知。然此二師俱不違理。所斷捨中煩惱一分。所棄捨中劣無漏一分。通二乘有。餘唯大乘。又由前能轉道中能斷道證所轉依中迷悟依。方有所斷捨．所棄捨少分。除劣無漏。劣無漏但由得勝捨劣。論。四所轉得至清淨法界。述曰。下別解中。二果別故即分為二。涅槃中有二。初總出體。次別解釋四種涅槃。初總出體即此文是。此簡菩提名所顯得。文意可解。言真聖道者。謂聖所起道名聖道。妙觀察智為能斷道。解脫道位正證涅槃。有加行心為希求故。若非斷道印證名得。通三智品除成所作。若言證真理之聖道。於中唯正體智非後得。此依大位。若通三乘隨其所應。由此涅槃在纏未顯。離障方顯。故體一如。約顯成別。第二別解四種涅槃。於中有二。初總舉數。次廣解。論。涅槃義別略有四種。述曰。此舉數也。論。一本來自性至故名涅槃。述曰。下廣解也。於中有三。初出四體。次三乘辨。後總結簡。此即出體。初涅槃中文意可解謂一切法相真如理者。此出體也。即七真如中實相真如理。彼云二空所顯約詮所辨。涅槃依得顯故以相即。如前第八卷解。此如佛地第三卷清淨法界解雖有客染等者。釋本來自性。有十種義具功德者。以能順生諸功德故。功德性故名為具德。凝寂湛然故無生滅。眾生真性故平等有。法性與法理非一異。如前第八已解釋訖離一切相者。離所取相離一切分別者。離能取相尋思路絕。顯唯內證非麁心境名言道斷者顯真自相非假名言所安足處。非言依故異有為法唯真聖者自內所證者。顯能證者必唯勝人其性本寂者。釋涅槃名。以圓寂義是涅槃故。下三中出體義釋名等准此解。論。二有餘依至故名涅槃。述曰。顯其因盡苦依未盡。異熟猶在名有餘依。依者身也。就實出體故是真如出煩惱障。此中有餘約二乘說。以言唯有微苦依故。依謂依身。以其所離顯此涅槃。以大乘中難見相貌。從易處言。論。三無餘依至故名涅槃。述曰。有漏苦果所依永盡。由煩惱盡果亦不生名得涅槃。亦就實出體。通三乘釋。論。四無住處涅槃至故名涅槃。述曰。所知障者。顯唯菩薩得非二乘。二乘不能出所知障故大悲般若常所輔翼者。顯緣此涅槃生．智．悲故。或由智．悲緣證如故。於生死．涅槃二俱不住。緣此雖起悲．智二用。體性恒寂故名涅槃。此即第一出涅槃體。自下第二三乘分別涅槃具不具。於中有二。初三乘具不具。二問答分別。論。一切有情至可言具四。述曰。一切有情若凡．若聖皆有初一。由此經說一切有情本來涅槃。凡夫二乘有學未證後三涅槃。二乘無學不定性未入地者有初二。定性者有初三。直往入地菩薩。有初．及第四。無學迴心入地菩薩。有初二．及第四。如來具四種。有此六位差別故。若斷縛得。及得位次。同時異時。各應廣說。餘者如文可解。即三乘具不具也。自下第二問答分別。於中有三。一問答佛有餘依。二問答二乘有無餘依。三問答斷所知障得涅槃等。論。如何善逝有有餘依。述曰。善逝者佛。有餘三者理可知故。為此問者。若佛有有餘依。應苦依未盡。論。雖無實依而現似有。述曰。此答。雖無真實苦依未盡之有餘涅槃。而現為苦諦等。似有有餘涅槃。此即相同二乘者解。論。或苦依盡至可言具四。述曰。又解與二乘別。約苦依盡故名佛無餘依。有非苦所依身在故名有餘依。以佛世尊具有無漏所依蘊在。是故世尊可言具四。如來亦有有餘可爾。論。若聲聞等至說彼非有。述曰。下第二問答二乘有無餘依。此外人問。若二乘有無餘依涅槃。如何有處說彼非有。即勝鬘經說無無餘依故。彼言世尊二乘有餘生法不盡故有生。有餘梵行不成故不純。事不究竟故當有所作等。乃至說言去涅槃界遠。是故彼言無無餘依。論。有處說彼至彼亦非有。述曰。此中論主先却質也。謂勝鬘經說彼二乘都無涅槃。豈有餘依涅槃。彼二乘亦非有。彼經如何言彼都無涅槃。彼云唯有如來成就一切功德故得涅槃。阿羅漢等不成就一切功德故言不得。言得涅槃是佛方便。乃至廣說。彼經說二乘不得涅槃。彼經不簡無何涅槃。既有餘依二乘亦得。明知彼言有別意趣。論。然聲聞等至不依前三。述曰。依無性者二解經文。此中論文義意可解。論。又說彼無至與佛有異。述曰。下依不定性。第二解申正義。餘文易了謂有二乘者。簡不定姓。身智滅位。爾時雖無二乘身智。而由二乘能證此滅。可說二乘有無餘依。非有身智在時可說二乘名有無餘依。依實真如說三乘無別。依菩提說三乘差別。亦可依無住處說三乘有異。然今且說菩提差別。論。諸所知障至得無住處。述曰。下第三問答所知障得涅槃等。此中有三。一問應不得涅槃。二問應得擇滅。三問菩提障。此外人問。諸所知障既不感生。如何斷彼得無住處。無住處者是涅槃。涅槃者體解脫縛。其所知障既不能發業潤生。如何斷彼得無住處。前言斷所知障得涅槃故。第二地犯戒愚是所知障雖亦發業但障所知。不招生故今為此難。若全不發業。即無犯毀三業。非於爾時斷煩惱障故。勿以佛地論第七。說及所發業果是所知障。便謂發業能感於生。論。彼能隱覆至俱不住故。述曰。此是正答。其文可解令不發生大悲般若者。真如為所證緣起後得智。後得智即般若。般若能起大悲故。於生死．涅槃二俱不住。如既不證悲．智不生。論。若所知障至不得擇滅。述曰。下第二問應得擇滅。於中初問後答。答中有二。初答非。後答是。初中有五。一答。二徵。三釋。四難。五通。此又外問。涅槃即以擇滅為性故。論。擇滅離縛彼非縛故。述曰。此答。由惠簡擇縛斷得滅名擇滅故。由所知障不縛有情招生死苦故。斷彼已不得擇滅。論。既爾斷彼寧得涅槃。述曰。外人又問。涅槃亦是解脫縛故。論。非諸涅槃至中二擇滅攝。述曰。此論主答。非一切涅槃體皆擇滅。此若不爾一切涅槃皆擇滅者。即性淨涅槃應非涅槃。體性非是擇滅攝故。能縛有情住生死者斷得擇滅。此既不爾故不得擇滅等。餘文易解。不勞煩釋。此中意說。涅槃性寬。擇滅體狹。非諸涅槃皆擇滅故。由此涅槃與彼擇滅應作四句。有是擇滅非是涅槃。謂斷煩惱障因中所得滅。有是涅槃非是擇滅。謂本來性淨。及無住處。或六行得滅。是彼乃分涅槃。非擇滅故。有俱者。謂有．無餘依涅槃。俱非可解。故四涅槃初．後二種。謂性淨．無住處。即體於真如上立。中間有餘．無餘依二擇滅攝。斷縛得故。所依縛盡初得果時名為擇滅。所依後無方顯涅槃。後依無時由前擇力。故對法等說惡趣果名見道斷。瑜伽說是非擇滅攝。論。若唯斷縛至四中誰攝。述曰。第四外人復問。謂前說言所知障非縛斷不得擇滅。不動無為．想受滅無為。亦非斷縛得於四無為中是誰攝耶。四無為者。五蘊論說。一虛空。二擇滅。三非擇滅。四真如。百法論．瑜伽等說六。加不動．想受滅對法．顯揚論說八加三性真如。因此則廣．明無為義者。如前第二卷．別抄等解。論。非擇滅攝至非永滅故。述曰。下論主答。此二於四中非擇滅攝。顯揚論第十八說此二無為暫時離繫。非究竟離繫故問諸非擇滅云何暫離不復生故答擇滅無為唯究竟滅。永害隨眠故。非擇滅中瑜伽第五十三說。非擇滅法非一向決定。一向決定者學見聖跡。於卵．濕二生．北拘盧洲．無想天．女身．扇𢮎．半擇．無形．二形等生。及於後有若愛．若取所得非擇滅一向決定。餘則不定。以伏種子令不生現名非擇滅。種若遇緣便能生現故更生也。由此非擇有定不定。故此中言有永滅者有永不滅者。故此二既非是永滅攝說暫離言。明非擇滅。擇滅之中有唯言者。顯不通暫離義。非擇滅中有非永言顯不定義。對法第二說。有二應斷法。謂諸煩惱。及所依受變易．不變易。如其次第當知煩惱斷建立擇滅。二受滅建立不動．及想受滅。此二受不生亦名斷。不言二無為擇滅中分出。不可為難問既言無間道等如何是非擇。擇者惠也。無間生等豈非惠也答起無間道。若有漏亦非擇。若無漏不斷漏種子者定非擇滅。有何妨也。又此應徵薩婆多師不染無知起無間道斷而非是擇滅者。有何意不同有漏道。有漏道彼宗亦得擇滅故或復今大乘起無間道別斷惑種。餘縛因此方永不生故。是非擇滅攝亦有何爽。既爾定知無餘先得。所依永無方顯先滅名得涅槃故擇滅攝。如想受滅無為後時顯故。實得在前。無餘亦爾。或由先擇斷惑復永不生故。此義應思。下第二解。論。或無住處至擇滅所攝。述曰。此體雖非縛。由真擇力滅障得故寧非擇滅。滅障得故如煩惱滅。即二無為是擇滅攝。次會顯揚十八文。彼說暫伏滅者。謂說伏惑得。及無漏心滅惑位時說故。此若約無間道斷．解脫道得。即對法第二等文為正。是擇滅攝。若約伏滅得滅定等上建立。即非擇滅。如顯揚等。如前第二卷抄．及對法第二卷抄解。不動義如前說。論。既所知障至是菩提障。述曰。下第三問菩提障外人問。此師說所知障亦障涅槃等。可解。論。說煩惱障至為菩提障。述曰。下此師答。初却質。以煩惱障亦障菩提少分智故名障菩提。又為有此菩提不起故亦為障。何得以所知為難。文意可解。若爾如何諸聖教說二障障別。論。應知聖教至通障二果。述曰。諸聖教中依勝用說。此義不違。實各雙障。如第一卷初抄解。此解涅槃中第二段文。別解涅槃訖。論。如是所說至名所顯得。述曰。第三總結。以三涅槃名所顯得以自性涅槃不由顯故方得。本來寂故。唯有後三名所顯得。障滅顯故。論。二所生得至相應心品。述曰。下第二明所生得。於中有三。初出體。次別釋。後總結。初出體。文可知。論。云何四智相應心品。述曰。此問起也。第二別解菩提。菩提既四智。四智者何。論。一大圓鏡智至現眾色像。述曰。於中有九。第一出體辨四智差別。佛地論第三解此諸名有少差別。對法復解。餘可知也。圓鏡即智。持業釋相應心品言。通相應法。離諸分別者。佛地云離我．我所執。一切所取．能取分別。境及行相二俱叵測名為微細。諸不愚者不迷闇義。由此如來名一切種智．及一切智。若不忘者恒現前義。由此如來成不忘失法。自性明善名為清淨。有漏永亡離諸雜染純淨圓德者。純者無雜。淨者離染。圓者滿義。純簡因無漏。淨簡一切有漏。圓簡二乘無學功德。現種依持者。現行功德之依。種子功德之持。持功德種故能現能生身土智影者。自心．心所不緣著本質。如現餘三智影等名為能現。餘色根等身．土等德名能生。親照本質故。又身．土等法親緣之境。於識上現名為能現。三智等法親緣不著。但從此生名為能生。又自第八識上別種所生諸法如自色．心等名能生。依第八別有種故。若現他身諸趣等影名能現。無別種生但有識種。唯於識上現名能現。智為性故無間。就時無斷。就方。一切時能現一切處影故如大圓鏡現眾色像。佛地經云如依圓鏡眾像影現。依佛智鏡諸處．境．識眾像影現平等平等。故以為喻。論。二平等性智至窮未來際。述曰。此據正義七通無漏平等性。真如理。智緣於此故言平等。此在因中有我執故自他差別。今無我故自他平等大慈悲等恒共相應。此攝十平等中幾性者慈．悲等攝八德隨諸有情所樂示現者。隨十地菩薩所宜現也無住涅槃之所建立者。由緣無住涅槃故。此識恒共悲．智相應。涅槃名能立。悲．智是所立。名為建立。或由此悲．智所顯真如名無住處。即是建立無住涅槃。佛地論云。建立佛地無住涅槃。更無轉易名為一味。無間斷故名為相續。餘文易了。論。三妙觀察智至皆獲利樂。述曰。神用莫方稱之為妙具緣諸法自共相等名為觀察。籌量境相妙用勝故攝觀無量總持定門者。總持門者陀羅尼門。定門者三摩地門。雖餘三智非無此德。入出諸禪總持差別勝餘三智。此智能攝藏故名為攝亦常觀察此總持定門故名為觀功德珍寶者。謂六度．道品．十力等法作用差別者。謂現通等。論。四成所作智至所應作事。述曰。所作之成。成所作即智故。佛地論第七說。變化三業者。瑜伽第九十八說。不能化根．心。言三業者似意業轉。如後當知名似心故。以上並是第一出智體。以作用顯體故辨差別門。論。如是四智至以智名顯。述曰。第二釋相應多少門。得智名非識所以二十二法者。遍行．別境善法并取心故。准前尋．伺因通無漏。即妙觀察二十四法。今從因果二位通論故二十二。此二十二者體。能變者是見分。所變者是相分。或識自體名能變。相．見二分名所變或能變是種。因能變故。所變謂現。果能變故智者。決斷了達之義。彼位決斷了達相顯。故智用增。論。故此四品至功德皆盡。述曰。第三以體攝用。故佛地論第三卷初具明功德相攝。故此四智總攝佛地一切有為功德皆盡。智為主故說智用增。諸餘功德智差別故。論。此轉有漏至而得此四智。述曰。第四轉何識得何智門。八．七．六．五等如次而得。無性菩薩．及莊嚴論說。且觀智轉五識等。此中唯轉第六識得。佛地論中有二師說。彼非次故。說法斷疑非五用故。廣如佛地。不能繁引。與此無違轉識得智所以。此中有二復次。初釋可解。第二釋中。識是分別有漏位強。智為決斷無漏位勝。轉強得強故言得智。此中因解捨識得智因更成名智所由。論。大圓鏡智至淨種識故。述曰。第五轉識得智位次。此第八識初說可解。若金剛心無無漏識有漏已捨。無漏未生應無能持淨種之識。如前所轉捨中諍。論。有義此品至不相違故。述曰。無間道與異熟識等俱滅故。既非障法故不相違。又對法第十解金剛喻定無間盡智等生。不言金剛心時盡智等起。如何說無間道位圓鏡智生。此唯正義。種現同時．種現異時復有別釋。論。非障有漏至令不生故。述曰。即前所言餘有漏是。謂善．無記體非障有漏之法。無間生已四智圓明無所熏識。諸無漏法更不增長應成佛故。悲．智無窮故盡未來際。前師解對法盡智生時文云。彼言無間位後盡智等圓滿而生。不言此時此盡智等未起。又無間者是俱無間義隔越尚稱無間。俱時寧非無間。如異念言俱有等。佛地論中無此二說。彼不分辨何位心生故。論。平等性智至盡未來際。述曰。見道初位現在前者。真見道中此智即起。第六引生非自力起。二障頓斷妙觀察智．平等性智起必同時。若漸次斷平等後起。然諸見道．十地間起如上數明。法雲地後盡未來故。第八決定與一俱故。自力既勝不由六引。六入生空七恒法空。平等轉故。亦不同地。不同因位一切皆同。論。妙觀察智至皆容現起。述曰。此即初解生空觀品漸悟入者至解行地終頓悟者至無學位或至上位者。謂至菩薩十地位中頓．漸皆爾。既不障法空。明法空觀必帶生觀。加行入心雖獨法空。入必細故帶其麁意。此非有漏及無心通上諸位。論。法空觀品至皆容現起。述曰。法空觀品要菩薩見道位方初起。法空觀品准前應釋。若至佛位唯生空觀。或唯理非事。有唯事非理。或二俱觀。皆自在故。餘文可解。論。成所作智至亦得初起。述曰。如前四緣中已解。第一師云。菩薩修道位中。第六意識後得引故亦得初起。於淨土中起五識故。佛地論等亦有此義。雖言初地即亦得起然非見道。見道已後修道得智方起。真相見道中不緣外事起麁識故。論。有義成佛至作意起故。述曰。第二師說。如前四緣中已解。無別文義故不敘之。此中比量。簡過及釋妨難具如前解。佛地論有評。義取後解。論。此四種姓至勝後佛故。述曰。第六種性本有始起門。地前種增。入地二增。地前用增。入地體增。現起別故。餘文可解。唯護法義。論。大圓鏡智至不可知故。述曰。第七所緣何境界門。初師可解。所以如文。論。有義此品至亦緣俗故。述曰。莊嚴論說於一切境皆不愚迷故。有俗不知非不愚故。餘文可知言諸處者。謂內六處。境者六境。識者六識。此十八界。或十二處。六根．六識並名識故。身．及土定須緣故會不可知言行緣微細者。行相．所緣也。因既微細果亦難知。非不緣俗。論。緣真如故至准此應知。述曰。言二智者。體是一用為二。何故俱生緣俗名後得者。了俗由證真。證真為先緣俗智生。故名後得。佛地論又說。或似後得名後得。後得不證真故。或如後得因中緣俗真觀後生故。下准此解。餘所引文勘佛地論。因有二類種。果恒唯一種生二用現行。論。平等性智至於理無違。述曰。此中三說。所以如文。緣十平等故通緣真俗。第三說也。論。妙觀察智至二智所攝。述曰。文義易了。論。成所作智至後得智攝。述曰。引論文等皆勘卷數如前已顯。同類境故說緣五境。不定唯爾故不違也。五識皆能緣六境不違理故。行相淺近緣事智故。但遮無為如文證成。論。此四心品至利樂有情。述曰。第八緣境作用門。成事智通現淨穢土。妙觀察智通二土說法。論。如是等門差別多種。述曰。第九指例門有多。如是等門差別多種。佛地有四分心緣境。如前第二解。諸智相．見分別門。即前第九卷解訖。相應心所多少門。如前第三卷解第八識。第四卷第七識。第七卷解六識中。及次前二十二法中解。善無漏門。如隨識中辨。假實分別門。及攝諸功德門。此論雖無總明處。然隨諸識已明訖。故不繁敘其間。智依何定起。何受相應。轉何界後識後智生等。佛地雖無。如前已解。上來總是第二別解所生菩提訖。自下第三即結是所生得。論。此四心品名所生得。述曰。此為結也。就解所轉得有三。初總舉所轉得出數。二別解所顯所生訖。三總結故。論。此所生得至名所轉得。述曰。總結前也。就解轉依中有三。上來第一解轉依訖。自下第二明本頌所說轉依之言。論。雖轉依義至轉依言故。述曰。總有四種。而今但取二所轉得。餘三轉依不可證故。設有真如．及無漏道。不是證義故不說之。論。此修習位至因位攝故。述曰。自下第三明此十地能證二轉依。非已證得要成佛方證故。此十地無間道斷障為因。解脫道方證於彼故。上來解五位中第四頌。雖有廣略不同。總是解十地修習位訖。論。後究竟位其相云何。述曰。自下解第五位。謂究竟道。於中初問。次答。此即問也。論。頌曰至大牟尼名法。述曰。頌中有三。初一句出位體。次七字顯勝德。餘八字簡二乘顯三乘別。論。曰前修習位至究竟位相。述曰。初解頌文。後諸門分別。初釋四句文即為四段。義乃為三。如判頌意。初中有二。初正解頌初句出體。後問答分別解本頌中。初總判。次出體。後別釋。此顯位相也。論。此謂此前至無漏界攝。述曰。此下出體無漏界攝。即菩提．涅槃二轉依果是究竟位言究竟者。略有二義。一簡前四位名究竟。二簡二乘名究竟。二乘雖得菩提．涅槃。非究竟義。非高勝故。此略釋第一句頌中上此即字。兼解無漏界訖。論。諸漏永盡至故名無漏。述曰。下釋無漏義諸漏永盡者。能除漏義。能證．所證皆能除漏。此即離彼相應縛義非漏隨增者。即是顯非所緣縛義又諸漏永盡者。顯離雜彼煩惱非漏隨增。離二縛義。又初是染法自性斷。後是離縛斷。初性唯染。後通一切有漏言性淨者。簡二乘無學善有漏等蘊。雖亦離二縛。而性非淨。前有漏類故。有第七所知障漏俱非性淨故言圓者。簡一切有學無漏。因未圓故明者簡二乘無學無漏。顯彼雖圓果之極故而非是明。非勝妙故又淨簡有漏。圓簡二乘。明簡菩薩無漏。具五義性名無漏界餘無漏等雖亦名無漏。非究竟無漏。此中雖解無漏之言。長讀尚字。意乃為遠也。論。界是藏義至利樂事故。述曰。界者藏義。無為功德涅槃所藏。有為功德菩提所含。或是因義。或為所緣。或為增上。展轉傳說為利益等。謂體能生五乘世出世間利樂事業。或為緣生他利樂事何故經云在纏名如來藏。出纏名法身。此中出纏方名為藏彼約位此約體。或彼依有障．無障以辨法門。此明本末故不相違。即是總解第一句訖。論。清淨法界至如何唯無漏。述曰。下明問答中有二問答。此為初問。外人問云。清淨法界可唯無漏。是理法故。四智心品如何唯無漏。豈如來身皆唯無漏。此除大眾部等餘小乘難。法界理法既同擇滅可許無漏。非佛身中有為功德皆無漏攝。如何唯言是無漏也。論。道諦攝故至已永捨故。述曰。此論主答。六十六說。佛智．通等一切功德道諦所攝。前已成立大乘聖教。所以為量。論。雖有示現至道諦所攝。述曰。如來示現叱呵身．語。現起入滅。現有背痛。似苦集諦而實無漏。論。集論等說至五外界等。述曰。外人問云。集論第三等說十五界．十色處等唯是有漏。今言佛身唯並無漏。既爾如來豈無五根．五識．五外界等等者等取十有色處．法處少分等。今論主言如來一切皆是無漏。論說十五界有漏攝相違故難。論。有義如來至理不相違。述曰。答有三義。此第一說。如來身．土離能所分別．三七分別。絕名言戲論。非蘊處界有情等所攝。不可言此五根．此五境等。今大般若大有此文。今三論諸師多為此解。故不可以十五界等有漏為問。彼言有漏明非佛身。佛地第一卷說。此師當第三義。彼亦無評。論。有義如來至性散亂故。述曰。此第二說。文中有五。一申宗。二外詰。三釋難。四重問。五解徵。第三段中有二解。初解中有五。一外問。二復徵。三又解。四復問。五復釋。如來根．境皆以意識妙定為先方變。本識隨變。設第八變妙定生故法界所攝。非佛以外所餘菩薩．及異生等。雖依此佛所變上變為佛身．土。然佛變細。餘變者麁。佛變細者非五境攝。他之所變義有二途。一色或定收。如來第八勝定所引住故。何故第八定所引即彼五識不爾。五稱散五常緣故。理亦少難熟思之也。根．境既無如來五識亦非五識界。根雖非實似其根相故佛現有。他不變根但變似境。以相麁故。或可受用故。無垢稱經．及十八不共法中。如來之心恒在定故。大眾部計亦恒在定。對法第一說五識身性散亂故。論。成所作智何識相應。述曰。此外人問。既無五識。成所作智何識相應。論。第六相應起化用故。述曰。論主答。第六識相應。能起化用故。非餘識俱。論。與觀察智性有何別。述曰。此外人問。既與六識相應。與觀察智體性有何別。不可一識二智生故。論。彼觀諸法至故有差別。述曰。此論主答。彼觀察智能觀諸法自相．共相。此成事智唯起化用故二智別。論。此二智品至不俱起故。述曰。外人復問。此二智品應不並起。餘論等說無處無容同身同類一身二識許俱時生。今既一類第六識者應不俱起。論。許不並起至俱亦無失。述曰。此論主答。許不並起於理無違。前後剎那別異起故。然行迅速似二用俱。第二解。同一識體義用分二。說二智俱亦無有失。如一意識見色．聞聲。一體義分。此亦應爾。此第一解成事智品與第六俱。論。或與第七至成事品攝。述曰。此第二解。或成事智與第七俱。依根緣境是平等智差別用故。此平等智既能變起受用．變化二身。能為根．境而依之故。依此化他根．境之識唯平等用。起化用麁化異生類名成事智。起化用細化地上類名平等智。論。豈不此品轉五識得。述曰。此外人難。豈不今此成事智品轉五識得。何言七俱。論。非轉彼得至不應為難。述曰。今者但以彼生死滅涅槃得顯。名轉生死而得涅槃。非涅槃性即是生死。今此亦爾。由轉去因五識滅已。此緣麁事境識品生。說成事智轉五識得。不以因中五識轉。作果中成事智品。成事智品即是五識。此師若謂轉五識得成事智品。便違莊嚴．攝論等說。即是第二師解。佛唯三界是實餘虛。十五界等文為正也。論。有義如來至有漏無漏。述曰。有三。一標宗。二會違。三結正。此初也。第三師說。彼蘊．處．界等皆通有漏．無漏。故佛蘊．處．界等三法皆唯無漏。論。集論等說至所知境攝。述曰。以下會違有二。初會第一師。二會第二師。會初師文。集論第三等說十五界唯有漏者。且依麁惡之境體淺識智之境體說。或麁境體。淺是識用。即二乘等．及十地菩薩之身十五界唯有漏非說一切凡．聖有情十五界等皆唯有漏。論。然餘處說至理必應爾。述曰。大般若經及處處經說。顯非如彼界等相故。表非下智所知境故。論。所以者何至解脫身等。述曰。有為皆蘊。說一切法皆處界攝諸論通文。說十九界等無垢稱經之所遮故。非如來根．境非十八界等攝。此遮第一師計如來根．境非界處攝。若絕戲論故非界等者。亦不應此頌說如來功德即無漏界．是善．是常．亦是安樂。亦不應名解脫身等。解脫身等既可名者故。蘊．處．界理應可名。論。又處處說至是密意說。述曰。又涅槃經．莊嚴論等說。轉無常蘊獲得常蘊。勝鬘等說。如來妙色身等。故諸經中說為非色等是密意說。密意說者。顯非麁淺智境界故。以上皆是破前第一師計。論。又說五識至非佛所成。述曰。文意可解。破前第二師。論。故佛身中至而純無漏。述曰。三結宗義。三師說中此義為正。次解眾德有四。一不思議。二善。三常。四安樂。先解第二句。解不思議有三釋。攝論第九．世親等解同無異見。論。此轉依果至言議道故。述曰。此第一解。智之與境皆具此義。論。微妙甚深自內證故。述曰。別解不思。又智微妙。性相甚深。所緣境自內證故。又境微妙。唯甚深智能內證故。又二皆通。攝論唯有內證之言。唯解緣真如故。論。非諸世間喻所喻故。述曰。別解不議。絕比無方故不思議。如攝論中以三義解不思議。顯揚十七有不思議品。亦不出此三。瑜伽等亦然。所以不述。論。此又是善至俱說為善。述曰。次二明善。頌言善者白法性故。體白故異不善．及無記。能斷黑名白若爾此與有漏善何別以法界遠離生滅極安穩故。四智品妙用無方比。及極巧便故。無為．有為二皆順益。與有漏善差別。并違不善。以下合其四義故名善。前第六卷已解善訖。論。論說處等至五根三境。述曰。此為外難。四智心品既唯是善。對法論第四說八唯無記。謂五根．三境。如來豈無五根等也。論。此中三釋廣說如前。述曰。今論主答。此中三釋。廣說如前。如前有漏等三解。論。一切如來至無漏善攝。述曰。真如等五法皆滅道攝。滅道攝者諸經論中說既唯無漏故此唯善。又對法第六．瑜伽等說有清淨法界非苦．集故。攝論亦然。此二解并前四合則六解。既爾即佛所有眼等。皆是無漏善。似有漏善．及無記等。及似有漏善故。名之為善等非實然也。論。此又是常至無斷無盡。述曰。次三解常。此又是常。五法俱無盡期故。又真如無生滅故常。無變易故常。皆自性常故。四智心品所依真如常故常。其四智品體。無斷及無盡故說常。無斷常者。是不斷常義。報身也。無盡常者。是化身。相續常義。莊嚴論說三種常故。如常施食受樂等事。四智非自性常義。從因所生者。謂明從種生故。若初唯生後不滅者。便違佛說。一向記言生者皆滅故。又若色．心是自性常者。不見說故。違比量故。獲得常色等者。由願力化有情。是不斷相續常義。七十八．解深密說化身有生起相故窮未來際。亦釋不斷．無盡常義。願力常故。餘文可解。論。此又安樂至俱名安樂。述曰。次四解安樂。無逼無惱諸有情故。非如有漏善逼逐處生死。惱亂有情類不令趣涅槃。又有漏法皆是行苦。逼迫性故。增煩惱故。故非安樂。二轉依果俱名安樂。樂謂五樂。安謂五安。各有多種。安之與樂差別云何。謂諸有漏樂受者。樂而不安。麁動轉故。有漏輕安安而不樂。不能順益得涅槃故。此安樂者如第一卷疏解差別。論。二乘所得至但名解脫身。述曰。次解解脫身。於中有二。初略。後廣。二乘所得此二轉依果。但名解脫身。解脫生死．及縛法故。以彼轉依無十力等殊勝法所莊嚴故。不名法身。殊勝法者。斷所知障得無量功德依故。解深密經．七十八等說真如為解脫身言。世尊二乘所得轉依名法身不。善男子不名法身當名何身。名解脫身。由解脫身故。說二乘與佛平等平等。由法身故說有差別。無量最勝功德。算數譬喻所不能及。故彼名真如是二乘解脫身。非五分法身中解脫身。五分法身中解脫身。體唯勝解數故。此無為解脫故。彼菩提果是五分法身中解脫知見身。不名法身。菩提．及涅槃俱離縛故。但名解脫身。論。大覺世尊至所莊嚴故。述曰。次解在牟尼名法身成就無上寂默法者。梵言牟尼此言寂默。寂默法者離言法也。或離過故。故名為寂默。通三乘解。成一切法性相離言不二法門名為寂默。唯我世尊大牟尼尊二轉依果。亦名法身．亦解脫也。言法身者。非三身中之法身也。佛得二名。離煩惱故名解脫身。離所知障具無邊德名為法身。此中意說。有為．無為各於自身功德法依名法身故。論。體依聚義至皆此攝故。述曰。何故名身。體性義．依止義．眾德聚義。具三義故名為身故。故通三身。若別．若總離名相義。此亦佛地論有。餘文可解。論。如是法身至所依止故。述曰。自下諸門分別有七。初三身別相門。初總出法身中。復有勝義別立身名自性離相者。無十相也寂然者。尋思路絕也絕諸戲論者。離語言也。諸佛自性名自性身。有為．無為功德法依名曰法身。論。二受用身至廣大法樂。述曰。及極圓淨常遍色身者。眾相咸備名極圓。體離眾患名極淨。無間無斷名極常。無所不在名極遍。積集有礙之體名色身。此即功德之所依身。一是常不斷常故。二是遍量同空故。相續湛然者。言相續者簡自性身。有生滅故。言湛然者簡他受用。及簡化身。彼時斷故。論。二他受用至諸利樂事。述曰。他受用中現身．土由平等智。現通說法等由觀察智。自他受用法樂等者名受用身。變化不爾。論。以五法性至皆有實智。述曰。第二五法攝三身門。第一師。經說真如是法身者。佛地經說。論說轉第八得自性者。攝論第九說。轉去藏識得圓鏡智亦智殊勝說平等智於純淨土為諸菩薩現佛身者。佛地論云如餘論說。竟不出何論。莊嚴論說。然須勘抄說觀察智大集會中等者。佛地亦言如餘論說。亦在莊嚴論。須勘抄諸文亦有轉諸轉識得受用身者。是攝論智品說說成事智於十方土現難思化故者。佛地論說莊嚴論說。又攝論智殊勝具攝三身。論。有義初一至非色心故。述曰。第二師說有二。初自性。後餘身。自性文有四。一標。二引證。三解違。四釋自性身本常者。莊嚴論說三種常。如佛地論第七等引說佛法身無生滅者。佛地云。讚佛論說。然七十八．解深密亦有此言。法身無生滅。化身有起盡故說證因得非生因者。世親菩薩金剛般若論說又說法身諸佛共有等者。佛地論云諸經論說。即對法第一．攝大乘智品等中亦有此說。論。然說轉去至彼實性故。述曰。然說轉去藏識得者。會第一師引攝論文。今以斷麁重顯真如故。智殊勝文者亦可解。以法身是智依止。彼智之實性故。論。自性法身至得受用故。述曰。四智品中下解餘身中有二。初標智攝。後解釋相。相中有二。初自受用。後他受用。自受用中有三。一引證。二解違。三說相。平等智品現他受用。以得妙理自他平等。別為化上機現身．土等。成事智品隨類化身．土。妙觀察智於中說法。據實二身四智俱現。豈圓鏡智緣於二身不能親益。今但相似後智用。說圓鏡智是受用佛。此莊嚴論文。然前師如何解此文意轉諸轉識得受用者。攝論文。此文即證四智皆受用身。論。雖轉藏識至屬何身攝。述曰。亦得受用等者。解攝大乘不說轉藏識得受用身。所以說為法身者。如前已解。圓鏡智品是實色．心。與此非色．心違。論。又受用身至實智為體。述曰。此以理解難。解他化身中有三。初立理。次解違。後說相。論。雖說化身至體實非智。述曰。釋前所引攝論智殊勝攝三身文。然以自受用實智為體。准他受用身等。不說實無漏智。論。但說平等至自受用攝。述曰。釋前所引平等智現受用。成事智現三業化文。但明二智現二身。體非二身也。第三他化二身相。於中有四。一標舉。二立理。三引證。四會違。論。然變化身至無形質法。述曰。是化現心心所。佛地論說。此實相分。似見分現。佛地第七有二說。如彼。不能繁引。論。若不爾者至尚不知故。述曰。下立理引證。論。由此經說至化作三業。述曰。下引證。化無量類皆令有心者。化無量化人之類。皆令有心為引他故。此涅槃經。下佛地經。論。又說變化至相分現故。述曰。此解深密經文。七十八同。論。雖說變化至故不說有。述曰。會違。即九十八說。於四事不能化。一根。二心。三心所。四業．及業果報等。又無根等用。不如色．聲等故說不化。不爾香等亦應然。如五十四．及五十三末．及前第二卷抄。因明化中化為何法等。論。如是三身至化相功德。述曰。第三三身功德各異門。法身應以木．石為難。彼亦不能起貪．恚等。應名具功德。此順生善法故不得為例。常樂我淨等應分別離染簡有漏眾善所依。簡有為無漏無為功德。顯無生滅。餘如樞要。並取佛地第七。論。又自性身至為他現故。述曰。第四三身二利門。可解。論。又自性身至遍一切處。述曰。第五三身所依土分別門。如樞要說。即法身亦名自性身。法性土者。以屬佛．法相．性異故。以佛義是相。謂有為功德法所依故。眾德聚義故。二身自體故。法是性義。功德自性故。能持自性故。諸法自性故。體為土義為身。論。自受用身至亦無定現。述曰。還隨自受用土。下二身隨自土亦爾。非離身別有土名故。如樞要說。然此功德隨所依身．智慧。隨所證如法。亦可說言遍一切處隨住十地菩薩宜者。十地經說。十地各有分量大小。廣如彼說。唯見百佛見百葉化佛。見百三千大千世界變化身土淨穢佛土因緣成就者。以化土中有淨有穢。非他受用土故言淨穢。他受用法樂增同自受用俱名受用。化土雖復說法。神通增故立變化名。法樂義劣。此佛地論廣說大精。論。自性身土至一切生故。述曰。第六三身諸佛身土所化同異門。須勘佛地。此文一往。佛地甚好。共中其實是多。見者謂於一土有一佛身故。不共中佛地論引彌勒菩薩根熟後等。又勘別抄。彌勒發心劫數長短乃至廣說。論。此諸身土至俱善無漏。述曰。第七門。於中有二。初明身．土能．所變。二因解唯識見．相同異。此即初門第八雖實皆通緣染．淨土。然約增勝現所得者。自受用者唯淨無漏識之變。既唯佛能知變。非餘所知變故。他受用身．土體唯是淨。然能變者通有．無漏。如來．及十地中菩薩無漏後得所變。即純淨無漏。若十地第八識并五識。及七地以前有漏散心。及有漏後得所變。即純淨有漏。無他受用土體是穢者。非有穢心之所變故問既許有漏識亦能變土。他受用土云何必唯淨答本質佛所變者非穢故。能變之者無煩惱穢故。無穢識故。所以所變之土唯淨通有．無漏。此據相似。若變化土本質通淨．穢唯無漏。若隨彼二乘等無漏心所變即無漏。然彼無此事。彼無漏狹不能緣身．土等。若隨彼二乘有漏心．并異生所變即有漏。皆通淨．穢。或二乘等後得不能緣。即唯有漏。通染．淨。如螺髻梵王．舍利弗等所見異故。今此文中總約三法．一切有情為論。論。純善無漏至非苦集故。述曰。此無漏相分同能變識一向是善無漏。相不離見同非繫故。以能緣心變似自境故。縛與不縛理必須同。淨與不淨理必須同。無漏心等順益義勝。悲力廣大。相分與見必同善性。一切無漏法爾必善故性必同。其性相必皆順理故。故性必同。非如有漏心相．見性有別。言因緣者。是種子也。論。蘊等識相至雜引生故。述曰。以蘊．處．界三法因緣雜引生故。謂見分是心。相分非心。如第八相中根．境等。及六識所緣色等。以與見分非一類種生故。色．心等別。以不相違故。無漏所變相分法中有五蘊。亦如根等。即是相分純種。與見分無漏及性同也。與見雜種故。色．心蘊等亦各有異。乃至相應法相分相望亦然。由識起相等同不繫法。純種。唯無漏。作用法不同。雜種生色．心。不可有漏同無漏難。論。有漏識上至非滅道故。述曰。純從有漏種子生故。同是繫法。所以言純。故唯有漏問何故界繫見．相許別繫。有漏．無漏必同耶答見．相雖界繫別。仍相順故。論。善等識相至五十二等。述曰。善等三性識之相分不必皆同。性相別故。有漏名等勢分轉故。不順理故。不能引相與見分相必能令同。如鼻．舌．身識見與彼相分非必同性。故與見分非必性同。見．相分中三性因緣雜引生故。不可同性。作用別故。性不可同。如無漏緣使等相分唯有漏。虛空等能緣心通三性。相分唯無記。香等三境唯無記。能緣之識通三性等。若皆純種唯一性者。三境唯無記。等言應不成失。不可說約第八所變唯說無記。三識所變通三性。二境亦爾。以三識所變三處攝故。應言通三性。諸論無文故。虛空．非擇例亦應然。故相分．見分不必同性。性別既爾。蘊等識相或相．見分同。或相．見分異類此應知。亦不定故。若相分與見分蘊等亦同。便無五蘊．十二處．十八界別。既有三科別。明知相．見分等不必皆同。佛地論說。三身生滅門。化自．他．身色俱非等。化心亦爾。三身相對四句門。生法二身攝三身門。十佛攝三身門。如彼第七。因解身．土能變．所變。即釋唯識相．見異同。上來已依略．廣．及位等。明能變識等訖。自下解相．見分或異同中。即明能變之識相．見同異。第七門中。自下第二因解唯識義。論。然相分等至俱實有故。述曰。一解云。等取心所所變現。所變名為行相。依識變現等者。唯難陀二分義。小分有異親疎所緣二皆不實故。以疎所緣等取親相。不為行相。此所疎知。如識變故又立三分并下有二復次解依識變現等者。相分等言等取見分。識自體之所變故。此相．見分雖體是依他。識自體之用故。非如識性依他中實。識是根本自體故。彼是末是用故。如日．及輪。如燈．及光。實．虛異故。若不爾應不言唯識。應言唯境唯見分等。以許相．見與識自體俱實有故。此義應思。設緣色等見．相亦俱不實。不及於識。如緣過未虛空等識相分。雖有非稍實法。見分非無。仍緣虛境。虛境行相是不實心。故見不及識自體分。識自體分唯緣於識。是根本故。證自體故。體性是實有。其變似色等亦並不實。此師意也若爾無分別智境相如何彼內證故此所不論。如緣自體。餘是外境故不同如。設緣真如自體實有。非識所變故。真如體實。今論所變故相．見假。又縱真如是實。以於境中少實有故。但言唯識不言唯境。今以內證是故不可例同於外。佛地第三有此師義。許有三分依他性義。論。或識相見至虛實如識。述曰。第二師說。識與相．見分等。皆從緣生因緣法故。此二與識虛實皆同。雖有緣去．來等。相是依他故。與識不多別。又此師意。但有相分與識一種是實。不遮緣過．未但得假法。此是正義。前師相．見即識種生。此師相分與識別種。見分與識同種生故。若爾應言諸法唯境。何言唯識。論。唯言遣外至亦應非實。述曰。論答。唯言遣心外遍計所執。不遮內識所變之相分等。若不作此解真如應非實有。真如既實境即實成。能緣如心寧容是假。若是假者應不緣真如。若非假者見便是實。故非心．境一向非實。以境是虛言唯識故。若境是實。遣心外境名唯識。即真如不離識故。非心外法故。亦唯識攝。論。內境與識至唯識非境。述曰。外人難。內境與識既並非虛。如何可言唯識非境。論。識唯內有至但言唯識。述曰。答有二。初云識唯內有。境亦通外。即境相分內是依他。外是遍計所執。以非心所變法說之為外。非體實有名外。恐心內之境濫心外之境故但言唯識。又疎所緣緣亦是外。若言唯境恐取心外之法故此不論。所執之心亦是心外法故。是故設不慮濫。言唯境亦得。為簡外故但言唯識。論。或諸愚夫至如外都無。述曰。一謂所執為實。二謂親取心外境。依此故言迷執於境。此意可解。此第二師解唯識佛地所無。為破執故雖為愚夫。非心之理豈佛非有。即前二師許有相見分義。第三師解。論。或相分等至定相應故。述曰。此師不許有相．見義。唯一識性。由前妄熏習力似多分生似有相見。即佛後得智無別相．見分。有漏善心因後得智有相．見者。有法執故。佛似見．相淨穢土等。不作二解故非所執。餘作二解故是所執。又佛自在了妄執故。設變見．相皆非所執。由往因中熏習力故。今果亦爾。佛證諸法不可言故。餘即不爾。見．相皆執。不證不可言境故。今此依餘說故言無別。或佛不現餘人自見。若爾真如非妄習生。應非唯識。識之實性故言唯識。故除識性無別有法。論。此論三分至成唯識論。述曰。此下大段第三釋結施願分。即第二師解論文謂。初一頌半略明能變識相。中有二十三頌半廣明唯識。後有五頌明唯識位。以佛說法初中後。善．純一．圓滿．清白．梵行。今同彼教。故言三分。如第一卷抄釋。餘文可解。此中言成。即以教成教。即以教成理。理實俱通。然依境．行一解成如前解。理體分別唯識性．相義。論。亦說此論至極明淨故。述曰。言淨者。謂從喻顯。如真如性雖本性淨。若不修習淨無以彰顯教．理俱得。如珠寶等性雖光潔。若不磨瑩無以出光故也。如蘇迷盧雖寶所集。無日輪迴照何以顯光。此論亦爾。如前第九卷初抄故。論。此本論名至登無上覺。述曰。初二句結牒上。後二句正迴施發願。由三十頌顯唯識理非增減者。依三義配釋。皆有非增減義。
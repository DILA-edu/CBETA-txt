爾時世尊大毘盧遮那金剛如來。又復宣說一切如來金剛三業大三昧耶。最上真實大明勝行三摩地法伽陀曰。諸富樂所樂隨意即當行獲種種相應速成就佛性又復諸富樂所樂隨意行得本尊相應成自他供養作苦行求法彼不能成就諸樂隨意行斯為善成就假使求四方飲食而活命持誦不間斷得成諸富樂善住身語心勤求大菩提遠離夭橫怖當不墮地獄佛菩薩所行最上大明行謂勝法文字成就諸富樂順行諸樂境即五智自在菩薩常稱讚諸佛善所作當知色三種成自他供養一切佛敬愛毘盧尊出生又復聲三種供養諸聖賢一切佛敬愛寶幢尊出生又復香三種供養諸佛等一切佛敬愛無量壽出生又復味三種供養諸聖賢一切佛敬愛不空尊出生又復觸三種供養於本部彼諸佛金剛阿閦尊所得彼色聲香等心常離諸結一切佛世尊祕密真實說色聲等明句諦心而觀想復各於本部觀想諸聖賢住佛念相應作法念觀想觀身語意業成金剛念觀諸部念相應成忿怒念觀賢聖念相應成就菩提觀若住於身觀即身相無礙若住心觀想心離諸有著諸佛所愛樂住佛眼觀察二處皆平等速成就佛性吽字及唵字發字等儀軌現五種光明想蓮華金剛如月淨光焰隨意而觀想佛念等相應觀想求菩提云何佛念觀謂遍一切處皆諸佛影像出現佛智雲云何法念觀謂遍一切處觀想金剛法出現法智雲云何金剛觀謂遍一切處想金剛薩埵現金剛智雲云何諸部觀謂遍一切處現本尊影像及本尊智雲云何忿怒觀謂遍一切處想出忿怒聲現忿怒智雲云何菩提觀及彼菩提念謂本金剛蓮二處悉平等現智日金剛作金剛供養復云何得名曼拏羅念觀謂二處平等妙蓮華自在出生大相應曼拏羅自性云何身念觀謂一切如來所有勝妙身五蘊性圓滿彼佛身自性平等如是見云何語念觀謂金剛法語平等如是見持最上法性云何心念觀謂普賢大心普遍於一切住祕密根本平等如是見持金剛大心云何有情觀謂諸有情心及彼身語業平等如是見皆離相平等一切如虛空復云何得名一切大明相謂即身語心念觀相應法身住妙金剛語心亦如是作是平等見名最上持妙又復云何名三昧耶念觀謂三昧文字清淨諸儀軌如來所莊嚴得妙樂成就又復云何名般若波羅蜜三昧耶念觀謂諸法自性清淨大光明無生無所依無智亦無得無因無所生又復云何名彼無生念觀亦諸法自性清淨光明法如虛空離相亦復離文字無二非無二無垢而寂靜又復云何名諸部供養觀謂身心離相作平等供養與諸部相應成就甘露法得佛加持身及彼金剛心最上持法語皆如理所得身語心清淨遠離諸邪念成就持明行得金剛不壞爾時世尊寶生金剛如來。安住一切如來金剛三業。於大會中。向金剛手菩薩最上自在執金剛者。稱讚勸請作如是言。大乘金剛士住空清淨行普賢大供養願說最上行貪瞋癡染性同入金剛乘與虛空平等無住大供養解脫道所歸三乘共宣說佛大樂清淨願說供養法菩提心廣大善轉妙法輪身語心清淨歸命金剛乘爾時金剛手菩薩摩訶薩受佛勸請已即說供養法遍一切虛空現廣大字相一切灌頂義攝金剛寶部安住三金剛身語心善樂諸佛出生法供養諸如來彼供養法者住身心平等離著而無礙當了諸法性遍大地方所一切皆清淨離相而寂然無少法差別皆是諸如來神通慧所作祕密最上法從五部出生當住於虛空觀想大智海自身處月輪具種種嚴飾住諸佛心智寂靜金剛界想四寶莊嚴高廣殊妙塔五種光明鬘清淨而圍繞復想大智海三世無住相廣大不思議總攝一切法想自毛孔中現供養智雲及五種蓮華謂青蓮華等生有三種華從聖賢所現迦哩尼迦華及末利迦華踰體迦妙華迦囉尾囉等一一皆殊勝妙香悉周遍想輪曼拏羅具種種莊嚴廣百由旬量周匝悉圓滿金剛及蓮華輪并寶劍等以智慧觀想一一於空現廣俱胝由旬四方淨嚴飾眾寶所成塔自性淨無垢以正智觀想諸部供養因五種勝功德成供養雲海寶衣淨無垢供養求菩提作五種供養得賢聖歡喜種種最上寶想現而莊嚴彼一切妙寶得最上成就七寶嚴境界一切皆圓滿安住於正慧種種義成就最上大印相佛曼拏羅中與諸觸相應及諸味成就當住空觀想寶嚴曼拏羅自體即佛身作廣大供養彼最上祕密隨順一切法安住加持句是真實供養所有甘露味能資生智慧住諸佛三業成就金剛智爾時金剛手復現空字相一切灌頂行一切勝自在身語心相應三業曼拏羅宣說最上法諸佛祕密智當住空觀想金剛曼拏羅中現阿閦尊想執金剛杵大焰光熾盛五種光圓滿三世佛出生金剛部變化身語心相應想最上金剛上首禪定法心平等成就眾祕密金剛能破壞一切阿閦金剛生住諸佛境界如是名為金剛部中阿閦如來真實三昧觀想法。爾時金剛手智解脫成就自性淨無垢入大菩提行說真實三昧成佛菩提法當住虛空中想佛曼拏羅中現毘盧尊及想一切佛與諸寶相應成金剛影像從彼三金剛出一切妙寶平等如意珠現圓滿寶海諸佛大牟尼出生諸佛子如是名為佛部中毘盧遮那如來真實三昧一切部中大智觀想法。爾時金剛手說染性解脫祕密淨無著蓮華曼拏羅當住虛空中想大曼拏羅中現無量壽及諸佛供養祕密行相應及想一切教此最上金剛相應四三昧二根本相應能出生二種觀想諸如來成就三金剛如是名為蓮華部中無量壽如來真實三昧觀想法。爾時金剛手金剛明句義無我智出生宣說如是法當住虛空中想佛曼拏羅現不空成就及觀想諸佛一切佛無住離相諸語言真妄及影像皆住金剛句金剛手所說佛菩薩所生彼諸佛語言如空淨無垢說大明成就祕密智所覺三昧句召部所作義真實如是名為三昧句召部中不空成就如來真實三昧觀想法。爾時金剛手三金剛無住堅固不能壞宣說如是義當住空觀想三昧曼拏羅中想寶生尊及現諸影像修瑜伽行者當了諸法空縱說非法語亦得住淨智如是名為眾寶部中寶生如來金剛智莊嚴三昧觀想法。爾時會中有菩薩。名諸佛三昧金剛幢。與不可數不可計須彌山量等塵數諸菩薩摩訶薩。聞諸如來說是法已。怪未曾有。即於會中出大音聲。咸作是言。諸佛如來大祕密主。出過三界通達世間一切諸法。云何是中言非法語得成淨智。是時世尊大毘盧遮那金剛如來。即告諸菩薩言。止善男子莫作是說。何以故。汝等當知彼最上祕密行即菩薩行。彼菩薩行即如來行。彼如來行即真言行。諸善男子。譬如虛空於一切處無所住相。虛空無住諸法亦然。諸法如是當何所住。不住欲界不住色界。不住無色界不住四大等。諸善男子一切法無住。此義寂靜當如是知。諸佛如來知諸眾生心所樂欲。隨順宣說一切法門。彼所說法猶如虛空離諸有相。如來三昧亦復無住。諸善男子。譬如有人持以箭莖鑽木出火。勤加其力煙即漸生。而後非久火方得出。出已即滅彼所出火不住箭莖。不住其木不住人手。諸善男子。諸佛如來所有三昧亦復如是。一切無住非來非去。諸法亦然。是時諸菩薩摩訶薩。聞佛世尊說是法已。心生信解歎未曾有。皆大歡喜作是讚言。廣大希有最上法離相寂靜如虛空破諸疑網清淨門是故稱讚真實說爾時世尊大毘盧遮那金剛如來。而復召集諸佛如來。普令安住大三昧耶金剛真實現證菩提堅固三業諸佛如來祕密法門。如是安住已。毘盧遮那即作是言。當說諸佛本部真實大明身語心業祕密最上成就等法。是時金剛手菩薩摩訶薩。於眾會中現大威勢。目爍光明熾然可怖。廣視大會及十方界。出大音聲作如是言。金剛身語心住三業觀想離疑惑無礙平等無所住爾時世尊大毘盧遮那金剛如來。即入如來自性清淨波羅蜜多教金剛三摩地。從定出已。向諸如來作如是言。阿閦佛等一切如來。各能宣說無數俱胝那庾多百千大明。出生一切成就事。現諸變化。於十方界神通自在。順行諸法。於五境中遊戲無礙。於真言行解脫相應。何以故。一切如來真言行法。出生彼諸大持明士。而能觀察此諸如來身語心。祕密大明義。照達一切最上祕密大明心。常樂趣求一切如來身語心三昧。常樂趣求一切執金剛身語心三昧。常樂趣求一切持法身語心三昧。說是法已。即以自金剛三業說大明曰。吽唵阿莎賀說此大明時。會中一切菩薩。聞已皆悉驚怖。咸各思念金剛手菩薩。爾時金剛手菩薩知是念已。即說一切如來大三昧法。當住空觀想莊嚴曼拏羅於中想吽字及自影像等金剛大光明廣大不思議諸佛身語心當如是觀想一剎那成就大金剛三業金剛王大士一切勝自在自壇法自明出生諸儀軌此攝一切明金剛精妙說現自持明人四處具色相三面相相應及想三種色如是名為虛空金剛三昧法。此復說最上金剛祕密心當住空觀想微妙曼拏羅於中復觀想五鈷金剛杵觀想常相應勿令有間斷思念三金剛及彼金剛鉤句召一切心及諸賢聖等即說此大明曰。吽唵阿發吒弱此一切金剛佛菩提成就所有金剛部寶及蓮華等觀想金剛鉤句召於諸部復觀照自心作那吒迦法於七晝夜中作金剛事業成就身語心祕密智金剛觀察諸施願不令生怖畏施廣大成就心生大喜愛成就佛菩薩一切真言行若越此法者當壞彼壽命爾時金剛手調伏三界尊最上大金剛出如是音聲乃至持明者三金剛智圓二處得相應成諸供養事此諸佛成就大明三昧法入明妃自在想金剛相應成此法即名三昧曼拏羅爾時金剛手諸如來出生諸佛大灌頂復作如是言彼一切世界以此法句召住大印相應成就一切事佛真實變化無數億金剛此名佛世尊菩提三昧法得成就菩提成三金剛相入金剛大士勝菩提心海爾時世尊大毘盧遮那金剛如來。即入一切如來最上金剛持明大士三摩地。從定出已。宣說一切如來大明金剛最上明句。當相三金剛字最上大印。安住大智金剛一切菩提平等。所謂唵字為智本。即身金剛平等。阿字法無我。即語金剛平等。吽字不可壞。即心金剛平等。如是三金剛平等堅固而住。即一切如來身語心所出持明大士。當觀想此。􈃯勃籠二合引字。即成虛空金剛心曼拏羅。一切金剛周匝圍遶。於中復想廣大金剛智雲。即此勃籠字。是金剛智心。又復觀想此。􈅼吽字􈁴唵字成金剛曼拏羅本部諸相一切圓滿。又復觀想此。􆿓盎字。成本尊曼拏羅。本尊賢聖諸相圓滿。又復觀想此。􇩴吽字􆿅阿字。成法曼拏羅。如是諸字中。等知勃籠字即無所住相。從三金剛觀想出生。此等名為金剛祕密三昧心字。亦是三世諸佛最勝身語心。所謂唵字即諸佛最勝身。唵阿字即諸佛真實語。阿吽字即諸佛大智心。又復吽字亦即無上菩提。此即一切如來無上菩提。成就聖法無想智金剛諸佛正因果出生持明大士。如是乃得最上名稱成就大明行現證三昧法三種金剛堅固不壞。此名一切如來身語心三昧真實智金剛加持正因三摩地法。此法能成就一切所修行。若有行人。修此法者。於寂靜處住相應觀。想如前字。是人於半月分速能成就金剛三業。復次行人當住虛空觀想。金剛本尊最上曼拏羅。從根本大明出生。持明大士說唵字心成曼拏羅。出現五種大光明雲。中想最上大毘盧遮那如來。而復出現無數佛身。金剛光明遍照一切。此名一切如來金剛祕密身語心業金剛光明莊嚴三摩地法。若有行人修此法者。於半月中速得成就最上勝身。與佛身等堅固不壞住壽三劫。隨順五境遊戲無礙。復次行人當住虛空觀想。金剛最上法曼拏羅。從根本大明出生。持明大士宣說阿字成曼拏羅。現大金剛五種色光。於中觀想無量壽如來。從平等智正語三昧。說正法語離諸戲論。平等堅固金剛語業。此名一切如來金剛正語三昧出生三摩地法。若有行人修此法者。即得成就金剛語業住壽三劫。隨順五境遊戲無礙。復次行人當住虛空觀想。最上金剛曼拏羅。從根本大明出生。持明大士說吽字心成曼拏羅。現廣大真實三昧五種光明。於中觀想大智金剛寶生如來。一切金剛最勝無住。從金剛心出生三昧成就一切智功德海。為大導師發生正智。此名一切如來金剛祕密大心三昧最上三摩地法。若有行人修此法者。即得成就金剛心業住壽三劫。隨順五境遊戲無礙。復次行人當住虛空觀想。􄑖亢字。成大金剛平等智曼拏羅。現一切身等虛空界。皆從金剛智平等出生。於須臾間變化諸佛菩薩廣大供養。此名等虛空金剛三昧身語心安怛陀那出生莊嚴光明鬘三摩地法。若有行人修此法者。即得住劫三昧。諸佛菩薩亦不能見。復次行人當住虛空觀想。金剛曼拏羅。從根本大明出生。持明大士說㰠字心成曼拏羅。現金剛等作諸光明。於中復想妙吉祥尊。是即報身。安住身語心業金剛三昧。久已安住菩薩十地。此名最上智月菩薩三昧金剛三摩地法。若有行人修此法者。即得一切成就。復次行人當住虛空觀想此。􈂹颯疋零三合引字。從是字中出現智光。於是光中即現金剛薩埵身。量等虛空。此名等虛空界金剛三昧莊嚴三摩地法。若有行人。修此法者。得五種通及佛最上三昧通力。如是乃名一切成就。復次行人當住虛空觀想。􈁴唵字。即成最上佛曼拏羅。於中想現阿閦如來。復現一切金剛大士想阿閦佛現於智相。皆從阿閦如來三金剛禪定三昧出生。此名阿閦如來三昧身現證菩提最上金剛三摩地法。若有行人修此法者。即得成就阿閦如來三昧身語心。常住金剛堅固。成就十方世界一切金剛供養事業。復次行人當住虛空觀想。􈁴唵字。即成最上佛曼拏羅。於中想現寶生如來。及現虛空金剛。想寶生佛。現其寶相。皆從寶生如來三金剛禪定三昧出生。此名寶三昧自在最上金剛三摩地法。若有行人修此法者。即得成就寶生如來金剛三業。出現寶幢平等光明。成就菩提法無我智。祕密平等無所住相。復次行人當住虛空觀想。􈁴唵字。即成最上佛曼拏羅。於中想現無量壽如來作施法相。從無量壽如來三金剛禪定三昧三種金剛甘露平等出生。此名無量功德金剛光明吉祥三摩地法。若有行人修此法者。即得成就無量壽身語心業。復得金剛壽命平等光明。能為眾生說大乘道。復次行人當住虛空觀想。􈁴唵字。即成最上佛曼拏羅。出現金剛大青蓮華。中想不空成就如來現三昧相。從不空成就如來三金剛禪定三昧平等出生。此名不空成就三昧光明最上智出生三摩地法。若有行人修此法者。成就不空金剛身語心業。得金剛不空平等光明。出生吉祥智海利益一切眾生。復次行人當住虛空觀想。􈁴唵字。即成光明佛曼拏羅。於中想現毘盧遮那如來。現三身相出大金剛光明。皆從毘盧遮那如來三金剛禪定三昧平等出生。此名趣求菩提身語心最上金剛三摩地法。若有行人修此法者。即得成就毘盧遮那金剛三業。得平等光明大菩提智。成就三身堅固不壞。爾時世尊大毘盧遮那金剛如來。復說伽陀曰。諸有修法者當起精進心往詣於山中或曠野空舍及兩河岸側尸陀林等處當住禪定心隨所求作法當住虛空界想阿閦智等五種通相應想佛最上處此名為諸佛最上大三昧成就一切事大金剛智通五鈷金剛杵五焰光莊嚴五處皆相應金剛通出生想自明大輪猛焰識盛光五種通相應金剛通成就想空金剛輪現平等佛光安住佛相應得佛身平等想曼拏羅中自身成毘盧安住唵字心觀想根本識寂滅金剛心而常所出生吉祥如意寶諸佛勝成就復想曼拏羅中現阿閦尊安住吽字心現其心月相復想曼拏羅中現無量壽安住阿字心現金剛月相此最勝三昧三金剛不壞寂滅三昧智佛平等成就住虛空界中想自曼拏羅唵字身語心住堅固一劫於虛空中想金剛曼拏羅吽字身語心住堅固一劫於虛空界中想法曼拏羅阿字身語心住堅固一劫如是名為諸佛金剛三劫智三昧。若於此法得相應者。即成金剛身語心業。住堅固身。如理語言離諸妄想。即得金剛薩埵成就。
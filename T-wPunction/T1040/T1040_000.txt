爾時觀自在菩薩摩訶薩。白佛言。世尊我欲於此降三世儀軌法王會中說自心真言。世尊若纔稱說一切如來。三昧現前一切怖畏厄難災障。及諸病惱皆得消滅。爾時薄伽梵。告觀自在菩薩言。善哉善哉汝應善說。時觀自在菩薩摩訶薩。承佛聖旨即說自心真言曰。阿嚕禮迦娑嚩賀適說此心真言時。一切如來從本剎土。雲集蘇迷盧頂毘盧遮那大會之中。圍遶觀自在菩薩摩訶薩復說自心真言大曼拏攞。院位擘方設內四角四門善度最中央井形拼四道顯成於八位分為八葉花是色應用朱中臺觀自在於彼一一葉圖畫大覺形中院不為門內外八線道微妙建立已阿闍梨當入應對曼拏攞結大蓮花契端身定支節住於三摩地次結盎俱施奉請於聖者若一切有情入此曼拏攞雖處於凡位貪嗔罪垢滅猶如於蓮花不為水所著勝生亦如是不為欲所染阿闍梨即以大蓮花印。屈進力度如鉤。請觀自在菩薩。蓮花鉤真言曰。唵摩訶跛娜摩吽惹即時觀自在菩薩便至道場現微妙色身。或放光明。阿闍梨次當如法引弟子入。是諸弟子應著白衣。復以白繒掩覆其服。又以淨帛纏繫其頭。既引入已而說偈言。猶如於蓮花不為水所著勝生亦如是不為諸欲染即應左手授與弟子蓮花。右手授與念珠。又說偈言。諸佛大蓮花於諸曼拏攞最為其上首常須分別思身奉觀自在然後教印及三摩地門。復次如前建立曼拏攞。行者應坐中臺之上。入一切如來開敷蓮花三摩地。誦一洛叉即得觀自在身。復以如前建立曼拏攞。應取一千蓮花。一花一誦安中臺以為奉獻。然後引弟子入告三昧耶言。復次如前建立曼拏攞。以四種供養。復次成就像法。於清淨絹㲲上。畫觀自在菩薩。坐蘇彌盧頂八佛圍遶。起白月一日於此像前。一切時無間斷入三摩地念誦。乃至畫像放光。於光明中流出觀自在菩薩及諸如來。入行者眉間灌頂之處。堅固而住。即時行者體同觀自在。剎那頃便見極樂世界。一切眾生皆見去時壽命無量。我今又說成就之法。誦一洛叉。一切蓋障皆得清淨。誦二洛叉。所有五無間等一切諸罪盡滅無餘。誦三洛叉。一切福德來集。一切如來等備具。一切成智現前。復次若結大印誦洛叉數。經夜無限念誦。比至晨朝一切如來入行者心。即體同如來。若入於口即體同觀自在。復次成就事業。誦一遍護身。兩遍護他及城邑聚落。三遍即能成辦一切事業。若阿尾捨應燒檀香若息諸鬼魅者。加呬唎字誦之。令一切有情順。加持金剛花與之令惡心不動。以白土止息之令悉底利敬愛。加持蘇末那花。與之伏從。又欲令一切禽獸隨處不動轉白芥子令一切禽獸不能動。加持白芥子遙向擲之。欲有所示現。加持孔雀尾遙轉。欲夢中知一切事。三念誦其夜見之。又欲除惡夢者。以油麻護摩。又欲止息口舌取雞翅翎護摩。若處子婆誐蘂淫女月帛護摩。悉嚩始迦羅拏。若求一切事應廣供養觀自在。八日一日夜不食念誦滿一切願。又於觀自在菩薩前。三時時別誦三遍。滿三月菩薩滿其所願。又於佛像前三時時別誦三遍。滿三月佛滿其願。合掌以二水二風交地空各開竪。二火相合是根本印。芙蓉合掌是為大蓮花印。不易大蓮花開竪地空。是禳奪諸罪印。又外叉金剛縛。合二風如蓮花葉。二空竪相逼是三昧印。又分二手作蓮花拳。便以慧拳旋繞定拳。作開八葉勢是羯磨印呬唎字觀於心月蓮。是法印。觀諸法如蓮花不著於水。諸法亦然不染欲等。是智印。蓮花阿闍梨。欲授弟子阿闍梨位。以蓮花授與弟子二掌中。又加持蓮花鬘一千八遍。繫弟子頭上。加持。真言曰。唵跛娜麼麼攞鼻詵左路計濕嚩囉數索由是得為蓮花部中阿闍梨。我今說蓮花部修行禁戒儀。則先供養觀自在菩薩。應服一掬遇牟怛囉若少分摩夷。即一切清淨。然觀自身作觀自在菩薩。日誦一千遍乃至七日。禁戒得成就。從此已後一切食一切處作。皆不為污染。我今說普通一切供養儀。則二手為金剛拳。各安於腰側。向左小低頭。是為恭敬禮。又二手從額分向後繫鬘勢。歷度下垂帶。是為獻花鬘。又二手從於臍漸上至口寫。是為獻歌詠。又二手從口檀慧歷展相旋遶上頂虛合掌。是獻金剛舞。由是供養如來位尚不難得。況餘悉地。何以故。一切樂不如此金剛薩埵故。
提頭攞宅善神綠青色。開口現忿怒相貌。被甲冑著赤衣。右手持大刀。左手捧鉾。髮紫色也。毘盧勒叉善神赤紫色。忿怒相現閉唇之形。右拔折囉。左押腰。被甲冑著白青色衣。鬢髮紺色。摧伏毒害善神鬢聳立弭也。赤肉色。右手持大刀。左手向外當胸。被甲冑著白色衣服餘如常。增益善神赤肉色。四臂容怒鬼。右第一手持大刀。第二手把劍輪。左第一手持楊枝。第二手捧半月。著袈裟其色綠色。裳紅懸頸瓔珞。歡喜善神綠色。頂上有孔雀。其色金色。右手持一股鉤。左手押腰。被甲冑著赤衣。鬢髮丹色。面體忿怒也。除一切障難善神黃色。作瞋怒相。六臂被鮮白衣服。右手持三戟叉。次手持經典。次手捧舍利寶塔。左手持紅蓮華。次手持寶鉤。次手把寶螺。戴寶冠著袈裟。吹天衣風。瓔珞環釧如常。拔除罪垢善神裸形被赤綠色袈裟。髮毛聳立。赤黃色相也。右手持棒。其棒有五叉。左手作拳置頂上。瞋眼開口。利牙出上下。甚怖畏也。能忍善神空色。右手持大刀。左手持矟。被頂巾。其色白下至腂纔見冑端。鬢髮紫也。吠室羅摩拏善神青黑色。現瞋王相。作閉唇相。右手持金剛棓。左手捧全身舍利寶塔。被甲冑著赤衣。鬢髮紫色也。毘盧博叉善神肉色。懸黑絲臂。以筆作書寫之勢。被甲冑著綠色衣服。鬢髮赤色。微笑之形也。離一切怖畏神形體如帝釋天。但頂上有髑髏。髑髏上有三股形。救護一切善神青白色。相貌如毘沙門天。左右手合掌。十指端有紅色微敷蓮華。衣服赤黃色。攝伏諸魔善神髮毛聳立。黑肉色。相貌以瓔珞為莊嚴。右手持劍。左手下掌向外。衣服黃色。能救諸有善神白綠色顏貌玉相也。二手虛心合掌屈二頭指。附中指背第一文。冑上被白色袈裟。裳赤色也。師子威猛善神肉色戴師子寶冠。右第一持斧。第二手持劍。左第一手持梵夾。第二手持三叉戟。被袈裟其色紺色也。著小服虎皮。極惡忿怒也。勇猛心地善神被甲冑綠色。如能救諸有。二手外縛當胸。微笑之相也。
爾時具德金剛手菩薩摩訶薩。如其所說鉤召天眾。入曼拏羅已。一切皆如大曼拏羅法用次第。普令觀視曼拏羅中。然後為授金剛寶灌頂及標幟已。一切如來廣為有情作利樂故。悉與一切三界主眾建立金剛灌頂名字。其名曰大自在天號忿怒金剛。那羅延天號幻化金剛。童子天號金剛鈴。梵天號寂默金剛。帝釋天號金剛器仗。如是等五。即金剛灌頂明王。又復飛行諸天主眾。其名曰甘露軍茶利號金剛軍茶利。月天號金剛光。大勝杖號金剛杖。氷誐羅號金剛氷誐羅。如是等四。即金剛灌頂忿怒主。又復虛空行諸天主眾。其名曰末度末多號金剛舜拏。作甘露號金剛鬘。最勝號金剛愛持。勝號最勝金剛。如是等四。即金剛灌頂誐拏主。又復地居諸天主眾。其名曰守藏號金剛母娑羅。風天號金剛風。火天號金剛火。俱尾囉天號金剛大惡。如是等四。即金剛灌頂努多主。又復水居諸天主眾。其名曰嚩囉賀號金剛鉤。焰摩天號金剛葛羅。必哩體尾祖梨葛號金剛頻那夜迦。水天號龍金剛。如是等四。即金剛灌頂際吒迦主。復次所有彼三界主后及母天眾。為授金剛寶灌頂及本部標幟金剛加持已。一切如來為利樂故。悉與建立金剛灌頂名字。其名曰烏摩天后號忿怒金剛火。銀色天后號金剛金色天。沙瑟恥天后號金剛童女天。梵天后號金剛寂靜。帝釋天后號金剛拳。如是等五。即金剛灌頂明妃。又復飛行諸母天眾。其名曰甘露母天號金剛甘露嚕呬尼母天號金剛光。持杖母天號金剛火杖。惹多訶哩尼母天號金剛寶帶。如是等四。即金剛灌頂忿怒母天。又復虛空行諸母天眾。其名曰摩哩尼母天號金剛隱沒。吞伏母天號金剛吞伏。嚩舍那母天號金剛自在。那囉爹母天號金剛愛。如是等四。即金剛灌頂誐尼迦母天。又復地居諸母天眾。其名曰寂靜母天號金剛女使。風母天號速疾金剛。火母天號熾盛金剛。俱尾梨母天號金剛利。如是等四。即金剛灌頂女使母天。又復水居諸母天眾。其名曰嚩囉曳號金剛口。左捫尼號金剛迦梨。親那那娑號金剛布單那。水母天號金剛摩葛哩。如是等四。即金剛灌頂際吒母天。爾時具德金剛手菩薩摩訶薩。普為彼等一切天眾入曼拏羅者。教授諸佛大智一切印契。及授金剛三昧誓心。此金剛杵大金剛為一切佛所加持若有越此三昧者速壞本族如灰燼大明曰。唵喝那三摩野吽發吒次授攝心大印。二手當結金剛印相結二頭指如鉤猶如繫鬘撚箭勢有所為事隨心欲是印安於汝心前安已一切事成就得此三昧勿違越無令破壞於身命堅固復結金剛縛曲二頭指而宛轉復以二大指相合後二中指相逼附此即金剛大持明大縛三昧祕密印汝此三昧不應破破者即得違越罪二手應結金剛印次以二小指相結背屈二大指入中旋轉頭上而安置今此大士三昧印謂即金剛持明縛若作忿怒觀視時隨應安置於彼前堅固應結金剛護作金剛縛而相逼此即地行三昧印一切有情現護者若或為作救護事應以忿怒縛相合隨欲救護諸有情當以此印安其背二手先結金剛印左手金剛頭指逼如撚箭勢次作已小指如鎖即成印若有忿怒事起已以此三昧當作用是印隨應安彼前即得一切勝成就二手先結金剛縛次以二頭指堅固中指大指面相合此即金剛安立印是印旋轉當於額安已隨應作鉤召若欲救令活命時此印即安於彼前次說普盡三界攝心三昧。如上諸印。所用大明曰。唵嚩里都捺嚩里多嚩日囉葛哩沙野吽𠺁即此亦是繫鬘金剛印。母天鉤召大明。吽嚩日囉屹囉閉拏野三摩野吽此是虛空行母天大明。唵嚩日囉摩囉屹囉鑁此是持鬘母天大明。唵嚩日囉滿馱㰠此是地居母天大明。唵嚩日囉播多羅伴惹伴惹吽發吒此是水居母天大明。唵呬嚕葛嚩日囉三摩野薩哩嚩訥瑟吒三摩野母捺囉伴惹葛吽發吒此是一切母天眾大明。爾時具德金剛手菩薩摩訶薩。白佛言世尊我已調伏一切惡者。一切如來已為建立灌頂名字。善哉世尊。復授我教令。今此諸惡者。所結曼拏羅。我當云何行。爾時世尊聞是語已。即說大明曰。唵嚩日囉遜婆儞遜婆吽發吒時金剛手大菩薩。廣為救拔利樂一切有情故。說此一切曼拏羅鉤召大明曰。唵嚩日囉三摩野葛哩沙野薩哩嚩曼拏囕嚩日囉達囉薩玷摩底訖囉摩吽發吒如是大明所用印契。二手當作金剛鉤是印於心作旋轉復二頭指外如鉤最上鉤召曼拏羅說是印明時。所有一切曼拏羅眾。鉤召悉集須彌山頂。周匝而住。爾時金剛手大菩薩。普告諸曼拏羅彼眾會言。諸聖者汝等當行永不殺生。我以三昧攝受於汝。時外曼拏羅諸有情等。作是白言。大士我等諸惡有情。皆以食肉而為活命。如大士教勅。我命云何得存活邪。時金剛手大菩薩。即說極惡金剛忿怒大明曰。唵訥瑟吒嚩日囉骨嚕馱喝那捺喝鉢左尾搏娑野尾計囉薩哩嚩訥瑟吒三摩野母捺囉曼拏囕伴惹伴惹摩哩那摩哩那珂那珂那波囉滿怛囉嚩日囉三摩野吽發吒如是大明所用印契。齊豎金剛忿怒指復以諸指甲相合指面相合亦堅固是印能調諸惡者說是印明時。所有一切極惡曼拏羅眾。合為一聚。將起種種破散之相。彼彼本部三昧亦破。是諸有情心如燒煮。極大逼迫發大號叫苦惱之聲。向具德執金剛者前。合掌白言。大士願救護我願救護我。我命將終勿以見棄。爾時具德金剛手菩薩摩訶薩白佛言。世尊如是極惡曼拏羅眾。我復令彼當云何行。唯願世尊授我教令。爾時世尊。即說大明曰。唵儞遜婆喝那捺喝鉢左屹哩恨拏滿駄吽發吒時金剛手大菩薩。亦說金剛暴怒大明曰。唵摩賀嚩日囉骨嚕囉骨嚕唐播多野薩哩囉訥瑟吒三摩野曼拏囕尾那舍野薩哩嚩訥瑟吒三摩焬尾計囉尾摶娑野尾塞普吒野伴惹伴惹薩哩嚩訥瑟吒三摩野母捺囉滿唐屹哩恨拏喝那捺喝鉢左薩哩嚩訥瑟吒三摩野薩怛網嚩日囉三摩野吽發吒說是大明時。所有一切惡三昧印曼拏羅眾。復為一聚咸悉墮於大海之中。爾時金剛手大菩薩。復白佛言。世尊我已調伏一切惡者。復請世尊授我教令。所有一切拏枳儞等諸惡執魅者。我復令彼當云何行。爾時世尊即說大明曰。唵喝那喝那嚩日囉吽發吒時金剛手大菩薩。亦說鉤召拏枳儞等諸惡執魅者大明曰。唵嚩日囉葛哩沙野尸竭囕薩哩嚩訥瑟吒屹囉㰠嚩日囉達囉薩帝曳那吽𠺁說是大明時。彼拏枳儞等諸惡執魅者。鉤召悉來須彌山頂外曼拏羅。周匝而住。爾時金剛手大菩薩。普告拏枳儞等諸惡執魅者言。汝等當行永不殺生。受三昧戒。無令我此大金剛杵發火光明。都為一聚廣大熾焰焚燒汝族。時拏枳儞等彼諸惡眾。悉向金剛手大菩薩。合掌白言。大士我等皆是食肉之類。如汝教勅。我何能行。爾時世尊。告金剛手大菩薩言。金剛手汝今應以自所行法。為此一切極惡有情。起大悲心施其方便。時金剛手菩薩。即以大悲心。為一切有情救拔死苦。說是智印大明曰。唵嚩日囉鉢囉底屹哩恨拏紇哩捺野摩葛哩沙野拽𭔧焬薩覩摩娑里提那蜜哩野帝怛捺寫紇哩喃儞瑟訖囉彌都三摩野吽𠺁如是大明所用印契。二手相合金剛縛二臂堅固住於心其諸指面如金剛於自腋間而振擊如是印明。即能攝取一切有情。紇哩那野而為所食。時拏枳儞等諸惡執魅者。聞是大明已。擊手振聲驚怖馳走。還本住處。爾時金剛手大菩薩。復白佛言。世尊我以一切如來所加持故。普為調伏一切惡者。唯願世尊復授教令。所有一切彼瘧疾等諸持病鬼。云何調伏。爾時世尊即說大明曰。唵吽發吒時金剛手大菩薩。亦說鉤召一切瘧疾等鬼大明曰。唵嚩日囉三摩野那野薩哩嚩訥瑟吒入嚩囉禰那舍野吽發吒說是大明時。彼瘧疾等諸持病鬼。鉤召悉來須彌山頂外曼拏羅。周匝而住。爾時金剛手大菩薩。告彼等言。汝等當行永不侵嬈一切有情。受攝伏戒。瘧疾等鬼作如是言。大士我等諸鬼吸人精光以為活命。如汝教勅。我何能行。時金剛手大菩薩即為宣說清淨自業智印大明曰。唵嚩日囉葛哩摩尾輸達野薩哩嚩嚩囉拏儞沒馱薩帝曳那三摩野吽如是大明所用印契。二手堅作金剛掌次當屈彼二頭指餘指皆竪復相交此印旋轉破惡趣如是印契隨應顯示已。汝諸瘧疾等鬼。速當馳散。若不然者必壞其命。時諸鬼等受教勅已。依教所行各還本處。爾時具德金剛手菩薩摩訶薩。前白諸如來言。我為普令清淨息除諸業障故。從自心出彼彼大明。願諸如來復教示我。彼地獄等諸惡趣中。云何清淨。爾時諸如來即說大明曰。唵剎鉢野嚩日囉莎賀時金剛手大菩薩。亦說鉤召號叫地獄等諸惡趣眾大明曰。唵薩哩嚩播野葛哩沙拏尾輸達那嚩日囉三摩野吽發吒說是大明時。所有號叫。大號叫。地獄等諸惡趣中。彼彼眾類。鉤召悉來須彌山頂外曼拏羅周匝而住。爾時金剛手大菩薩。普告彼等三惡趣中諸有情言。我今攝受汝等。汝等悉當歸命三寶受三昧戒。我為汝說解脫一切惡趣大明印契。時彼眾等異口同音作是白言。大士願救護我。我等危逼苦切其心。我今如教勅。歸依佛法僧。時金剛手大菩薩。即為宣說破一切惡趣大明曰。唵嚩日囉播尼尾塞怖吒野薩哩嚩播野滿馱那儞鉢囉謨叉野薩里嚩播野誐底毘藥薩哩嚩薩怛網薩哩嚩怛他誐多嚩日囉三摩野怛囉吒如是大明所用印契。二手堅結金剛縛次二中指面相合餘指入中面不著此印名為破惡趣說彼大明時隨結此印。即為表示所有三惡趣中一切有情。悉入外曼拏羅中。如理而住。是諸有情。於金剛手大菩薩所。得見如是祕密印已。即滅彼彼三惡趣業。悉從世尊大毘盧遮那如來足踵而生。彼惡趣處亦悉清淨。爾時具德金剛手菩薩摩訶薩。復白諸如來言。世尊如來。我於普盡無餘諸有情界。廣為救度利益安樂。乃至令得一切如來最上悉地。由得最上悉地果故。即得一切如來授與金剛成就。此等皆是一切如來威神建立。而我今從一切如來復請教令。所有人趣之中。令住法者當云何行。爾時一切如來即說大明曰。唵嚩日囉播尼摩賀曼拏梨鉢囉吠舍野薩哩嚩訥瑟吒勞捺囉儞嚩囉野播閉毘藥鉢囉謨叉野訥哩捺里瑟致波哩夜半那喃尾輸達野那舍野尾那舍野訶訶訶吽時金剛手大菩薩。聞諸如來教勅語已。廣為救度諸有情界。令得一切殊勝快樂最上成就。乃至得一切如來智神通果等。說此一切如來金剛三昧。出生三界最勝大曼拏羅。我今次第當演說廣大最上曼拏羅其相猶如金剛界一切成就中最勝此名三界最勝壇金剛三昧所出生諸佛菩提隨轉門一切惡者皆能破即說抨線結界大明曰。唵嚩日囉三摩野蘇怛囕摩底訖囉摩其壇四方與四門及四樓閣眾莊嚴四線抨量等無差繒帛珠鬘妙嚴飾其壇所有四隅分及諸門戶相合處以金剛寶飾其間如次分布外壇界智者於中善分別金剛寶等妙莊嚴四方四門八柱間鈿飾樓閣而殊妙金剛勝柱應安立五曼拏羅為嚴飾曼拏羅中依法抨五色隨抨令圓滿即說抨線所用大明曰。唵嚩日囉唧怛囉三摩野吽其中分位安布已作法者住等引心依法注意開壇門彼金剛門開其四即說開檀門所用大明曰。唵嚩日嚕訥伽吒野三摩野鉢囉吠舍野吽所有四方佛形像隨方依法應安布或金或銀或土塼造立佛座當如教即說普召一切如來大明曰。唵嚩日囉入嚩羅屹儞鉢囉禰鉢多葛哩沙野薩哩嚩怛他誐旦摩賀嚩日囉三摩野吽𠺁東方佛前應安置火焰中有金剛杵南西北方焰亦然寶及蓮華羯磨仗次說安布金剛三昧諸印大明曰。吽薩埵嚩日囉入嚩羅摩羅吽發吒唵囉怛那嚩日囉入嚩羅摩羅吽怛囉唵達哩摩嚩日囉入嚩羅摩羅吽紇哩㰠葛哩摩嚩日囉入嚩羅摩羅吽惡次作金剛步出已亦然當於彼佛前智者如應依法畫金剛吽迦囉勝壇即說如是金剛步大明曰。唵嚩日囉吠誐訖囉摩吽如是依法。從金剛界等一切曼拏羅界出已。凡諸所往隨欲無礙。
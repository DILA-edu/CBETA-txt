如是我聞。一時世尊在補陀落迦山聖觀自在菩薩宮中。彼有無數大娑羅樹。多摩羅樹瞻波迦樹。阿輸迦樹阿提目多迦樹。如是等種種寶樹而為嚴飾。與大苾芻眾一百八十萬。菩薩九十俱胝那庾多百千。復有自在大自在等諸梵天子。及無數百千淨光天子。如是等眾恭敬圍繞聽受說法。爾時聖觀自在菩薩摩訶薩從座而起。偏袒右肩右膝著地。向佛合掌恭敬頂禮。熙怡微笑前白佛言。世尊我有陀羅尼名不空王是祕密心。乃往過去九十一劫之前。我於普觀世界觀自在王如來所親從聽受。時彼如來為無數百千諸梵天子并淨光天子眾。教授阿耨多羅三藐三菩提法。我於爾時證得不空智等百千三摩地門。世尊若諸方處有此祕密心陀羅尼宣通流布。當知是處有大自在等一萬二千天子密作衛護。是處即同有諸佛塔。應當尊重恭敬供養。又若有人以此不空王祕密心陀羅尼廣流布者。當知是人已於無數俱胝那庾多百千佛所深種善根。又若有人暫得聞此陀羅尼者。是人設復謗佛謗法。及謗菩薩聲聞緣覺等諸賢聖。廣造如是極重罪業。當墮阿鼻地獄者。若能志心於一日中清淨不食。依法持誦此陀羅尼。如是等罪皆得銷滅。又若有人患諸瘧病。若一日二日乃至七日。或復眼痛耳痛鼻痛頭痛。或復疥癩瘡癬癰疽腫疱。及為一切非人邪鬼。執魅持捉禁縛打擲。呪咀期剋邪說惑亂。以要言之。總集一切身病心病。乃至夢中見不祥事者。以此陀羅尼加持力故。悉得銷滅無能為害。世尊又復若諸剎帝利婆羅門吠舍首陀。如是等族姓中設有諂誑心者。於此陀羅尼亦許聽受書寫讀誦。乃至一切傍生異類。亦應為彼念此陀羅尼令其得聞。聞已隨應皆獲利益。況復有諸發生清淨信解心者。苾芻苾芻尼優婆塞優婆夷。志心聽受此陀羅尼邪。又復有人。若於此陀羅尼祕密章句諦心思念。時應當離諸過失。所謂不謗不讚不生疑惑。起離我心無久近心。無造作心無染污心無高下心。住如是心作念佛觀。彼人即於十方各見千佛為現其前。世尊若諸白衣舍中。有是陀羅尼經處。若主若僕見是經已。設生輕易或復戲笑。以我威神力故。令其自然得聞此陀羅尼聲。世尊譬如有人取栴檀香。或復龍腦或復麝香。持以敲打或復剉斫。又以呪詞而為呪咀。復於麁獷石上而以研磨。用塗身分。或有人言。勿須敲打剉斫呪呾研磨。栴檀等香既塗身已。其香常在。世尊我此不空王祕密心陀羅尼亦復如是。設或有人雖生輕易或復戲笑。乃至無誠實心。但能供養此陀羅尼者。彼人以是供養善根力故。世世所生常得戒定慧等。諸蘊具足妙香芬馥。復次若有苾芻苾芻尼優婆塞優婆夷等。欲受持此不空王祕密心陀羅尼時。應於白月八日依法安布壇場供養。行人當須清淨不食。以無緣心誦此祕密心陀羅尼七遍。是人當得二十種功德。一者當於富貴中生。二者生已所有宿世業病速得銷滅。三者常得身胑細滑妙好。諸根隱密人所愛樂。四者得大財利。五者所有財寶不為盜取。六者所有財寶不為火焚水溺。七者常得田疇增廣。八者其田稼穡不為雷雹損傷。九者其田不為惡雨霖澍。十者色力精神無所損耗。十一者常得一切眾生尊重愛樂。十二者不為一切怨對所怖。十三者設有怨對速疾除解。十四者不為一切非人所怖。十五者不為惡病纏縛。十六者不為拏枳儞怖。十七者遠離一切煩惱等事。十八者不於水火刀兵毒害中死。十九者在處常得諸賢聖等密作衛護。二十者在在所生常得不離慈悲喜捨。如是名為二十種功德。復次世尊若有持誦此陀羅尼者。別得八種善相。一者臨命終時我作苾芻相為現其前。二者臨命終時目不動亂身心安隱。三者臨命終時手不拏空足不蹴地。亦無大小便利穢污狼藉。四者不覆面死。五者臨命終時安住正念。六者臨命終時不離善友。七者命終已後諸佛剎中隨願往生。八者當生獲得無盡辯才。如是名為八種善相。復次世尊。若有人能清淨不食。遠離五辛一切葷雜。於日三時中念此陀羅尼三遍。一切所求皆得成就。又若有人隨應得聞此不空王祕密心陀羅尼正法已。若能斷諸慳嫉除去一切垢染。發清淨心尊重歸命祕密護持者。是人當得墮菩薩數。善為眾生作大饒益。畢竟當成佛菩提果。世尊此言菩提者即是正慧。薩埵者即是方便。若得如是慧及方便二法具足。即能為眾生作饒益事。爾時聖觀自在菩薩摩訶薩復白佛言。世尊我今樂欲於如來前。宣說所有祕密心陀羅尼。普令會中四眾得聞利益安樂。及餘一切作罪業者亦獲善利。佛告聖觀自在菩薩摩訶薩言。清淨大士汝應善說今正是時。如來今日亦當隨喜。乃至後末世中。與修菩薩乘者為善依怙。是時聖觀自在菩薩欣然舉目瞻仰世尊。前白佛言。此會諸菩薩眾。應善諦聽復當歸命。此解脫輪能與多人利益安樂。悲愍世間善作一切大利樂事。我今宣說此陀羅尼。我先歸命過去未來現在三世善住諸佛菩薩。及彼三世一切聲聞緣覺。又復歸命無量光如來應供正等正覺。歸命慈氏等諸菩薩摩訶薩。歸命大智舍利子等諸阿羅漢。即說陀羅尼曰。那謨囉怛那怛囉夜野那莫阿哩也嚩路吉帝說囉野󰂛地薩埵野摩賀薩埵野摩賀哥嚕尼哥野伊毘踰那莫塞訖哩埵壹唐阿哩也嚩路吉帝說囉目枯捺儗蘭𧹞阿謨伽播商那摩紇哩捺煬怛他誐多三目珂婆始檐摩訶怛波哩沙那末提阿訶彌那泥摩嚩哩多曳沙曳悉𮊯覩彌薩哩嚩哥哩也尼薩哩嚩婆曳數左彌犖叉婆嚩覩怛𭔞他唵左囉左囉唧哩唧哩祖嚕祖嚕摩賀哥嚕尼哥悉哩悉哩唧哩唧哩尾哩尾哩摩賀鉢訥摩訶薩多野葛羅葛羅枳里枳里酤魯酤魯摩賀戍馱薩埵野沒𠆙沒𠆙馱嚩馱嚩枳尼枳尼波囉摩戍馱薩埵野葛囉葛囉枳哩枳哩酤嚕酤嚕摩賀塞他摩鉢囉鉢多野左羅左羅三左羅尾左羅伊吒吒伊吒吒婆囉婆囉毘哩毘哩部嚕部嚕伊係曳呬摩賀哥嚕尼哥摩賀鉢輸鉢底尾沙馱囉薩囉薩囉嚩囉嚩囉波囉波囉嚩囉嚩囉訶囉訶囉賀賀係係呼呼唵哥囉沒囉賀摩尾沙馱囉馱囉馱囉提哩提哩度嚕度嚕多囉多囉薩囉薩囉波囉波囉嚩囉嚩囉囉濕彌設多薩訶薩囉鉢囉底曼尼多設哩囉入嚩羅入嚩羅多波多波婆誐鑁蘇摩阿禰爹野摩嚩嚕拏酤尾囉沒囉賀摩印捺囉哩施泥嚩誐拏毘野哩唧多左囉拏蘇嚕蘇嚕祖嚕祖嚕母嚕母嚕薩那怛酤摩囉嚕捺囉嚩薩嚩尾瑟努達那捺哩施尾那野葛末虎尾尾馱尾沙馱囉馱囉馱囉提哩提哩度嚕度嚕伽囉伽囉波囉波囉羅囉羅囉羅虎羅虎訶囉訶囉摩囉摩囉嚩囉嚩囉嚩囉那野葛三曼多嚩路吉多尾路吉多路吉說囉摩呬說囉母虎母虎母嚕母嚕母野母野捫左捫左犖叉犖叉摩摩薩哩嚩薩埵室左薩哩嚩婆曳毘藥薩哩舞波捺囉尾毘藥薩哩舞波薩哩詣薩哩嚩誐囉係毘藥末馱曼馱那多拏那怛囉惹囉囉惹多塞葛囉屹那踰捺哥尾沙設塞怛囉波哩謨左哥葛拏葛拏吉尼吉尼酤努酤努左囉左囉印捺哩野末羅謨𮊯誐左覩囉哩野薩爹三鉢囉哥設哥怛摩怛摩捺摩捺摩馱摩馱摩薩摩薩摩摩他摩他薩摩薩摩摩賀怛謨馱哥囉尾達摩那沙吒播囉彌多波哩布囉葛彌梨彌梨吒吒吒吒陟陟陟陟姹姹姹姹恥恥恥恥伊尼野左哩摩訖哩怛波哩葛囉伊係曳呬摩賀哥嚕尼哥壹說囉摩賀部多誐拏畔惹葛酤嚕酤嚕波囉波囉葛囉葛囉葛吒葛吒摩吒摩吒尾戍馱尾沙野嚩悉那摩賀哥嚕尼哥稅怛野倪踰波尾怛囉怛那摩酤吒摩羅馱囉薩哩嚩倪也施囉悉訖哩怛摩酤吒摩訶訥部多葛摩囉訖哩多葛囉多羅𠆙那薩摩提尾謨剎也鉢囉紺必也末呼薩埵散怛底波哩播左葛摩賀哥嚕尼哥薩哩嚩葛哩摩嚩囉拏尾輸達葛薩哩嚩咩提鉢囉謨左葛阿哥羅沒哩怛踰鉢囉設摩那薩哩嚩薩埵薩摩說薩葛囉薩哩嚩設摩奴囉他波哩布囉葛那謨窣覩底莎賀大心陀羅尼曰。阿謨伽野莎賀小心陀羅尼曰。阿𡁠多野莎賀心中心陀羅尼曰。嚩囉鉢囉捺野莎賀器仗陀羅尼曰。阿波囉𡁠多野莎賀甲冑陀羅尼曰。伊唐葛哩摩酤嚕那謨窣覩底莎賀頭頂陀羅尼曰。唵吽惹野莎賀髻陀羅尼曰。唵紇哩塞怛賴路吉也尾惹野阿謨伽播設野鉢囉底訶多紇哩郝吽發吒世尊我此陀羅尼。悉能成就一切事業。若常持誦者所作剋成。又若有人造五無間業。彼人若能日三時中誦此陀羅尼。是諸業障悉得清淨。若欲作結界法者。當以此陀羅尼加持沈水香依法而用。若欲禁止瘧病者。當加持灰水。或佉禰囉木作橛依法而用。若欲息除一切病者。當加持酥或油或水塗摩等用。若欲禁止迦枯哩那鬼所持病者。當加持刀依法而用。若欲作諸擁護法者。當加持線依法而用。若欲止腹痛者。加持鹽水依法而飲。若欲息除諸惡毒者。當加持土或加持水依法而用。若欲除去眼病者。加持白線隨繫其耳。若欲除去齒痛者。加持迦囉尾囉木作齒木用。又欲作結界法者。當取五色線加持二十一遍。以佉禰囉木作橛釘四方界。然取其線絣量界分。是即結界成就。又欲作擁護法者。當加持水或塚間灰。或復淨線隨應當用。若欲解諸執魅者。加持五色線依法而用。又欲除諸瘧病者。加持白線依法而用。若欲解除瘰癧及諸瘡腫者。加持蓽撥與蜜同和塗摩等用。又欲除去眼病者。加持香水或甘草水。或鉢羅舍葉浸水而用。若欲息諸鬪戰諍訟者。加持淨水洗滌其面。若欲擁護王之國境。無諸侵撓得強勝者。當擇妙好瓶器置潔淨處。滿盛其水設諸供養。作法者著鮮淨衣。讀此陀羅尼而為加持。然後取瓶中水隨處散灑。即得國界安隱災難不生。人及傍生悉能衛護。若欲解諸邪印者。當用栴檀香末加持二十一遍。點自心間即得解除。若欲於自住舍作擁護者。當用蓮華作護摩法。若欲調伏諸難調者。當用栴檀香作護摩法。復次成就法。當用勝香最勝香。無畏手香帝手香。嚩嚕尼香諾俱梨香。那俱梨香畢利煬虞香。多誐覽香等。并月王藥妙喜樂。輪藥大輪藥。尾瑟努訖蘭多藥。如上諸香藥取以和合而作一丸。以此陀羅尼加持一百八遍。若有人為諸鬼神執魅怖畏。或帶頂上或帶臂上即能衛護。若有女人將欲產生。取前香藥碎為其末。依法加持同入水中。當用澡浴即得產生。勝福德子安隱無難。諸不祥事皆得銷滅。又復生已善作擁護。離諸苦惱惡毒不生。設有所生速疾除遣。若初生童子欲作擁護者。取前香藥丸依法加持。帶其頂上即能擁護。若欲禁止風雲雷雹者。當取嚩嚕尼樹枝。入淨水中依法加持已。次執其枝而用散灑。世尊我此祕密心陀羅尼。能作最上成就。如上所說一切法用悉無不成。設使持誦未精熟者亦得成就。復次宣說本尊成就法。若人欲見我身求成就者。當於白月十五日依法作㡧。以上好不雜彩色畫我形像。如大自在天相。頂戴寶冠鹿皮為絡腋。一切珍寶而為莊嚴。如是畫已依法安布。行人當於彼㡧像前。以瞿摩夷作曼拏羅。散諸妙華以八種香安置供養。又復排設六十四種出生飲食。所用清淨離諸血肉腥雜穢污。燒沈水香。行人應當晝夜不食。一日三時澡沐身體著新淨衣。諦心專注獻供養已。於㡧像前念此陀羅尼一千八十遍。然後諦想本尊儀相。乃見自身有大熾焰。行人見已心生歡喜。須臾即見我身來現其前。施諸所求悉令圓滿。行人爾時當用雌黃。或安膳那藥而用點眼。即能隱身亦得騰空。自在證入不空智莊嚴三摩地門。隨諸所欲一切所作皆得圓滿。佛說此經已。聖觀自在菩薩摩訶薩。及餘自在大自在等梵天眾。及淨光天子并諸菩薩聲聞一切大會。聞佛所說皆大歡喜信受奉行。
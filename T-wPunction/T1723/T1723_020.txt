三門分別：一來意，二釋名，三解妨。來意者，論云「教化眾生行苦行力者，妙音品示現。妙音現居東土、密在此方，本傳法華教行苦行，今放光召集以示眾人，勸發勝心弘通經法，故此品來。」釋名者，「音」謂音聲，「妙」謂殊妙。昔住因中好設樂以供佛，今居果位善說法以利生，雙彰業、德以標其名，故稱妙音菩薩。此品明彼事，故名妙音菩薩品。解妨者，何故須召妙音以為此品？答：藥王此方苦行自勸眾生，未有他土上人他方勸說，故召妙音遠方行法勸他苦行，故須召之。經「爾時釋迦白豪相光」。贊曰：品文分四，一神光往召、二妙音來至、三事訖還國、四時眾得道。初文有二：初放光，後所至。此初也。放肉髻之光，彰召大人之相；放眉間之光，表為此經故命。經「遍照東方遍照其國」。贊曰：此所至。有三：一方處，二佛國，三結照。佛國有三：一國名，二佛號，三化利。經「爾時一切甚深智慧」。贊曰：下品第二大段妙音來至。有三：一彼來；二「於是妙音不起于座」下，至此；三「爾時華德菩薩白佛」下，化行。初文復四：一敘德，二請來，三佛誡，四承勅。敘德復四：一勝因早植，二善友夙逢，三般若先圓，四等持已滿。此即初三。經「得妙幢相諸大三昧」。贊曰：四等持已滿。有二：初列十六等持，後結無量。一「妙幢相」者，如幢高顯眾德莊嚴。二「法華」者，達一乘理。三「淨德」者，斷障染得勝德。四「宿王戲」者，宿謂星像，王謂自在，戲謂遊樂。謂得自在能現眾像，猶如星宿常入遊戲以利眾生。五「無緣」者，謂滅盡定或無所緣定，離攀緣故。六「智印」者，謂真如空理為智印故，或以智為印刊定是非真妄等故。七「解眾生語言」者，發詞無礙解定。八「集一切功德」者，謂集福王定。九「清淨」者，能生七淨、九淨、四淨等故。四淨者，所依淨、所緣淨、心淨、智淨。十「神通遊戲」者，能起大神通故。十一「慧炬」者，照明真俗諸境界故。十二「莊嚴王」者，能具內、外二莊嚴故。十三「淨光明」者，放神光故。十四「淨藏」者，含眾德故。十五「不共三昧」者，不共二乘得故。十六「日旋」者，如日明朗巡照四生故。此皆第十地菩薩之所遊履，多第四定，以殊勝故。經「釋迦牟尼佛藥上菩薩」。贊曰：二請來也。經「爾時淨華生下劣想」。贊曰：三佛誡。有四：一總誡，二敘他劣，三彰自勝，四結誡。此中但論自勝、他劣以為誡之。如《思益經》中思惟梵天菩薩欲來娑婆世界，日月光佛告思益言：汝應以十法遊於彼土。一於毀於譽心無增減，二聞善聞惡心無分別，三於愚於智等以悲心，四於上下眾生意常平等，五於供養、輕毀心無有二，六於他闕失不見其過，七見種種乘皆是一乘，八聞三惡道亦勿驚懼，九於諸菩薩生世尊想，十佛出五濁生希有想。《無垢稱經》香臺佛誡大勢類同。經「妙音菩薩智慧莊嚴」。贊曰：四承勅。有三：如來之力，總也；後二別也。經「於是妙音以為其臺」。贊曰：下第二至此。文有十一，此初，豫來華現。經「爾時文殊以為其臺」。贊曰：第二文殊問由。經「爾時釋迦聽法華經」。贊曰：第三佛說所以。經「文殊師利令我得見」。贊曰：第四文殊問行。有三：一問福慧，二問入何定，三依定方能見。請通力加被，來令我得見；示相不知，實久已識。經「爾時釋迦而現其相」。贊曰：第五釋迦垂答。經「爾時多寶佛欲見汝身」。贊曰：第六多寶召命。經「于時妙音不鼓自鳴」。贊曰：下第七妙音至此。有四：一來數，二所經，三身相，四至此。即初二文。經「是菩薩目堅固之身」。贊曰：第三身相。有八德：一目淨，《無垢稱經》云「目淨修廣妙端嚴，皎如青紺蓮華葉」；二面圓晈；三身色；四莊嚴；五威德；六光明；七相具；八堅固。經「入七寶耆闍崛山」。贊曰：第四至此。經「到已下華堪忍久住不」。贊曰：第八下臺禮問。有二：初禮獻，後請問。請問有四：一問佛身有五句；二問眾生有七句；三問魔隨化有一句；四問多寶有二句：一問來，二起居。經「世尊我今示我令見」。贊曰：第九請見多寶。多寶、釋迦雖同塔坐，神力映蔽令其不見，故請見之。經「爾時釋迦故來至此」。贊曰：第十釋迦為請，十一多寶讚揚。經「爾時華德有是神力」。贊曰：下大段第三明化行。有五：初華德問因，二如來具告，三讚問修定，四佛後答之，五時眾獲益。此初也。經「佛告華德有是神力」。贊曰：下第二如來具告。有五：一示往因，二會今果，三久遇諸佛，四廣行利行，五結答所由。此初。有三：一佛，二行，三結。經「華德於汝摩訶薩是」。贊曰：二會今果。經「華德是妙音那由他佛」。贊曰：三久遇諸佛。經「華德汝但無所損減」。贊曰：下第四廣行利行。有二：初在此方，後在十方。此初。有四：一標現身說法，二別顯現身說法，三結成化者，四智慧無損。別顯現身說法中有二：一隨宜現十八類身說法，二為拔苦難現身說法。經「是菩薩以若干示現滅度」。贊曰：此在十方現身說法。有三：初標例在十方利益，二隨根所宜現身說法，三結成身說。經「華德妙音其事如是」。贊曰：第五結答所由。經「爾時華德無量眾生」。贊曰：第三讚問修定，第四佛復答之。經「說是妙音及陀羅尼」。贊曰：明化行中第五時眾獲益。由聞化行，曲獲勝利。經「爾時妙音色身三昧」。贊曰：品第三段事訖還國。有三：一標還國，二所經相，三至已白益。經「說是妙音法華三昧」。贊曰：品第四段時眾得道。都聞一品，遂獲勝益。三門分別：一來意，二釋名，三解妨。來意者，論云「救眾生諸難力者謂觀世音，〈陀羅尼品〉示現。觀音救未發心眾生難，令離眾苦發心持經。陀羅尼救已發心持經者難，令離苦持經。又觀音以天眼、天耳、他心三通護持經者難，陀羅尼二聖二天十神以明呪護持經者難。又觀音念人救難，陀羅尼誦法救難。持經之力已離眾難，若不加以易救之方，恐難修持經之業，故以易功助成難業以勸持經，故此品來。」釋名者，「觀」音古寬反，又古段反，今從初。「觀」者察義，俯救悲慧。「世」者可破壞義，體即生死有情世間。「音」謂音聲有情語業，世間有情起音聲以歸念，菩薩以大悲慧俯觀隨救，名觀世音。正義應云觀自在。諸三業歸依，必六通垂化，無暇危苦飛輪摧拔，作不請友為應病醫，攝利難思，名觀自在。「菩薩」如前。「普」者平等遍滿義。「門」者入出之由處。諸三業歸依，必六通垂救平等，示此出苦入樂所由處所，故名普門。神通、記說、教誡三輪，為離苦之處所作入寂之因由，是普門體。然有苦者多發聲以歸念，大悲者必應念以臨拯，故名觀音。此品廣明，故名觀世音普門品。解妨者，問：菩薩大悲觀苦即救，何故待念後方垂愍？答：生無心而佛救，大聖之所不通；自發意而悕緣，群聖之所同範。先因自業後方藉緣，自既不修緣何所作？故待歸念方始救之。設雖自脩未解方便，要假良友示苦方滅。問：一切菩薩皆有此能，何故觀音獨包彼號？答：本願不同，利事別故。紹繼無量壽佛，當作寶光功德山王佛，故偏舉之。經「爾時無盡意名觀世音」。贊曰：品文分四，一問答名因、二問答化行、三持地讚歎、四結成時益。初二文有頌。初文有三：一問名因，二答字義，三挍量持名功德勝劣。此初也。「無盡意」者，《阿差末經》說「行六度四攝等種種行，誓度眾生。眾生界盡，菩薩之意乃盡；眾生未盡，菩薩之意無盡，故名無盡意。」《十地經》中以十盡句成諸大願：一一切眾生界盡，二世界盡，三虛空盡，四法界盡，五涅槃界盡，六佛出世界盡，七如來智界盡，八心所緣界盡，九佛境界智入界盡，十世界轉法輪智轉界盡。且如眾生界盡我願乃盡，如是眾生界不盡我願亦不盡。乃至第九佛智證入一切境界都盡、第十轉法輪智轉諸法盡，我願亦不盡。《無垢稱經》云：「雖得佛道轉於法輪，而不捨於菩薩之道，是名菩薩行。」故此菩薩名無盡意。雖諸菩薩願行皆同，諸號有殊，願各別故。欲明此經能令行願皆亦無盡。問名者欲令憑念以息苦，問行者欲令修行以希樂。經「佛告無盡意皆得解脫」。贊曰：下答字義。有三：初語業歸依，以天耳通尋聲拔濟；次「若有眾生多於婬欲」下，意業歸依，以他心通觀心拔濟；後「若有女人設欲求男」下，身業歸依，天眼通觀色拔濟。初文有三：初總標有苦稱名即脫，次別顯有厄稱名皆脫，後結告威神巍巍若是。此初。即是三途八難一切苦難，只如法琳歸命免七日之刑、濟𭟃歸依脫三刀之害。《瑜伽》第九說業有二：一定異熟業，謂故思業若作若增長業；二不定異熟業，謂故思已作而不增長業。八十九說諸作不增長業，若無追悔不修對治，尚可受果名增長業；若追悔等名不增長業。或先增長業由追悔等名不增長業，如未生怨未追悔前名增長業，追悔已後名不增長業。第六十說依未解脫者建立定受業故。言解脫者，謂世道伏斷，乃至得聖成無學等。即同《涅槃經》未入佛法名決定業，若入佛法名不定業。《對法》第七說有五故思造：一他所教勅；二他所勸請；三無所了知；四根本執著，謂三毒蔽心猛利執著所起諸業；五顛倒分別，謂勝無罪所行惡業。於此五中後之二種若作若增長，非不受異熟，以思重故；前三雖作而不增長，不必受異熟，以思輕故。此言作者，謂起作諸業令其現行。增長者，謂令習氣展轉增長。由此但說故思業唯有五。《瑜伽》第九說除十種，餘名故思：一夢，二無知，三無故思，四不利不數，五狂亂，六失念，七非樂欲，八自性無記，九悔所損，十對治所損。除此十外，餘皆增長。即《瑜伽》第九說增長業有六者是。其十不增及六增長，不越《對法》三不增、二增，離合依位分多少故。《對法》又說決定有三：一作業決定，由宿業力感決定身，於此生中必造此業，朝限決定終不違越，佛等神力亦不能救。二受異熟定即順定受業，果定當受時未定故，不爾佛出應無造惡惡趣眾生。三分位定，謂順三時分位定業，若業道攝者名順定業，加行、後起通定不定。又未悔未對治等名決定業，已悔已對治等名不定業。《瑜伽》第十說三業：順現、順生、順後受業。第六十說四業：一異熟定，二時分定，三二俱定，四二俱不定。《唯識》亦說四，謂三時及不定。《顯揚》第九說五種，謂順三時及受報定、作業決定。皆如《瑜伽》第九略纂說，恐繁且止。故念觀音良緣滋潤，自心悔愧苦惱皆脫。亦有釋言，其不增長及不定業可得轉滅；其三時決定業及報定時不定者，但能令輕非全令滅盡。《金剛般若》云：「先世罪業應墮惡道，由持經故為人輕賤，先世罪業即為消滅，當得菩提。」不云全滅。又《賢愚經》鴦掘摩羅雖得阿羅漢，為現業有果故為火所燒。又說迦毘羅城除一童子，自餘男女盡是初果聖人，不應為彼瑠璃所殺。其決定造業，佛尚不排，況受果耶。在解脫人名不定者，依不定業說。此亦不然。若得阿羅漢一切不善盡，何業受果耶？在初二果不善未盡，不障彼果，何妨亦受。《般若經》中不說滅盡舉心微者，至誠懇切受持彼經一切不受。若不爾者，五無間罪皆決定業，未生怨王如何悔已一切不受？《十地論》云「一感報定、二作業定，諸佛威神所不能轉」者，說自不發悔愧之心、不入聖道者，業果決定，非悔愧已可名定業。《法句經》言：「非空非海中，非入巖穴間，無有地方所，脫之不受難。」亦據不逢佛菩薩等起悔愧心而入道者決定業報。由此《業報差別經》說：「若業增上心作無慚無愧，作已更作無心改悔，是業決定。若業非增上心作，雖作惡業常懷慚愧，是業不定。」但知諸業非悔非道之所損伏，可有受果；被損便無受果之義。然經說指鬘及阿羅漢猶受業果者，時猶住凡或初二果，今身必定得阿羅漢從當為名，非受果時名阿羅漢。又遇良緣，要自發心、悔愧入聖道，罪業方排。雖遇良緣，無心悔愧亦不入聖，乃至諸佛亦不能轉。迦毘羅城釋種被殺，雖得初果，別報業在初果不排。又非聽聞大乘悔愧懇切深心，故受先業；脫聞大乘勵懇深悔亦不被殺。得阿羅漢一切不受，設有被殺非業果故，不爾指鬘殺人滿千唯少於一，云何得聖？又無悔愧及伏斷滅諸罪業者，有情便無得受聖期。由此故知初說為善，應同《涅槃》、《瑜伽》為正。經「若有持是名觀世音」。贊曰：下第二別顯有厄稱名皆脫。有七段，分二：初三，火、水、風三災；後四雜災。此初也。火大小俱傷，念名一切不燒。水深方可損，故得於淺處。輕風不損、重者方傷、黑風必損於人，所以偏說逢遇，設風非黑何妨亦損。風中有四：一求寶遇風，二善人教念，三免災難，四結名因。「船」舟也。「舫」音有二，府妄反、補浪反，《玉篇》「亦舟也」。併兩舟為舫。經「若復有人即得解脫」。贊曰：此四雜災。一刑罰不傷，二非人不害，三撿繫解脫，四怨賊不損。在手曰杻，在脚曰械，即桎梏也。木在項名枷，鐵在項、腰名鎖。「撿」者攝錄。「挍」也察也。「繫」者牢，「閉」拘也縛也。《智度論》云：「如風不入實，如水不上行，虛空不受害，無業亦如是。」如何無罪橫被囚殃？此據現在不作名為無罪，非先不作。火宅頌言「謗經之人，若他返逆、抄劫竊盜，如是等罪橫羅其殃。」由先謗經故知有罪。怨賊不損中有四：一經難處，二勸念名，三依命，四解脫。《首楞嚴經》「佛告堅意：有一藥樹名曰滅除。大軍鬪時有無量人為毒箭中，是時良醫持藥王樹用塗鼓面，於眾人中擊之出聲，無量毒箭一時自拔。」諸佛菩薩住首楞嚴三昧力故，有人稱名憶念之者，無量罪垢自然除滅，如一醍醐能愈眾患。經「無盡意巍巍如是」。贊曰：結告威神。「巍巍」大貌。經「若有眾生常應心念」。贊曰：此意業歸依，以他心通觀心拔濟。有二：初觀三意，後結威神。且舉三毒，非唯爾所，一切煩惱念皆滅故。經「若有女人菩薩名號」。贊曰：此身業歸依，以天眼通觀色拔濟。拔濟有二：初觀二身業，後結福勸持。非唯爾業，且逐情舉。經「無盡意福德之利」。贊曰：第三挍量持名功德勝劣。有四：一問，二答，三成，四結。本論挍量六十二恒河沙佛，此經復云「六十二恒河沙菩薩」。此有二解：一云，經是論錯。菩薩、菩薩而為比挍，何得以佛比量菩薩？只如《十輪經》中但以地藏比量彌勒、文殊、觀音，亦不比量諸佛。若不爾者，應佛功德少於菩薩。二云，依論亦無爽。觀音久已成佛，不捨菩薩行故示為菩薩，何得不比如來？只如觀音成佛，功德國土勝無量壽，一切佛身豈勝劣耶？故知但是勸信之語。雖經比挍菩薩，論解設比諸佛，亦無過咎。二俱無失。論解成中有二釋：一信力，二畢竟知。信力有二：一求我身如觀音，畢竟信故。謂求我六十二億恒河沙佛身與觀音，信心無異，所求聖數多少雖殊，功德無別，因心等故。二者生恭敬心。如彼功德，我亦畢竟得故。謂如彼觀音身久已成佛，故智慧功德。我六十二億恒河沙佛亦畢竟得此諸佛功德，信佛菩薩功德不異故。此二是信力。初不觀境多少勝劣但信心等，後觀境多少雖殊、功德無別，恭敬信心亦無有二，故福無別。第二畢竟知者，決定知法界故。此由觀音已得畢竟知法界，故與佛無異。能證法界平等無二，故成福等。法界即法性，入初地菩薩能證一切佛菩薩等平等身故，平等身者謂真如法身。況十地滿，是故受持觀世音名，與六十二億恒河沙佛功德無別。不爾，菩薩豈勝佛耶？且將爾許讚勸發心。《十輪經》第一卷說：「假使於彌勒、妙吉祥、觀自在、普賢之類而為上首，殑伽沙等諸大菩薩，於百劫中至心歸依稱名，念誦禮拜供養求諸所願，不如有人於一念頃至心歸依、稱名念誦、禮拜供養地藏菩薩，求諸所願速得滿足。」又復如是末代眾生於諸有緣所宜聞故，所以偏讚。不爾菩薩亦應勝佛、等位菩薩應有勝劣。經「無盡意其事云何」。贊曰：下第二大段問答化行。有四：一問，二答，三奉獻，四結告。此初也。「遊」者自利，即是神通。「為說法」者，教化他利。「方便之力」者，謂上二種是。智慧巧用，應物心以濟拔。經「佛告而為說法」。贊曰。下第二答。有三：初身化說法，次結前勸示，後能濟急難。此初也。合十九種分為八類：應聖身有三，應天身有六，應君臣有五，心平性直、語實行敦、齒邁財盈，名為長者。守道自恬、寡欲蘊德，名為居士。處位莅人，名曰宰官。應四眾有一，應婦女有一，應童男女有一，應八部有一，應執金剛神有一。手執金剛，觀音異像。經「無盡意施無畏者」。贊曰：此中有二，一結前勸示、二能濟急難。檀度有三：一財，二無畏，三說法。說法，法施也；濟難，無畏施也；令得珍寶等，財施也。經「無盡意多寶佛塔」。贊曰：第三奉獻。有七：一白佛，二奉獻，三觀音不受，四申白請受，五佛勅令受，六觀音受之，七轉施供養。福田難遇故、施順道理故、真正行故、求菩提故，名為法施。不受有三：一少欲，二法爾，三轉施。恐乖彼心，所以不受。《大莊嚴論》偈曰：「若能展手施，此手名嚴勝，受者能縮手，嚴勝復過彼。若言我施與，是語價難量，受者言我足，難量更過彼。」《天請問經》佛亦說言：「施者名得利，受者名失利。」是故菩薩不為受之。愍四眾故為受之者：一令隨喜，二令學行拔苦惱故，名為愍之。經「無盡意娑婆世界」。贊曰：第四結告也。經「爾時名為觀世音」。贊曰：下重頌前名、行二義。分二：初一頌問，後二十五頌答。此初也。但問名因，兼答化行。經「具足妙相尊能滅諸有苦」。贊曰：下佛告。中分四：初三頌總標許說，次十二頌正答名因，次三頌答化行，後七頌歎德勸歸。此初。分三：初一頌敘答總標應諸方所名、行雙說；次一頌談往因行、發願，逢緣長劫修行不思議行也；後一頌許陳名、行。耳目曾經，心念無謬，定能滅苦。經「假使興害意應時得消散」。贊曰：此十二頌正答名因。分九：一除火難。一除水難。二除山難。二除刀難。一除拘摯難。一除詛詈難，「呪」囑也，以善惡之辭相囑曰呪；「詛」阻也，使人行事阻限於言，有作「咀」，咀嚼也，非此義。如巧醫師初動其病後令痊癒，故初著本人後令發勝意。一除非人難。二除惡獸難。一除天災難。「雲雷鼓」，雷鼓西域呼為雲聲。「掣電」此方解云陰陽激耀。《釋名》云「掣，引也。電，殄也。」謂乍見即殄滅。關中名覢電，吳人謂䃱磾。上息念反，下大念反。「雹」者，鄭玄注《禮記》「陽為雨，陰氣脅之，凝而為雹。」經「眾生被困厄以漸悉令滅」。贊曰：此答化行。一頌總標除苦，一頌能現諸身，一頌別示除苦。經「真觀清淨觀是故應頂禮」。贊曰：此後七頌歎德勸歸。分六：一標五觀勸願常瞻。有本作「當」非也，現常願之，非當始願。一明大智能滅災難。一明法施能除煩惱。大悲制戒如似雷震，言警勸也。《方言》戒備也。古文作「誡」。慈意普覆如妙大雲。有本作「慈音」者，此寫錯也，梵云梅呾利末那故。一無畏施，能除怖畏。一明財施能除貧苦，猶如海潮必定應時，能滅諸苦。因經起念此有五音：妙音與樂，觀音拔苦，梵音深淨，潮音應時，勝音出世。後二勸念。經「爾時持地功德不少」。贊曰：品第三段持地讚歎。《寶雲經》「菩薩有十法名為持地三昧：一如地廣大無量無邊；菩薩亦爾，功德、智慧、莊嚴、願行無量無邊。二如地眾生依止，各隨所欲稱意拯給周濟無礙；菩薩亦爾，六度眾具皆悉與之心無限礙。三如地無好惡加報不忻無恨；菩薩亦爾，育養眾生如不望報。四如地天注雲雨普皆容受無不堪持；菩薩亦爾，一切諸佛興大悲雲普澍法雨，如其所說悉能容持。五如地一切草木叢林及與眾生行住坐臥皆悉依之；菩薩亦爾，一切眾生修行善趣、二乘學法、涅槃，皆因菩薩而有。六如地一切種子依生；菩薩亦爾，一切善業天人種子皆依菩薩而得生長。七如地能出一切眾寶；菩薩亦爾，功德善寶一切樂具皆出菩薩。八如地出眾妙藥能療眾病；菩薩亦爾，能出一切法藥，能除一切諸煩惱病。九如地風不能動，繩蚋蜂蝎不能虧損；菩薩亦爾，一切內外諸緣逼惱不能擾動。十如地師子哮吼龍象雷電不能驚怖；菩薩亦爾，一切外道九十五種所不能動。具此十事，菩薩名為持地三昧，得持地三昧故名為持地。」或修持十地名為持地。言「自在」者，《攝論》、《華嚴》皆說十種。《華嚴》云：一壽自在無，邊劫住故。二心自在，出無數定入深智故。三莊嚴自在，能嚴一切剎土故；《攝論》名眾具自在。四業自在，隨時受報故。五生自在，於一切剎示現生故。六解脫自在，見一切界諸佛滿故；《攝論》名勝解自在。七欲自在，隨時剎土成菩提故。八神力自在，示現一切神變故。九法自在，示現無量無邊法門故。十智自在，於念念中示現覺悟如來十力無所畏故。然與《攝論》解釋小殊。行六度得，廣如《攝論》。今此即神力自在，普示諸門故。經「佛說是三菩提心」。贊曰：第四段結成時益。三門分別：一來意，二釋名，三解妨。來意者，論云「為護眾生諸難」，如前已釋。釋名者，梵云陀羅尼，此云總持，念、慧為體，以少略密無義文字，神力加持威靈莫匹，摧邪殄惡、樹正揚善，故名陀羅尼。此品明之，故名陀羅尼品。解妨者，問：總持有四，為得法、義、辨才、詞無礙解。如次說四，此說何者？答：上來長行法、義持，今此呪持，為護前二所以明之。無得無生忍，總持也。經「爾時藥王功德甚多」。贊曰：品文分三：初明持經之福，次明神呪之方，後明時眾獲益。此初。有二：初問、後答。答中有三：一返問，二直答，三佛說。經「爾時藥王多所饒益」。贊曰：下明神呪之方。有五，合為三類：初二聖，次二天，後十神。此初聖。有四：一標，二說，三結勝，四佛讚。經「爾時勇施是諸佛已」。贊曰：第二聖。有四：初標，二功能，三正說，四結勝。經「爾時毘沙門無諸衰患」。贊曰：下二天。中初文有三：初標，次說，後結勝。「毘沙門」者此云多聞，四天王中北方之天也，常讚佛法。經「爾時持國是諸佛已」。贊曰：第二天王。有三：初標，次說，後結勝。此即東面天王。經「爾時有羅剎女如是法師」。贊曰：此十神。有七：一標名，二請說，三正說，四勸勿惱法師，五更說偈喻罪，六請身護，七佛讚揚。有三：初總讚，次別讚，後勸讚。經「說是陀羅尼無生法忍」。贊曰：品第三段時眾獲益。三門分別：一來意，二釋名，三解妨。來意有二：一者論云「功德勝力者，〈妙莊嚴王品〉示現。此明淨藏、淨眼持《法華經》，因圓道著，功德勝力迴邪見之父王，得當來之佛記，皆由《法華》功德之力。說彼本緣利益時會，故此品來。」二者前〈妙音品〉明華德菩薩請問妙音所得三昧，因此自得法華三昧。今妙莊嚴王即是華德，未得三昧已前為妙莊嚴，本著邪見。今明二子勸說父王，為善知識不簡怨親，以示眾人令弘此經，故此品來。釋名者，在俗皇貴，妙珍綺以飾容；迴邪入正，勝法寶而瑩體，故名妙莊嚴王。宿世因緣，故名本事。解妨者，問：此品正明淨藏、淨眼為善知識，何故不以為品名耶？答：由功德勝、迴邪入正，妙莊嚴王身非二子故，雖為善友，父藉功德身入正故。又前華德即妙莊嚴，欲會彼身，故以為品。又淨藏、淨眼即藥王、藥上，前已明藥王，恐題名濫故不說之。經「爾時佛告劫名喜見」。贊曰：品文分四，一敘本緣、二會今古、三勸人歸禮、四結成眾益。初文復四：一敘時，二標佛，三明菩薩父子，四廣顯由緒。此初二也。經「彼佛法中二名淨眼」。贊曰：三明菩薩父子。經「是二子亦悉通達」。贊曰：下第四廣明由緒。分四：一讚二子之德，二明時佛說法，三「時淨藏淨眼」下二子化父。四「其王即時以國付弟」下出家獲益。此初。分三：初標成福智，次別列四德，後列七定。四德者：一六度。二方便善巧，有十二：悲心顧戀、了知諸行、欣佛妙智、常處生死輪迴不染、熾然精進，此六為內。令以少善感無量果、令以小力攝大善根、憎聖教者除其恚惱、處中住者令其趣入、已趣入者令其成熟、已成熟者令得解脫，此六為外。三四無量。四三十七道品。「諸三昧中淨」者，斷障證真故。「日星宿」者，如日大破、如星種種破諸暗故。「淨光」者，放大光故。「淨色」者，現諸妙色故。「淨照明」者，照佛法故。「長莊嚴」者，證得功德無萎歇故。「大威德」者，起神通故。經「爾時彼佛是法華經」。贊曰：第二明時佛說法。經「時淨藏淨眼宜應聽受」。贊曰：第三二子化父。有五：一啟母請詣佛，二母令子化父，三稟教行化，四「彼時妙莊嚴王後宮八萬四千人」下信心歸佛。五「爾時彼佛為王說法」下佛應導利。此初。有二：初標、後釋。「爪」音側挍反，正應作「爪」。又作「抓」者，《玉篇》「掐也刮也。」爪之搔物曰抓，雖聲同，非指爪。經「母告子言與共俱去」。贊曰：二母令子化父。經「淨藏淨眼此邪見家」。贊曰：第三稟教行化。有九：一二子恨生，二母令念父，三順言即化，四父見喜問，五二子具答，六父陳欲往，七報母請出，八母遂許之，九白親詣佛。此初也。經「母告子言往至佛所」。贊曰：二母令念父。經「於是二子心淨信解」。贊曰：第三順言行化。初標，次釋，後結。經「時父見子我是弟子」。贊曰：第四父見喜問，第五二子具答。經「父語子言願聽我出家」。贊曰：第六父陳欲往，第七報母請出。報母請出有二：初報父信心，後請出家。出家寬曠，喻虛空也。如契經說「孔雀雖有色嚴身，不如鴻鶴能遠飛，白衣雖有富貴力，不如出家功德勝。」《十輪經》說「瞻博迦華雖萎悴，猶勝諸華鮮潔時，破戒惡行諸苾芻，猶勝精進諸外道。」由此二子請母出家。經「母即告言時亦難遇」。贊曰：第八母遂許之，第九白親詣佛。有三：初標請，次釋請，後結請。經「彼時妙莊嚴王好樂佛法」。贊曰：子化父中第四信心歸佛。有三：初明道器堪成，次二子善化，後諸人詣佛。此初二也。道器成中有四，一後宮，二淨眼，三淨藏，四夫人。經「於是妙莊嚴王却住一面」。贊曰：此諸人詣佛。經「爾時彼佛放大光明」。贊曰：二子化父中，下第五佛應導利。有四：一佛善說法，二王解珠施，三王念佛色，四佛問記成。此初二也。經「爾時妙莊嚴王功德如是」。贊曰：第三王念佛色，第四佛問記成。佛問記成中，初問、後記。記中有六：初因，二體，三國，四劫，五眾，六土。經「其王即時莊嚴三昧」。贊曰：廣明由緒中下第四出家獲益。有六：一出家，二修行得定，三昇空白佛，四歎印廣陳，五下空讚願，六說已而出。此初二也。經「即昇虛空來生我家」。贊曰：第三昇空白佛。有三：初昇空，次正白，後結歎。經「爾時雲雷得善知識」。贊曰。第四歎印廣陳。有三：初明宿因方遇善友，次釋善友利益之義，後彰善友二子之因。此初也。經「其善知識三菩提心」。贊曰：此釋善友利益之義。有二：初彰示教利喜令證大菩提果，後顯令得見佛發菩提心因。《善戒經》及〈菩薩地〉云：「親近善友者戒無穿缺。多聞、修證、哀愍、無畏、堪忍、無倦、言詞辨了，名善友相，求施利樂於此正知。有力、善權、饒益不捨、大悲無儻，名為善友。所作不虛、威儀圓滿、言行敦肅、無倦無嫉、儉畜隨捨、諫舉令憶、教授教誡、能為說法，是名善友，可為依信。有病無病愛敬供侍，翹問迎禮修和敬業，四事什物不闕應時，謹敬承事問聽無動，名為親近。」《涅槃經》言：「善知識者，謂佛、菩薩、辟支佛、聲聞人中住方等者。何故名善知識耶？善知識者能教眾生遠離十惡、修行十善，以是義故名善知識。復次善知識者，如法而說如說而行。云何名為如法而說如說而行？自不殺生教人不殺生，乃至自行正見教人行正見。若能如是則得名為真善知識。善男子！如空中月，從初一日至十五日漸漸增長；善知識者亦復如是，令諸學人漸遠惡法、增長善法。」依《華嚴經》「菩薩有十種善知識。何等為十？一能令安住菩提心，二能令修習善根，三能令究竟諸波羅蜜，四能令分別解說一切法，五能令安住成熱一切眾生，六能令具足辨才隨問能答，七能令不著一切生死，八能令於一切劫行菩薩行心無厭倦，九能令安住普賢行，十能令深入一切佛智。」又善知識是我父母，生長一切諸善根故。又為良藥，療眾病故。又為眼目，作導明故。又為日月開照出世正覺路故。乃至廣說是全梵行化令見佛，名是大緣。令發無上大菩提心，名是大因。由此因緣令證佛果，名作佛事。經「大王汝見令住正見」。贊曰：此彰善友二子之因。經「妙莊嚴王如頻婆菓」。贊曰：第五下空讚願。有二：初讚五德，後發六願。此初也。「紺」音古暗反，青赤色也。晈如青紺，蓮華葉故，紅環絞飾故言青赤。「頻婆菓」者，色丹且潤，故以為喻。經「爾時妙莊嚴王諸惡之心」。贊曰：下發六願中，初總讚佛法、後別發六願。若教若誡二種所行處所皆悉安隱，眾生離惡而攝善故。經「說是語已禮佛而出」。贊曰：第六說已而出。經「佛告大眾菩薩是」。贊曰：下第二段會今古。經「是藥王藥上亦應禮拜」。贊曰：下第三段勸人歸禮，初歎、後勸。經「佛說是得法眼淨」。贊曰：品第四段結成勝益。《對法》第九等云：「無間道能遠塵，解脫道能離垢，由二滿故，得法眼淨，證初果也。」三門分別：一來意，二釋名，三解妨。來意者，論云「護法力者，〈普賢品〉及後品示現。〈囑累品〉佛自三周付囑護法，此品菩薩勸發眾人護法，故此品來。」釋名者，仁慈慧悟曰「賢」，德利周備名「普」，此由內證一真、外成萬德，所以德利周備、仁慈慧悟，故名普賢。《般若理趣》云：「一切有情皆如來藏，普賢菩薩遍自體故。」由證普遍賢善之理，能證之道名為普賢。故《華嚴》云：「普賢身相依於如如，不依佛國。」或由內證此普遍賢理，外彰三業無所不賢，故名普賢，此乃自利德為名也。誘獎名勸、導生為發。訓誘獎導令信導生，名為勸發，此乃利他德也。此品之中明普賢菩薩勸發信心持經入道，故名普賢菩薩勸發品。解妨者，何故普賢來勸，非餘來耶？答：欲明信順道證一乘，三業舉措無不賢故。經「爾時普賢右遶七匝」。贊曰：品文分六：初普賢來軌，二啟白聞經，三佛告四法，四普賢勸發，五釋迦讚勸，六時眾獲益。此初。有四：一從東而來，二所經之相，三從來徒屬，四到已歸禮。《華嚴經》云「普賢身相依於如如，不依佛國」，《智度論》云「普賢菩薩一一毛孔，常出諸佛世界及諸菩薩，遍滿十方以化眾生」。無的住處，今云從東方來者，就一化身所應見聞眾生為論。《寶雲經》說：「菩薩摩訶薩有十種法名善能作化：一於一佛國身不動，而能遍諸佛剎諮請說法。二於一佛國不動，能遍一切佛國聽受深理。三於一佛國不動，能遍供養十方諸佛。四於一佛國不動，能遍諸佛國莊嚴菩提悉皆具足。五於一佛國不動，而一切佛國初成佛時坐於道場菩提樹下，恭敬供養尊重讚歎。六於一佛國不動，能以自身現一切佛土，坐於道場現成佛道。七於一佛國不動，能現一切佛土轉於法輪。八於一佛國不動，能現一切佛土入於涅槃。九於一佛國不動，能為一切佛土應受化者悉現其身。十菩薩得無作神通，於一切十方佛土不作變化想、不作神通想，隨諸眾生所應現者悉皆現之。」驗此普賢久已成佛，示現為菩薩勸修妙行。《無垢稱》云：「雖得佛道轉於法輪，而不捨於菩薩之道，是名菩薩行故。」經「白佛言是法華經」。贊曰：第二啟白聞經。有二：初來意，後請疑。謂佛在日法尚難得，滅後無主如何得經？得聞、思、修生信順故。又佛在，眾生惑輕業薄，可得是經；滅後，眾生業厚惑重，如何得經？由難信難聞、難思難修故。經「佛告普賢必得是經」。贊曰：第三佛告四法。有三：初標，次顯，後結。一「為諸佛護念」者，謂要根熟。《般若論》云「善護念諸菩薩，為根熟菩薩說，根未熟者聞名未得，根熟便能得教及理。」二「殖眾德本」者，要先雙修福、慧二因，起信等根方得聞等。三「入正定聚」者，正見決定。四發大悲心救濟眾生。初是資糧道，能聞能思；次是加行道，能修定觀；次是見道，能證深理；後是修道，能習能證。依此四位各增上故。又外遇佛護、內修善本，決定不謗、慈悲廣大，並在地前，方能於經教、理雙得。然依《瑜伽》，正定聚者要入初地。此說不爾。經「爾時普賢濁惡世中」。贊曰：下第四普賢勸發。有四：一明護持，二與現益，三「若但書寫是人命終當生忉利天上」下與後益，四「有如是等功德利益」下結勸發心。此初也。《大集經．月藏分》說「佛滅度後初五百年解脫堅固，第二五百年禪定堅固，第三五百年多聞堅固，第四五百年造塔寺等福德堅固，第五五百年鬪諍堅固。」此有三釋：一云，今當第三五百年多聞堅固，依於大乘正法一千年，正法之後故言後五百年。二云，今當第五五百年，此中所言後五百歲，當最後故。依上二解，此前此後有受持經，雖非不護，此後時中人多弊惡，信者為難，故須擁護。三云，世尊記別時分，一一種類各五百歲，皆名滅後後五百歲。於此諸時菩薩皆護，由擁護中《十地論》說有三護法：一護教法，書寫讀誦為他演說故；二護行法，思惟修習於修行時，有諸障難攝受救濟故；三護證法，三佛菩提攝此證法，教化轉授故。即顯菩薩正法之時護此三法，猶有證故。像法之中護教、行法，更無證故。末法之後但護教法，又無行故。《禪法祕要》非大乘宗，不須和會。《悲華經》及真諦所云「如來滅後後五十年」，理恐文錯。有云，滅後人年五十歲時，故不相違。經「其有受持皆不得便」。贊曰：下第二與現益。有三：初明三品修與益異；二「若法華經行閻浮提」下，明經行於世是普賢力；三「若有受持讀誦等」下，能行之者與普賢行合。初文之中，初下品受持為護；次「是人若行」下，中品受持為護；後「世尊若後世」下，上品受持為護。此初。有二：初標一切惡法惡人不得其便，後別明十二非人亦不得便。「伺」音相吏反，《玉篇》「󱇋釐反，奄也候也」。「𨶳」覘，「伺」視也。經「是人若行陀羅尼」。贊曰：此中品受持為護。有四：一讀時為護，二思時為護，三忘者令憶，四見者增進。增進有三：一見而喜進，二得定，三得總持。「法音方便」者，說法之加行智定。經「世尊神通之力」。贊曰：此上品受持為護。有五：一教其軌則三七日精通，二令見授道聞法得總持，三惡者不損，四正說神呪，五結己之力。「求索」者，須《法華》人，或凡所善願有規求者，於三七日一心精進者。《普賢觀經》明行法有五：一三七日即見，二七七日得見，三一生得見，四二生得見，五三生得見。此中古說上品精進一七日見，乃至第五品修三生方得見。又此不定，初見劣身可一七日，乃至三生得見勝身，修異長時方見勝故。「精進」者，彼說六法：一莊嚴道場，二洗身淨潔，三六時禮拜，四啟請六師，五晝夜讀誦大乘經典，六思惟甚深空法道理。作是觀時即見普賢，能滅百萬億阿僧祇生死重罪。未見六師文，今且釋者，釋迦佛為和上、文殊師利為阿闍梨、彌勒菩薩為教授師、十方佛為證者、十方菩薩摩訶薩為同法侶、普賢菩薩為懺悔戒主，方可懺悔受三聚戒等，如此啟請方見普賢。經「若法華經威神之力」。贊曰：第二經行於世是普賢力。經「若有受持手摩其頭」。贊曰：第三能行之者與普賢行合，故佛摩頂。經「若但書寫娛樂快樂」。贊曰：下第三與後益。為三：下品修生忉利等天，中品修受持等生夜摩等天，上品修千佛授手等。此初。有三：一但書生處，二迎相，三身狀。生下四天亦下品生，略而不舉。經「何況受持如說修行」。贊曰：此中品。修受持等，生夜摩天及上二天，不見佛故。文略無果。經「若有人而於中生」。贊曰：此上品修。「千佛授手」等，有四：一千佛授手，二令無怖畏，三往生處，四見菩薩。前來所說三品修生，且舉一相非盡實理，實理十法行一一之中皆有三品，只如中品已有受持乃至解義，上品亦有隨自修習有上下故，如說而行各有下上，今但於中品說有、上品便無，據一相說。上十法行，《辨中邊》說前八是聞慧為下品，第九是思慧為中品，第十是修慧為上品。於聞慧中書寫供養施他為下，易故；聽聞披讀諷誦為中、受持開演為上，難故。又修一二三行為下，二四五六行為中，三七八九十行為上，類望異故。經「有如是等使不斷絕」。贊曰：普賢勸發中第四結勸發心。有二：初顯勝勸行，後護法令行。經「爾時釋迦菩薩名者」。贊曰：下品第五段釋迦讚勸。有三：初讚美普賢，次讚持經者，後於行者違順之相。此初。有三：一讚護助經，二歎其願行，三護持名者。歎願行有三因：一自利，二利他，三歎修人。經「普賢若有衣之所覆」。贊曰：下讚持經者。有四：一順佛行，二離眾惡，三當得出世，四定厭生死。此初。有六：一為見佛，識理、智、化三種身故；二為親聞法，解教意故；三為供養佛，法供養故；四為佛讚，契佛本心佛隨喜故；五為佛手摩，佛教被心為授記故；六為佛衣覆，則為具足慚愧柔和忍辱等故。經「如是之人普賢之行」。贊曰：離眾惡。有五：一厭世榮樂，二不好惡緣，三心善調淨，四滅除煩惱，五少欲修行。不好惡緣中有三：一邪行，二惡業，三外道手筆伎藝也。心善調淨有三：一質直，二正念，三福德。滅除煩惱中有三：一除三毒，二滅嫉妬，三去三慢。少欲修行中亦三：一少欲，二知足，三修普賢行。經「普賢若如來法座上」。贊曰：第三當得出世。有五：一向道場，二破魔眾，三登正覺，四轉法輪，五昇法座。經「普賢若於得其福報」。贊曰：第四定厭生死。有二：一不貪資什，二得現果報。經「若有人得現果報」。贊曰：品第五段釋迦勸讚中，下第三段於行者違順之相。有五，此中有二：一毀者無眼，毀淨法眼故；二歎者現報，心、田俱勝故。經「若復見受持當如敬佛」。贊曰：此中有二：一說過者癩病，二輕咲者得罪。三勸生恭敬心。輕咲得罪有十病，如文可知。「繚戾」者，「繚」音力小反，繞也，《說文》唯有了達、蓼菜、目精、朗瞭，更無了音字。有二「燎」字，一燎炙、二繚繞。今從力小反。「角睞」者，「睞」音洛代反，《玉篇》「童子不正也，視也、內󱇰也。」經「說是普賢作禮而去」。贊曰：品第六段時眾獲益。有二：初獲益，後奉行。基以談遊之際，徒次博陵，道俗課虛，命講斯典，不能脩諸故義，遂乃自纂新文。夕制朝談，講終疏畢，所嗟學寡識淺、理編詞殫，經義深賾拙成光讚，兢兢依於聖教、慓慓採於玄宗，猶恐旨謬言疎，寧輒枉為援據。此經當途最要，人誰不贊幽文？既不能默爾無為，聊且用申狂簡。識達君子幸為余詳略焉。仍為頌曰：「已採眾經要行、理，略贊一乘真法義，片言契實施群生，願共速成無上果。」
三門分別：一來意，二釋名，三解妨。來意有三：一者七品明學行流通中，前之一品明所學行，下之六品明能行人。能行人中分四，此之一品正明現在具安樂行流通之人。〈壽量〉及〈分別功德品〉因釋此疑展轉生起；〈隨喜〉及〈法師功德品〉明助正依安樂行流通之人所得功德。〈常不輕品〉明佛自身往居因位行安樂行、行忍辱等流通此經，今得佛果，勸諸眾生應勤脩學，故此品來。二者兩品明一乘行中，前品明所行行，此品明能行人，故此品來。三者論云「七者示現教化眾生無上故，地中涌出無量菩薩摩訶薩。此中明佛已曾教化無量菩薩行此四行，涌出持經，勸諸眾生云何不學」，故此品來。釋名者，「涌」謂上昇，「出」謂顯現，從地上昇而顯現，名從地涌出品。《玉篇》「涌，騰也」。涌如水上騰，故應作「涌」。「踴」跣也，非騰義。解妨者，何故不言從傍來，乃言從地踴出？答：明依四行以持經，踴出生死之地故。又明不離此界佛曾所化，已超生死之地故。不言從傍來，但說從地踴出。經「爾時他方而廣說之」。贊曰：此品之中大文分四：一他土請持，二如來不許，三此方踊出，四菩薩疑生。此初也。經「爾時佛告廣說此經」。贊曰：如來不許。有二：初止、後顯。且說極多，故言六萬，實非唯爾。顯佛化功止他不許，縱令他護亦有何愆。經「佛說是時同時踊出」。贊曰：此方涌出有八：一從地踴出，二昇空讚禮，三神力促時，四眾人共見，五導師省問，六世尊慰答，七四人隨喜，八如來讚之。初文分五：一地裂，二聖踴，三相好，四住處，五群輩。此初二也。表破生死故地裂，顯趣菩提故踊出。經「是諸菩薩虛空中住」。贊曰：此相好及住處，行安樂行所得果故。相好證真性，而得一乘故住空。經「是諸菩薩所不能知」。贊曰：此群輩。有三：一來由，二列數，三結之。列數有八輩：一恒河沙，二分恒沙，三那由他，四萬，五千，六百，七十，八單。經「是諸菩薩於二世尊」。贊曰：第二昇空讚禮。有三：一詣塔，二禮足，三敬讚。經「是諸菩薩謂如半日」。贊曰：第三神力。促時有三：一讚長時，二受亦久，三促時。本論說此經所說劫、晝夜、月時年，此以晝夜合數，不廢二十五日成五十小劫，或復五十日、五十月及時年，讚德逾深時長可悉，受讚神力亦等。讚時神力變其本心，聖通延促光景，眾生愛法已是忘疲，況聖冥加輒生勞厭，故諸四眾謂如食頃。法食資持、神通制御，故經多劫年命不虧。經「爾時四眾國土虛空」。贊曰：第四眾人共見。經「是菩薩眾中唱導之師」。贊曰：下第五導師省問。有四：一列名，二德行，三直省，四偈問。此初二也。行高勝廣、離惡進善，故名四種。經「在大眾前生疲勞耶」。贊曰：三直省，四偈問。《玉篇》「訊，問也辭也言也」，執問、通問曰訊。經「爾時世尊入於佛慧」。贊曰：第六世尊慰答。有二：初標、後釋。釋中有三：一見佛樹善，二即便受化，三迂會亦從。初雖不從，後亦從也。初二讚菩薩，後一說聲聞。或初二說迂會，後一說趣寂。「不愚法」者，入解佛慧，非入證也。經「爾時諸大菩薩我等隨喜」。贊曰：第七四人隨喜。經「於時世尊發隨喜心」。贊曰：第八如來讚之。經「爾時彌勒問訊如來」。贊曰：下品第四大段菩薩疑生。分八：一心念，二語演，三他問，四傍答，五讚許，六正答，七眾念，八申請。此初也。經「時彌勒菩薩願兩足尊說」。贊曰：下語演。有十九頌半。分三：初一頌總申疑請，次十六頌半請所疑事，後二頌申眾疑意。此初也。經「是從何處來為從何所來」。贊曰：下請所疑事。分五：二頌來處，九頌來數，二頌化行，二頌半國名，一頌不識。此初。有三：一來由，二讚德，三來處。經「一一諸菩薩猶不能盡知」。贊曰：來數。有三：一頌總，七頌別，一頌結。經「是諸大威德脩習何佛道」。贊曰：此化行。有五問。經「如是諸菩薩未曾見是事」。贊曰：此國名。經「我於此眾中願說其因緣」。贊曰：此不識也。經「今此之大會唯願決眾疑」。贊曰：第三段申眾疑意。經「爾時釋迦牟尼佛從何所來」。贊曰：第三他問。經「爾時諸佛因是得聞」。贊曰：第四傍答。經「爾時釋迦如是大事」。贊曰：下第五讚許。有二：初讚、後許。此初也。阿氏多，云無能勝，彌勒名也。「阿逸多」訛也。經「汝等當共大勢之力」。贊曰：下許。有二，此長行。「被精進鎧」，鎧謂兵甲兜䥐，令心勇銳欣樂聞法。心不退轉，名堅固意。以義深遠，恐其疑退。此說四力：一者慧力，即〈壽量品〉如來祕密法、報二身，智性、相故。二神通力，即彼神通，佛化身也。三奮迅力，決定所作也。「奮」音俯問反，揚也。「迅」音息晉反，又松閏反，疾也。今從後反。師子將欲決定所作，必先奮迅頓巽身毛，疾揚其身後方定作；明我今決定說自所作三身妙事。四威猛力，正作所作，示所有威制伏摧破，摧破自餘不信者故。或由智慧故奮迅，由神通故威猛。或智慧者法、報二身，下三化身，神變、記心、教誡三輪，如次之功用也。經「爾時世尊汝等一心聽」。贊曰：初二頌勸勿生疑、許可為說，後二頌顯佛實語、誡一心聽。經「爾時世尊令發道意」。贊曰：下第六正答。有三：初告我化，次明住行，後末後一頌結勸生信。此初也。經「此諸菩薩正憶念」。贊曰：下明住行。有六，此有二：一住處，二解經。「通利」聞慧，「思惟」思慧，「憶念」脩慧。經「阿逸多求無上慧」。贊曰：此有四：一樂靜，二精進，三樂深智，四求無上慧。經「爾時世尊令發大道心」。贊曰：七頌半頌前。中分五，此一半頌標佛化。經「此等是我子為求佛道故」。贊曰：初一半頌樂靜，後一頌精進。「憒」音古對反，心亂也。「鬧」音奴効反。不靜為鬧，亦為「鬧」字。經「在娑婆世界悉當得成佛」。贊曰：初一頌半住處、深智，後二頌結成我化。於此伽耶處所，昔來所化，非今現在伽耶。如言常在靈山，非山常在，在山處故。此城亦爾。經「我今說實語教化是等眾」。贊曰：結勸生信。經「爾時彌勒三菩提」。贊曰：第七眾念。經「即白佛言四十餘年」。贊曰：第八申請。有二：初長行，有三：初舉事難，次舉喻難，後正申難。初文有二：初舉成道處所、年歲，後正申難。此初也。「伽耶城」者，極險固，少居人，唯婆羅門減有千家，此並仙人之族胤也。不事公王貴庶宗仰，城居勝強舉國咸悉。即在摩竭提國之內境，佛菩提樹次南極近，故言不遠。又言伽耶是佛生處，是迦維羅國之都城。佛於摩揭陀國菩提樹下成道，俱中天竺，相去極近，故言不遠。「得大菩提從是已來始過四十餘年」者，於此義中略有二說：一者有諸部說，十九出家、三十成道。《本起因果經》說十九出家。《思惟無相三昧經》說三十成道。《智度論》說「佛臨涅槃告須跋陀羅，我年十九出家已求佛道，出家已來過五十歲。」不說成道之時。佛實年八十矣。此有解云，十九出家，後五年事仙人行樂行，六年行苦行，三十成道，故告須跋陀羅過五十歲。《智度論》中用於此義，即依此說。今言成道四十年者，纔年七十矣。二者亦有諸部及大乘中說，二十九出家，三十五成道。《增一阿含》、《中阿含》、《雜阿含》、《出曜經》、《和須密論》並說二十九出家，《悲華經》、《善見論》並說三十五成道。《本起經》云：「佛欲出家，指耶輸腹云：却後六年汝當生男。遂懷羅睺。」佛六年苦行，成道之夜羅睺始生。但言羅睺六歲在胎，不說十一年在母腹，故知二十九出家、三十五成道，六年之內兼脩樂行，阿藍迦藍處坐得無所有處定，欝頭藍子處學得非想處定。菩提留支法師引經偈云：「八年作嬰孩，七年作童子，四年學五明，十年受五欲，六年行苦行，三十五成道，四十五年中，教化諸眾生。」真諦三藏及和上《西域記》等，並說二十九出家、三十五成道。《金光明經》說佛壽八十。今言成道過四十餘年，即年七十有五。並初成道年合四十一年，名過四十。經「世尊云何三菩提」。贊曰：下正申難。有二：初申三事，後結難信。申三事者：一時小事大，二時促眾多，三時短德勝。此初也。已至上位當成菩提，名事大也。經「世尊不得其邊」。贊曰：時促眾多也。前言「於此少時」，貫下兩文。經「斯等久遠常脩梵行」。贊曰：時短德勝。觀其久來逢緣樹善，非少時脩。經「世尊世所難信」。贊曰：結成難信。由此三事難信佛化。經「譬如有人是事難信」。贊曰：下第二舉喻難。「色美」喻佛相好莊嚴，「髮黑」表佛設年八十而無老相。於一切時好，巡舊處故。《大般若》說八十種好中云：「常小不老，好巡舊處」。「年二十五」，表佛雖出生死，示居二十五有。以上表佛成道極近。設年八十但如二十五指百歲人，表所化菩薩德高位遠、百福莊嚴。云我生育令其道長，是事難信。經「佛亦如是甚為希有」。贊曰：下第三正申疑。有三：初牒所疑事，次「今日」下正申疑意，後「我等雖復」下申疑所由。此初。有二：初牒佛成道時促，後牒菩薩七德甚大。菩薩七德者：一脩時長，二勤精進，三定自在，四得神通，五久脩梵行，六能習法，七巧問答；故為人寶。經「今日世尊大功德事」。贊曰：正申疑意。經「我等雖復亦不生疑」。贊曰：申疑所由。有三：初明自能通，次申他惑起，後正請除決。雖自無疑，示相不了，請決我疑。信隨宜說，信成就故。達佛所知，證成就故。佛言不虛，四無謬故。經「爾時彌勒如實分別說」。贊曰：下十四頌，分三：初五頌頌舉事難，次二頌頌喻為難，後七頌頌申疑請。此初。有三：一頌出家時近，三頌菩薩德高難信，一頌眾大請決。經「譬如少壯人舉世所不信」。贊曰：此頌喻也。「髮白面皺」者，此與長行互相影顯。父言色美髮黑，具相巡舊之徵；子稱髮白面皺，久脩猶缺之狀。髮白有聖道久脩之徵，面皺帶相好未圓之兆故也。「皺」音側救反。經「世尊亦如是於下空中住」。贊曰：下七頌頌申疑請。分二：初四頌牒所疑事，後三頌正申疑請。此初。有三：初半頌佛成道近，次三頌讚菩薩有十德，後半頌明住處。經「我等從佛聞而住不退地」。贊曰：正申疑請。為四：初半頌自無疑，次半頌他有惑，次一頌疑者失，後一頌正申請。三門分別：一來意，二釋名，三解妨。來意有五：一者七品學行流通中，〈踴出〉下六品能學行人中分四，第二段〈壽量〉及〈分別功德〉，因釋前疑展轉生起。前明踴出皆言佛化，位高眾大時會生疑；今辨法身本無起滅，化佛近成、報身久證，化於此眾何所疑哉。故從〈踴出〉後明〈壽量品〉。二者十九品為正宗中，下之五品明一乘果。中分二：初二品明已滿果，後三品明未滿果。初中又二：初正明已滿果，後辨時眾因此證獲不同。故此品來。三者論說對治七慢之中第七無功德人，於第一乘不集善根而不取，為第一增上慢。為對治此，說醫師喻。論又云第七人者根未熟，為令熟故示現涅槃量。現在未集善根者名根未熟，令集諸善根希取第一乘，示現佛入涅槃分限名量，令集善根後方調化。醫師既在此品，故此品來。四者論云八者示現成大菩提無上故，示現三種佛菩提。三身在此，故此品來。此為文殘，七喻之中唯說後文醫師，不說初文三佛故。五者第九示現涅槃無上故，說醫師喻。除七慢中說醫師者，化根未熟示現入滅令其根熟；今說醫師現佛入涅槃，化滅實不滅，非如二乘滅而為滅，故名無上，此乃七喻之中義殘也。釋名者，「如來」者，法、報、化身之通名。「壽」者所受之命。「量」謂齊限。此品明三種佛身命體齊限，任法性、隨願緣、應群機、受自體。今明此三佛命之齊限，故名如來壽量品。「壽」音植酉反。「量」音呂張反，謂貶量校量佛壽量，褒貶計校籌度三佛之壽命。或力讓反，義如前釋，故名壽量品。解妨者，何故不以醫師為品名，以壽量為品號？答：因三身之壽命，方假喻於醫師，故從本壽量為名，不以醫師為品號。又難，初科品云，先陳壽量，除根未熟不集功德之人增上慢。何故非是法華正宗乃是流通分攝？答：當機應時即熟一乘，正逗聲聞故為正宗；示滅後化初根未熟，故非正說。故雖說於壽量，不授記於聲聞；故雖說於醫師，亦無聲聞授記。以此智積前者請歸，不爾中途請還何速？由斯此品但是流通，說為正宗便無是妨。經「爾時佛告誠諦之語」。贊曰：此品有三：初釋迦三勅，次彌勒四請，後如來正告。此初也。三身妙體位在果窮，上智猶不能測，下愚何因可解？恐彼心疑口謗，因法而有毀傷，故勅丁寧方申正說。亦恐耳不專於法教，意不矚於玄宗。又眾生性鈍聞不能解，令法入心故，再三告示說三身，故為三告。經「是時菩薩信受佛語」。贊曰：此彌勒四請。佛既慈悲三告，大眾何得虛然，故加四請表悕法心重。三告示說三身，四請三身各四，祈四德、悕四智、濟四生，是此意也。經「爾時世尊神通之力。」贊曰：下如來正告。初長行，中分二：初勅聽標示，後正說壽量。此初也。「三請」者從初也。「祕密」者，法、報二身深妙體故。「神通」者化身應物現故。佛所藏護名祕，義深難解名密，妙用無方曰神，體無障擁名通。此之二體威勢難屈，故名為力。又《對法》等說有四祕密，於方廣中佛之祕密皆應決了：一令入祕密，謂為聲聞說色等有，為令無怖漸入聖教，非一切有。二相祕密，謂依三自性說一切法皆無自性、無生滅等，破所執有相說之為無，非一切無。三對除祕密，佛為對除諸過失故說種種教，且除八障說最上乘：一除輕佛；二除輕法，故說我曾名勝觀如來法身無別故；三除懈怠，如說願生極樂世界皆得往生等；四除小善生喜足，於一善根或讚或毀；五除貪行，稱讚佛土富樂莊嚴；六除慢行，稱讚諸佛或有增勝；七除惡作悔脩善障，說於佛等雖行輕毀然彼有情亦生天趣；八除不定性障，令捨聲聞下劣意樂，記大聲聞當得作佛，又說一乘更無第二。四轉變祕密，如說覺不堅為堅，善住於顛倒極煩惱所惱，得最上菩提。如是等隱密名言解之令異。此中祕密即是第三對除祕密，由輕佛德及貪慢行者說他佛身以為自體，稱讚佛故。如下經言「於此中間說燃燈佛」等，如是皆以方便分別。言神通者，所化多眾，神力化之令生發意。經「一切世間三菩提」。贊曰：下正說壽量。准論為二段：初明菩提無上，後諸善男子。「我本行菩薩道所成壽命」下，重顯報化二身差別之相、涅槃無上。初文之中論分三段，示現三佛菩提故。一應化菩提，隨所應見而為示現故。如經皆謂如來出釋氏宮去伽耶城不遠，坐於道場得阿耨多羅三藐三菩提。故即此文是。二者報佛菩提，十地行滿足得常涅槃。如經善男子我實成佛已來，無量無邊百千萬億那由他劫故。次下文是。三者法佛菩提，謂如來藏性淨涅槃，常恒清淨不變故。如經如來如實知見三界之相，乃至不如三界見於三界故。「所以者何」下文是。此依初無上，具有三身以為三義。佛身增減諸教不同，或總名一佛寶，或分別為二。《佛地論》說：一生身，二法身。法身、實報皆名法身，實功德故；他報、化身俱名生身。又《般若論》說二：一真佛，二非真佛。初是法身，後餘二身或分為三，即此所說三佛菩提。或說四種，《楞伽經》說：一應化佛，二功德佛，三智慧佛，四如如佛。初是化身，中二是報身，後一是法身。《金光明經》又說四種：一化非應，佛為物所現龍鬼等形，不為佛身，名化非應。二應身非化，謂地前菩薩所見佛身依定而現，非五趣攝，名應非化，即四善根所見一大千一應身也。三亦應亦化，謂諸聲聞所見佛身，現見脩成，故名為應；見人同類，故名為化。四非應非化，謂佛真身，前三是化、後是法報。《佛地論》亦說四：一受用非變化，謂自受用身；二變化非受用，謂變化身化地前類；三亦受用亦變化，謂他受用身化十地菩薩；四非受用非變化，謂法身。《華嚴經》說有十佛：一無著佛，安住世間成正覺故。《佛地論》名現等覺佛。二願佛，願出生故。彼名弘誓願佛、三業報佛，信成就故，諸行皆因且說一信；彼名業異熟佛。四持佛，隨順世間不斷絕故；彼名住持佛。五涅槃佛，示滅度故；彼名變化佛。六法界佛，於一切處無不現故。七心佛，善安住故。此上二名同彼。八三昧佛，成就無量功德無所著故；彼名定佛。九性佛，善決定故；彼名本性佛。十如意佛，以普覆故；彼名隨樂佛。前五世俗佛，後五勝義佛。隨其所應三身所攝，前五是化身攝，以名世俗故。法界一種是法身攝，本性一種通法及受用，餘三一向是受用故。論云此五是勝義故，雖法及受用不同形前變化，皆勝義也。勘《無垢稱．觀如來品》經及疏。《楞伽經》言：「大慧！法佛說法離攀緣、離能觀所觀、離所作相量故等。大慧！報佛說一切法自相同相故，因自心現熏習相故，亦說譬如幻師幻作種種形像。諸愚癡人取以為實，而彼諸像實不可得，是名分別虛妄法體。大慧！化佛說施、戒、忍、精進、禪定、智慧，蔭、界、入等法。」《般若論》云：「應化非真佛，亦非說法者」等，推功歸本唯法身故，彼經宗說真法身故。乘文便故略明佛義，三身成佛如《彌勒疏》，別義如《佛地》及《唯識》並《法苑》說。雖說佛身增減不同，今以類論莫過二種：一真、二化。地前菩薩及二乘見，名為化身；報、法二身名為真身。由此理故，明三佛菩提中分二：初明三乘所見其所疑身，後明三乘所不知真身。此初也。經「然善男子那由他劫」。贊曰：下明三乘所不知真身。分三：初標成道來久；次解成道已來時節；後結成前說，「如是我成道已來甚大久遠」下是。此初也。論釋唯說報身成道，據實報身脩生覺滿名成，法身脩顯證圓名成，亦有何失。此中雖標報身成久，後釋亦顯法身體義。經「譬如五百知其數不」。贊曰：下解成道已來時節。有二：初分明說報佛菩提，成道來久為物說近；「後諸善男子如來所演經典」下密說法身，由證此故成道實久、應物權現。初是能證智，後是所證理。智，斷二德，智及智處，如次明故。初文有三：初舉喻問，次彌勒等答，後佛廣釋。此初也。經「彌勒菩薩無量無邊」。贊曰：此彌勒等答。有三：一總陳無量，二明二乘不知，三結無邊。有云「阿惟越致」，應從「阿鞞跋致」，不退轉地。經「爾時佛告阿僧祇劫」。贊曰：下佛廣釋。分二：初告報身成道實久，後「諸善男子於是中間」下告化身釋彼疑難。初文有二：初明成道來劫，後明恒所住處。此初。有二：初標明告，後釋劫多。經「自從是來導利眾生」。贊曰：明恒所住處也。自受用身實遍法界、相狀難見，仍隨小情以釋自體，舉用顯之云別所在，有起用處身即在故。亦如虛空廣遍無礙之處相彰，實報、法體俱圓證之處便顯，故自報身舉用別顯。又說導利十地菩薩他受用身，舉他所知以明成久，非自報也。經「諸善男子方便分別」。贊曰：下告化身釋彼疑難。有三：初標釋，次別釋，後「諸善男子如來見諸眾生」下結釋。此初也。他眾有疑云：成道既久常此教化，中間所有燃燈、毘婆尸等成道入滅說法度生，復是誰耶？今標釋云：於是中間說燃燈佛等成道入滅，如是皆以智慧方便善巧分別說於他佛，非離我身別有彼佛。經「諸善男子諸根利鈍」。贊曰：下別釋疑。有二：初明所由，後「隨所應度」下顯差別。此初也。由諸眾生發心脩行願見佛者，名為來至我所。觀五根利鈍差別，為利根者說成道久，為鈍根者現成道近；為利說成正覺，為鈍現入涅槃；為利現大身，為鈍現小身；為利說深法，為鈍說淺法。各隨所應，感現差別。經「隨所應度發歡喜心」。贊曰：此顯差別。由諸來者根性異故，世尊自說名字不同，成道已來久近年歲大小身量不同，此為成道並現入滅示相不同，說一二乘三四乘法方便不同，應可彼心皆令歡喜。只如澄空璧彩洞皎無涯，任水旋光暉華有極，水清而月影便現，水濁乃月影便沈，全、破器現不同，暗、明猶來有別。此乃報、化之差別也。此文二釋：一者不廢釋迦實成道久、化現新成，二者何廢四意趣中平等意趣、四祕密中對治祕密，除輕佛法障并破慢行說他為自，稱讚諸佛或有增勝，不爾燃燈佛前誰受記別？此亦化現，何所相違。經「諸善男子作如是說」。贊曰：此結釋也。善少故德薄，罪多故垢重。應小器而近登正覺，對大根實成道已久。方便化生令入道故，時時現出令渴仰故。經「諸善男子皆實不虛」。贊曰。下第二密說法身由證此故，成道實久應物現權。有三；初標，應物說示不同皆不虛唱。次釋，由證法身故能現此，據實真理本無此事。後「以諸眾生」下釋應物現權所由。此初。有三：一標，二顯，三結不虛。「說」謂言說。「示」謂示現。「身」即內體。「事」謂事業。說己身者，謂說我身曾為薩埵王、尸毘王等。說他身者，如說彌勒往為一切智光仙人，阿彌陀佛作法藏比丘等。示己身者，現為釋迦身自出世，勝鬘遙請佛現空等。示他身者，現為毘鉢尸佛出現世間，開塔現多寶佛等。示己事者，現為釋迦降魔成道說法現通等事業。示他事者，示作大通智勝現通動地放光成道等事業。為度眾生能現此事，皆實不虛。經「所以者何無有錯謬」。贊曰：由證法身故。然真理本無此事也，有何所以能為說示，皆不虛也，由如實見此真理故。此有五句，如實見言貫通五處。初句依妄處以顯法身。論云「三界相者，說眾生界即涅槃界，不離眾生界有如來藏相之性故。〈方便品〉云世間相常住，即此是也。」第二句依常淨以顯法身。論云「無有生死若退若出者，謂常恒清淨不變故。退謂沈淪，出謂離繫，或即生滅。謂生死法有退有出，真無此事。故是常清淨。」第三句依不即不離以顯法身。論云「亦無在世及滅度者，謂如來藏真如之體，不即眾生界、不離眾生界，無在世故不即眾生界，無滅度故不離眾生界。」第四句依離四相以顯法身。論云「非實非虛非如非異者，謂離四種相，四種相者是無常故。生相實有，滅相是虛，住相為如，變相為異，法身無彼故四皆非。」第五句依佛內證非凡所得以顯法身。論云「不如三界見三界者，如來能見能證真如法身，凡夫不見。是故經言，如來明見無有錯謬。」論解此唯屬第五句，乍似總結以上諸句。此句說言如來正智能分明見，不如三界之妄相，而能證見三界之體性真如法身，故言如來明見無錯。經「以諸眾生未曾暫廢」。贊曰：下釋應物現權所由。「種種性」者界也。「欲」者勝解。「行」謂心行。「憶想」謂遍趣行。由此等故，佛事無廢種種說示。前說報身實成道久，佛眼觀其諸根利鈍故說示不同；此說法身實無諸相，由隨眾生性欲等異故說示不同。經「如是我成常住不滅」。贊曰：明三乘所不知真身中第三結成前說。經「諸善男子復倍上數」。贊曰：上明菩提無上，下第二大段重顯報化二身差別之相、涅槃無上。中分二：初法說二身常住起滅，後喻說二身常住起滅。初文復二：初明二身常住起滅，後「又善男子諸佛如來法皆如是」下，釋成前說法爾不虛。初文復二：初明報身隨眾生界及本願力皆無盡故壽命常住，後明化身隨眾生身及意樂故現有起滅。此初也。本行菩薩道時，願度眾生盡方入無餘，以眾生界無盡期故，今得果圓願行無萎，故壽不盡復倍上數。經「然今非實教化眾生」。贊曰：下明化身隨眾生身及意樂故現有起滅。有三：一標；二釋；三成，「是故如來以方便說」下是。此初也。然今報身非實滅度，便虛唱言當取滅度，此乃化相方便示現化眾生爾。經「所以者何妄見網中」。贊曰：下釋。有二：初明本性惡，後明更生惡。此初也。本惡有六：一薄德不能感得勝人勝法，二不種善根無因可果生，三貧窮無財無法意小志劣，四下賤自輕蔑身，五著欲煩惱惛醉，六入於憶想妄見網中邪詐聰明錯行亂學。經「若見如來恭敬之心」。贊曰：此明更生惡。有五：一憍恣放逸；二懷厭，不樂親近攝受；三懷怠，懈怠所纏不能自察；四不生難遭之想，見佛不生希遇之心；五不生恭敬心，不起渴慕脩隨順業。此說由彼本性惡故，見佛更生初三種惡故，不生難遭之想、恭敬之心。經「是故如來而言滅度」。贊曰：下成。有三：初標，次釋，後結。經「又善男子皆實不虛」。贊曰：釋成前說法爾不虛。此意說言，報身法爾願度一切眾生皆盡，常住不滅。法爾化身隨順眾生愛憎欣厭，示有生死。《涅槃經》說，如來不入涅槃。偈言：「假使烏、角鵄，同共一樹栖，猶如親兄弟，爾乃永涅槃。假使蛇、鼠、狼，同處一穴遊，相愛如兄弟，爾乃永涅槃。假使一闡提，現身成佛道，永受第一樂，爾乃永涅槃。如來視一切，猶如羅睺羅，云何捨慈悲，永入於涅槃？」對前三喻一一應說此後一頌，恐厭文繁故總說一。然則入大涅槃三事圓滿，二乘之所未得。化相入滅，從此滅已他方復化，於此復生。身智既不永無，豈同二乘入滅？由此故名涅槃無上。經「譬如良醫善治眾病」。贊曰：下第二段喻說二身常住、起滅。有二：初喻說常住、起滅，後喻問答辨此不虛。喻有十二：一善達機宜喻，二慈矜起化喻，三觀機道隱喻，四逢緣惑起喻，五濟生成道喻，六見佛咸欣喻，七應機說法喻，八根熟道成喻，九未熟厭法喻，十令悕示滅喻，十一戀佛愛法喻，十二得聖見佛喻。此初也。只如二乘練根相對，生少得者為鈍、生多得者為利；勤墮相對，生少得者為利、生多得者為鈍。今說後對。此初二喻，合是初生見佛俱教發心。第三第四喻，合是第二生根熟勤脩者，不失本心而漸脩；未熟懶墮者，失本心而復退。第五第六第七第八第九喻，合是第三生根熟勤修者，見釋迦佛而無學滿，即發大心受變易生；未熟懶墮者，雖見今佛而猶未證，住凡夫位。第十第十一第十二，合是第四生昔根未熟懶墮者，值彌勒佛並皆得道，亦發大心先受變易生；根熟勤得道者，亦得見彼佛。故言並令得見。彌勒即我，異名說故。或總說三生，初四喻是。初生，佛初現涅槃，彼不見佛便起煩惱。次五喻是第二生，是釋迦佛中現涅槃，根熟勤修道者住有學位，漸斷煩惱名為除愈，非皆斷盡成無學道；其根未熟墮者，猶住凡位而猶未證。後三喻是第三生，根熟勤者並得無學；未熟墮者亦得有學。此二末後俱見釋迦並發大心，故授記中無學、有學並皆雙有。為此等類示有涅槃，是此中喻之大意也。良醫具四德：一識病體，二識病因，三識病滅已不生，四識病滅已更生。《涅槃經》云：「大慈愍眾生，故今我歸依，善拔眾毒箭，故稱大醫王。世醫所療治，雖差還復生，如來所治者，畢竟不復發。世尊甘露藥，以施諸眾生，眾生既服已，不死亦不生。」故以良醫喻之於佛。智慧者識觀生死，聰達者應機垂濟，明練方藥能諳教及理，善治眾病謂更無發者，同醫四德。經「其人多諸乃至百數」。贊曰：二慈矜起化喻。有二乘種方稱為子，故言十二十，兼菩薩性，為不定故。言至百數，脩百行故，初教發心位也。經「以有事緣遠至餘國」。贊曰：三觀機道隱喻。眾生根機時猶未熟、他方機會，化身遂隱往他方化，或往淨土、穢土行化，名為餘國。經「諸子於後宛轉于地」。贊曰：四逢緣惑起喻。無佛已後，因惡知識煩惱遂起、迷醉其心，名飲他毒藥宛轉生死之地。《涅槃經》言：「貧窮無救護，猶如困病人，無醫隨自心，食所不應食。眾生煩惱病，常為諸見害，遠離法醫師，服食邪毒藥。」根熟未熟雖俱起惑，根不熟者惑重退流，根已熟者惑輕脩行。經「是時其父還來歸家」。贊曰：五濟生成道喻。昔日所化示居生死之家，此緣方熟故為現身；或昔化境本住名家。經「諸子飲毒更賜壽命」。贊曰：六見佛咸欣喻。初喜、後請。「失本心」者，謂根未熟，失淨起染。「不失心」者，得本淨心，諸根熟類。「歡喜」意業、「禮拜」身業、「問訊」語業，三業歸依，請說法要。「更賜壽命」，今乞慧壽。經「父見子等無復眾患」。贊曰：七應機說法喻。有二：初求妙巧之方，後施善權之教。依三世佛教法經方，內求好理藥，並求好行草。其戒定慧學，名色香美味。或息惡務善，利生三法無所闕少，名皆具足。如次配之。智慧簡擇義同於「擣」，播揚麁妙義同於「篩」。令前三學、三行相隨順行，名為和合。學者惑滅，勸之服行。經「其諸子中病盡除愈」。贊曰：八根熟道成喻。謂諸根熟得道之輩。色香二種喻福及慧，得道兩釋如前已解。「愈」音以主反，差也，應作「癒」。《玉篇》作「愈，益也勝也」。心憂為「惥」，病差為「癒」。經「餘失心者而謂不美」。贊曰：九未熟厭法喻。有二：初不肯服，後釋所由。即根未熟，雖初少求法，後不肯脩行，煩惱深故而厭於法。經「父作是念令服此藥」。贊曰：十令悕示滅喻。有三：初念設權方，次教留遺法，後示言入滅。此初也。煩惱深故妙教不遵，應設權方令其脩服。經「即作是言勿憂不差」。贊曰：教留遺法也。道成既久寄言衰老，入滅時近今留教在。汝可依行煩惱必滅，故勿憂患。經「作是教已汝父已死」。贊曰：示言入滅還隱前化名至他國，遣言教使唱言入滅云汝父死，父實不滅暫息化故。經「是時諸子無復恃怙」。贊曰：十一戀佛愛法喻。有二：初念佛慈哀，思己孤子；後悲感依教，惑苦皆除。此初也。初是念佛，後是戀法。佛在慈悲救濟救護使無惑苦，今既佛滅無依無怙孤子何賚。經「常懷悲感毒病皆愈」。贊曰：此悲感依教惑苦皆除。加行諦觀名為醒悟，入聖依服惑苦皆除。「毒」喻煩惱，「病」喻眾苦。經「其父聞子咸使見之」。贊曰：十二得聖見佛喻。若令得聖二乘無學而見佛者，入變易生死，見佛化身淨土久住，義同來歸而令彼見。或為地前得入十地報土見佛，此雖化佛上位階降，理准亦爾。經「諸善男子虛妄過者」。贊曰：此喻問答辨此不虛。一問，二答，三成。此說化身如醫示死，報身如父實體常存。涅槃之義如別章說。經「爾時世尊常住此說法」。贊曰：二十五頌半，分二：初二十頌半菩提無上，後五頌涅槃無上。初文有三：初十頌半明報化二身，次八頌明報化二土，後之二頌結勸無疑。初復有三：初三頌報化二身，次六頌報身佛無緣不見、有緣得見，後一頌半結報身佛見與不見所由。此初也。初二頌報，後一頌化。經「我常住於此雖近而不見」。贊曰：下六頌明報身佛無緣不見、有緣得見。中有二：初一頌無緣不見，後五頌有緣得見。此初也。眾生顛倒自不見佛，況加神通隱令不見，恐見生過神通蔽之。亦如日月自明，盲者不覩是盲者過，非日月咎。經「眾見我滅度不自惜身命」。贊曰：下五頌有緣得見。為二：初二頌待生根熟有緣，後三頌現身說法。此初也。有七緣根熟：一修供養行，二生渴仰心，三信伏不謗修行，四質直離憍渴等，五柔軟慈悲堪耐，六一心欲見專念希逢，七不惜身命輕身重道。經「時我及眾僧但謂我滅度」。贊曰：現身說法。有二：初半頌現身，後二頌半說法。說法有二：初一頌說身在此現有涅槃；後一頌半化入涅槃他方利益，於靈山處現，或現有靈山。經「我見諸眾生乃出為說法」。贊曰：結報身佛見與不見所由。經「神通力如是天人常充滿」。贊曰：下八頌明報化二土。有二：初五頌報化土相，後三頌無緣不見、有緣得見淨土所由。初文有五，此初二也。初頌住處，次頌眷屬。「劫盡」者化土。「安隱」者淨土，菩薩天人常在會中。經「園林諸堂閣如是悉充滿」。贊曰：此中有三：一土相，一供養，一離怖。化土憂怖苦惱充滿，淨土離之。土相之中有事、有功德，如《無垢稱》總持園苑、大法林樹等，皆當准說。其淨土義如別章說。論云「我淨土不毀而眾見燒盡者，報佛如來真實淨土，第一義諦攝故，非如化土世俗諦收。」「樂」音有二：一盧各反，縱賞也；二五教反，遊縱勝處可生欣樂。經「是諸罪眾生不聞三寶名」。贊曰：下三頌無緣不見、有緣得見。分二：初一無緣不見，後二有緣得見。此初也。有惑、業、報、法四障故，不聞三寶名。有三障名罪眾生，業障名惡業。經「諸有修功德為說佛難值」。贊曰：有緣得見。為二：初頌修三因見佛居淨土，後頌見佛壽有短長。修三因者：一功德，二柔和，三質直。身語意三業修善利生，滅惡三種；或戒定慧學、或施戒修，如次應知。為應恒見說壽無量，為不應恒說佛難值。經「我智力如是佛語實不虛」。贊曰：結勸無疑。慧光照疑，度一切故；久修業得，以此悲願故壽命長。經「如醫善方便無能說虛妄」。贊曰：下五頌涅槃無上。有二：初一喻，後四合。此初也。「狂子」謂根未熟者。經「我亦為世父速成就佛身」。贊曰：此四頌合為四：一現身異，一為惡生，一說法異，一願作佛。三門分別：一來意，二釋名，三解妨。來意有三：一者二品傍釋〈涌出〉疑中前說權實兩佛、理智二身，總萬德之鴻基、綰三明之極體，窮神盡妙，聞之者悟心、契智、符真，融之者道證。今明階位，故此品來。二者果五品分二中，初二品明已滿果，因前品正明已滿果，此品辨時眾因此證獲不同，故此品來。三者論解十無上中第十勝妙力無上，餘殘脩多羅說。論復自云「自此以下示現法力及修行力。法力即經之威神，修行力即能所行之勝德。法力者有五門：一證，二信，三供養，四聞法，五讀誦持說。」證謂諸菩薩中聞〈壽量〉者有十一位證聖。信謂八世界微塵數菩薩發心信解。供養謂天雨華等。此上三門皆在此品初。聞法謂此品中後二長行偈，並〈隨喜品〉中聞法隨喜者。讀誦持說謂〈法師功德品〉明讀誦持說等人所獲功德。至文當解。論自解云：「初四門〈彌勒品〉示現，皆告彌勒故。後一〈常精進品〉示現，唯告常精進故。由此法力唯攝三品。其修行力攝十一品：一〈法師〉，二〈安樂行〉，三〈持〉，四〈神力〉，五〈藥王〉，六〈妙音〉，七〈觀音〉，八〈陀羅尼〉，九〈妙莊嚴〉，十〈普賢〉，十一〈囑累〉，合十四品，皆是第十勝妙力無上。」由明證、信、供養三種，故〈壽量〉後有此品來。釋名者，「功」謂功勞聞法力用，「德」謂道德體即福慧。由聞妙法功力所得之德，故名功德。「分」音府文反。「別」音方列反，或作「莂」，或作「𧧸」，此辨釋義。或「分」音扶問反，「別」音憑列反，分別諸功德事。此品辨釋分別彼功德事，故名分別功德品。解妨者，何因聲聞聞實、權而悟領，乃為授記；菩薩聞真、化而解知，不為記別？答：菩薩之記佛已數彰，但說證因不說當果；聲聞初悟作佛事難，因證未成且記當果。問：何因說乘權實，菩薩記、證雙無；說身真化，聲聞記、證俱闕？答：菩薩先知權實，但聞身而道證；聲聞未證化、真，唯聞乘以得記。菩薩無取捨，聲聞未證故。問：初科云，何故說權實以記聲聞，乃為宗旨；說真化以證菩薩，乃屬流通？答：法華開誘正對權實以陳宗，不說真應，豈說身以為宗旨？但是因前〈涌出〉釋彼眾疑，而非開誘之標，故非宗也。經「爾時大會得大饒益」。贊曰：品分為二：初一長行頌明時會獲益現前階降，後諸長行與頌明校量勝劣後時利益。初文有四：一標時益，二佛告益，三供養益，四頌受益。此初也。經「於時世尊清淨法輪」。贊曰：下佛告益。有二：初明證得，後明信發。初文有二：初之六門依位證得，後之五門依生證得。此初也。依論，法力五中此中有三：一證，初十一位是；二信，八世界發心是；三供養，雨華等是。依義殊勝，論作此解，無領受故。無生法忍，本論說初地，據初得位。長時在七地，相續在八地，圓滿在佛地。無生是境無所執，生法者是教，詮無生教。地前昔聞未能智證，今智證印，名無生法忍。「忍」印證義。即三無生：遍計所執名相無生，依他起性自然無生，圓成實性惑苦無生。聞持在三地，《佛地》等說故。《十地論》說在五地，三地離定障，五地定自在故。樂說辨才在五地，解五明論辨才具故。《唯識》等說在第九地，據成滿故。旋陀羅尼在七地。「旋」音似泉反，還也。若如水迴作「㳬」，辭選反，又似泉反。今從還旋。還旋巡空及有情中，行覆蔭故，七地長時無相及觀有情故。《彌勒上生》說彌勒得在第十地，據成滿故。不退法輪在八地，具四不退故。清淨法輪在十地，無相離障為清淨體。又此是功德法，但隨義說證，不須次第配地。經「復有小千三菩提」。贊曰：此之五位依生證得。論云「此得初地菩提離分段死，隨分得見真如佛性，名得菩提，非得果滿佛位菩提。」亦有釋言，依《涅槃經》，八生是四恒人，解十六分中之一分義；四生是五恒人，解八分義；三生是六恒人，解十二分義；二生是七恒人，解十四分義；一生是八恒人，解十六分義。雖有此釋言八恒是第十地，今依本論得初地菩提，不說得佛位，故不作是釋。經「復有八世界三菩提心」。贊曰：此明信發。經「佛說是諸讚歎諸佛」。贊曰：第三供養。有七：一雨華，二雨香，三作樂，四雨嚴具，五燒香，六菩薩上天，七歌讚佛德。末尼珠雖適心而未勝，如意珠最勝。香來非下，故說九方。經「爾時彌勒歡喜充遍身」。贊曰：第四領受益。十九頌分三：初二頌聞法歡喜，次十五頌頌益瑞，後二頌結成歡喜。此初也。經「或住不退地清淨之果報」。贊曰：下十五頌益瑞。中分三：七頌證，一頌信，七頌供養。此初。有三：初三頌位證，三頌生證，一頌結。經「復有八世界皆發無上心」。贊曰：頌信也。經「世尊說無量歌詠諸如來」。贊曰：頌供養。有二：初一標頌歎，後六供養。供養有七：初半雨華。一半雨香。「繽」音敷賓反。「紛」音撫云反。《玉篇》「繽紛，亂也」。半頌作樂。半頌雨衣。一頌燒香。一頌半上天。半頌歌讚。經「如是種種事以助無上心」。贊曰：結成歡喜。諸具善根者聞佛名故，助佛無上心、修行順佛心。或令彼具善根，助彼眾生生無上心，名為助也。經「爾時佛告無有限量」。贊曰：下第二段校量勝劣明後時益。中分二：初長行及頌聞〈壽量〉生隨喜信解益，生下於一部中隨喜功德；後一長行頌聞〈壽量〉解持讀誦益，生下於一部中法師功德。初解隨喜者，後正修行者。初長行有三：初總明信解，次校量勝劣，後顯無退。此初也。隨喜功德，後得菩提，何量之有？經「若有善男子所不能知」。贊曰：此校量勝劣。其一乘體即有為慧及無為智，所以除般若，以最勝故。此經雖說出生一乘，體性寬備。勝鬘一乘雖通攝入，唯無為慧以為一乘，故彼恒河沙劫行六波羅蜜，不如有人手執經卷，不說除般若。故知此經通取理、智以為一乘，二乘理、智會歸一故。若唯取真理，同勝鬘經以為一乘，亦應總以六度校量，通出生義，何故除慧？天親《金剛般若論》說「數、力、無似勝，無似因亦然」。一數勝。二力勝，勝時故。三無似勝，勝喻故。四因勝，勝因果故。此文有二：算數、譬喻。乃至餘二亦不及之，故言乃至。經「若善男子無有是處」。贊曰：此顯無退。信、位、證、行隨應無退。經「爾時世尊行五波羅蜜」。贊曰：十九頌半，分二：初十四頌校量，後五頌半明能信者，不頌初一。初復有二：初十二頌行五度，後二頌校量一信。初中復三：一頌標，十頌五度，一頌結成。此初也。經「於是諸劫中以迴向佛道」。贊曰：下十頌五度。中分五，此三頌貧施。弟子者，聲聞也。田有三種：一尊勝，二貧苦，三中容。父母恩田，初尊勝攝。今供初田，田、恩兩勝。如是等中攝醫藥故，四事便具。經「若復持禁戒一心不懈怠」。贊曰：一頌戒，二頌忍，一頌勤。經「又於無數劫盡諸禪定際」。贊曰：此三頌定。經「是人於百千如上之所說」。贊曰：此一頌結成也。經「有善男子等其福為如此」。贊曰：此二頌校量一信。經「其有諸菩薩說壽亦如是」。贊曰：下五頌半明能信者，分三：一頌信者，三頌發願，一半結成。發願有二：一總，二別此。初二也。經「若有深心者於此無有疑」。贊曰：結成也。具有六德：一深心竭情愛法，二清淨不求名利，三質直，四多聞，五總持，六解佛語。方信無疑。經「又阿逸多一切種智」。贊曰：下第二段解持讀誦益。長行中有七：一行者功德無邊能生種智，二行者為見報身淨土，三行者即為頂戴於佛，四行者即為已起佛塔僧坊供養，五行者兼行六度自利疾得種智，六行者兼行六度利他為趣道場，七行者所在處應起塔供養。此即初文。有二：初聞〈壽量〉起無上慧，後於一部起聞持等能生種智，當必得故。經「阿逸多深信解相」。贊曰：二行者為見報身淨土。有四：一見報佛，二見淨土，三見菩薩眾，四結成。前當必見故、見解佛智如報佛故，此以智見非以眼見。經「又復如來頂戴如來」。贊曰：三行者即為頂戴於佛。聞經隨喜已深信解，況讀誦受持。敬重佛故，名為頂戴。經「阿逸多供養眾僧」。贊曰：四行者即為已起佛塔僧坊供養。有三：初標，次釋，後結。此初也。經「所以者何供養眾僧」。贊曰：下釋。有二：一略、二廣。此略也。「全身在此」即為起塔，「眾學所歸」即為僧坊。受持讀誦真行供養，故說即為此二供養。經「則為以佛作是供養已」。贊曰：下廣釋。有二：初釋則為起塔供養，後釋則為造僧坊供養。此初也。有三：一量，二具，三時。是人定超於欲界故，且舉極小至於梵天。微能行者善根小故，舉小為喻，內法供養勝外財故。經「阿逸多及比丘僧」。贊曰：此釋則為造僧坊供養。有二：初少指，後多指。少指有四：一數，二量，三僧住，四資具。「三十二」者，安四方僧、生八道故。「八多羅」者，修八解脫故。一多羅樹高七仞，相傳解一仞七尺，八多羅樹計可知矣。餘各有表，隨義應悉。「如是僧坊堂閣」下是多指，即是造如前僧坊，顯數多也。經「是故我說供養眾僧」。贊曰：第三結也。經「況復有人一切種智」。贊曰：五行者兼行六度自利疾得種智。有三：初法，次喻，後合疾成種智。經「若人讀誦善答問難」。贊曰：六行者兼行六度利他為趣道場。「道場」謂正等覺性。前是菩提，此是涅槃。有二：初明六度利他，後結已趣道場。此初也。造塔僧坊供養者，財施。讚三乘者，無畏施。說此《法華》者，法施。餘戒、忍、安、勤、慧如次利他。忍中同止耐怨害忍，忍辱無瞋安受苦忍，志念堅固諦察法忍，得深定、勤攝善，皆為利他故。經「阿逸多坐道樹下」。贊曰：結已趣道場。趣真及化二道場故。覺樹自榮，如生樹故。經「阿逸多如佛之塔」。贊曰：七行者在處應起塔供養。經「爾時世尊如上之所說」。贊曰：十九頌半，分五：初一頌標，指前三；次七頌半頌前第四，即已起塔僧坊供養；次三頌頌第五，行者兼行六度自利疾得種智；次三頌頌第六，行者兼行六度利他為趣道場；後五頌第七，行者在處應起塔供養。此初也。經「是則為具足具足諸供養」。贊曰：下七頌半頌第四。中分二：初四頌半即為起塔供養，後三頌即為起僧坊供養。此初。有三：二頌造塔，一半供養，一頌結。經「若能持此經種種皆嚴好」。贊曰：即為起僧坊供養。經「若有信解心其福亦如是」。贊曰：頌前第五兼行六度自利疾得種智。但論一施，不說五度。經「況復持此經功德不可量」。贊曰：頌第六兼行六度利他為趣道場。恭敬於塔廟、謙下諸比丘等，皆精進度。經「若見此法師經行及坐臥」。贊曰：頌第七在處應起塔供養。分四：一半敬如佛，一頌知道成，一半應起塔，一頌佛遊處。
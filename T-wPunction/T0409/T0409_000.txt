如是我聞：一時，佛住佉陀羅山，依正覺仙人所住之處，與千二百五十比丘俱。賢劫千菩薩彌勒為首。爾時，長老優波離，即從坐起，整衣服，為佛作禮，白佛言：「世尊先於功德經中，說虛空藏菩薩摩訶薩名，能除一切惡不善業，治王旃陀羅乃至沙門旃陀羅，諸惡律儀，如此惡事若欲治，當云何觀虛空藏菩薩？設得見者，云何共住布薩僧事？若優婆塞破五戒、犯八戒齋，出家比丘、比丘尼、沙彌、沙彌尼、式叉摩尼犯四重禁，在家菩薩毀六重法，出家菩薩犯八重禁，如是過人，世尊先於毘尼中說，決定驅儐，如大石破。今於此經說大悲虛空藏能救諸苦，及說呪以除罪咎。設有此人，云何知之？以何為證？惟願天尊！分別解說。」佛告優波離：「汝及未來世一切善持毘尼者，應當教此犯罪眾生，安慰其意。世尊大慈弘誓無量，不捨一切，於深功德經說治罪法，名決定毘尼。有三十五佛，救世大悲，汝當敬禮。汝敬禮時，當著慚愧衣，如眼生瘡深生愧恥，如癩病人，隨良醫教。汝亦如是，應生慚愧。既慚愧已，一日乃至七日，禮十方佛，稱三十五佛名，別稱大悲虛空藏菩薩名。澡浴身體，燒眾名香，堅黑沈水。明星出時，長跪合掌，悲泣雨淚，稱虛空藏，白言：『大德、大悲菩薩，愍念我故，為我現身。』「爾時，當起是想：是虛空藏菩薩頂上有如意珠，其如意珠作紫金色。若見如意珠，即見天冠。此天冠中，有三十五佛像現，如意珠中十方佛像現。虛空藏菩薩身長二十由旬，若現大身，與觀世音等。此菩薩結加趺坐，手捉如意珠王，其如意珠演眾法音與毘尼合。「若此菩薩！憐愍眾生故，作比丘像及一切色像，若於夢中若坐禪時，以摩尼珠印，印彼人臂，印文有除罪字，得此字已，還入僧中，如本說戒。若優婆塞得此字者，不障出家，設不得此字，便使空中有聲唱言：『罪滅罪滅。』若無空聲使知毘尼者，夢見虛空藏菩薩，告言：『毘尼薩毘尼薩，某甲比丘、某甲優婆塞，更令懺悔。』一日乃至七七日禮三十五佛，虛空藏菩薩力故，汝罪輕微。知法者！復教令塗治圊廁，經八百日。日日告言：『汝作不淨事，汝今一心塗一切廁，莫令人知。塗已澡浴，禮三十五佛，稱虛空藏。向十二部經，五體投地，說汝過惡。』如是懺悔，復經三七日。爾時，智者應集親厚，於佛像前，稱三十五佛名，稱文殊師利、稱賢劫菩薩，為其作證，更白羯磨，如前受戒法。此人因苦行力故，罪業永除，不障三種菩提業。」佛告優波離：「汝持是觀虛空藏法，為未來世無慚愧眾生、多犯惡者廣分別說。」說是語時，時虛空藏菩薩，結加趺坐，放金色光，如意珠中見三十五佛已，白佛言：「世尊！我此如意珠寶從首楞嚴出，是故眾生見珠者，得如意自在。」爾時，世尊勅優波離：「汝持此經，不得為多眾廣說。但為一人持毘尼者，為未來世無眼目眾生，作眼目故，慎莫忘失。」時，優波離聞佛所說，歡喜奉行。
爾時佛告波斯匿王。今為王說仁王護國般若波羅蜜多持明之法。王當諦受一心善聽。先明入道場儀軌。若諸仁王為求息災。先須沐浴著新淨衣。若法行王者受近住戒。應起殷重大乘之心。欲求成就不惜身命。於無邊有情廣起悲願濟度之心能如是者速得成就。入道場已五體投地。遍禮法界一切三寶右膝著地懺悔三業一切罪障。勸十方佛轉正法輪。請諸如來久住於世。隨喜三乘所修福智。以我某甲所修功德。悉皆迴向無上菩提。願共法界一切有情。所求悉地速得滿足。次結跏趺坐。如其闕緣不得澡浴。二手塗香發慇重心。結清淨印。兩手當心虛心合掌如未敷蓮華誦真言曰。唵娑嚩婆嚩輸鐸薩嚩達磨娑嚩婆嚩輸度撼誦此真言三遍。正誦之時運心廣布。一切諸法本來清淨。是故我身亦悉清淨。即閉目運想。遍滿虛空一切諸佛菩薩道場眾會。執持種種上妙香花。三業至誠頭面禮敬。兩手當心。內相叉作拳。並竪二大拇指誦真言曰。唵爾那爾迦娑嚩訶不出聲誦此真言三遍。下皆准知。於頂上散。由結此印契誦此佛部三昧耶真言故。十方法界一切諸佛。悉皆雲集遍滿虛空。加持行者離諸障惱。三業清淨所修行願速得成就。兩手當心如前作拳。左大拇指屈於掌中誦真言曰。唵阿嚧力迦娑嚩訶準前誦三遍。於頂上散。由結此印契誦此諸菩薩部三昧耶真言故。即得觀自在菩薩等。十方法界一切菩薩。悉皆雲集遍滿虛空。加持行法行者三業清淨無諸災難謂諸菩薩承本悲願。令所求者皆悉滿足。右如前印舒左大拇指。屈右大拇指於掌中。誦真言曰。唵嚩日囉地力迦娑嚩訶准前誦三遍於頂上散。由結此印契誦金剛部三昧耶真言故。即得十方法界一切金剛現威怒身。如雲而集滿虛空界。加持行法行者。三業堅固猶如金剛。謂彼聖者承佛威神以自願力。大則護持國界令無災難。小則乃至一身令無諸厄。又用三部所結印契。及誦真言五處加持。謂額左肩右肩心喉五處。於頂上散。即成被金剛堅固甲冑。由此加持遍行者身。威光赫󰲷一切諸魔作障惱者。眼不敢覩疾走而去。右以前金剛部印契。誦彼真言繞壇左轉三匝。即能辟除大力諸魔隨佛菩薩。若有隱者遠去他界。隨心大小右轉三匝。即成金剛方隅寶界。諸佛菩薩尚不違越。況障惱者能得其便。於頂上散。右用前三部印契及誦真言。以大拇指向身招請。三遍三招。即前滿空三部聖眾。各依本位不相障礙。寂然而住頂上散。右以兩手持捧摩尼寶器盛香水。置於眉間誦真言曰。唵嚩日囉娜迦吽準上誦三遍。運心廣布。次第普浴一切聖眾。於頂上散。由獻閼伽故。從勝解行地乃至法雲地。於地地中十方法界諸佛菩薩。皆悉加護諸佛灌頂。右以兩手當心虛心合掌。二大拇指及二小指。相附少屈。餘之六指各散。微屈如開敷蓮華。真言曰。唵迦磨攞娑嚩訶由結印契及誦真言。所獻寶座令諸聖眾皆如實受用。則令行法行者至果位中。獲得金剛堅固寶座。右以兩手合掌。五指互交以右押左。置於心上誦真言曰。娜莫三曼多沒馱南薩嚩他欠烏娜誐諦薩頗囉呬𤚥誐誐曩劍娑嚩訶由結此印誦真言故蓮心廣布。周遍法界諸佛菩薩道場海會。普雨一切諸供養具。初誦一遍。塵沙寶器滿盛塗香普塗聖眾。誦第二遍。種種花鬘普遍莊嚴。誦第三遍。燒種種香普遍供養。誦第四遍。雨諸天中上妙飲食。置於寶器普遍供養。誦第五遍。雨諸摩尼以為燈明普遍供養。諸佛菩薩由誦真言加持力故。所獻香等於諸海會悉皆真實聖眾受用。行法行者於當來世常獲是報。又以兩手背相附。收二頭指。以二小指屈於掌中。以大拇指各押二指頭。置於心上。誦經中陀羅尼七遍。由結此印誦陀羅尼故。行法行者自身即便變成般若波羅蜜多菩薩。而為一切諸佛之母。其菩薩像結跏趺坐白蓮華上。身黃金色。眾寶瓔珞遍身莊嚴。首戴寶冠繫冠白繒。兩邊垂下。左手當心持般若梵夾。右手當乳作說法印。以大拇指押無名指頭。即想菩薩從頂至足身諸毛孔。流出光明作種種色。遍滿法界。一一光中化無量佛。遍虛空界諸世界中。普為眾生當根宣說般若波羅蜜多甚深之法。皆令悟解。住三摩地行法行王作此觀已。頂上散印。手持數珠置於掌中。合掌當心。誦真言曰。唵尾嚧者那麼攞娑嚩訶誦此三遍加持數珠頂上戴已。然後當心。左手承珠右手移珠。念念相應住佛母三昧。觀心莫間斷。誦一百八遍或二十一遍。誦真言曰。娜謨囉怛娜怛囉夜野娜莫阿哩夜吠𡀔者娜野怛他󰋲多夜囉訶諦三貌三沒馱野娜莫阿哩野三滿多跋捺囉野󰂛地薩怛嚩野摩賀薩怛嚩野摩賀迦嚕抳迦野怛儞野他枳穰娜鉢囉儞閉惡乞叉野句勢鉢囉底婆娜嚩底薩嚩沒馱嚩路枳諦喻誐跛哩儞澁跛寧儼避囉努囉嚩誐係底哩野特嚩跛哩儞澁跛寧󰂛地質多散惹娜儞薩嚩毘曬迦毘色訖諦達磨娑誐囉三步諦阿慕伽室囉嚩儜摩賀三滿多跋捺囉步彌涅哩野諦尾野羯囉拏跛哩鉢囉跛儞薩嚩悉馱娜麼塞訖哩諦薩嚩冒地薩怛嚩散惹娜儞婆誐嚩底沒馱麼諦阿囉嬭迦囉嬭阿囉拏迦囉嬭摩賀鉢囉枳穰播囉弭諦娑嚩賀如是依前至心誦念。遍數足已。即頂戴數珠置於本處。結三摩地印橫舒兩手以右押左。置於臍下。端身閉目頭少微屈專注心上。諦觀圓明鏡智上縱廣一肘。漸遍法界。布字行列右旋次第觀。一一字光明徹照。從外向內至於地字。從內向外漸觀諸字。周而復始。至第三遍心善寂定。了了分明觀所詮義。不生不滅一一平等。皆遍法界非動非靜。定慧雙運永離諸相。即是般若波羅蜜多三摩地觀。從此却結般若波羅蜜多印。誦陀羅尼七遍。於頂上散。次結普供養印。如前運心次第供養。對聖眾前。以向所修所生功德。盡將資益所求諸願。為國為家利他滿足。然後迴施眾生。迴嚴淨土迴向實際。迴求無上菩提。願共有情速至彼岸。次結前結界印。誦前真言三遍左轉即成解界。次結前三部印。誦前真言三遍。皆以大拇指向外撥之。即成發遣聖眾各歸本土。行者作禮而去。如常經行。受持讀誦大乘勿散動也。如是五更至於晨朝以為初時。從日午後至於未時為第二時。從黃昏後至於中夜為第三時。從中夜後至於五更為第四時。如是時中各依本數。精勤不怠一切他敵自然降伏。一切災難永不復生。爾時波斯匿王聞佛說已。即從坐起作禮圍繞。歡喜踊躍信受奉行。
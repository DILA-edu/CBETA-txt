爾時，東方有樂世界，佛名阿閦，與諸無量神通菩薩發彼世界，一念來至娑婆世界釋迦如來大集之處，到已坐於化蓮華上；無量菩薩亦復如是，各各皆坐化蓮華上。如是東方無量諸佛無量菩薩各各來詣娑婆世界，到已皆坐化蓮華座；南北二方亦復如是。爾時，西方安樂世界無量壽佛，亦與無量神通菩薩發彼世界，一念來至娑婆世界釋迦如來大集之處，到已坐於化蓮華上；無量菩薩亦復如是，各各皆坐化蓮華上，各各以己神通福力作供養具。或作金沙和微妙香以散佛上，或作種種微妙香華，或起右遶娑婆世界，或有長跪說偈讚歎，或有繫心善思惟者，或雨金華乃至優鉢羅華，或以妙眼瞻覩佛身。時有童子名須菩提，以己神力及佛神力，出大音聲而說偈言：「諸佛無量大寶幢，能壞一切疑網心，我初未曾得見聞，如是無量大會眾。滿此世界無量佛，具足福德諸菩薩，此地即是大寶塔，皆得供養十方佛。無量諸佛何因緣，悉來集是惡世界？今此國土惡眾生，亦復不能信佛事。為壞一切大魔業，為欲具足大功德，為欲示現大神通，是故諸佛集會此。此會若有諸眾生，至心生於信喜心，若以此心聽受法，是人即能破魔業；若欲通達無上乘，及欲修行八正道，若欲永斷諸煩惱，應當至心聽正法。諸十方佛及菩薩，皆來至此坐化華，釋迦如來欲說法，為護正法住無量。」如是音聲充遍大會，無量菩薩得無量忍，異口同聲作如是言：「我今坐已，唯願如來宣說正法，攝一切法無畏微妙，能壞魔業過於魔道，摧伏魔幢建立勝幡，壞諸煩惱調伏怨敵，裂諸疑網入種智門，過諸怖畏護眾菩薩，亦令菩薩一切受樂，得諸菩薩慧方便門，及以一切安樂之處。一切三昧忍辱光明慧方便門，三十七品心陀羅尼。唯願如來廣分別說，為令眾生受諸安樂，獲得上色、上力、上樂、上觸、上辯、上念、上意，為聞法已不忘失故，為壞國土惡瑞應故，受持戒故，修集道故，不失無上菩提心故。唯願如來為如是事，頒宣廣說是陀羅尼，為護法故；不斷一切三寶種故；示諸菩薩菩提道故；為不分別虛空法性空相等故；顯示明闇有相無相，觀平等相此彼法故；為不分別眾生壽命士夫等法，不生不滅斷一切相，一切變易等相無物，虛空實性故。唯願釋迦牟尼如來，及與諸佛廣宣分別大陀羅尼，為令無量無邊眾生真實覩見三寶性故，為令無量無邊眾生發阿耨多羅三藐三菩提心故。」爾時，一切無量諸佛默然許之；許已，即入諸佛上妙境界誓願功德三昧。爾時，此間娑婆世界，所有地獄、畜生、餓鬼諸苦即滅，得見諸佛。有諸眾生疑網無信，即得淨信。一切眾生，悉見無有貪欲、瞋恚、愚癡、憍慢、惡見、疑網狂亂等病，身心寂靜，各各皆作如是念言：「唯我一人獨坐佛前聽受正法，如來世尊唯為我說，獨調伏我斷諸煩惱，如我所請而為我說。」爾時，世界一切眾生，異口同音作如是言：「願佛說法，我當頂受。」爾時釋迦如來，勸此世界所有眾生，令供養佛。爾時，眾生既聞勸已，即各供養一切諸佛香華幡蓋伎樂讚歎。爾時，世尊即作是言：「十方諸佛諦聽，諦聽！我以往昔本願力故，在此世界具足五滓惡眾生中，成阿耨多羅三藐三菩提。是諸眾生迷失正道無明所覆，失於正念增長煩惱，安處三趣樂作十惡，遠離善根捨功德業，喜造五逆耽著非法，誹謗正典毀呰聖人，瞋恚熾盛不樂修慈，招提僧物隨意而用，於業果報不能深信。不樂供養師長和上有德之人，為如是等弊惡人故，修集如是大慈悲心。以是因緣，於是世界而得成道。既成道已，常樂修集勤精進法，忍於飢渴寒熱等苦，遊諸國土城邑聚落，為諸眾生宣說正法。或有眾生貧窮病苦受身醜陋，為憐愍故，受其所施臭穢之食，為欲增長施主福德，皆悉食之；亦受眾生麁澁臭穢弊壞衣服；山間、河澗、空曠林野所有住處悉亦受之，若草、若葉、若石、若塼，為眾生故隨施受之而臥其上，以勤精進修善方便。「為剎利故演說王事，為婆羅門說四毘陀星宿祀天，為諸大臣說治化事，為諸醫師演說四大增減等病，為諸農夫商賈之人說護財穀，為諸女人說護瓔珞，勤修諸善得不共夫。為出家者說於忍辱，為調伏故說如是法，未得善利勸之令得，未得證者勸令得證，未解脫者勸令解脫，為調眾生受諸苦惱。我為眾生修集慈悲，然諸眾生猶於我所生不善心，或打或罵，或生嫉妬，或有說言：『沙門瞿曇即是幻士，雖讚持戒自畜妻婦，雖讚慈心而害眾生，讚捨富貴自往王家。瞿曇沙門善知方術，雖畜妻婦不生子息；瞿曇沙門能治女身故，令末利生愛重心；瞿曇沙門善知呪術故，令須達生宗敬想；瞿曇沙門善知藥法，是故其身常有光明。』得如是等無量惡名，或有以石土木刀毒遙見打擲為欲殺我，為殺我故，故放惡象毒蛇，於我住處放大猛火糞穢不淨，造作種種諸惡方便欲壞我法，為滅我法，為摧法幢，為破法船，為壞法性，為破法藏。「十方諸佛，唯願觀察，過去諸佛，有於如是五滓世界成得佛道，無有不說如是大集金剛法心因緣自在陀羅尼者，為壞一切諸魔力故，為三寶種不斷絕故，為諸眾生增善法故，為壞一切佛法怨故，為令眾生遠離苦故，滅身口意諸惡業故，為令人天性調柔故，為諸國土受安樂故，為破世間諸惡相故，為令眾生悉得具足六波羅蜜故，為發無上菩提心故，為教菩薩善方便故，為令菩薩次第住故。以如是等諸因緣故，過去諸佛為如是等五滓眾生，說是大集金剛法心因緣自在陀羅尼也。今此世界十方諸佛悉來集會，唯願諸佛各說如是陀羅尼呪，為憐愍故，為當流布大乘經故，為此世界法久住故，令諸惡魔不得便故。」爾時，諸佛即皆同聲說此陀羅尼句：「安伽邏安伽邏半伽邏婆𭒂伽邏婆邏𭒂伽邏婆蛇比呵曼囉婆毘阿𭇔阿佉婆呤題咩度慕汦翹婆知翹由離三摩婆阿尼三摩多婆提呤陀彌陀移陀摩翹闍彌囉㝹破犁破羅婆汦伽濘伽那婆邏汦希利希提希邏希邏翹譫婆提婆迦斯咤迦汦咤迦婆邏汦伽那𭒂呵汦希利汦尸利汦頻地利𭒂汦具婆希酬呤彌囉酬呤酬蓰阿其離阿婆彌娑利也多哆旦富流希利戰地離摩陀彌陀彌究周流牟周流阿遮吒至利至彌利遮婆呵周婆周婁悉囉𭒂呵究婁娑羅究侜究侜摩訶娑邏娑𧯞侜𧯞侜摩訶薩哆希力陀蛇富羆修富羆度摩波利呵利阿婆移流之濘迦邏叉阿陀摩兜比婆呵提提利摩摩利波舍佉或或邏路迦比那蛇迦𭒂時離𭒂時羅陀呤𭒂時離陀提斫迦邏婆時離遮尼離遮迦邏婆提陀呤陀呤牟離咤呤休休呤朋伽頻婆呤舍利奢流流周之利周利牟呤慕陀呤慕荼濘慕荼濘伽伽邏尼牟荼濘散婆邏牟荼濘提提羅蛇尼摩醯首邏羅蛇尼律師婆尼陀邏𭒂至戰荼羅素咩薩婆薩寫阿提㗭多車陀兜𭒂阿那摩彌尼𭒂羅邏提烏闍其離比比那𭒂那邏訶復佛呤仇留仇留牟留牟留希希希希阿邏阿邏迦迦荼婆呵希希多阿由那鞬荼譫婆斯竭陀尼阿婆陀呵濘末力伽比流比流破羅薩哆阿路沙𭒂提希利希利夜哆婆闍蛇莎其羅夜多波蘭遮希力陀蛇婆呵薩多波利𭒂𭒂末力伽毘盧呵尼阿遮羅佛提陀陀波羅遮羅波遮蛇賓荼希力陀蛇戰陀邏𭒂邏濘阿遮呤輸陀濘波邏冀邏摩力伽伊羅伊利呤波臈脾波邏𭒂邏汦薩婆囉多哆多薩多㝹竭脾阿那𭒂羅那伏律汦阿羅茶安伽呤舍彌尼比婆羅𭒂俞希阿希多阿婆希尼邏𭒂蛇𭒂阿之邏末力伽羅𭒂那邏仇婆呤犁勒那朋舍陀摩伽蛇闍羅戰陀三牟陀羅𭒂提摩訶復多脾蛇三牟陀比伽婆陀羅尼牟陀離那摩呿牟陀邏波邏波羅提思比陀牟陀阿婆多尼娑波多尼三慕迦邏比豆多邏斯那廁提牟地離都思移迦之卑利癡比迦蛇𭒂呵婆冀荼迦𭒂吒尸邏波邏提多希力陀蛇三牟陀多陀羅尼陀邏陀邏陀邏彈提羅彈堤羅休尼羅薩婆希力陀蛇勿陀離都思闍吒闍婆咤闍呿𭒂咤修摩堤摩提摩訶復多勿陀離多易翅之散迦羅婆荼蛇多那尼首力多復多伊尼彌尼婆遮尼輸沙薩遮尼牟地離多遮利也阿堤咩那婆比哆阿那若哆摩呵富若三牟遮蛇𭒂多邏摩訶迦留尼迦牟地離多薩婆三藐波羅提般至邏邏邏羅闍羅兜薩婆尼犁薩婆牟尼婆羅沙婆摩訶迦留那三摩堤若那婆離難咩囉多竭毘比利也比利也婆犁那提㗭多薩婆復都波蛇莎呵」爾時，娑婆世界一切眾生聞是呪已，各各稱言：「南無一切十方諸佛。」第二、第三亦復如是。「甚奇！甚特！諸佛大會不可思議，諸菩薩事亦不可思議。我等昔來未曾得聞如是持名，今得聞之，能壞一切魔境界力，紹三寶性斷魔羅網，得諸善法具足佛事，為如是等說是大持，為諸眾生著心封印，印諸眾生陰入界法，乃至獲得大般涅槃。」爾時，會中有一童子菩薩，名曰月光，從蓮華起，一心合掌觀察十方，以佛力故出大音聲，其音遍聞娑婆世界，而說偈言：「如是大集甚難得，具足智慧亦復難，難得親近善知識，如是法印亦難聞。如來憐愍諸眾生，為眾生故護正法，說是無上陀羅尼，為壞種種諸魔力。十方諸佛說是持，為不斷絕三寶性，能和一切諸忿諍，亦能增長無上忍，增益眾生諸善根，消滅國土諸惡相，能破眾生三惡業，亦令遠離諸惡見。如來說是無上持，為欲顯示無上道，亦為具六波羅蜜，真實修於菩提道。是持即是善方便，亦能增長無閡智，攝取一切諸善法，是故名為無上持；具修三十七道品，是名無垢菩提道，能斷一切疑網心，及斷眾生諸煩惱，是持即是真實語，了了覩見菩提道。我今欲說陀羅尼，是則名為無上勝，為欲擁護說法師，及以聽受是持者。其誰欲受欲聽者，我今當說勿生疑，無上無勝陀羅尼，即是最上之智慧。」爾時，有恒河沙等菩薩童子，異口同音作如是言：「我等亦欲說陀羅尼，若比丘、比丘尼、優婆塞、優婆夷，先當澡浴淨於身心著新衣服，以妙香華供養三寶，昇於法座說陀羅尼。如是四眾無有眾生能起惡事以加之者，身心不濁、四大清淨，身諸病苦皆得遠離。如是法師，若有過去業因緣病，悉皆消滅。聽此法者亦復如是，滅過去業因緣病苦。」爾時，月光童子菩薩，向十方佛長跪合掌而說呪曰：「那提阿三摩路卑咩羅素摩𭒂泯伊希那遮久遮尼那婆久遮尼那遮久遮尼牟羅輸陀尼𭒂荼呿𭒂荼呿修羅囉尼那𭒂修羅囉尼復多拘知波利車陀闍羅呿闍羅呿婆移闍羅呿那摩叉呿迦迦呿呵呵呵呵休休休撥施脾陀那婆利車陀阿摩摩若摩摩呿摩摩三牟陀陀羅阿陀羅呿婆散迦羅尼波利車陀菩提娑廁提比摩比比摩摩訶比比摩復多拘知阿迦奢或婆娑波利車陀莎呵」爾時，娑婆世界十方諸佛、菩薩、聲聞、釋梵、龍王、阿修羅王、乾闥婆王、迦樓羅王、緊那羅王、摩睺羅伽王等，同聲唱言：「善哉，善哉！菩薩童子！善能說是大陀羅尼，為壞魔業及惡知識身心諸病，是上慧印。」爾時，會中有一梵王，名菩提自在，自變其身而為女像，端嚴殊特踰於人天，以妙瓔珞而自莊飾。在西方佛阿彌陀前，作如是言：「唯願世尊，加我神力，令我一音遍滿此間娑婆世界。我今欲說陀羅尼呪護說法者及聽法者，亦令釋迦如來滅後無有能於是說法者生起惡事，若魔、若魔父母、子息、眷屬、親友、僕使，若天、若龍、若阿修羅、若乾闥婆、若伽樓羅、若緊那羅、若摩睺羅伽、若鳩槃茶、若富單那、迦多富單那、荔䔧多、毘舍遮、夜叉、羅剎等，父母、子息、眷屬、僕使，亦復如是，於是法師不能為惡，乃至不能動其一毛之分，為其身心而作惡事。唯願世尊，加我神力，令我音聲遍此世界。」爾時，會中有一帝釋，名曰高持，語菩提自在梵言：「姊！莫於如來生戲弄心。何以故？夫戲弄者即凡夫法，如來已過凡夫事業，一切有為悉是無常，如來不增有為之法，唯增於空斷聲字句。姊！如來於汝不生諍訟，但觀平等一相無相，猶如虛空。夫虛空者無三有為，無有覺觀，不離有為，無有障礙；如來世尊亦復如是，於一切法無有障礙。如來於欲亦復如是，一切覺觀壽命士夫、陰界諸入、音聲字句，悉皆無礙。姊今云何，於如來所而生戲弄？」無量壽佛告帝釋言：「善男子！當先思惟然後發言，無得於後而生悔恨。何以故？是女人者即大丈夫，已於無量諸如來所久修善本，為欲莊嚴此大眾故，現為女身實非女也，即是菩薩摩訶薩身。汝云何言稱之為姊？」爾時帝釋聞佛語已，即前懺悔。自在梵言：「我受汝懺，令汝不得惡口等果。」爾時，梵天白無量壽佛：「世尊！若彼高持不懺悔者，當得何等惡口果報？」佛言：「善男子！彼若不懺，當於八萬四千世中常受女身，其形醜陋臭穢不淨，是故眾生應當護口。」爾時，無量壽佛告菩薩言：「我今施汝威神道力，便可說之。」爾時，梵天敬白十方無量諸佛及諸菩薩一切人天：「唯願善聽！若有欲令如來正法久住於世，擁護說法及聽法者，唯願諸佛悉施我欲。」說是語時，其音遍滿娑婆世界。爾時，一切梵王釋王，各作是言：「我施仁欲并欲受持。」爾時，梵天即說呪曰：「阿摩犁比摩犁伽那沙踟波利戰踟摩訶戰踟遮彌摩訶遮彌素咩哆彌阿𭒂呵比𭒂呵修伽闍尼囉呿婆牟羅波利車陀夜叉戰踟比舍遮戰荼阿婆阿多尼三婆邏哆尼娑伽羅尼譫婆尼慕呵尼郁遮吒尼阿摩呵阿多遮尼呿伽舍婆阿摩羅阿牟羅牟羅波利跋汦阿娑羅呿婆莎呵」「阿遮遮阿𭒂呵遮遮周尼羅叉遮遮咤呿遮遮那呿伽遮遮遮遮遮遮遮遮阿牟羅遮遮呵摩摩牟羅遮遮阿牟羅呵牟婆茶婆呵莎呵」爾時，一切諸天世人，咸皆讚言：「善哉，善哉！是陀羅尼不可思議無能勝者。」爾時，梵王復作是言：「若有不能調伏惡鬼，聞是持已即便能調。若有受持如是呪者，隨所住國信心諸王，一切男子女人，若大、若小、若天、若人，皆於是王不能起惡。若有起惡首為七分，其心乾焦身被癩病，有神通者即便還失，暴風所吹身陷入地。隨是持呪流布之處，我亦當護令得遠離一切諸惡，受者聽者不乏衣食臥具醫藥資生所須。」爾時，會中有一梵天，名曰正語，亦現女像，復作誓言：「我今於此娑婆世界，現在佛前至心護法，乃至釋迦如來滅後亦當護之。隨是持呪流布之處，護其國土，說者聽者令離魔業一切惡事。若有法師欲說法者，為調眾生，先當讀誦是陀羅尼。」即說呪曰：「阿婆咩比摩咩菴婆羅菴婆呤波利軍闍那荼富沙波邏婆呵闍留迦摩呿羅蛇伊利彌利冀利彌利冀提遮羅牟蛇離牟陀羅目𭇔莎呵「若有法師，先讀誦說如是持者，我以天耳當往聽之。聞已身往在其會中，令諸會者遠離諸惡，至心聽受如是持呪。若我聞已而不往者，則為欺誑過去未來十方現在無量諸佛，亦於未來不得成就阿耨多羅三藐三菩提。若我往者，即令法師逮無礙辯得無所畏，聽法之人遠離病苦及疑網心、飢渴寒熱、兵革怨敵、虎狼毒獸一切諸惡。唯願十方一切諸佛加我神力。」爾時，釋迦如來白諸佛言：「今我當與此梵天呪，為護法故。」即便說呪：「遮慕踟慕茶波利車陀阿牟摩阿牟摩呵牟摩娑羅叉𭒂羅究思彌呿波利𭒂呵遮羅摩蛇哆𭒂修比呿阿牟羅波利車題薩婆佛陀阿提㗭汦莎呵」於是，如來說是呪已，即告梵天：「善男子！如是持呪，力能調伏一切眾生。」爾時，梵天白佛言：「世尊！我今所以現此女身，為欲調伏一切女人。若有女人欲生男者，當讀是持，讀是持已即得生男；厭兒息者，便不復生。若有受持讀誦之者，我當至心營衛擁護。」爾時，會中有一菩薩名善繫意，立於寶光功德佛前，現身如梵，或如帝釋，或自在天，或他化自在天像，或兜率天，或夜摩天，或提頭賴吒天，或毘樓勒迦，或毘樓博叉，或毘沙門，或作龍王，或阿修羅王，或緊那羅王，或伽樓羅王，或夜叉王，或羅剎王，或畢力迦王，或毘舍闍王，或拘辦荼王，或作剎利、婆羅門、毘舍、首陀、比丘、比丘尼、優婆塞、優婆夷。或作師子，象，虎，毒蛇，牛，馬之形，復作種種飛鳥之身，一時之中能示八萬四千種色。爾時，富樓那彌多羅尼子，白釋迦如來言：「世尊！何因緣故，是善男子變現如是八萬四千種種諸色？」佛言：「富樓那！是善繫意菩薩摩訶薩所入三昧不可思議，非是聲聞緣覺境界。是善男子以如是等諸善方便調伏眾生，隨眾生身意色三昧，悉能住之。若有眾生宗事梵天、敬念梵天，即現梵像為說三乘法；乃至或有奉事佛者，即現佛身為說三乘；若有眾生宗事畜獸，即現獸像為說三乘；若有奉事山谷河澗樹林百卉，即現其像而調伏之。若有眾生貪於財利，先以財施後為演說三乘之法為壞貪故。若有病者，隨其所須給施醫藥。若悟時與，若夢中與，令其病者眾苦除愈，為調伏故而為說法。富樓那！是善男子於一日夜，能以三乘調伏恒河沙等眾生。」富樓那言：「是善男子，發阿耨多羅三藐三菩提心已來，為久近耶？」「富樓那！是善男子已於無量恒河沙等劫中發心，是人得是三昧已來，調伏眾生，已經六萬四千億阿僧祇劫。」富樓那言：「世尊！是善男子久近當得成無上道，成道之時在何國土？」「富樓那！此世界中過六大劫，劫名星宿，於是劫中當成正覺，號曰寶髻。是時眾生壽四萬歲，多造惡逆具足五滓。成正覺已四十年中，宣說三乘便入涅槃。」富樓那言：「世尊！彼時眾生未調伏者，復當云何？」「富樓那！彼時眾生無有一人不調伏者。富樓那！如是菩薩常立誓願，十方各各千佛世界所有眾生，乃至一人不調伏者，我終不成阿耨多羅三藐三菩提。若我不能了了知見如是世界所有諸佛，亦復不成阿耨多羅三藐三菩提。如是十方千佛世界所有眾生，若有一人非我調者，我亦不成阿耨多羅三藐三菩提。若他世界所有惡人願生我國，生我國已，我當以三乘之法而調伏之。富樓那！如是菩薩具足如是不思議事。」富樓那言：「世尊！我於今者得大利益，而得見聞如是正士。若有人能至心聽受是大集經，是人亦得如是利益。」爾時，阿閦佛告大眾言：「今是眾中梵釋四王、阿修羅王、人王非人王，如是等眾集會甚難。汝等今日而得值遇，應當至心於諸佛前隨其至樂發深重願。」時有魔王名莊嚴華，現七寶首而為女像，身佩種種微妙瓔珞，作如是言：「今我至心於諸佛前立大誓願，願於賢劫娑婆世界，以此女身常施眾生香華甘果而調伏之。以是因緣，令其成就阿耨多羅三藐三菩提。」爾時，一切十方諸佛，同時讚言：「善哉，善哉！善男子！汝有信喜，而於今日大作佛事，當隨汝願悉得成就。」魔王復言：「世尊！隨何國土有人受持讀誦書寫思惟分別是陀羅尼處，我當住中，為作種種華果、樹林、泉源、浴池，穀米所須令無所乏。若有眾生於是經中，義說非義、非義說義，我當治之，或令病苦狂亂錯謬，國主擯之生瞋害心。此言若虛則為欺誑十方大眾，亦莫令我於未來世得阿耨多羅三藐三菩提。若此世界及他世界佛諸弟子，不得供養利安之者，無有是處，除過去業必應受者。如我所施華果浴池泉源穀米，即是我之檀波羅蜜。受我施已，獲得無上慈善之心，即是我之尸波羅蜜。受我施已，勤修精進集諸善法，即是我之進波羅蜜。受我施已，深觀諸法無常之相，即是我之禪波羅蜜。受我施已，能忍一切身口意惡，即是我之忍波羅蜜。受我施已，能觀諸法空無相願，即是我之般若波羅蜜。如是我則具足成就六波羅蜜。唯願十方無量諸佛令我得之。」爾時，十方無量諸佛默然許可。爾時，慧幢如來讚莊嚴華：「善哉，善哉！善男子！如汝所願當令汝果，汝既果已當得利益無量眾生。」爾時，魔王即以女身說此陀羅尼：「遮彌呿遮咩呿遮咩呿涅伏多阿提𭒂呵𭒂呵𭒂呵沫羅沫迦娑羅知比婆婆比娑羅娑利地離娑羅摩希地離娑羅𭒂時離地離多波蛇沬迦休休休休阿沙伽闍脾多呿多呿多呿婆油婆醯烏波那蛇薩多波蛇頻闍破羅富逋沙陀陀那陀濘那遮居離廁移闍羅𭒂呵尼沫羅沫迦三藐波羅提波那婆延薩多迦利蛇摩咩摩咩摩咩闍婆羅莎呵「世尊！是陀羅尼流布之處，若國土城邑聚落村屯，我當住中調伏眾生，悉令具足無上佛道。」爾時，一切十方諸佛無量菩薩、梵釋四王、阿修羅、乾闥婆、迦樓羅、緊那羅、摩睺羅伽、人非人等，同聲讚言：「善哉，善哉！善男子！汝能以是女人之身，護持如來無上正法調伏眾生，修行具足六波羅蜜，演說無量諸佛功德。」爾時釋迦如來，告諸大眾：「誰能與此同心護法？」爾時，會中無量眾生，咸作是言：「我等能與是善男子同共護法，不相捨離如影隨形，願是菩薩成無上道，當復與我授佛道記。」時莊嚴華白釋迦如來言：「世尊！如來滅後，我當於此護持如來無上正法及受法者。唯願如來憐愍我故，授我阿耨多羅三藐三菩提記。」佛言：「善男子！汝得阿耨多羅三藐三菩提時，世界名法行，佛名功德意。」時莊嚴華既聞記已，即以香華供養如來。爾時，會中有一菩薩，名曰吉意，白娑婆世界十方諸佛言：「世尊！是人已於賢劫之初迦羅鳩孫陀佛所，發大誓願，願以女身教化成就無量眾生，亦令遠離四百四病故，說四百四善方便，根藥、果藥、散藥、丸藥、下藥、吐藥、阿伽陀藥、油蘇湯藥，各四百四，以如是等調伏眾生。復於四萬四千歲中，供養恭敬迦羅鳩孫陀佛，及以眾僧，供養佛已即得受記。彼佛告言：『善男子！未來眾生壽命百三十年，當有如來號釋迦牟尼，以大願力，娑婆世界當有十方無量諸佛菩薩集會。是大集時，汝於彼中當得受阿耨多羅三藐三菩提記。迦那牟尼、迦葉等佛，亦復如是。』「是人，爾時白彼佛言：『世尊！我以本願力故，常以女身持種種藥，給施一切病苦眾生。以我是願福德力故，一切樹木華果悉出甘露之味。若有食者，即是我之檀波羅蜜因。若有食我如是所施華果穀米甘露味者，捨除毀禁受持淨戒，即是我之尸波羅蜜因。受我食已，勤行精進修集善法，即是我之進波羅蜜因。堪忍持戒思惟修善，即是我之羼提波羅蜜因。深觀諸法無常之相，即是我之禪波羅蜜因。觀法苦空無常無我，即是我之般若波羅蜜因。如此世界女身教化，調伏眾生令離病苦，十方世界亦復如是。』「世尊！我說是事，令莊嚴華增長成就精進力勢，如來滅後，我當與彼共護佛法。唯願世尊，於此大眾與我授記。」爾時，一切十方諸佛讚言：「善哉，善哉！釋迦如來當授汝記。」爾時，世尊告吉意言：「善男子！汝於當來蓮華世界，得成為佛，號曰善見。如吉意女，地天、水天、火天、風天、虛空天、種子天、華天、果天、山天樹、天草天、坻天、㵎天、寶天、四天下天，乃至六萬七千神天，亦復如是，皆是菩薩現受女像為調伏眾生。是等女天悉得授記，當成阿耨多羅三藐三菩提。所以現為女像教化，為令眾生轉女身故。若轉男身得女身易，若轉女身為男則難，是故以此女身教化是等六萬七千諸女得授記已。百億龍王、百千億夜叉、百萬億阿修羅、七萬億天、九萬九千億魔王、恒河沙等人，所謂剎利、婆羅門、毘舍、首陀、不可數拘辦茶等，發阿耨多羅三藐三菩提心，無數眾生得不退轉菩提之心。不可數眾生得菩薩三昧，不可數眾生得無生忍，不可數眾生得陀羅尼，不可數眾生得菩薩地，不可計眾生成就忍辱，不可計眾生得沙門果，不可計眾生得盡諸漏，不可計眾生於聲聞心無有退轉，不可計眾生於緣覺心無有退轉，不可計眾生得不退心。」爾時，釋迦如來白諸佛言：「世尊！憐愍我故，悉來集此娑婆世界。」時莊嚴華吉意菩薩為護法故發深重願，如願即得。時十方佛，為二正士大誓願故，即說呪曰：「樹提婆婆持律提婆婆牟尼婆婆薩多婆婆富若棱伽婆婆󰪱那婆婆摩訶迦留那婆婆摩訶伏律多婆婆阿慕呵婆婆流提婆婆廁提婆婆娑利羅婆婆却伽婆婆婆由婆婆跋多婆婆阿提單那婆阿摩婆婆阿頗那婆婆多咃多婆婆復多拘置婆婆尼提提婆婆梨究舍羅婆婆梨養那婆婆梨陀兜婆婆梨比目叉婆婆梨道居羅婆婆賴吒提那婆婆婆婆婆婆婆婆三摩多阿那若三摩多咤咤咤咤咤咤咤咤咤娑咤思提薩婆佛陀究舍羅牟羅阿提啅那莎呵」說是呪已，復告二人：「善男子！汝等若欲教化眾生，應當受持如是等呪。」時莊嚴華菩薩，與諸菩薩其數十萬，作如是言：「十方諸佛為眾生故所說神呪，我等要當受持在心。若我今於十方佛前立大願已，聽是神呪不能受持，則為欺誑諸佛世尊，亦莫令我得阿耨多羅三藐三菩提。若有人天持是呪者，設有於其起惡心者，我若不護，令我不得成無上道。若比丘、比丘尼、優婆塞、優婆夷，受持是呪，亦無有能於是四眾起惡心者。」時十方佛，同聲讚言：「善哉，善哉！善男子！汝能受持無上法雨。」爾時，釋迦如來告魔波旬：「汝於佛法當生信心，以汝因緣，當令無量無數眾生得解脫果。汝今失離一切伴侶，誰當與汝復共為惡？我憐愍故，慇懃告教，汝可速發阿耨多羅三藐三菩提心。」魔波旬言：「世尊！我今乃至無一念心發阿耨多羅三藐三菩提心。瞿曇今者未能永斷欲界眾生，云何令我失離伴侶？我終不能歸依三寶。」是時，會中有佛名曰曼陀羅華微妙香，語釋迦牟尼佛：「如過去世十方諸佛，以憐愍故，亦悉集會五滓世界，為護法故，壞魔怨故，憐愍眾生故，施大智炬故，為說正道故。十方現在無量諸佛，亦復如是，今日十方無量諸佛，悉來集會娑婆世界。誰可付囑釋迦佛法？」釋迦如來言：「我之正法可以付囑頻婆娑羅等諸大國王、四王、帝釋、梵天王等，如是等眾能護我法。若有能發菩提心者，當知是人則能護法。」爾時，一切大眾所有天王、梵王、龍王，異口同聲，作如是言：「世尊！我等要當至心護法。何以故？如來正法難得難值，一佛界中無量佛會亦復難遇。十方諸佛尚為眾生而來集會，我等云何不護正法？」爾時，十方諸佛同聲讚言：「善哉，善哉！善男子！若有剎利能護法者，所有國土衰惡之事，四百四病皆令除滅，及其國土所有樹木、華果、穀米滋茂豐登，護其人民親戚眷屬令離諸惡。若有比丘、比丘尼、優婆塞、優婆夷，亦當護之。何以故？過去菩薩得成阿耨多羅三藐三菩提者，皆由擁護正法因緣，未來現在亦復如是。若能護是受者聽者，當知佛法久住不滅，是故娑婆世界天王、人王當守護法，為久住世不斷絕故。「善男子！若有善男子、善女人欲令佛法久住於世不滅盡者，應當供養是大集經、受者說者。何以故？是大集經即是十方諸佛印封。若能供養如是大集，即是供養十方諸佛。釋迦如來滅度之後，隨有是經流布之處，若有聽受持、讀誦、說書、寫經卷，乃至一偈一句一字，而其國主一切惡事即得消滅。所有樹木、穀米、藥草，四大天王降施甘露，而以益之。國土王法悉得增長，鄰國惡王勤求和同，各各自生喜心慈心。一切諸天佛弟子者悉來擁護如是國土，王子、夫人及諸大臣，各各生於慈愍之心。穀米豐熟食之無病，亦無鬪訟兵革不起，無諸惡獸及惡風雨，遠離一切過去惡業。若諸眾生有女業者，現受生受及以後受，即能令滅除五逆罪。謗方等經及以聖人，犯四重禁一闡提輩，其餘惡業如須彌山，悉能遠離增長善法，具足諸根身口意善，遠離惡見破壞煩惱，修集正道供養諸佛，具足善法及內外事，令諸眾生壽命增長念慧成就。」爾時，彌勒菩薩等九萬七千億菩薩得無生忍者，作如是言：「我等亦能佛滅度後護持正法，為憐愍故，當於都邑城村聚落廣說是經。」爾時，娑婆世界無量諸佛同聲讚言：「善哉，善哉！善男子！」娑婆世界一切人天復作是言：「我等亦能於佛滅度後，護持正法及四部眾中受持說者。」時十方佛，復讚歎言：「善哉，善哉！汝等真能護持正法。善男子！汝等若能護持正法，應當供養如是諸佛、世尊。」「我等要當擁護是經流布之處，都邑、聚落、人民、眷屬及受持者，并令土地穀米豐熟藥木滋茂。何以故？隨有是經流布之處，我於是中有大力勢，以力勢故我能護之，令離一切衰禍之事，亦令是國所有眾生遠離惡業生於慚愧。」是時，十方諸佛讚言：「善哉，善哉！汝今真能護持正法，亦能供養十方諸佛、護持法者、聽受法者。」爾時，釋迦牟尼佛告諸梵天、帝釋、四王：「善男子！我為如是惡眾生故，本願力故，大憐愍故，於此惡處成就阿耨多羅三藐三菩提。為欲利益無明闇冥渴法眾生、常樂增長煩惱眾生，破壞魔眾建立法幢，施其法雨，令諸眾生離煩惱苦，令不可計無量眾生發阿耨多羅三藐三菩提心。無量諸佛及諸菩薩，悉來在此世界集會，為壞眾生無量惡業紹三寶種。我涅槃後所有正法當付汝等，汝等便當深心守護。若有菩薩福德成就，如是等輩亦能擁護我之正法。若有眾生，已於諸佛種諸善根者，是人於後法欲滅時餘五十年，守護正法、信敬受持、讀誦、書寫、解說其義。如是法師，若於都邑、城村、聚落，欲多饒益無量眾生，當淨澡浴著新好衣莊嚴香華，於一案上安置種種諸甘味漿，置高座前。汝等爾時若不來集，為護法師遮諸惡事，聽受正法自利、利他，汝則欺誑十方諸佛。」爾時，梵天白佛言：「世尊！隨是經典流布之處都邑聚落，我當至心而擁護之。若比丘、比丘尼、優婆塞、優婆夷欲說是經，當淨洗浴著新淨衣，聚集香華乃至甘漿，置高座前，我與眷屬定往其所。若我不往，則為欺誑十方諸佛、世尊。此世界中，隨有是經流布之處，當令其地無諸兵革及諸惡事，我今至誠十方佛前立深重誓。」即說呪曰：「安仇呵登伽富羅那呵蛇咩呿呿呿婆呿𭒂呿𭒂居離那呿𭒂莎呵」爾時，釋提桓因即說呪曰：「呿𭒂密摩奢密奢那羅呿阿牟若阿牟𭒂呵阿呿吒阿呿阿伽呿時那休律𭇔莎呵」爾時，東方天王提頭賴吒，即說呪曰：「頻頭闍那呿婆闍那羅牟呿叉娑羅富那呵阿末伽婆咤莎呵」爾時，南方天王毘留勒叉，即說呪曰：「郁呿那婆闍荼三牟陀斯若多哆周多婆邏那𭒂婆邏闍莎呵」爾時，西方天王毘留博叉，即說呪曰：「闍路伽阿郁伽阿摩慕伽阿摩摩娑邏闍婆脾也牟闍莎呵」爾時，北方天王毘沙門，即說呪曰：「𩘌地離𩘌𩘌𩘌地離呿𩘌地離阿尼𩘌地離希力多𩘌地離娑竭邏希力多𩘌地離散究娑𩘌地離陀摩叉地𩘌地離莎呵」爾時，十方諸佛讚梵釋四王等言：「善哉，善哉！汝等今真能護持正法。」時梵釋四天王等，白佛言：「世尊！我等隨是經典流布之處，要當至心護持。」十方諸佛及諸菩薩，同共讚言：「善哉，善哉！毘沙門等！汝能真實護持正法。」爾時，娑婆世界有萬二千大鬼將軍護此世界，復有四萬四千小將成就大力及大功德，同音而言：「世尊！我等亦當於未來世，隨有是經流布之處，我則隨護。若說法時我亦當往，有聽法者，當為壞其種種魔業護說法者，令得增長一切善法。當勸諸王大臣長者，施其衣食種種資生所須之物，亦令其土無有兵革寇難之事及惡風雨。若我虛妄，則誑十方無量諸佛。」爾時，娑婆世界有一菩薩，名曰疑心，白釋迦牟尼佛言：「世尊！此娑婆世界，有百億魔不？如其有者悉來集不？」佛言：「一切都集。」「世尊！若都集者，有信心不？」佛言：「善男子！皆有信心，唯除波旬眷屬千人，當於未來破壞我法常求過罪。是魔波旬及其眷屬破壞三寶。何以故？皆是過去惡因緣故，過去不種善根因緣。善男子！我法滅時，是魔波旬及與眷屬，於如是法乃得信心，種菩提子修菩薩道，乃至得阿耨多羅三藐三菩提。」爾時，會中有一魔天，名曰太白，已於無量諸如來所成就功德，所有信根無能傾動，奉敬三寶，已於諸佛得受阿耨多羅三藐三菩提記，現仙人像，從坐而起長跪合掌，以大音聲遍諸佛土，而白佛言：「世尊！釋迦如來本願因緣，生憐愍故，於此具足五滓世界謗法眾中，得成阿耨多羅三藐三菩提，以憐愍故，說三乘法脫三惡道。復為無量無邊菩薩，說無生忍，不斷十方諸佛種性。是故我當於未來世至心擁護，令釋迦法久住不滅，令諸魔眾不得其便，我終不壞如來正法。若無持者佛法則滅，若諸四眾無說聽者法則衰滅。若未來世善男子、善女人，修立三業紹三寶性，為壞三界諸惡煩惱，修行正道，能壞眾生三惡道苦，一切魔眾無能為也。唯願十方無量諸佛，施我功德、智慧二力，我欲誦呪，為壞一切惡魔眷屬。」時十方佛同共讚言：「善哉，善哉！」時，太白魔即說呪曰：「阿摩犁阿漢呿咩阿闍婆𭒂阿闍婆婆阿闍婆婆牟羅娑犁脾也呿娑𭇔闍摩娑犁呵呵呵呵呵呵伽羅娑吒闍囊却伽若蛇却伽比若蛇娑呿伽阿牟叉邏叉叉叉叉叉叉牟邏婆呵呿迦莎呿若莎波利婆多牟邏阿若若戰陀修利蛇若若婆提若若那婆呵若若呿邏叉若若那波邏若若復多拘知若若多哆多若若薩菩婆比若若邏提悉多若若遮居邏摩頻婆多叉婆叉摩摩叉波若差比多摩羅比沙蛇莎呵」說是呪時，地六種動，一切魔眾心生怖畏；一切天人，乃至迦羅富單那皆離怖畏，得不退轉菩提之心。爾時，魔王問堅意言：「善男子！是太白魔王從何處來？有何等力？而能破壞一切魔眾及諸黑業，增長瞿曇斷滅之法？我今覩見心欲變吐，四方皆闇身心苦痛，而彼見之甘樂愛著，唯願憐愍為我說之。」堅意菩薩言：「波旬！皆是一切諸佛威神，令是太白有如是力，以是力故壞諸魔眾，增長如來無上正法。是太白菩薩所有德力，乃至人天無能壞者。波旬！汝於三寶宜應生信發菩提心，遠離一切身口意惡。」波旬言：「大士！我今方欲造成種種身口意惡，實不能發菩提之心。」爾時，曠野菩薩即現鬼身，散脂菩薩即現鹿身，慧炬菩薩現獼猴身，離愛菩薩現羖羊身，盡漏菩薩現鵝王身，如是五百諸菩薩等各各現受種種諸身。其身悉出大香光明，一一菩薩手執燈明，為欲供養十方諸佛。爾時，疑心菩薩至心觀察是五百人，即知悉是菩薩大士，語曠野鬼言：「善男子！汝等何故現如是身供養諸佛？」曠野鬼言：「善男子！往古過去九十一劫，有佛、世尊，號毘婆尸如來、應、正遍知、明行足、善逝、世間解、無上士調御、丈夫、天人師、佛、世尊。我於爾時，與如是等同一父母共為兄弟，受持五戒勤修精進，聰明智慧心樂善法，種種供具供養彼佛。既供養已，皆發阿耨多羅三藐三菩提心，為欲調伏一切眾生；尸棄、毘舍浮、鳩留孫佛，亦復如是，皆供養已。散脂大士於彼佛前立大誓願：『願我來世以鬼神身教化眾生，若有弊惡惡鬼眾生，我當演說三乘之法而調伏之，乃至無量恒河沙等惡鬼惡獸悉令調伏，然後乃當成就阿耨多羅三藐三菩提。』亦有一萬二千大鬼，於此世界發大誓願調伏眾生。爾時，我復發大誓願：『若有惡鬼，欲壞如來如是正法，我當治之。』是故我受如是鬼身。『若有惡鬼，能殺眾生，令其心亂，惡心殺害，深著邪見，能令剎利、婆羅門、毘舍、首陀亂心作惡，於國土中移轉日月，錯易年歲使國荒亂，寒暑失所變改時節，降惡風雨穀米不登，及壞一切樹木果子。願我悉能調伏教化令住三乘，我亦不害奪其命根，同其受身，與共軟語言談戲笑，以三乘法而教化之令離惡道。』若有眾生遠離善法，行身口意不善之業，捨是身已生三惡道，或有雜作善惡諸業，是人捨命則受鬼身。是故爾時，惡鬼滋多善鬼尠少。是故我欲調伏惡鬼現受是身，亦令剎利、婆羅門、毘舍、首陀遠離惡心。「善男子！有金剛槌呪，以是呪力，一切惡鬼於彼四姓不能為惡。善男子！若有都邑城村聚落有是呪處，一切惡鬼無能為也。是處眾生皆修慈心，遠離一切不善之事，惡病、惡雨、亢旱、鬪諍。乃至鳥獸皆生善心，遠離一切諸惡怖畏。我今於此十方佛前發大誓願欲說是呪。」爾時，釋迦如來告曠野鬼：「善男子！十方諸佛今已施汝神通之力，便可說之。」時曠野鬼即起，合掌而說呪曰：「豆摩豆摩陀摩陀摩豆摩豆摩那那羅尼羅尼羅究吒尼究吒尼摩訶究吒尼吒吒吒株摩訶吒吒吒阿娑婆阿比利尼利尼摩訶利尼利尼利彌利彌利彌陀利蓰摩訶利蓰首流首流摩訶首流首流首流多摩訶首流首流郁究摩仇摩仇摩仇摩那利彌利彌希利希利希利希利希利希利希利希利希利希利希利希利尼彌尼彌希尼希尼牟尼牟尼牟提尼娑邏娑邏娑邏吒路迦那利也祇儜祇儜時儜力沙婆時那時那時那邏沙婆莎呵「世尊！隨有國土誦此呪處，彼諸惡鬼雖聞是呪，於諸眾生猶懷惡心兇暴難伏，不受法教不起慈心者，我為是等諸惡鬼故，更說此呪以調伏之。「阿車阿車牟尼牟尼尼休休牟尼牟尼摩那邏沙婆休休阿尼羅那荼阿多但荼阿多阿提流咤希尼希尼希利希利希利希利希利希利希利希利郁仇摩仇摩仇摩仇摩希梨希梨希梨尼利尼利摩訶尼梨三牟陀呼呿阿吒阿吒阿吒陀羅咩呿叉𭒂呿叉𭒂呿卑利癡比阿波泯闍婆由阿迦奢啅啅啅究脾婆窮脾阿叉窮脾視鞾窮脾薩多伽窮脾邏闍窮脾薩多兜窮脾莎呵」於是，十方無量諸佛各各欲還本佛世界。其地即時六種震動，上虛空中雨種種華，微妙伎樂不鼓自鳴，種種諸香而以供養。一切大眾，悉共合掌禮敬諸佛。爾時，梵天白月香佛言：「世尊！是誰神力成幾福德，於未來世能信受持、讀誦、書寫如是經典？」「梵天！皆是十方現在諸佛本願力故，破壞魔眾，除國霜雹暴風惡雨，護持正法，為調眾生宣示正道。亦是諸佛本願力故，來世眾生成就十法，能於未來護持正法，是人亦為諸天所護。「梵天！若有人能具足念心善意方便，是人則能擁護正法，不貪五欲常修習空，忍辱如地得深大忍，以四攝法攝取眾生，此彼無礙，修行清淨菩提道行寶幢三昧。如是之人，於未來世能護正法，書寫受持讀誦解說。是人捨身，得見十方現在諸佛及比丘僧諸菩薩等，亦聞諸佛所說妙法。聞已即得聖人喜樂，滅除一切不善之法，得生清淨諸佛國土，常聞演說大乘經典，終不生於五滓世界，常得親近娑婆世界如是諸佛。是人於後餘五十年，以佛力故，則能護持如來正法。」爾時，釋迦牟尼佛告梵天言：「隨是經典流布之處，其土則無一切惡事惡雨疾病，受者聽者身無患苦、衣食無乏。」爾時，華幢佛告諸大眾：「若以滿此娑婆世界微妙七寶施十方佛，不如有人於佛滅後餘五十年受持讀誦書寫是經，所得福多先福德。」佛復告大眾：「假使有人，以恒河沙等上妙七寶施十方佛，不如有人於佛滅後餘五十年，受持、讀誦、書寫是經，所得福多。」佛說是已，諸天、世人聞已，歡喜信受奉行。
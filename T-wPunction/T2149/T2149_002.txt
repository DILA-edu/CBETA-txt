前魏南吳西晉序曰。自漢已來天下一統。建安之始鼎峙而分。袁曹競逐於中原。劉孫分䮽於江峽。五岳塵擁九牧雲屯。或二祀而啟於帝圖。或三分而陳於霸業。故使魏祖挾天子而令諸侯。劉宗憑劍閣而規雍輦。孫氏英略高枕長江。橫武爪牙臥龍威力。別據一域。吞噬為心。各跨疆場互嚴關塞。廣延俊乂以佐股肱。厚禮賢能賓為國寶。良匠妙法復此徂來。僧會適吳。舍利曜靈於江左。迦羅遊魏。禁律創啟於洛都。歸戒自此大行。圖塔由斯特立。譯人隨俗仍彼方言。出經逐時便題名目。致有吳品蜀普曜焉。重疊再翻因斯而始。派流失譯良在於茲。既三國峙居。而西蜀一都獨無代錄者。豈非佛日麗天而無緣者弗覩。法雷震地而比屋者不聞哉。且舊錄雖注蜀普曜首楞嚴等經。而復闕於經本譯人年代。設欲紀述罔測所依。推入失翻故亡別錄。今敘曹魏中原所傳。文帝諱丕字子桓。沛郡譙人。丞相王操之世子也。初生之日。有青雲大如車蓋。當於其上竟日翠然。望氣者為至貴之證。非人臣象。八歲善屬文。初嗣相位為魏王。受後漢禪改稱為魏。初居相在洛。魏公都鄴。王基在譙。又許受禪於繁昌。後都洛邑。自文帝黃初元年庚子。至元帝咸熙元年甲申。其中五主四十五年。僧有六人。所出經律羯磨一十三部。合二十五卷。以為魏朝一代經錄。其有失譯諸經。總結吳錄之末備之于彼。魏朝沙門曇柯迦羅沙門康僧鎧沙門曇諦沙門白延沙門支彊梁接沙門安法賢僧祇戒本一卷右戒本一卷。中天竺國沙門曇柯迦羅魏云法時。幼而才聰質像璝偉。讀書一覽文義悉通。善四圍陀。風雲星月圖讖運變靡所不該。自謂世間畢己心目。年二十五入一僧坊。遇見法勝阿毘曇心。聊取觀之。茫然不解。慇懃重省更增惛漠乃嘆曰。佛法鉤深備論三世。乃棄俗出家。誦大小乘經及諸律藏。遊化至洛。于時魏境雖有佛法。而道風訛替。亦有眾僧未稟歸戒。止以剪落為殊俗耳。設復齋懺事同祠祀。迦羅既至。大行佛法。諸僧請出毘尼。迦羅以律藏曲制文言。繁廣佛教未昌必不承用。以嘉平年於白馬寺出此戒本一卷。且備朝夕。中夏戒法始自此焉。郁伽長者所問經二卷無量壽經二卷右二部合四卷。天竺國沙門康僧鎧。齊王世嘉平年。於洛陽白馬寺譯。高僧傳載。直云郁伽長者等四經。撿道祖魏晉錄及僧祐出三藏記并寶唱梁代錄等。所列如前。自外二部並不顯名。挍閱群錄未見。曇無德羯磨一卷右一卷。曇無德者。魏云法藏。藏師地梨荼由。是阿踰闍第九世弟子。藏承其後。即四分律主也。自斯異部興焉。此當佛滅後二百年中。後安息國沙門曇諦。以高貴鄉公正元二年屆于洛汭。妙善律學。於白馬寺眾請譯出。首楞嚴經二卷無量清淨平等覺經二卷叉須賴經一卷除災患經一卷平等覺經一卷菩薩修行經一卷右六部合八卷。高貴鄉公世。西域沙門白延。懷道遊化。甘露年中來屆洛陽止白馬寺眾。請譯焉。法華三昧經六卷右一部六卷。高貴鄉公世。甘露元年七月。外國沙門支彊梁接。魏云正無畏。於交州譯。沙門道馨筆受。祐云失譯。房撿及見竺道祖魏世錄及始興錄。若依交州及始興地。應入吳錄。今據及魏錄。羅摩伽經三卷大般涅槃經二卷右二部合五卷。外國沙門安法賢譯。群錄並云。魏世不辯何帝年。今依編于魏錄之末。又別錄亦載。故不敢削之。序曰。自漢永平已來。至吳赤烏之歲。將二百載。教流中原不達江表。及僧會初適設像置齋。時為矯異。以問尚書令闞澤曰。佛之化被乃在漢明。流漸既久。如何始至江東。澤曰。自摩騰入雒之初。五岳十八山館道士與騰抗力之時。道士不如。南岳道士褚善信等自感而死。弟子舉尸歸葬南岳。無人流布。今方至此。餘如後列。吳大皇帝孫權。字仲謀。吳郡富春人。世仕於吳。其家東塚上數有神光雲氣。又權父堅初在孕。其母夢腸引出繞吳昌門。眾咸稱為孫氏興矣。及權生眼有異光方頤大口。其父奇之。應󰊉王也。跨躡閩越都邑斗牛。封授諸侯建立年號。朝宗海岳南面君臨。稱大吳也。初都鄂武昌。次遷秣陵。又遷建業。魏承漢後二年。權立稱元。黃武四主五十九年。晧立二年。晉受魏禪。經一十五年平吳。若以年分則晧一十四年。應入晉代。今別結取集為吳錄。道俗四人所譯諸經。一百四十八部。一百九十卷。并魏吳兩代諸失譯經。都合以為吳錄云。吳沙門維祇難沙門竺律炎優婆塞支謙沙門康僧會諸失譯經。一百一十部二百九十二卷阿差末菩薩經四卷法句經二卷右二部合六卷。魏文帝世。天竺沙門維祇難。吳言障礙。學通三藏妙善四含。歷國遊方以行化為業。發趾西域同伴竺律炎自到江左。黃武三年於武昌郡譯。為吳文。而維祇難既未善方音。翻梵之際頗有不盡。志存義本辭句朴質。如文可知。三摩竭經一卷梵志經一卷佛醫經一卷右三經合三卷。魏明帝世。天竺沙門竺律炎維祇難卒。後為孫權於楊都譯。群錄不同。或云將炎。或云持炎。或云律炎。未詳孰是。故備舉之。大明度經四卷禪祕要經四卷撰集百緣經十卷阿差末菩薩經四卷菩薩本緣集經四卷維摩詰所說不思議法門經三卷修行方便經二卷大般泥洹經二卷瑞應本起經二卷法鏡經二卷小阿差末經二卷阿彌陀經二卷義足經二卷方等首楞嚴經二卷法句經二卷慧印經二卷本業經一卷須賴經一卷梵摩渝經一卷私阿末經微密持經月明童子經阿難四事經差摩竭經優多羅母經七女經一卷郁伽長者經八師經釋摩男本經孛抄經一卷老女人經齋經一卷悔過法經賢者德經一卷佛從上所行三十偈經了本生死經惟明二十偈經一卷龍施女經一卷鹿子經一卷十二門大方等經賴吒和羅經四十二章經難龍王經一卷不自守意經五陰事經一卷七知經一卷人民求願經一卷佛開解阿拔梵志經寶海梵志成就大悲經一卷梵志子死稻敗經一卷梵志問佛師經一卷降千梵志經一卷梵志經一卷度梵志經一卷外道仙尼說度經一卷梵志結淨經一卷梵志問佛世間增減經一卷佛為外道須深說離欲經一卷梵網六十二見經一卷阿質國王經一卷桀貪王經一卷國王成就五法久存於世經一卷惟婁王師子潼譬喻經一卷諸法本經一卷五母子經一卷戒消伏災經一卷枯樹經一卷是我所經一卷甘露道經一卷不淨觀經一卷水上泡經一卷恒水戒經一卷色無常經一卷護口意經一卷壽命促經一卷法施勝經一卷諸漏盡經一卷修行慈經一卷須摩提長者經一卷摩調王經一卷四願經一卷淨行品經一卷金剛清淨經一卷惟越雜難經一卷佛為訶利曠野鬼說法經一卷阿闍世王女阿術達菩薩經一卷勸進學道經一卷貝多樹下思惟十二因緣經一卷堅意經一卷三品弟子經一卷摩訶精進經一卷菩薩修行經一卷普廣菩薩經一卷陀羅尼句呪經一卷華積陀羅尼呪經一卷八吉祥經一卷摩訶般若波羅蜜呪經一卷七佛神呪經一卷大慈無減經一卷寶女明三十二相經三魚失水經一卷演道俗業經一卷不莊挍女經一卷申日經一卷孫多耶致經一卷長者音悅經一卷黑氏梵志經一卷法律經一卷出家功德經一卷弊魔試目連經一卷七漏經一卷藍達王經一卷魔女聞佛說法得男身經一卷魔化作比丘經一卷佛以三車喚經一卷未生怨經一卷弗加沙王經一卷須摩提女經一卷百喻經一卷雪山獼猴經一卷度脫狗子經一卷猘狗經一卷三種良馬經一卷鵄鳥事經一卷河中草龜經一卷瞎龜經一卷四種良馬經一卷鷹鷂獵經一卷無母子經一卷法滅盡經一卷右一百二十九部合一百五十二卷。魏文帝世。月支國優婆塞支謙所譯。謙字恭明一名越。漢末遊洛。受業於支亮。亮字紀明。受業於支讖。讖已見漢錄世稱天下博知不出三支。謙該覽經籍莫不精究。世間技藝多所綜習。遍學異書通六國語。其為人細長黑瘦眼多白而精黃。時人為之語曰。支郎眼中黃形軀雖細是智囊漢末分亂避地歸吳。孫權聞其才慧召見悅之。即拜為博士。使輔導東宮。與韋曜諸人共盡匡弼。甚有裨益。但謙生自西域。故吳志不載。任其力而不錄其功。此史家過。豈帝者之心。夫為天下之君感得天下之才士堪世務。則爵之於朝垂名竹帛。何華戎之限隔而為代典不述乎。且葉公子高。性愛於龍。天龍遂為之降。既不禮待。戎夷之民而望其君。附化難矣。然市死馬之骨以要駿驥。置九九之術用俟賢才。斯蓋上帝括囊包羅吞納刊之自古。今獨削哉。謙以大教雖行而經多梵語未盡翻譯之美。自既妙善方言乃更廣收眾經舊本。譯為吳言。從黃武首歲迄建興末年。其間首尾三十餘載。所出維摩大般泥洹法句瑞應本起經等。僧祐三藏集記唯有三十六部。慧皎高僧傳止云四十九經余廣撿括眾家雜錄。自四十二章已下並是別記所顯雜經。以附今錄量前傳錄三十六部或四十九經似謙自譯在後所獲。或正前翻多梵語者然。紀述聞見意體少同。錄目廣狹出沒多異。各存一家致惑取捨。兼法海淵曠事方聚渧既博搜覽故備列之。而謙譯經曲得聖義。辭旨文雅甚有碩才。又依無量壽經及中本起製菩薩連句梵唄三契七聲于今江淮間尚行。兼注了本生死等經。并序餘諸行狀。並附高僧傳及三寶紀見焉。六度集經九卷吳品經五卷菩薩淨行經二卷舊雜譬喻集經二卷阿難念彌經二卷鏡面王經一卷察微王經一卷梵皇王經一卷權方便經一卷坐禪經一卷菩薩二百五十法經一卷法鏡經解子注二卷道樹經注解一卷安般經注解一卷右一十四部。合二十九卷。魏齊王世。正始年中。天竺沙門康僧會。學通三藏博覽六經。天文圖緯多所綜涉。辯於樞機善屬文翰。于時孫權跨有江表。威侮所被爰備三吳。先有清信士支謙宣譯經典。既初染大法風化未全僧會欲使道振江淮興立圖寺乃杖錫東遊。以吳赤烏年達于建業。即搆茅茨設像行道。時未有僧。疑其矯異。有司奏權。召而詰問。佛何靈驗爾獨改形。會曰。如來遷迹已越千年。遺骨世間名為舍利。在所應現神耀無方。昔阿育王統閻浮提。乃起八萬四千寶塔。夫塔寺之興以表遺化也。權以為夸誕。乃曰。若能得舍利者當為造塔。會乃以瓶盛水燒香禮請。三七日暮猶無所覩莫不震懼。既入五更。忽聞瓶中鎗然有聲。會自往視。果獲舍利。明旦呈權。舉朝集觀。五色光炎照曜瓶上。權自執瓶寫銅盤上。舍利所衝盤即破碎。權大肅然驚起而曰。希有瑞也。會進言曰。舍利威神豈直光相而已。此乃劫燒之火不能焚。金剛之杵不能碎。權命試之會更誓曰。法雲方被蒼生仰澤。願更垂神迹以廣示威靈。乃置舍利於鐵砧上。使有力者用搥擊之。砧搥俱陷。舍利無損。權大嗟服。即為建塔。以始有佛寺故號建初寺。因名其地為佛陀里。由是江左大法遂興會之力也。至孫晧時制令苛虐廢棄淫祀。及佛伽藍並欲毀壞。諸臣僉曰。佛之威力不同餘神。康會感靈大皇創寺。今若輕毀恐貽後殃。晧意未然。乃遣張昱詣寺詰會。自旦之夕昱不能摧。乃請退還。會送門外。于時寺側有婬祀者。昱又折云。玄化既孚。此輩何緣近而不革。會曰。雷霆震擊聾者不聞。豈聲之微。貴在理會。理而有會萬里斯通。苟非其人比屋胡越。昱還歎會才明非臣所測伏願。天鑒親撿察之。晧大集朝賢以車馬迎會。會既坐。晧問曰。佛教所明善惡報應。何者是乎。會對曰。夫明主以孝慈訓世則赤烏翔老人見。仁德育物則醴泉涌嘉苗生。善既有徵惡亦可驗。故為惡於隱鬼得而誅之。為惡於顯人得而戮之。詩詠求福不回。易稱積善餘慶。雖儒典之格訓。即佛教之明謨也。晧曰。若然則周孔已行。何用佛教。會曰。周孔所說略示世間。釋教幽微廣明因果。故行惡則有永劫地獄苦酸。修善則有長受天宮安樂。舉茲以明勸勵。不亦大哉。晧不能折。諮問罪福之理。會為敷析。辭甚精要晧本才學欣然大悅。求看僧戒。會以戒祕不可輕宣。乃取菩薩本業百三十五願。分為二百五十事。持擬大僧二百五十戒。用以呈晧。晧覩諸佛行住坐臥皆願眾生令得安樂。倍加歡喜。即請會受五戒。乃於會寺更加修飾。宣示宗室莫不信奉。會在吳朝。亟說正法為眾祈請。於建初寺譯出眾經。多失其本。如別所顯。又注述諸經并為序製。並妙得正體文義允洽。其所注經安般守意法鏡道樹等。備見於錄又傳梵唄。聲甚清靡哀亮囀韻。于今則之。吳天紀四年四月。晧降于晉。九月會終。見諸傳錄費長房三寶紀。雜譬喻經八十卷雜數經二十卷阿惟越致轉經十八卷摩訶乘經十四卷蜀普曜經八卷摩訶衍優波提舍經五卷三昧王經五卷梵王請問經五卷不退轉輪經四卷佛從兜率降中陰經四卷四天王經四卷魔王請問經四卷那先譬喻經四卷度無極譬經四卷釋提桓因所問經三卷大梵天王請轉法輪經三卷法華光瑞菩薩現壽經三卷普賢菩薩答難二千經三卷濡首菩薩經二卷太子試藝本起經二卷小本起經二卷不思議功德經二卷蜀首楞嚴經二卷後出首楞嚴經二卷梵天王請佛千首經一卷深斷連經二卷甘露味阿毘曇二卷七佛父母姓字經一卷阿惟越致菩薩戒經一卷菩薩常行經一卷摩訶目犍連與佛角能經一卷阿難得道經一卷阿難般泥洹經一卷阿那律念復生經一卷沙門分衛見怪異經一卷人詐名為道經一卷大戒經一卷衣服制經一卷沙彌離威儀經一卷弟子本行經一卷道本五戒經一卷威儀經一卷為壽盡天子說法經一卷魔試佛經一卷阿須倫問佛八事經摩竭王經一卷薩波達王經一卷尸呵遍王經一卷年少王經一卷太子法慧經一卷是光太子經一卷長者難提經一卷長者子誓經一卷五百婆羅門問有無經一卷女利行經一卷貧女聽經蛇齧命終經一卷國王癡夫人經一卷四婦因緣經一卷婬人曳踵行經一卷須多羅經一卷惰迦經一卷槃達龍王經一卷牛米自供養經一卷行牧食牛王經一卷墮釋迦牧牛經一卷法嚴經一卷壁四經一卷賣智慧經一卷初受道經一卷學經福經一卷止寺中經一卷無端底持經一卷安般行道經一卷解慧微妙經一卷失道得道經一卷心情心識經一卷道德果證經一卷父子因緣經一卷撿意向正經一卷雜阿含經一卷螢火六度經一卷小觀世樓炭經一卷內禪波羅蜜經一卷四輩經一卷大四諦經一卷五方便經一卷五惟越羅名解脫經五陰經一卷中五濁世經一卷六波羅蜜經一卷大七車經一卷八正邪經一卷八總持經一卷八輩經一卷八部僧行名經一卷大十二因緣經一卷十八難經一卷五十二章經一卷百八愛經一卷逮慧三昧經一卷小安般舟三昧經一卷禪行斂意經一卷禪數經一卷化譬經一卷群生緣偈一卷大總持神呪經一卷薩和菩薩經一卷慧定普遍神通菩薩經貧女人經一卷阿秋那經一卷右一百一十部。合二百九十一卷。並是古舊二錄失譯諸經。今結附此以彰遠年之所依。據其名附本。並入見科。有錄闕文訪得後附。教流東漸。漢魏雖聞。至於弘義。方開於晉。且晉雖不文。文才實盛。故使翻傳終由人顯。所以禮樂衣冠晉朝始備。信源智海從茲遂興。可不然歟。西晉錄者。司馬炎字安世。河內溫人。魏大將軍侍中錄尚書相國。晉王昭之太子也。昭薨炎嗣為王。元帝知歷數有歸。使太保鄭冲奉璽致位。炎垂拱受禪。是為武帝。稱晉。都洛及長安。舊東西京也。晉武在馭十有五年。到咸寧中。命司馬伷。平吳得晧。封歸命侯。自後漢永安二十四年。至晉泰康。肇元庚子歲首。於是九州還一統矣。又吳黃武初陸績有言曰。從今已後更六十年。天下車同軌書同文。至是果如績言。蜀平吳滅。將六十年。二十載後。至于惠帝永寧之初。政道虧頹。群雄岳峙。趙王創基搆逆篡立於朝。張軌繼迹弗臣擅牧涼土。內外糜沸。仍漸亂階。劉淵所以平陽。李雄因茲井絡。懷帝蒙塵咸谷。愍帝播越長安。既道藉時興。而兩都板蕩。法由人顯。屬二主拪遑。萬姓崩離。歸信靡託。百官失守。釋種無依。時有沙門竺法護及彊梁婁至等。忘身利物誓志弘宣。匪憚苦辛。闡法為務。護於晉世出經最多。弘護法網由其而起。其法欽羅叉聶遠父子竺法蘭等相繼度述。所以五十年間華戒道俗十有三人。并前失譯諸經戒等合四百五十一部。七百一十七卷。集為西晉二京四主五十二年世錄云爾。沙門竺法護沙門彊梁婁至沙門安法欽沙門無羅叉清信士聶承遠沙門竺叔蘭清信士聶道真沙門白法祖沙門釋法立優婆塞衛士度沙門支敏度沙門釋法炬沙門支法度諸失譯經八部一十五卷經雜譬喻三百五十首經二十五卷光讚般若經十卷新道行經十卷漸備一切智德經十卷閑居經十卷正法華經十卷普曜經八卷颰陀劫三昧經七卷修行經七卷大哀經七卷賢劫經七卷小品經七卷薩芸分陀利經六卷持心經六卷度世品經六卷密迹金剛力士經五卷樓炭經五卷生經五卷如來興顯經五卷阿差末經四卷無盡意經四卷寶女經四卷普超經四卷海龍王經四卷阿惟越致經四卷持人菩薩所問經三卷等集眾德三昧經三卷超日明三昧經三卷菩薩藏經三卷諸神呪經三卷寶髻菩薩所問經二卷須真天子經二卷文殊師利佛土嚴淨經二卷弘道廣顯三昧經二卷大般泥洹經二卷無量壽經二卷首楞嚴經二卷寶藏經二卷要集經二卷般舟三昧經二卷大善權經二卷順權方便經二卷隨權女經二卷如幻三昧經二卷等目菩薩經二卷勇伏定經二卷更出阿闍世王經二卷賈客經二卷文殊師利現寶藏經二卷佛昇忉利天為母說法經二卷仁王般若波羅蜜經一卷普門品經一卷月光童子經一卷金剛藏菩薩行經一卷大淨法門經一卷離垢施女經一卷須摩提菩薩經一卷龍施女經一卷大方等頂王經一卷無所悕望經一卷魔逆經一卷濟諸方等學經一卷菩薩行五十緣身經一卷彌勒菩薩所問本願經一卷文殊師利淨律經一卷無思議孩童菩薩經一卷彌勒成佛經一卷舍利弗目連遊諸國經一卷琉璃王經一卷寶施女經一卷佛為菩薩五夢經一卷摩目犍連本經一卷太子墓魄經一卷四不可得經一卷菩薩悔過法經一卷乳光經一卷心明女梵志婦飯汁施經一卷大六向拜經一卷鴦掘魔經一卷菩薩十住經一卷摩調王經一卷照明三昧經一卷所欲致患經一卷法沒盡經一卷菩薩齋法經一卷獨證自誓三昧經一卷過去佛分衛經一卷五蓋疑結失行經一卷總持經一卷五福施經一卷無憂施經一卷無極寶三昧經一卷寶網童子經一卷文殊師利悔過經一卷普法義經一卷滅十方冥經一卷菩薩十地經一卷溫室洗浴眾僧經一卷賴吒和羅所問光德太子經一卷當來變經一卷五百弟子自說本起經一卷師子月佛生經一卷迦葉結集傳經一卷柰女耆域經一卷胞胎經一卷維摩詰所說法門經一卷郁伽羅越問菩薩行經一卷幻士仁賢經一卷決總持經一卷首意女經一卷舍頭諫經一卷十二因緣經一卷六十二見經一卷四自侵經一卷無言童子經一卷聖法印經一卷移山經一卷嚴淨定經一卷慧明經一卷大迦葉本經一卷光世音大勢至受決經一卷諸方佛名功德經一卷目連上淨居天經一卷普首童真經一卷十方佛名經一卷三品修行經一卷金益長者子經一卷眾祐經一卷觀行不移四事經一卷小法沒盡經一卷四婦喻經一卷廬夷亘經一卷廅羅王經一卷檀若經一卷龍施經一卷馬王經一卷鹿母經無垢施菩薩分別應辯經給孤獨明德經一卷龍王兄弟陀達試王經一卷勸化王經一卷百佛名經一卷殖眾德本經一卷沙門果證經一卷身觀經一卷醫王經一卷法觀經一卷意經一卷降龍經一卷應法經一卷邪見經一卷受歲經一卷貧窮經一卷灌臈經一卷蜜具經一卷悔過經一卷犯罪經一卷法社經一卷雜讚經一卷盂蘭經一卷分別經一卷腹使經一卷苦應經一卷閑居經一卷四種人經一卷七寶經一卷四未曾有經一卷八陽經一卷三十二相因經一卷四自在神通經一卷佛悔過經一卷三轉月明經一卷解無常經一卷胎藏經一卷離垢蓋經一卷小郁伽經一卷阿闍貰王女經一卷人所從來經一卷誡羅云經一卷鴈王經一卷十等藏經一卷鴈王五百鴈俱經一卷誡具經一卷決道俗經一卷猛施經一卷城喻經一卷誡王經一卷菩薩齋經一卷多聞經一卷彌勒菩薩為女身經一卷離睡經一卷文殊師利菩薩經一卷寤意經一卷寶月明菩薩經一卷樂想經一卷尊上經一卷慈仁問八十種好經夫那羅經一卷惰藍本經一卷貧女為國王夫人經一卷寶女問慧經一卷七女本經一卷女人慾熾荒迷經一卷悉鞞梨天子詣佛說偈經一卷梵王變身經一卷觀世音經一卷惟明二十偈一卷三品悔過經一卷耆闍崛山解經一卷比丘尼戒一卷眾經目錄一卷右二百一十部。合三百九十四卷。月支國沙門曇摩羅察。晉言法護。本姓支。歷遊西域。解三十六國語及書。從天竺國。大齎梵本婆羅門經。來達玉門。因居燉煌。遂稱竺氏。後到洛陽及往江左。起武帝世大始元年。至懷帝世永嘉二年。其間在所遇緣便譯。清信士聶承遠執筆助翻。卷軸最多。而高僧傳唯云。護出一百六十五部。僧祐出三藏集記。止錄一百五十四部三百九卷。其中釋道安錄。又闕四部。祐足。安云。遭值亂世錄目星散。更相錯涉。信有是焉。所以雜錄及諸別記。多注竺法護出。故知今之所獲審是護公翻譯不疑。故聶承遠子道真。與竺法首陳士倫孫佰虎虞世等。前後並是筆受之人。已見別傳。不復委載。又李廓錄及雜別錄。並云。支菩薩譯經六部一十六卷。僧祐錄云。天竺菩薩譯經數同群錄。唯名不同。而祐下注支菩薩共竺法護譯。撿上翻名。曇無羅察。晉言即是法護。然支菩薩六部經目。並入法護錄中。支竺姓乖始末異耳。言菩薩者蓋美其號。究撿群錄。其支菩薩。即竺法護。無別兩人。出三藏記。便成二舉小非詳審。十二遊經一卷右一經一卷。武帝世外國沙門彊梁婁至。晉言真喜。太始二年於廣州譯。見始興及寶唱錄。大阿育王經五卷道神足無極變化經二卷文殊師利現寶藏經二卷阿闍貰王經二卷阿難目佉經一卷右五部合一十二卷惠帝世安息國沙門安法欽太康年於洛陽譯。放光般若經二十卷右一部二十卷。此經元是頴川沙門朱士行。覩其別本。行在洛陽嘗講道行。披覽竊覺文句隱質諸未盡善者。每嗟嘆曰。此經實是大乘之要。而文未周。譯理不盡。誓志捐身發心尋取。行以魏末甘露五年。發迹雍州。遂遊西域。於于殿國得前梵本九十章。減六十萬言。遣弟子弗如檀。晉云法饒。從于殿送還歸洛陽。未發之頃。于殿諸僧小乘學眾。遂以白王云。漢沙門欲以梵書惑亂正典。王為地主。若不禁之。將斷正法。聾盲漢地王之咎也。王即不聽齎經出境。士行懊惱深懷痛心。乃請乞求燒經為證。王即許焉。於是積薪聚置殿前。欲以焚之。士行至誠臨火誓曰。若當大法應流漢地。經當不燃。如其不護命也如何。言已投經。火即為滅皮牒如本。更覺光鮮。大眾駭服咸稱神感。遂得送來。達到陳留。還遇于殿僧無羅叉竺叔蘭等。當惠帝世元康元年五月十日。於陳留倉垣水南寺譯之。而竺道祖僧祐王宗寶唱李廓法上靈裕等。諸錄述著眾經。並云。朱士行翻此。蓋據其元尋之人。推功歸之耳。房云。余審詳挍勘。支敏度錄及高僧傳。出經後記諸雜別目等。乃是無羅叉竺法叔等三人詳譯。朱士行身留停於于殿。仍於彼化。唯遣弟子。奉齎經來到于晉地。斯豈得稱士行出也。超日明三昧經三卷迦葉詰阿難經一卷越難經一卷右三經合四卷。惠帝世。清信優婆塞聶承遠。以此經等雖並先出文義隱質理句未圓。遠後遂更重整文偈刪改勝前。見今所行於世者是。異毘摩羅詰經三卷首楞嚴經二卷右二經。合五卷。惠帝世。西域沙門竺叔蘭。並於洛陽出之。十住經十二卷諸佛要集經二卷觀世音授記經一卷寂音菩薩願經一卷大光明菩薩百四十八願經一卷文殊師利般涅槃經一卷師子步雷菩薩問發心經一卷大雲密藏問大海三昧經一卷溥首童真經一卷寂音菩薩問五濁經一卷無言菩薩流通法經一卷菩薩戒要義經一卷菩薩呵睡眠經一卷菩薩呵家過經一卷菩薩如意神通經一卷菩薩苦行經一卷菩薩宿命經一卷菩薩受齋經一卷菩薩導示行經一卷菩薩求佛本業經一卷菩薩奉施詣塔作願經一卷菩薩本願行品經一卷菩薩求五眼法經一卷菩薩出要行無礙法門經一卷菩薩初發心時經一卷大方廣菩薩十地經一卷菩薩戒身自在經一卷菩薩三法經一卷無言菩薩經一卷菩薩道行六法經一卷三曼陀跋陀羅菩薩經一卷無垢施菩薩分別報應經一卷菩薩初地經一卷儒童菩薩經一卷菩薩十道地經一卷光味菩薩造七寶梯經一卷菩薩緣身五十事經一卷菩薩戒自在經一卷菩薩十法住經一卷波斯匿王欲伐鴦掘魔羅經一卷轉輪聖王七寶具足經一卷轉輪聖王發心求淨土經一卷文殊師利與離意女論義極似維摩經一卷文殊師利淨律經一卷初發意菩薩行易行經一卷菩薩布施懺悔法一卷菩薩戒獨受壇文一卷菩薩懺悔法一卷菩薩雜行法一卷菩薩所行四法一卷菩薩五法行經一卷菩薩六法行經一卷異出菩薩本起經一卷眾經目錄一卷右五十四部。合六十六卷聶承遠子道真。惠帝之世。始太康年迄永嘉末。其間詢稟諮承。法護筆受之外。及護公歿後。真遂自譯前件雜經。誠師護公真當其稱。頗善文句辭義分炳。此並見在別錄所載。嚴淨佛土經二卷泥洹經二卷善權經一卷持心梵志經一卷檀特陀羅尼經一卷大方等如來藏經一卷如來興顯經一卷海龍王經一卷長者修行經一卷五百童子經一卷佛問四童子經一卷調伏王子道心經一卷誓童子經一卷五百王子作淨土願經一卷三幼童經一卷二童子見佛說偈供養經一卷大愛道般泥洹經一卷等集三昧經一卷首達經一卷無量破魔陀羅尼經一卷賢者五福經一卷郁伽羅越問菩薩經一卷惟逮菩薩經一卷右二十三部。合二十五卷。惠帝世。河內沙門白法祖出。高僧傳。止云。祖出一經。然其所出諸經遭世擾攘。名錄罕存莫紀其實。房廣搜撿諸雜記錄。見此二十二經。並注祖出。今依所覩備而載之。樓炭經六卷大方等如來藏經一卷法句本末經五卷諸德福田經一卷右四部。合一十三卷惠帝世。沙門釋法立共法炬等於洛陽出之。摩訶般若波羅蜜道行經二卷右一經二卷。惠帝世。優婆塞衛士度略出從舊道行中刪改。亦是小品及放光等要別名耳。未詳士度是何許人。傳錄弗載緣起莫尋。合首楞嚴經五本八卷合維摩詰經三本五卷右二經。合一十三卷。惠帝世。沙門支敏度撰集眾譯共合為部。樓炭經八卷法句喻集四卷遺教法律經三卷諸經菩薩名經二卷佛為比丘說燒頭喻經一卷波斯匿王祖母命終經一卷魔女聞佛說法得男身經一卷衰利經一卷無懼經一卷普施經一卷無常經一卷慢法經一卷數經一卷名稱經一卷受持經一卷忍辱經一卷時經一卷灌經一卷福田經一卷福行經一卷柔軟經一卷正意經一卷伏婬經一卷危脆經一卷息恚經一卷要意經一卷求欲經一卷舉鉢經一卷要道經一卷法海經一卷曉食經一卷放逸經一卷灰河經一卷群牛譬經一卷鑄金喻經一卷毒草喻經一卷恒河喻經一卷須河喻經一卷木杵喻經一卷調達喻經一卷嬰兒喻經一卷大蛇譬喻經一卷爪甲擎土譬喻經一卷灰河譬喻經一卷毒喻經一卷飛鳥喻經一卷譬喻六人經一卷群羊喻經一卷田夫喻經一卷馬喻經一卷韋提希子月夜問夫人經一卷頂生王故事經一卷波斯匿王詣佛有五威儀經一卷波斯匿王喪母經一卷淨飯王般泥洹經一卷阿闍世王受決經一卷阿闍世王問五逆經一卷轉輪聖王七寶現世間經一卷頻毘娑羅王詣佛供養經一卷琉璃王攻釋子經一卷波斯匿王太后崩塵土坌身經一卷優填王經一卷阿闍世王問瞋恨從何生經一卷波斯匿王女命過詣佛經一卷羅漢遇瓶沙王經一卷明帝釋施經一卷和難經一卷鴦掘魔婦死經一卷阿梵和利比丘無常經一卷波利比丘謗梵行經一卷摩訶比丘經一卷拘提比丘經一卷調達教人為惡經一卷調達問佛顏色經一卷尊者瞿低迦獨一思惟經一卷差摩比丘喻重病經一卷瞻波比丘經一卷鴦掘髻經一卷比丘分衛經一卷佛看病比丘不受長者請經一卷佛為諸比丘說莫思惟世間思惟經一卷比丘求證人經一卷比丘問佛多優婆塞命終經一卷佛為比丘說大力經一卷佛為年少比丘說正事經一卷聰明比丘經一卷大悲比丘本願經一卷羅漢迦留陀夷經一卷和難釋經一卷羅旬喻經一卷佛降鴦掘魔人民歡喜經一卷優陀夷坐樹下寂靜調伏經一卷金師精舍尊者病經一卷難提釋經一卷浮彌經一卷比丘各言志經一卷比丘疾病經一卷比丘於色厭離經一卷佛為比丘說三法經一卷坐禪比丘命過生天經一卷比丘避女惡名欲自殺經一卷比丘問佛何故捨世學道經一卷佛為比丘說極深嶮難處經一卷沙曷比丘功德經一卷深淺學比丘經一卷相應相可經一卷比方世利經一卷前世三轉經一卷少多制戒經一卷求欲說法經一卷眾生身穢經一卷信能渡河經一卷苦陰因事經一卷葉喻多少經一卷異信異欲經一卷向邪違法經一卷說法難值經一卷增一阿含經一卷積木燒燃經一卷恒水流澍經一卷邪業自活法經一卷栴檀塗塔經一卷眼色相繫經一卷處中行道經一卷無始本際經一卷往古造行經一卷捨諸世務經一卷眾生未然三界經一卷有眾生三世作惡經一卷人民疾疫受三歸經一卷信人者生五種過患經一卷四大色身生厭離經一卷以金貢太山贖罪經一卷右一百三十二部。合一百四十二卷。惠帝世。沙門釋法炬出。初炬共法立同出。立死後。炬又自出。多出大部。與立所出每相參合。廣略異耳。僧祐錄全不載。既見舊別諸錄。依取繼之。庶知有據以考正偽焉。文殊師利現寶藏經二卷十善十惡經一卷逝童子經一卷善生子經一卷右四經合五卷惠帝永寧年中沙門支法度出總見寶唱錄。度世品經六卷如來祕密藏經二卷阿耨達龍王經二卷方等陀羅尼經一卷寶嚴經一卷五福德經一卷明相續解脫地波羅蜜經一卷弟子學有三輩經一卷右八經。合一十五卷。吳別二錄。並直單注元康年中出。不顯譯人。詳覽群錄未見指的。所以別件猶殊失譯。